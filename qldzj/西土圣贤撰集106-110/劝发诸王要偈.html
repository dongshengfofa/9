<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，劝发诸王要偈' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>劝发诸王要偈</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>劝发诸王要偈</strong></p>
<p style="text-align: left">　　明胜功德王我无余求想</p>
<p style="text-align: left">　　诸佛所<a>说法</a>庄严要何义</p>
<p style="text-align: left">　　略撰贤圣颂大王所宜闻</p>
<p style="text-align: left">　　如以众杂木造立如来像</p>
<p style="text-align: left">　　智者恭敬礼依佛故尊视</p>
<p style="text-align: left">　　我今以非辩光宣真实藏</p>
<p style="text-align: left">　　慧者应信乐依法听所述</p>
<p style="text-align: left">　　大王虽数闻如来<a>梵音</a>说</p>
<p style="text-align: left">　　胜悟由多闻屡闻则深信</p>
<p style="text-align: left">　　如日照素质岂不增其鲜</p>
<p style="text-align: left">　　三宝施戒天最胜说六念</p>
<p style="text-align: left">　　随顺诸功德如实善观察</p>
<p style="text-align: left">　　身口意常行清净十业道</p>
<p style="text-align: left">　　远酒不醉乱离邪修正命</p>
<p style="text-align: left">　　知财五家分无常不牢固</p>
<p style="text-align: left">　　惠施诸有德贫苦及亲属</p>
<p style="text-align: left">　　所生常随逐布施为最胜</p>
<p style="text-align: left">　　不断亦不灭不离不望果</p>
<p style="text-align: left">　　如是诸净戒宜应善受持</p>
<p style="text-align: left">　　是则为良田生诸功德故</p>
<p style="text-align: left">　　施戒忍精进<a>禅定</a>无量慧</p>
<p style="text-align: left">　　是诸波罗蜜慧者当修习</p>
<p style="text-align: left">　　能度三有海逮得牟尼尊</p>
<p style="text-align: left">　　若人孝父母至心尽供养</p>
<p style="text-align: left">　　是名礼教门清净天胜族</p>
<p style="text-align: left">　　名闻远流布舍身生天上</p>
<p style="text-align: left">　　离杀盗淫欺饮酒及三枝</p>
<p style="text-align: left">　　成就八分齐随顺诸佛学</p>
<p style="text-align: left">　　舍身生六天所欲悉随意</p>
<p style="text-align: left">　　悭谄幻伪慢<a>懈怠</a>贪恚痴</p>
<p style="text-align: left">　　族姓好容色少壮多闻乐</p>
<p style="text-align: left">　　如是诸迷惑当视如怨家</p>
<p style="text-align: left">　　若修不放逸是则不死路</p>
<p style="text-align: left">　　放逸为死径<a>世尊</a>之所说</p>
<p style="text-align: left">　　为增善法故当修不放逸</p>
<p style="text-align: left">　　若人先为恶后能不放逸</p>
<p style="text-align: left">　　是则照<a>世间</a>云除月光显</p>
<p style="text-align: left">　　忍辱无与等不随嗔恚心</p>
<p style="text-align: left">　　佛说能远离是得不还道</p>
<p style="text-align: left">　　有嗔如画水或如画土石</p>
<p style="text-align: left">　　若说超烦恼初人则为胜</p>
<p style="text-align: left">　　改恶修慈忍第三则为上</p>
<p style="text-align: left">　　最胜说众生三种<a>善恶</a>语</p>
<p style="text-align: left">　　初名引人心美言如饴蜜</p>
<p style="text-align: left">　　次名真实语犹如妙华敷</p>
<p style="text-align: left">　　后名不诚实鄙浮如粪秽</p>
<p style="text-align: left">　　慧者应分别舍后修初二</p>
<p style="text-align: left">　　从明明至终从闇闇究竟</p>
<p style="text-align: left">　　有从闇入明或从明入冥</p>
<p style="text-align: left">　　慧者应谛了舍三升初明</p>
<p style="text-align: left">　　有人生似熟或复熟似生</p>
<p style="text-align: left">　　或二俱生熟明者谛分别</p>
<p style="text-align: left">　　不视他妻色视则母女想</p>
<p style="text-align: left">　　如是犹生惑当修不净观</p>
<p style="text-align: left">　　心意善驰乱当勤善守持</p>
<p style="text-align: left">　　如人护胜闻宝藏爱子命</p>
<p style="text-align: left">　　当观五欲乐犹如恶毒蛇</p>
<p style="text-align: left">　　怨憎及刀火方便修厌离</p>
<p style="text-align: left">　　五欲生非义犹如频婆果</p>
<p style="text-align: left">　　覆相善欺诳缚人住<a>生死</a></p>
<p style="text-align: left">　　智者当观察弃舍勿染污</p>
<p style="text-align: left">　　诸根常轻躁驰散六尘境</p>
<p style="text-align: left">　　若能善调伏是则大勇健</p>
<p style="text-align: left">　　是身为行厕九道常流秽</p>
<p style="text-align: left">　　穿漏难可满薄皮隐不净</p>
<p style="text-align: left">　　愚者为所欺智士当厌离</p>
<p style="text-align: left">　　如人病疥虫向火欲除患</p>
<p style="text-align: left">　　少乐后苦增贪欲亦如是</p>
<p style="text-align: left">　　能善知欲过从是离众苦</p>
<p style="text-align: left">　　欲见第一义佛说观缘起</p>
<p style="text-align: left">　　应当勤修习最胜无过是</p>
<p style="text-align: left">　　族姓身端严多闻自缨络</p>
<p style="text-align: left">　　若不修戒慧此则非<a>殊胜</a></p>
<p style="text-align: left">　　能具二功德无三犹奇特</p>
<p style="text-align: left">　　利衰及毁誉称讥与苦乐</p>
<p style="text-align: left">　　八法不倾动是则为圣王</p>
<p style="text-align: left">　　莫为诸天神<a>沙门</a><a>婆罗门</a></p>
<p style="text-align: left">　　宗亲及宾客害生造恶业</p>
<p style="text-align: left">　　命终入<a>地狱</a>独受彼不代</p>
<p style="text-align: left">　　若人作恶业不即受楚毒</p>
<p style="text-align: left">　　命终受苦报后悔将何及</p>
<p style="text-align: left">　　信戒施多闻智慧有惭愧</p>
<p style="text-align: left">　　佛说不共财余财一切共</p>
<p style="text-align: left">　　博弈大聚会懒惰习恶友</p>
<p style="text-align: left">　　饮酒纵昏荡夜游无羞耻</p>
<p style="text-align: left">　　此六污名称智者应远离</p>
<p style="text-align: left">　　知足为大财世尊所称说</p>
<p style="text-align: left">　　若能修知足虽贫贱大富</p>
<p style="text-align: left">　　譬如多头龙多头则多苦</p>
<p style="text-align: left">　　自性结恨深是名怨家妇</p>
<p style="text-align: left">　　傲慢不承顺名为轻夫妇</p>
<p style="text-align: left">　　费用夫主财是则名贼妇</p>
<p style="text-align: left">　　慎哉贤丈夫宜远此三妇</p>
<p style="text-align: left">　　随顺为姊妹爱乐为善友</p>
<p style="text-align: left">　　安慰则为母随意为婢使</p>
<p style="text-align: left">　　此四贤良妻则是夫眷属</p>
<p style="text-align: left">　　饮食为汤药无贪恚痴服</p>
<p style="text-align: left">　　唯为止身苦勿为肥放逸</p>
<p style="text-align: left">　　昼则勤修业初后夜亦然</p>
<p style="text-align: left">　　中夜亦<a>正念</a>无令空梦过</p>
<p style="text-align: left">　　慈悲喜舍心日夜常修习</p>
<p style="text-align: left">　　设未出世间其福胜梵天</p>
<p style="text-align: left">　　离欲觉<a>欢喜</a>苦乐修四禅</p>
<p style="text-align: left">　　梵光净果实受此诸天乐</p>
<p style="text-align: left">　　若人少行恶广修无量善</p>
<p style="text-align: left">　　如以一把盐投之大恒水</p>
<p style="text-align: left">　　若人多行恶少修净功德</p>
<p style="text-align: left">　　如以多恶毒置之小器食</p>
<p style="text-align: left">　　五阴闇冥贼劫人善珍宝</p>
<p style="text-align: left">　　信五根力士是能善守护</p>
<p style="text-align: left">　　生老病死苦所爱者别离</p>
<p style="text-align: left">　　沦没不<a>超度</a>斯由自业过</p>
<p style="text-align: left">　　求生天<a>解脱</a>当勤修<a>正见</a></p>
<p style="text-align: left">　　邪见虽行善一切得苦果</p>
<p style="text-align: left">　　无常苦不净应当善观察</p>
<p style="text-align: left">　　若不正思惟四倒盲慧眼</p>
<p style="text-align: left">　　端正色非我我色亦非主</p>
<p style="text-align: left">　　四阴亦复然唯是空苦聚</p>
<p style="text-align: left">　　非时非无因亦非自性有</p>
<p style="text-align: left">　　非<a>自在</a>天生无明爱业起</p>
<p style="text-align: left">　　身见戒取疑是三障解脱</p>
<p style="text-align: left">　　圣慧开脱门自力不由他</p>
<p style="text-align: left">　　净戒学禅定精勤修四禅</p>
<p style="text-align: left">　　增上戒心慧常当勤修学</p>
<p style="text-align: left">　　诸戒智三昧悉入三学中</p>
<p style="text-align: left">　　身念处大力佛说一乘道</p>
<p style="text-align: left">　　常当系心念方便善守护</p>
<p style="text-align: left">　　若忘是正念则失诸善法</p>
<p style="text-align: left">　　身命极浮脆喻风吹水泡</p>
<p style="text-align: left">　　梦觉难可保出息无必旋</p>
<p style="text-align: left">　　倏忽成微尘当知无坚固</p>
<p style="text-align: left">　　大地须弥海七日皆烧然</p>
<p style="text-align: left">　　廓然无遗烬况复危脆身</p>
<p style="text-align: left">　　无常不可依亦非覆<a>护法</a></p>
<p style="text-align: left">　　是身不可怙如何不生厌</p>
<p style="text-align: left">　　譬如海盲龟值遇浮木孔</p>
<p style="text-align: left">　　畜生复人身难得复过是</p>
<p style="text-align: left">　　如何人道中不修胜果业</p>
<p style="text-align: left">　　宝器盛粪秽是则愚痴人</p>
<p style="text-align: left">　　已得人身宝而用造恶行</p>
<p style="text-align: left">　　当知此士夫极愚复过是</p>
<p style="text-align: left">　　得生有道国遭遇善知识</p>
<p style="text-align: left">　　正见心成就<a>宿命</a>有功德</p>
<p style="text-align: left">　　四宝轮具足能出生死路</p>
<p style="text-align: left">　　亲近善知识具足修梵行</p>
<p style="text-align: left">　　佛说如是人心常得寂灭</p>
<p style="text-align: left">　　邪见三恶趣不闻<a>佛法</a>音</p>
<p style="text-align: left">　　边地闇冥处聋哑长寿天</p>
<p style="text-align: left">　　王已离八难得此无碍身</p>
<p style="text-align: left">　　宜应修善业方便求泥洹</p>
<p style="text-align: left">　　生死长夜中无量种种苦</p>
<p style="text-align: left">　　展转作六亲尊卑无常序</p>
<p style="text-align: left">　　永劫生死中未曾不为子</p>
<p style="text-align: left">　　计饮慈母乳量喻四大海</p>
<p style="text-align: left">　　凡夫方受生所饮复过是</p>
<p style="text-align: left">　　一人从本来积骨高须弥</p>
<p style="text-align: left">　　所经诸人天大地微尘数</p>
<p style="text-align: left">　　先作转轮王后复为仆使</p>
<p style="text-align: left">　　或上为帝释诸天所奉事</p>
<p style="text-align: left">　　下生粪土中往反亦无数</p>
<p style="text-align: left">　　或时生天上婇女极娱乐</p>
<p style="text-align: left">　　目眩众妙色耳闻万种声</p>
<p style="text-align: left">　　触身皆细软快乐难可名</p>
<p style="text-align: left">　　后堕地狱中苦毒靡不经</p>
<p style="text-align: left">　　若生剑林树身首随刃零</p>
<p style="text-align: left">　　或游须弥顶升降随所念</p>
<p style="text-align: left">　　与众天女俱沐浴曼陀池</p>
<p style="text-align: left">　　宝华列庄严清凉极快乐</p>
<p style="text-align: left">　　复入沸灰河烹煮悉糜烂</p>
<p style="text-align: left">　　六天五欲欢梵世离欲乐</p>
<p style="text-align: left">　　死入无择狱备受众苦毒</p>
<p style="text-align: left">　　或作日月天光明照四域</p>
<p style="text-align: left">　　后生黑闇狱不自见其形</p>
<p style="text-align: left">　　王当然慧灯勿复随长冥</p>
<p style="text-align: left">　　八大地狱中烧炙屠裂苦</p>
<p style="text-align: left">　　备经众楚毒无量不可譬</p>
<p style="text-align: left">　　若人随痴惑具造众恶业</p>
<p style="text-align: left">　　出息未反间闻是诸大苦</p>
<p style="text-align: left">　　其心不惊怖是则木石人</p>
<p style="text-align: left">　　眼见<a>报应</a>像复闻智者说</p>
<p style="text-align: left">　　彼采<a>佛经</a>典内心正思惟</p>
<p style="text-align: left">　　则应大怖畏何况身自经</p>
<p style="text-align: left">　　一切受苦中无择最大苦</p>
<p style="text-align: left">　　一切受乐中爱尽第一乐</p>
<p style="text-align: left">　　日夜各三时三百枪贯身</p>
<p style="text-align: left">　　欲比无择苦百千倍非譬</p>
<p style="text-align: left">　　无量诸楚毒求死不可得</p>
<p style="text-align: left">　　受罪百千岁恶业尽乃毕</p>
<p style="text-align: left">　　不净苦果报身口业为种</p>
<p style="text-align: left">　　不种则不有王宜断苦本</p>
<p style="text-align: left">　　若堕畜生趣系缚杀害苦</p>
<p style="text-align: left">　　贪害狂乱心怨结更相食</p>
<p style="text-align: left">　　或为取珠宝毛尾皮肉骨</p>
<p style="text-align: left">　　由是丧身命解剥断截痛</p>
<p style="text-align: left">　　骏足有大力穿颈服乘苦</p>
<p style="text-align: left">　　狂逸不调驯策勒而榜楚</p>
<p style="text-align: left">　　饿鬼思饮食所念未曾有</p>
<p style="text-align: left">　　饥渴寒热迫长夜无休息</p>
<p style="text-align: left">　　或身如大山咽口若针锋</p>
<p style="text-align: left">　　饥渴内烧燃对食食无从</p>
<p style="text-align: left">　　或见粪脓唾群走竞驰趣</p>
<p style="text-align: left">　　到则自然灭望绝增苦恼</p>
<p style="text-align: left">　　饥渴煎其内瘤瘿发痈疽</p>
<p style="text-align: left">　　更共相撮搏龃齰唼脓血</p>
<p style="text-align: left">　　羸疮皮骨连裸形被长发</p>
<p style="text-align: left">　　身长若枯木炽焰从口出</p>
<p style="text-align: left">　　还自焚其身状烧多罗树</p>
<p style="text-align: left">　　处夏希夜凉月光增其热</p>
<p style="text-align: left">　　在冬思昼温日出逾冰结</p>
<p style="text-align: left">　　向树果即消趣河水辄竭</p>
<p style="text-align: left">　　经万五千岁业持命不绝</p>
<p style="text-align: left">　　久受无量苦斯由宿罪缘</p>
<p style="text-align: left">　　种种诸恼逼纯苦初无间</p>
<p style="text-align: left">　　贪惜极悭着佛说饿鬼因</p>
<p style="text-align: left">　　生天虽快乐福尽极大苦</p>
<p style="text-align: left">　　斯非贤圣果慧者所不怙</p>
<p style="text-align: left">　　身体不光泽不乐本所座</p>
<p style="text-align: left">　　华冠卒萎落尘垢忽着身</p>
<p style="text-align: left">　　腋下流汗汁当知死时至</p>
<p style="text-align: left">　　善趣净业尽复堕三恶道</p>
<p style="text-align: left">　　或生阿修罗贪嫉常苦恼</p>
<p style="text-align: left">　　虽有智聪明终不见<a>真谛</a></p>
<p style="text-align: left">　　生死六趣中轮转常不息</p>
<p style="text-align: left">　　胜法不受生生者众苦器</p>
<p style="text-align: left">　　假令顶火然正意慎勿念</p>
<p style="text-align: left">　　不受后有业专心勤修习</p>
<p style="text-align: left">　　戒品禅定慧寂静调不动</p>
<p style="text-align: left">　　当求<a>涅槃</a>道究竟离生死</p>
<p style="text-align: left">　　念择及精进喜猗三昧舍</p>
<p style="text-align: left">　　此七菩提分清净<a>甘露</a>道</p>
<p style="text-align: left">　　无智则不禅无禅亦不智</p>
<p style="text-align: left">　　是二俱成就能出生死流</p>
<p style="text-align: left">　　无边大<a>苦海</a>视如牛迹水</p>
<p style="text-align: left">　　十四无记论佛说不应思</p>
<p style="text-align: left">　　是非安隐道亦非寂灭处</p>
<p style="text-align: left">　　无明缘诸行即缘彼生识</p>
<p style="text-align: left">　　名色从识起六入因名色</p>
<p style="text-align: left">　　六入生六触从触起诸受</p>
<p style="text-align: left">　　诸受为爱因从爱生四取</p>
<p style="text-align: left">　　四取生三有因有爱后生</p>
<p style="text-align: left">　　从生致老死忧悲诸苦恼</p>
<p style="text-align: left">　　无量众苦聚生尽则都灭</p>
<p style="text-align: left">　　最胜所显示甚深缘起法</p>
<p style="text-align: left">　　若能正观察真实见之上</p>
<p style="text-align: left">　　如是真实见是则为见佛</p>
<p style="text-align: left">　　正见正思惟正语正业命</p>
<p style="text-align: left">　　正念正方便及正三摩提</p>
<p style="text-align: left">　　八分圣贤道寂灭当修习</p>
<p style="text-align: left">　　生为真谛苦恩爱则是集</p>
<p style="text-align: left">　　苦灭名解脱到彼谓八道</p>
<p style="text-align: left">　　为见彼真谛常勤修正智</p>
<p style="text-align: left">　　虽处五欲乐慧者能出离</p>
<p style="text-align: left">　　能证<a>正法</a>者皆从凡夫起</p>
<p style="text-align: left">　　不从<a>虚空</a>堕亦不从地出</p>
<p style="text-align: left">　　明哲<a>无畏</a>王领要不待烦</p>
<p style="text-align: left">　　宜修正法桥越度生死渊</p>
<p style="text-align: left">　　如上诸深法<a>出家</a>犹难精</p>
<p style="text-align: left">　　况复御世主而能具足行</p>
<p style="text-align: left">　　随时渐修习勿令日空过</p>
<p style="text-align: left">　　一切人修善常生<a>随喜</a>心</p>
<p style="text-align: left">　　自行三种业正回向佛道</p>
<p style="text-align: left">　　当于未来世受此无量福</p>
<p style="text-align: left">　　常生<a>天人</a>中得为自在王</p>
<p style="text-align: left">　　与大<a>菩萨</a>众游戏诸<a>神通</a></p>
<p style="text-align: left">　　方便化众生严净佛国土</p>
<p style="text-align: left">　　施戒慧为种往返人天中</p>
<p style="text-align: left">　　无垢净名称流布十方国</p>
<p style="text-align: left">　　世间导人主上生化天王</p>
<p style="text-align: left">　　令舍五欲乐远离诸放逸</p>
<p style="text-align: left">　　众生迷正济漂浪随四流</p>
<p style="text-align: left">　　无量生死苦度令至<a>彼岸</a></p>
<p style="text-align: left">　　缘此成佛道究竟大涅槃</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>