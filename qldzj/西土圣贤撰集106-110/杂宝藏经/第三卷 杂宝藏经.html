<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 杂宝藏经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 杂宝藏经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 杂宝藏经</strong></p>
<p style="text-align: left">
	　　龙王偈缘第二十六</p>
<p style="text-align: left">
	　　佛在王舍城。提婆达多。往至佛所。恶口骂詈。阿难闻已。极生嗔恚。驱提婆达多令出去。而语之曰。汝若更来。我能使汝得大苦恼。诸<a>比丘</a>见已。白佛言。希有<a>世尊</a>。如来常于提婆达多。生慈愍心。而提婆达多。于如来所。恒怀恶心。阿难嗔恚。即驱使去。佛言。非但今日。于过去世。亦曾如此。昔于迦尸国。时有龙王。兄弟二人。一名大达。二名优婆大达。恒雨甘雨。使其国内。草木滋长。五谷成熟。畜生饮水。皆得肥壮。牛羊蕃息。时彼国王。多杀牛羊。至于龙所。而祠于龙。龙即现身。而语王言。我既不食。何用<a>杀生</a>。而祠我为数语不改。兄弟相将。遂避此处。更到一小龙住处。名屯度脾。屯度脾龙。昼夜嗔恚。恶口骂詈。大达语言。汝莫嗔恚。比尔还去。优婆大达。极大忿怒。而语之言。唯汝小龙。常食虾蟆。我若吐气。吹汝眷属。皆使消灭。大达语弟。莫作嗔恚。我等今当还向本处。迦尸国王。渴仰我等。迦尸国王。作是言曰。二龙若来。随其所须。以乳酪祀。更不杀生。龙王闻已。即还本处。于是大达。而作是偈言。</p>
<p style="text-align: left">
	　　尽共合和至心听极善清净心数法</p>
<p style="text-align: left">
	　　<a>菩萨</a>本缘所说事今佛显现故昔偈</p>
<p style="text-align: left">
	　　天中之天三<a>佛陀</a>如来在世诸比丘</p>
<p style="text-align: left">
	　　更出恶言相讥毁大悲见闻如此言</p>
<p style="text-align: left">
	　　集比丘僧作是说诸比丘依我<a>出家</a></p>
<p style="text-align: left">
	　　非法之事不应作汝等各各作粗语</p>
<p style="text-align: left">
	　　更相诽谤自毁害汝不闻知求菩提</p>
<p style="text-align: left">
	　　修集慈忍难苦行汝等若欲依<a>佛法</a></p>
<p style="text-align: left">
	　　应当奉行<a>六和</a>敬智者善听<a>学佛</a>道</p>
<p style="text-align: left">
	　　为欲利益安众生普于一切不恼害</p>
<p style="text-align: left">
	　　<a>修行</a>若闻应远恶出家之人起忿诤</p>
<p style="text-align: left">
	　　犹如冰水出于火我于过去作龙王</p>
<p style="text-align: left">
	　　兄弟有二同处住若欲随顺出家法</p>
<p style="text-align: left">
	　　应断嗔诤合道行第一兄名为大达</p>
<p style="text-align: left">
	　　第二者名优婆达俱不杀生持净戒</p>
<p style="text-align: left">
	　　有大威德厌龙形恒向善趣求作人</p>
<p style="text-align: left">
	　　若见<a>沙门</a><a>婆罗门</a>修持净戒又多闻</p>
<p style="text-align: left">
	　　变形供养常亲近八日十四十五日</p>
<p style="text-align: left">
	　　受持八戒捡心意舍己住处诣他方</p>
<p style="text-align: left">
	　　有龙名曰屯度脾见我二龙大威德</p>
<p style="text-align: left">
	　　知己不如生嫉恚恒以恶口而骂詈</p>
<p style="text-align: left">
	　　膖颔肿口气粗出嗔怒心盛身胀大</p>
<p style="text-align: left">
	　　出是恶声而谤言幻惑谄伪见侵逼</p>
<p style="text-align: left">
	　　闻此下贱恶龙骂优波大达极嗔恚</p>
<p style="text-align: left">
	　　请求其兄大达言以此恶语而见毁</p>
<p style="text-align: left">
	　　恒食虾蟆水际住如此贱物敢见骂</p>
<p style="text-align: left">
	　　若在水中恼水性若在陆地恼害人</p>
<p style="text-align: left">
	　　闻恶欲忍难可堪今当除灭身眷属</p>
<p style="text-align: left">
	　　一切皆毁还本处大力龙王闻弟言</p>
<p style="text-align: left">
	　　所说妙偈智者赞若于一宿住止处</p>
<p style="text-align: left">
	　　少得供给而安眠不应于彼生恶念</p>
<p style="text-align: left">
	　　知恩报恩圣所赞若息树下少荫凉</p>
<p style="text-align: left">
	　　不毁枝叶及花果若于亲厚少作恶</p>
<p style="text-align: left">
	　　是人终始不见乐一餐之惠以恶报</p>
<p style="text-align: left">
	　　是不知恩行恶人善果不生复消灭</p>
<p style="text-align: left">
	　　如林被烧而燋兀后还生长复如故</p>
<p style="text-align: left">
	　　背恩之人善不生若养恶人百种供</p>
<p style="text-align: left">
	　　终不念恩必报怨譬如仙人象依住</p>
<p style="text-align: left">
	　　生子即死仙养活长大狂逸杀仙人</p>
<p style="text-align: left">
	　　树木屋宇尽蹋坏恶人背恩亦如是</p>
<p style="text-align: left">
	　　心意轻躁不暂停譬如洄澓中有树</p>
<p style="text-align: left">
	　　不修亲友无返复如似白氎甄叔染</p>
<p style="text-align: left">
	　　若欲报怨应加善不应以恶而毁害</p>
<p style="text-align: left">
	　　智者报怨皆以慈担负天地及山海</p>
<p style="text-align: left">
	　　此担乃轻背恩重一切众生平等慈</p>
<p style="text-align: left">
	　　是为第一最胜乐如渡河津安隐过</p>
<p style="text-align: left">
	　　慈等二乐亦如是不害亲友是快乐</p>
<p style="text-align: left">
	　　灭除憍慢亦是乐内无<a>德行</a>外憍逸</p>
<p style="text-align: left">
	　　实无有知生憍慢好与强诤亲恶友</p>
<p style="text-align: left">
	　　名称损减得恶声孤小老者及病人</p>
<p style="text-align: left">
	　　新失富贵羸劣者贫穷无财失国主</p>
<p style="text-align: left">
	　　单己苦厄无所依于上种种困厄者</p>
<p style="text-align: left">
	　　不生怜愍不名仁若至他国无眷属</p>
<p style="text-align: left">
	　　得众恶骂忍为快能遮众恶斗诤息</p>
<p style="text-align: left">
	　　宁在他国人不识不在己邦众所轻</p>
<p style="text-align: left">
	　　若于异国得恭敬皆来亲附不嗔诤</p>
<p style="text-align: left">
	　　即是己国亲眷属<a>世间</a>富贵乐甚少</p>
<p style="text-align: left">
	　　衰灭苦恼甚众多若见众生皆退失</p>
<p style="text-align: left">
	　　制不由己默然乐怨敌力胜自羸弱</p>
<p style="text-align: left">
	　　亲友既少无所怙自察如是默然乐</p>
<p style="text-align: left">
	　　非法人所贪且悭不信无惭不受言</p>
<p style="text-align: left">
	　　于彼恶所默然乐嗔恚甚多残害恶</p>
<p style="text-align: left">
	　　好加苦毒于众生如此人边默然乐</p>
<p style="text-align: left">
	　　不信强梁喜自高得逆谄伪诈幻惑</p>
<p style="text-align: left">
	　　于如此人默然乐<a>破戒</a>凶恶无虑忍</p>
<p style="text-align: left">
	　　恒作非法无信行于此人所默然乐</p>
<p style="text-align: left">
	　　妄语无愧好两舌邪见恶口或绮语</p>
<p style="text-align: left">
	　　傲慢自高深计我极大悭贪怀嫉妒</p>
<p style="text-align: left">
	　　于此人所默然乐若于他处不知己</p>
<p style="text-align: left">
	　　亦无识别种性行不应自高生憍慢</p>
<p style="text-align: left">
	　　至余国界而停住衣食仰人不<a>自在</a></p>
<p style="text-align: left">
	　　若得毁骂皆应忍他界寄住仰衣食</p>
<p style="text-align: left">
	　　若为基业欲快乐亦应如上生忍辱</p>
<p style="text-align: left">
	　　若住他界仰衣食乃至下贱来轻己</p>
<p style="text-align: left">
	　　诸是智者宜忍受在他界住恶知友</p>
<p style="text-align: left">
	　　愚小同处下贱人智者自隐如覆火</p>
<p style="text-align: left">
	　　犹如炽火猛风吹炎着林野皆焚烧</p>
<p style="text-align: left">
	　　嗔恚如火烧自他此名极恶之毁害</p>
<p style="text-align: left">
	　　嗔恚欲心智者除若修慈等嗔渐灭</p>
<p style="text-align: left">
	　　未曾共住辄亲善恒近恶者是痴人</p>
<p style="text-align: left">
	　　不察其过辄弃舍作如上事非智者</p>
<p style="text-align: left">
	　　若无愚小智不显如鸟折翅不能飞</p>
<p style="text-align: left">
	　　智者无愚亦如是以多愚小及无智</p>
<p style="text-align: left">
	　　不能觉了智有力以是义故诸贤哲</p>
<p style="text-align: left">
	　　博识多闻得乐住智者得利心不高</p>
<p style="text-align: left">
	　　失利不下无愚痴所解义理称实说</p>
<p style="text-align: left">
	　　诸有所言为遮恶安乐利益故宣辩</p>
<p style="text-align: left">
	　　为令必解说是语智者闻事不卒行</p>
<p style="text-align: left">
	　　思惟筹量论其实明了其理而后行</p>
<p style="text-align: left">
	　　是名自利亦利他智者终不为身命</p>
<p style="text-align: left">
	　　造作恶业无理事不以苦乐违<a>正法</a></p>
<p style="text-align: left">
	　　终不为己舍正行智者不悭无嫉恚</p>
<p style="text-align: left">
	　　亦不严恶无愚痴危害垂至不恐怖</p>
<p style="text-align: left">
	　　终不为利谗构人亦不威猛不怯弱</p>
<p style="text-align: left">
	　　又不下劣正处中如此诸事智者相</p>
<p style="text-align: left">
	　　威猛生嫌懦他轻去其两边处中行</p>
<p style="text-align: left">
	　　或时默然如哑者或时言教如王者</p>
<p style="text-align: left">
	　　或时作寒犹如雪或时现热如炽火</p>
<p style="text-align: left">
	　　或现高大如须弥或时现卑如卧草</p>
<p style="text-align: left">
	　　或时显现猛如王或时寂灭如<a>解脱</a></p>
<p style="text-align: left">
	　　或时能忍饥渴苦或时堪忍苦乐事</p>
<p style="text-align: left">
	　　于诸财宝如粪秽自在能调诸嗔恚</p>
<p style="text-align: left">
	　　或时安乐纵伎乐或时恐怖犹如鹿</p>
<p style="text-align: left">
	　　或时威猛如虎狼观时非时力无力</p>
<p style="text-align: left">
	　　能观富贵及衰灭忍不可忍是真忍</p>
<p style="text-align: left">
	　　忍者应忍是常忍于羸弱者亦应忍</p>
<p style="text-align: left">
	　　富贵强盛常谦忍不可忍忍是名忍</p>
<p style="text-align: left">
	　　嫌恨者所不嫌恨于嗔人中常心净</p>
<p style="text-align: left">
	　　见人为恶自不作忍胜己者名怖忍</p>
<p style="text-align: left">
	　　忍等己者畏斗诤忍下劣者名盛忍</p>
<p style="text-align: left">
	　　恶骂诽谤愚不忍如似两石着眼中</p>
<p style="text-align: left">
	　　能受恶骂重诽谤智者能忍花雨象</p>
<p style="text-align: left">
	　　若于恶骂重诽谤明智能忍于慧眼</p>
<p style="text-align: left">
	　　犹如降雨于大石石无损坏不消灭</p>
<p style="text-align: left">
	　　恶言善语苦乐事智者能忍亦如石</p>
<p style="text-align: left">
	　　若以实事见骂辱此人实语不足嗔</p>
<p style="text-align: left">
	　　若以虚事而骂辱彼自欺诳如狂言</p>
<p style="text-align: left">
	　　智者解了俱不嗔若为财宝及诸利</p>
<p style="text-align: left">
	　　忍受苦乐恶骂谤若能不为财宝利</p>
<p style="text-align: left">
	　　设得百千诸珍宝犹应速疾离恶人</p>
<p style="text-align: left">
	　　树枝被斫不应拔人心已离不可亲</p>
<p style="text-align: left">
	　　便从异道远避去可亲友者满世间</p>
<p style="text-align: left">
	　　先敬后慢而轻毁亦无恭敬不赞叹</p>
<p style="text-align: left">
	　　如似白鹄轻飞去智者远愚速应离</p>
<p style="text-align: left">
	　　好乐斗诤怀谄曲喜见他过作两舌</p>
<p style="text-align: left">
	　　妄言恶口亦绮语轻贱毁辱诸众生</p>
<p style="text-align: left">
	　　更出痛言入心髓不护身业口与意</p>
<p style="text-align: left">
	　　智者远离至他方嫉妒恶人无善心</p>
<p style="text-align: left">
	　　见他利乐及名称心生热恼大苦毒</p>
<p style="text-align: left">
	　　言语善濡意极恶唯智能远至他方</p>
<p style="text-align: left">
	　　人乐恶欲贪利养谄曲要取无惭愧</p>
<p style="text-align: left">
	　　内不清净外亦然智者速远至他方</p>
<p style="text-align: left">
	　　若人无有恭恪心憍慢所怀无教法</p>
<p style="text-align: left">
	　　自谓智者实愚痴慧者远离至他方</p>
<p style="text-align: left">
	　　此处饮食得卧具并诸衣被凭活路</p>
<p style="text-align: left">
	　　应当拥护念其恩犹如慈母救一子</p>
<p style="text-align: left">
	　　爱能生长一切苦先当断爱而离嗔</p>
<p style="text-align: left">
	　　悉能将人至恶趣自高憍慢亦应舍</p>
<p style="text-align: left">
	　　富贵亲友贫贱离如此之友当速远</p>
<p style="text-align: left">
	　　若为一家舍一人若为一村舍一家</p>
<p style="text-align: left">
	　　若为一国舍一村若为己身舍天下</p>
<p style="text-align: left">
	　　若为正法舍己身若为一指舍现财</p>
<p style="text-align: left">
	　　若为身命舍四支若为正法舍一切</p>
<p style="text-align: left">
	　　正法如盖能遮雨修行法者法拥护</p>
<p style="text-align: left">
	　　行法力故断恶趣如春盛热得荫凉</p>
<p style="text-align: left">
	　　修行法者亦复然与诸贤智趣向俱</p>
<p style="text-align: left">
	　　多得财利不为喜若失重宝不为忧</p>
<p style="text-align: left">
	　　不常勤苦求乞索是名坚实大丈夫</p>
<p style="text-align: left">
	　　施他财宝甚<a>欢喜</a>世间过恶速舍离</p>
<p style="text-align: left">
	　　安立己身深于海是名雄健胜丈夫</p>
<p style="text-align: left">
	　　若解义理众事巧为人柔软共行乐</p>
<p style="text-align: left">
	　　诸人叹说善丈夫优波大达作是言</p>
<p style="text-align: left">
	　　我今于兄倍信敬假使遭苦极困厄</p>
<p style="text-align: left">
	　　终不复作诸恶事若死若活得财产</p>
<p style="text-align: left">
	　　及失财产不造恶兄今当知我奉事</p>
<p style="text-align: left">
	　　愿以持戒而取死不以犯戒而取生</p>
<p style="text-align: left">
	　　何故应当为一生而可放逸作恶行</p>
<p style="text-align: left">
	　　<a>生死</a>之中莫放逸我于生死作不善</p>
<p style="text-align: left">
	　　遭值恶友造非法得遇善友以断除</p>
<p style="text-align: left">
	　　佛入<a>宿命</a>知了说告诸比丘是本偈</p>
<p style="text-align: left">
	　　尔时大达是我身优波大达是阿难</p>
<p style="text-align: left">
	　　当知尔时屯度脾即是提婆达多身</p>
<p style="text-align: left">
	　　比丘当知作是学是名集法总摄说</p>
<p style="text-align: left">
	　　宜广慎行应恭敬诸比丘僧修是法</p>
<p style="text-align: left">
	　　提婆达多欲毁伤佛因缘第二十七</p>
<p style="text-align: left">
	　　佛在王舍城。告提婆达多言。汝莫于如来生过患心。自取减损。得不安事。自受其苦。诸比丘言。希有世尊。提婆达多于如来所。常生恶心。世尊长夜。慈心怜愍。柔软共语。佛言不但今日。乃往过去。迦尸之国。波罗奈城。有大龙王。名为瞻卜。常降时雨。使谷成熟。十四日十五日时。化作人形。受持<a>五戒</a>。布施听法。时南<a>天竺</a>国。有咒师来竖箭结咒。取瞻卜龙王。时天神语迦尸王言。有咒师将瞻卜龙王去迦尸国。王即出军众而往逐之。彼婆罗门。便复结咒。使王军众都不能动。王大出钱财。赎取龙王。婆罗门。第二更来咒取龙王。诸龙眷属兴云降雨。雷电霹雳。欲杀婆罗门。龙王慈心语诸龙众。莫害彼命。善好慰喻。令彼还去第三复来。时诸龙等即欲杀之。龙王遮护。不听令杀。即放使去。尔时龙王。今我身是也。尔时咒师者。提婆达多是也。我为龙时。尚能慈心。数数救济。况于今日。而当不慈。</p>
<p style="text-align: left">
	　　共命鸟缘第二十八</p>
<p style="text-align: left">
	　　佛在王舍城。诸比丘白佛言。世尊。提婆达多。是如来弟。云何常欲怨害于佛。佛言。不但今日。昔雪山中。有鸟名为共命。一身二头。一头常食美果。欲使身得安隐。一头便生嫉妒之心。而作是言。彼常云何。食好美果我不曾得。即取毒果食之使二头俱死。欲知尔时食甘果者。我身是也。尔时食毒果者。提婆达多是。昔时与我共有一身。犹生恶心。今作我弟。亦复如是。</p>
<p style="text-align: left">
	　　白鹅王缘第二十九</p>
<p style="text-align: left">
	　　佛在王舍城。提婆达多。推山压佛。放护财象。欲蹋于佛。恶名流布。提婆达多。于众人前。向佛忏悔。呜如来足。无众人时。于比丘中。恶口骂佛。诸人皆言。提婆达多。向佛忏悔。心极调顺。无故得此恶名流布。诸比丘言。希有世尊。提婆达多。甚能谄伪。于众人前。调顺向佛。于屏处时。恶心骂佛。佛言不但今日。乃往过去时。有莲花池。多有水鸟在中而住。时有鹳雀。在于池中。徐步举脚。诸鸟皆言。此鸟善行。威仪庠序。不恼水性。时有白鹅。而说偈言。</p>
<p style="text-align: left">
	　　举脚而徐步音声极柔软</p>
<p style="text-align: left">
	　　欺诳于世间谁不知谄诡</p>
<p style="text-align: left">
	　　鹳雀语言。何为作此语。来共作亲善。白鹅答言。我知汝谄诡。终不亲善。汝欲知尔时鹅王。即我身是也。尔时鹳雀。提婆达多是。</p>
<p style="text-align: left">
	　　大龟因缘第三十</p>
<p style="text-align: left">
	　　佛在王舍城。提婆达多。心常怀恶。欲害世尊。乃雇五百善射婆罗门。使持弓箭。诣世尊所。挽弓射佛。所射之箭。变成拘物头华。分陀利华。波头摩华。优钵罗华。五百婆罗门。见是神变。皆大怖畏。即舍弓箭。<a>礼佛</a>忏悔。在一面坐。佛为<a>说法</a>。皆得须陀洹道。复白佛言。愿听我等出家学道。佛言善来比丘。须发自落。法服着体。重为说法。得阿<a>罗汉</a>道。诸比丘白佛言。世尊神力。甚为希有。提婆达多。常欲害佛。然佛恒生大慈。佛言。非但今日。于过去时。波罗奈国。有一商主。名不识恩。共五百贾客。入海采宝。得宝还返。到回渊处。遇水罗刹而捉其船。不能得前。众商人等。极大惊怖。皆共唱言。天神地神。日月诸神。谁能慈愍。济我厄也。有一大龟。背广一里。心生悲愍。来向船所。负载众人。即得渡海。时龟小睡。不识恩者。欲以大石打龟头杀。诸商人言。我等蒙龟济难活命。杀之不祥不识恩也。不识恩曰。我停饥急。谁问尔恩。辄便杀龟。而食其肉。即日夜中。有大群象。蹋杀众人。尔时大龟。我身是也。尔时不识恩者。提婆达多是。五百商人者。五百婆罗门出家学得道者是。我于往昔。济彼厄难。今复拔其生死之患。</p>
<p style="text-align: left">
	　　二辅相诡媾缘第三十一</p>
<p style="text-align: left">
	　　佛在王舍城。提婆达多。作种种因缘。欲得杀佛。然不能得。时南天竺国。有婆罗门来。善知咒术。和合毒药。提婆达多。于婆罗门所。即合毒药。以散佛上。风吹此药。反堕己头上。即便闷绝。躃地欲死。医不能治。阿难白佛言。世尊。提婆达多。被毒欲死。佛怜愍故。为说实语。我从菩萨成佛已来。于提婆达多。常生慈悲。无恶心者。提婆达多。毒自当灭。作是语已。毒即消灭。诸比丘言。希有世尊。提婆达多。恒起恶心于如来所。如来云何犹故活之。佛言非但今日。恶心向我。过去亦尔。时问佛言。恶心于佛。其事云何。佛言过去之世。迦尸国中。有波罗奈城。有二辅相。一名斯那。二名恶意。斯那常顺法行。恶意恒作恶事。好为诡媾。而语王言。斯那欲作逆事。王即收闭。诸天善神。于<a>虚空</a>中。出声而言。如此贤人。实无过罪。云何拘系。诸龙尔时亦作是语。群臣人民亦作是语。王便放之。第二恶意。劫王库藏。着斯那舍。王亦不信。而语之言。汝憎嫉于彼。横作此事王言捉此恶意。付与斯那。仰使断之。斯那。即教恶意。向王忏悔。恶意自知有罪。便走向毗提醯王所。作一宝箧。盛二恶蛇。见毒具足。令毗提醯王。遣使送与彼国。国王并及斯那。二人共看。莫示余人。王见宝箧。极以严饰。心大欢喜。即唤斯那。欲共发看。斯那答言。远来之物。不得自看。远来果食。不得即食。何以故。彼有恶人。或能以恶来见中伤。王言我必欲看。殷勤三谏。王不用语。复白王言。不用臣语。王自看之。臣不能看。王即发看。两眼盲冥。不见于物。斯那忧苦。愁悴欲死。遣人四出。遍历诸国。远觅良药。既得好药。以治王眼。平复如故。尔时王者。<a>舍利弗</a>是也。尔时斯那。我身是也。尔时恶意。提婆达多是。</p>
<p style="text-align: left">
	　　山鸡王缘第三十二</p>
<p style="text-align: left">
	　　佛在王舍城。提婆达多。往至佛所。而作是言。如来今者。可闲静住。以此大众。付嘱于我。佛言。食唾痴人。我尚不以诸大众等。付嘱<a>舍利</a>弗目犍连。云何乃当付嘱于汝。提婆达多。嗔骂而去。诸比丘言。世尊。提婆达多。欲作种种苦恼于佛。又多方便欺诳如来。佛言。不但今日。于过去世。雪山之侧。有山鸡王。多将鸡众。而随从之。鸡冠极赤。身体甚白。语诸鸡言。汝等远离城邑聚落。莫为人民之所啖食。我等多诸怨嫉。好自慎护。时聚落中。有一猫子。闻彼有鸡。便往趣之。在于树下。徐行低视。而语鸡言。我为汝妇。汝为我夫。而汝身形。端正可爱。头上冠赤。身体俱白。我相承事。安隐快乐。鸡说偈言。</p>
<p style="text-align: left">
	　　猫子黄眼愚小物触事怀害欲啖食</p>
<p style="text-align: left">
	　　不见有畜如此妇而得<a>寿命</a>安隐者</p>
<p style="text-align: left">
	　　尔时鸡者我身是也。尔时猫者提婆达多是昔于过去欲诱诳我。今日亦复欲诱诳我。</p>
<p style="text-align: left">
	　　吉利鸟缘第三十三</p>
<p style="text-align: left">
	　　佛在王舍城。尔时提婆达多。作是念言。佛有五百青衣鬼神恒常侍卫。佛有十力百千那罗延。所不能及。我今不能得害。当还奉事。观其要脉。而伤害之。乃可得杀。便于比丘<a>比丘尼</a>优婆塞优婆夷大众之中。向佛忏悔。而作是念。受我忏悔。得作方便。不受我悔。足使如来恶名流布。便白佛言。世尊。受我忏悔。我欲于彼闲静之处自修其志。佛言。法无谄诳。诸谄诳者。无有法也。外道六师皆言。提婆达多。好向佛忏悔。佛不受忏悔。诸比丘言。提婆达多。谄曲向佛。佛言。非但今日。过去久远。波罗奈国。有王名梵摩达。作制断杀。时有猎师。着仙人衣服。杀诸鹿鸟。人无知者。有吉利鸟。语诸人言。此大恶人。虽着仙人衣。实是猎师。常行杀害。而人不知。众人皆信吉利鸟。实如其言。尔时吉利鸟者。我身是也。尔时猎师者。提婆达多是。尔时王者。舍利弗是也。</p>
<p style="text-align: left">
	　　老仙缘第三十四</p>
<p style="text-align: left">
	　　佛在王舍城。尔时阿阇世王。为提婆达多日送五百釜饭。多得利养。诸比丘皆白世尊言。阿阇世王。日为提婆达多送五百釜饭。佛言。比丘莫羡提婆达多得利养事。即说偈言。</p>
<p style="text-align: left">
	　　<a>芭蕉</a>生实枯芦竹苇亦然</p>
<p style="text-align: left">
	　　駏驉怀妊死骡[馬*婁]亦复然</p>
<p style="text-align: left">
	　　愚贪利养害智者所嗤笑</p>
<p style="text-align: left">
	　　说是偈已。告诸比丘言。提婆达多。非但今日。为利养所害。诽谤于我。过去亦尔。比丘问佛言。过去之事。其义云何。佛言。往昔波罗奈国。仙山之中。有二仙人。其一老者。获五<a>神通</a>。其一壮者。竟无所得。时老仙人。即以神力。往郁单越。取成熟<a>粳米</a>。而来共食之。复至阎浮树。取阎浮提果。亦来共食。到忉利天。取天须陀味。来共食之。少仙人。见是已。心生悕仰。白老者言。愿教授我修五神通。老仙人言。若有好心。得五神通。必有利益。若无好心。反为恶害。犹勤启请。唯愿教我。时老仙人。便教五通。寻即获得。既得五神通。于众人前。现种种神足。于是已后。大得名称利养乃于老者。生嫉妒心。处处诽谤。即退失神足。诸人闻已。作是言曰。老仙人者。宿旧有德。是壮仙人。横生诽谤。便皆嗔之。城门下遮。不听使入。便失利养。欲知尔时老仙人者。我身是也。尔时壮仙人者提婆达多是也。</p>
<p style="text-align: left">
	　　二估客因缘第三十五</p>
<p style="text-align: left">
	　　佛在王舍城。尔时诸比丘等。用佛语者。皆得<a>涅槃</a><a>天人</a>之道。用提婆达多语者。悉堕<a>地狱</a>。受大苦恼。佛言。非但今日奉我教者。得大利益。用提婆达多语。获于大苦。往昔亦尔。过去之世。有二贾客。俱将五百商人。到旷野中。有夜叉鬼。化作年少。着好衣服。头戴花鬘。弹琴而行。语贾客言。不疲极也。载是水草。竟何用为。近在前头。有好水草。从我去来。当示汝道。一贾客主。寻用其言。我等今弃所载水草。便即轻行。在前而去。一贾客言。我等今者。不见水草。慎莫掷弃。前弃水草者。渴旱死尽。不弃之者。达到所在。尔时不弃水草者。我身是。弃水草者。提婆达多是也。</p>
<p style="text-align: left">
	　　内官赎所犍牛得男根缘第三十六</p>
<p style="text-align: left">
	　　昔乾陀卫国。有一屠儿。将五百头小牛。尽欲刑犍。时有内官。以金钱赎牛。作群放去。以是因缘。现身即得男根具足。还到王家。遣人通白。某甲在外。王言。是我家人。自恣而行。未曾通白。今何故尔。王时即唤问其所以。答王言曰。向见屠儿。将五百头小牛而欲刑治。臣即赎放。以是因缘。身体得具。故不敢入。王闻喜愕。深于佛法。生信敬心。夫以华报。所感如此。况其果报。岂可量也。</p>
<p style="text-align: left">
	　　二内官诤道理缘第三十七</p>
<p style="text-align: left">
	　　昔波斯匿王。于卧眠中。闻二内官共诤道理。一作是言。我依王活。一人答言。我无所依。自业力活。王闻此已。情可于彼依王活者。而欲赏之。即遣直人。语夫人言。我今当使一人往者重与钱财衣服璎珞。于是寻遣依王活者。持己所饮余残之酒。以与夫人。尔时此人。持酒出户。鼻中血出。不得前进。会复值彼自业活者。即倩持酒。往与夫人。夫人见已。忆王之言。赐其钱财衣服璎珞。还于王前。王见此人。深生怪惑。即便唤彼依王活者。而问之言。我使汝去。云何不去。答言。我出户外。卒得衄鼻。竟不堪任。即便倩彼。持王残酒。以与夫人。王时叹言。我今乃知佛语为实。自作其业。自受其报。不可夺也。由是观之。<a>善恶</a><a>报应</a>。行业所致。非天非王之所能与。</p>
<p style="text-align: left">
	　　兄弟二人俱出家缘第三十八</p>
<p style="text-align: left">
	　　往昔之世。有兄弟二人。心乐佛法。出家学道。其兄精勤。集众善法。修阿练行。未久之顷。得罗汉道。其弟聪明。学问博识。诵<a>三藏</a>经。后为辅相请作门师。多与财钱。委使营造僧房塔寺。时三藏法师。受其财物。将人经地。为造塔寺。基刹端严。堂宇莹丽。制作之意。妙绝工匠。辅相见已。倍生信敬。供养供给。触事无乏。三藏比丘。见其心好。即作是念。寺庙讫成。俱须众僧安置寺上。当语辅相使请我兄。作是念已语辅相言。我有一兄。在于彼处。舍家入道。勤心精进。修阿练行。檀越今可请着寺上。辅相答言。师所约敕。但是比丘。不敢违逆。况复师兄。是阿练也。即便遣人殷勤往请。既来到已。辅相见其精勤用行。倍加供养。其后辅相以一妙氎价直千万。以与于彼阿练比丘。阿练比丘。不肯受之。殷勤强与。然后乃受。而作是念。我弟营事。当须财物。即以与之。辅相后时。以一粗氎。用与三藏。三藏得已。深生嗔恚。又于后日。辅相更以一张妙氎直千万钱。与兄阿练。其兄既得。复以与弟。其弟见已。倍怀嫉妒。即持此氎。往至辅相爱敬女所。而语之言。汝父辅相。先看我厚。今彼比丘至止已来。不知以何幻惑汝父。今于我薄。与汝此氎。汝可持向辅相之前。缝以为衣。若其问者。汝可答言。父所爱重。阿练若者。捉以与我。辅相必定嗔不共语。女语三藏言。我父今厚敬彼比丘。如爱眼睛。亦如明珠。云何卒当而到谤毁。三藏复言。汝若不尔。与汝永断。女人又答。何故太卒当更方宜。情不能已。便受此氎。于其父前。裁以为衣。尔时辅相。见氎即识而作念言。彼比丘者。甚大恶人。得我之氎。不自供给。反以诳惑小儿妇女。于是后日阿练若来。不复出迎。颜色变异。时此比丘。见辅相尔。心自思惟。必有异人。毁谤于我。使彼尔耳。即升空中。作十八变。辅相见已。深怀敬服。即与其妇。礼足忏悔。恭敬情浓。倍于常日。即驱三藏及其己女。悉令出国。佛言。尔时三藏。我身是。以谤他故。于无量劫。受大苦恼。乃至今日。为孙他利之所毁谤。尔时此女。由谤圣故。现被驱出。穷困乞活。是以世人。于一切事。应当明察。莫轻诽谤用招咎罚。</p>
<p style="text-align: left">
	　　八天次第问法缘第三十九</p>
<p style="text-align: left">
	　　昔佛在世。于夜分中。忽有八天。次第而来。至世尊所。其初来者。容貌端政。光照一里。有十天女。以为眷属。来诣佛所。至心顶礼。却在一面。佛告天曰。汝以修福得受天身。五欲自娱。快获安乐。于时此天。即白佛言。世尊。我虽生处天上。心常忧苦。所以者何。以我先身修行之时。于父母师长沙门婆罗门。虽为忠<a>孝心</a>生恭敬。然于其所。不能殷勤恭敬<a>礼拜</a>迎来送去。以是业缘。果报实少。不如余天。以不如故。自责修行不能满足。复有一天。容貌身光及其眷属。十倍胜前。来至佛所。头面礼足。却在一面。佛告天曰。汝生天上。快得安乐。天白佛言。世尊。我虽生处天上。亦常忧苦。所以者何。以我前世修行之时。虽于父母师长所。沙门婆罗门。生忠孝心。恭敬礼拜。然而不能为施床坐熅[火*(而/火)]敷具。以是业缘。今获果报。不如余天。以不如故。自责修因不能满足。复有一天。形貌光明及以眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生处天宫。常怀忧恼。所以者何。以我前身。虽复善于父母师长沙门婆罗门。忠孝恭敬礼拜为施床敷。然于其所。不能广设肴膳饮食以用供养。以是业缘。今得果报。不如余天。以不如故。心自悔责修因不具。是故忧恼。复有一天。容貌光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生天心常忧恼。所以者何。以我过去。虽于父母师长沙门婆罗门。忠孝恭敬礼拜。为施敷具及以饮食。然不听法。以是因缘。今获果报。不如余天。以不如故常自克责修因不满。是故忧恼。次复一天。身色光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生天。心常忧恼。所以者何。以我前世。虽复于君父母师长。沙门婆罗门。能忠孝恭敬礼拜。敷具饮食。而听于法。而不解义。以不解故。今获果报。不如余天。以不如故。心常悔责修因不满。是故忧恼。次有一天。身色光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生处天堂。心常忧恼。所以者何。以我前世修行之时。虽能于君父母师长沙门婆罗门。忠孝恭敬礼拜。敷具饮食。听法解义。然复不能如说修行。以是业缘。今获果报。不如余天。以不如故。深自悔责修因不满。是故忧恼。次有一天。容貌光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我于今日。得生天宫。五欲自娱。所须之物。应念辄至。真实快乐。无诸忧恼。所以者何。以我前世修因之时。于父母师长沙门婆罗门。忠孝恭敬礼拜。敷具饮食。听法能解其义。如说修行。以是因缘。受天果报。身形端正。光明殊妙。眷属众多。胜余诸天。以修此行故。得果满足。以满足故。得最胜果报。胜果报故。一切诸天。无有及者。以无及者。心得快乐也。</p>
<p style="text-align: left">
	　　天女本以华鬘供养迦葉佛塔缘第四十</p>
<p style="text-align: left">
	　　尔时释提桓因。从佛闻法。得须陀洹。即还天上。集诸天众。赞佛法僧。时有天女。头戴华鬘。华鬘光明。甚大晃曜。共诸天众。来集善法堂上。诸天之众。见是天女。生希有心。释提桓因。即便说偈。问天女言。</p>
<p style="text-align: left">
	　　汝作何福业身如融真金</p>
<p style="text-align: left">
	　　光色如莲花</p>
<p style="text-align: left">
	　　而有大威德身出妙光明</p>
<p style="text-align: left">
	　　面若开敷华</p>
<p style="text-align: left">
	　　金色晃然照以何业行得</p>
<p style="text-align: left">
	　　愿为我说之</p>
<p style="text-align: left">
	　　尔时天女。说偈答言。</p>
<p style="text-align: left">
	　　我昔以华鬘奉迦葉佛塔</p>
<p style="text-align: left">
	　　今生于天上</p>
<p style="text-align: left">
	　　获是胜功德生在于天中</p>
<p style="text-align: left">
	　　报得金色身</p>
<p style="text-align: left">
	　　释提桓因。重复说偈。而赞叹言。</p>
<p style="text-align: left">
	　　甚奇功德田耘除诸秽恶</p>
<p style="text-align: left">
	　　如是少种子</p>
<p style="text-align: left">
	　　得天胜果报谁当不供养</p>
<p style="text-align: left">
	　　恭敬真金聚</p>
<p style="text-align: left">
	　　谁不供养佛上妙功德田</p>
<p style="text-align: left">
	　　其目甚修广</p>
<p style="text-align: left">
	　　犹如青莲花汝能兴供养</p>
<p style="text-align: left">
	　　无上第一尊</p>
<p style="text-align: left">
	　　作少功德业而获如此容</p>
<p style="text-align: left">
	　　尔时天女。即从天下。执持华盖。来至佛所。佛为说法。得须陀洹。而还天上。诸比丘等。怪其所以。即问佛言。世尊。今此天女。作何功德。获此天身。端政殊特。佛言。往古之时。以种种华鬘。供养迦葉佛塔。以是因缘。今获此果。</p>
<p style="text-align: left">
	　　天女本以莲华供养迦葉佛塔缘第四十一</p>
<p style="text-align: left">
	　　尔时复有一天女。头上华鬘。光明晃曜。共诸天众。来集善法堂上。时诸天众。见是天女。生希有心。时天帝释。以偈问曰。</p>
<p style="text-align: left">
	　　汝昔作何福身如真金聚</p>
<p style="text-align: left">
	　　光色如莲花而有大威德</p>
<p style="text-align: left">
	　　身出微妙光面如开敷花</p>
<p style="text-align: left">
	　　光明甚炜炜以何业行得</p>
<p style="text-align: left">
	　　唯愿为我说</p>
<p style="text-align: left">
	　　天女即便。说偈答言。</p>
<p style="text-align: left">
	　　我昔以莲花供养迦葉塔</p>
<p style="text-align: left">
	　　今日值世尊得是胜功德</p>
<p style="text-align: left">
	　　生处于天上得是金色报</p>
<p style="text-align: left">
	　　释提桓因。重以偈赞。</p>
<p style="text-align: left">
	　　甚奇功德田灭除诸秽恶</p>
<p style="text-align: left">
	　　殖因者甚少获得胜果报</p>
<p style="text-align: left">
	　　谁不乐供养恭敬真金聚</p>
<p style="text-align: left">
	　　谁不供养佛上妙胜<a>福田</a></p>
<p style="text-align: left">
	　　目广修而长其喻青莲华</p>
<p style="text-align: left">
	　　汝昔能兴供第一最胜尊</p>
<p style="text-align: left">
	　　作妙福德业获得如此报</p>
<p style="text-align: left">
	　　尔时天女。即从天下。执持华盖。来到佛所。听佛说法。得<a>法眼</a>净。还于天上。时诸比丘。即问佛言。此女往昔。作何行业。得报如是。佛言过去之时。以妙莲华。供养迦葉佛塔。故获胜果。今见道迹也。</p>
<p style="text-align: left">
	　　天女受持八戒斋生天缘第四十二</p>
<p style="text-align: left">
	　　尔时复有一天女。受持八斋。生于天上。得端政报。光颜威相。与众超异。时共诸天。集善法堂上。诸天见已。生希有心。释提桓因。以偈而问。</p>
<p style="text-align: left">
	　　汝昔作何业身如真金山</p>
<p style="text-align: left">
	　　光颜甚炜炜色如净莲花</p>
<p style="text-align: left">
	　　得是胜威德身出大妙光</p>
<p style="text-align: left">
	　　以何业行获愿为我说之</p>
<p style="text-align: left">
	　　天女尔时。说偈答言。</p>
<p style="text-align: left">
	　　昔于迦葉佛受持八戒斋</p>
<p style="text-align: left">
	　　今得生天中获是端政报</p>
<p style="text-align: left">
	　　释提桓因。重以偈赞。</p>
<p style="text-align: left">
	　　奇哉功德田能生胜妙报</p>
<p style="text-align: left">
	　　昔少修微因而得生天上</p>
<p style="text-align: left">
	　　如此胜福聚谁当不供养</p>
<p style="text-align: left">
	　　如是最胜尊谁当不恭敬</p>
<p style="text-align: left">
	　　诸有闻是者宜应大欢喜</p>
<p style="text-align: left">
	　　欲求生天者应当持净戒</p>
<p style="text-align: left">
	　　尔时此天。持好华盖。来至佛所。佛为说法。得见谛道。时诸比丘。即问佛言。此天往昔。作何福业。得生天中。而获圣果。佛言。昔为人时。于迦葉佛所。受持八斋。由是善行生于天上。而见道迹。</p>
		

	
	

		</div></div><hr><script charset='utf-8' src='../../js/footer.js'></script></body></html>