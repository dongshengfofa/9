<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 僧伽斯那所撰菩萨本缘经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 僧伽斯那所撰菩萨本缘经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 <a>僧伽</a>斯那所撰<a>菩萨</a>本缘经</strong></p>
<p style="text-align: left">
	　　一切持王子品第三</p>
<p style="text-align: left">
	　　菩萨摩诃萨为诸众生故</p>
<p style="text-align: left">
	　　一切所重物无不以惠施</p>
<p style="text-align: left">
	　　如我昔曾闻。过去有王。其王有子名一切持。年在幼少形容端正。犹如满月众星中明。众生视之无有厌足。威仪安谛如须弥山。智慧甚深犹如大海。忍辱成就犹如大地。心无变易如阎浮檀金。常为一切人天所爱。犹如八味清净之水。于诸<a>世间</a>其心平等。犹如日月等照于物满众生愿。如如意宝见诸乞者心生<a>欢喜</a>。犹如慈母见所爱子。是时王子当说偈言。</p>
<p style="text-align: left">
	　　我今得<a>自在</a>所有无量财</p>
<p style="text-align: left">
	　　悉与众生共如日皆等照</p>
<p style="text-align: left">
	　　见有乞求者终不言无有</p>
<p style="text-align: left">
	　　无所求索者亦复施与之</p>
<p style="text-align: left">
	　　王子菩萨诸根寂静犹如梵天。财贿具足如毗<a>沙门</a>。王为诸众生供给走使。犹如<a>弟子</a>事师和尚。心常爱念一切众生。犹如父母念所生子。<a>教化</a>众生法则礼仪如大博士。王子菩萨悉得成就如是功德。心常乐施一切众生。如是之物施与是人。如是之物施与某甲。是人恐怖我当安慰<a>修行</a><a>正法</a>无有废舍。所施之物。谓金银琉璃颇梨真珠车磲马瑙珊瑚璧玉种种器物。及诸衣服床卧敷具车乘舍宅田地谷米奴婢仆使象马牛羊。随有所须悉能与足。譬如天雨百谷滋长。恒以五指施人财物。犹如五龙降注大雨。王子菩萨常行布施日日不绝。设使一日无人来乞。颜色燋悴心为愁戚。犹如初月烟雾所覆无有光明。尔时诸臣于此王子悉生嫌恨。</p>
<p style="text-align: left">
	　　咄哉我王愚痴无智有财不食后世安在</p>
<p style="text-align: left">
	　　见不能用亦不呵子分散库藏施无功者</p>
<p style="text-align: left">
	　　库藏尽已民当迸散民既散已怨至谁护</p>
<p style="text-align: left">
	　　假设无护命当不全命既不全国复谁居</p>
<p style="text-align: left">
	　　尔时大臣及诸人民各思是事。尔时父王有一白象行莲华上。力能降伏敌国怨仇。以有此象故令他国不能侵陵。时有边方怨敌之王常作是念。我当云何而设方便得彼白象。即遣诸人诈为苦行<a>婆罗门</a>像。往诣王子求索白象。尔时王子见诸大臣生嗔恚心故。乘白象出城游观欲向一林。即于其路见婆罗门。既见王子心大欢喜咒愿且言。愿使王子绍继大王无上之位<a>寿命</a>无量。邻国归德天下太平。王子。我等悉是婆罗门也。居在远方常承王子好喜布施。故从远来。道路饥渴备受众苦。王子。当知我等受持清净禁戒多所读诵无有不综。王子功德流布十方。闻风称赞无不爱乐。能令众生所愿满足。有来乞者无一空还。汝所乘象愿见施与。尔时王子即作是念。今若不与则违本要。设当与者非我所有。复是父王所爱重者。即便语言。君等若须金银琉璃种种车乘奴婢之属我悉能与。此白象者既非我有不得自在。复是父王所乘之象。云何辄当以相惠施。计是白象价直几许。我当与直不令汝等有贫乏也。何必正欲得此白象。汝婆罗门怜愍众生<a>出家</a><a>受戒</a>。已远离一切之物何用是象。汝若得者或更有患。诸婆罗门复作是言。我等不用钱财珍宝。唯须是象乘之入山求觅好华供养诸天已。当令众生若生天上或入<a>涅槃</a>。王子本愿欲利益他。我亦如是欲利益他。尔时王子闻是语已即生悲心。便下白象覆作是念。此象虽是父王所有今以布施。大臣人民必当见嫌。欲利益他何得计是。然我所施不求名声生<a>天人</a>中。以是因缘令诸众生断诸烦恼。作是愿已便持白象施婆罗门。自乘一马还欲入城。诸婆罗门既得象已。便共累骑回还而去。忽尔之间已到本国。时诸大臣即共集聚。疾至王所白言。大王今日快善所重白象。王子已持施婆罗门。诸婆罗门得已乘去。今到敌国。以王先时见其布施金银珍宝不呵责故。致令今日复以白象施与怨家。大王世间恶子多诸过患。饮酒樗蒲贪色费用。臣等敢奏不咎责。王子若能从今已往更不以财惠施于人则可听住。若不止者便当摈之远着深山。尔时父王即召其子作是念言。怪哉我今云何一旦为诸大臣不令我子随意行施。我今惭愧犹如妇人怖畏姑妐。即向其子而说是言。卿从今始莫复贪着一切功德可离舍。心行正法者应着草衣服啖水果远处深山。卿今不应挑其右目以治左眼。卿于今日如何一旦恼乱我心及诸大臣。夫为人法先安其亲。然后乃当及余他人。卿今云何以我白象施与怨家。</p>
<p style="text-align: left">
	　　尔时王子合掌长跪。敬礼父王臣所布施不为贪欲嗔恚愚痴。不为名声不求生天人中豪贵。非是癫狂错乱心作。为求正法作是施耳。大王。当知臣今虽复拥护父母兄弟妻子。及其死时。虽有亲族谁能随去。唯见正法逐之不舍。臣若<a>无心</a>行善法者。犹望大王苦言教敕。如何一旦信用邪言断臣行善。王先敕臣施舍舍心。舍心是臣本性根原云何可舍。犹如地性不可舍坚。乃至火性不可舍热。如鱼投陆命何能存。如王僮仆六情具足。身体完具与天无异。是人云何与王给使。王家所有车乘婇女金银珍宝从何处得。当知皆是过去施业今得是报。大王。当知一切饿鬼。饥火所逼身心燋恼。如此皆是贪惜因缘。若诸天中七宝宫殿寿命长远。当知皆是布施因缘。大王。臣今所施。火不能烧水不能漂。王家盗贼怨家债主。不能侵夺所施之物。于诸趣中能作亲友。是天乘载是所施物。在<a>生死</a>中随逐臣身。如犊随母。如王所敕欲令臣止布施之心。若不能舍当徙深山。虽至深山苟施心不息。贫穷之人亦复当来。臣本誓愿实乐山林。所以未启虑父不放。大王今已听真得本愿。正尔奉辞涉路进发。所以者何。山林之中是闲静处仙圣所乐。能离贪欲嗔恚愚痴。臣若至彼必能自利。尔时王子即礼王足。右绕三匝奉辞而出。次至母所跪礼如常。右绕三匝礼足而出。复至妻所而作是言。卿好住此供养父母守护其子。此即是汝修行正法。今我欲去远至山林。何以故。我先常愿。欲入深山修行其志。父王今听。是故我当速往至彼以副我心。与诸禽兽共为等侣。饮食水果足自存活。汝是王女身体柔软端正详雅。何能堪忍如是苦事。故应住此不须随我。其妻闻已心闷懊恼。身体掉动如<a>芭蕉</a>叶。悲号啼泣椎胸拔发。举声大哭唱言。奈何君有何罪。乃令父王摈之深山。大王宽慈正法治化爱民如子。云何一旦驱摈乃尔。君之爱形身色柔软如瞻婆华。云何一旦当卧棘刺土石之上。如今在宫五乐自娱。设当入山唯闻虎狼师子毒兽诸恶音声。怪哉大王慈爱之心。今日安在。如何父亲变成离薄。以小因缘一旦成怨。尔时王子即答妻言。善哉王女汝有深智。精进勇猛是我善伴。设我不是应当呵责。云何乃出如是粗言。诸王为国共相战诤。皆为贪欲嗔痴所恼。是我福缘乃令父王听我入山修行正法。汝今不应生不欢喜。世中常法王若衰老。则立太子令知国事。国事殷凑多诸过咎。咎既钟身无逃避处。王今未衰便能放舍。听我入山修学其志。世间过咎永不见及。汝今何故不欢喜耶。汝便好住我今欲去。答言妾之父母处与君时。日月大地及四天王悉皆证知。初婚之日君自发言誓不相舍。如何今日便欲独往。当知日月及以猛火。明与质俱不相舍离。君今云何而欲见舍。尔时王子悉以家财布施贫乏。即以两肩荷负二子。携将其妻往雪山中。王子到已食果饮水以存性命。昼夜修习慈悲之心。复作是念。我本在家。虽受五欲未若今日处山欢娱。如是之乐释提桓因所受欲乐所不及也。是诸众生不知正法微妙之味。如乌不知莲华之味。是时王子常为众生思惟是义。妻常入山采于果蓏以自供给。是时有一老婆罗门。其形丑恶人所恶见从远方来。王子见已即命令坐。行水施果然后问讯。汝何缘至此耶。将非厌家之过患乎。壮应在家极情五欲。今已衰老死时将至。舍来<a>修道</a>甚是快事。是中闲静无有家过。汝若乐此我之所有甘果冷水。常相供给不令有乏。婆罗门言。无欲想者应住于此。我今欲想犹未能灭。是故不能于此住也。大仙。汝且观之。我身虽老头白齿落行步战掉目视蒙蒙。舌干口燥不能语言。头重难胜犹如太山。耳听不了身体衰变。而有欲想犹如壮时。大仙当知。我年朽迈身力羸损。家贫空乏困于仆使。若欲满我本所愿者。幸可惠施二奴仆使。菩萨闻之即作是念。怪哉今日若言无有则非本誓。若言有者今实空贫。婆罗门言。君今迟疑。何所思虑将虑我非婆罗门受持禁戒博学人耶。若有此虑我实是也。菩萨答言。我本在家。多有仆使。金银珍宝库藏盈溢。当于尔时。见有乞者终不言无。今在此止悉不持来。何处当得以相副称。所以迟疑思是事耳。婆罗门言。我今衰老气力空竭。从远方来乞求所须。汝从本来凡见乞者。曾不发言我无所有。今日何故发如是言。大仙。若能怜愍给施二奴我当还国。若不能者我必此死。尔时王子即作是念。我今当作何等方便发遣此人。尔时二子近在不远山中遨戏。复作是念。我今当为一切众生作不空因缘。即唤其子。子既至已。菩萨抱之。复作是念。我今二子生长深宫。身体柔软未经寒苦。如何一旦违离父母为他僮仆。复作是念。我今何缘计如是事。若不修行难行苦行。何缘得成阿耨多罗三藐三菩提。以是因缘我当行之。愿以此行速得成就阿耨多罗三藐三菩提。我不舍此所爱二子。不求生天人中果报。转轮圣王帝释梵四天王。愿此功德悉与众生成无上道。尔时菩萨手执二子。授婆罗门作如是言。汝婆罗门。我此二子犹如我命。幼稚无智未解人语。虽复似人未有所识。今持相与以为仆使。恐母来至可速将去。尔时二子回捉父衣而白父言。父今何缘持我兄弟与此恶婆罗门。我等从今永离父母。年既幼小未有所识。无覆无护云何能活。我等何故受此苦恼。今堕他手命必不全。如犯王法则受刑罚。我等愚小未有所犯。何缘今日乃见是苦。假使实犯犹望恕放。况无所犯而横见抂。设父于我爱心已断。但为人法复不应尔。老小可愍愚智有之。父今何为特见苦毒。假使为法而见舍者。丧失慈恻岂是法耶。我虽幼稚亦曾闻说婆罗门法。若有拥护妻子因缘得生梵天。尔时菩萨闻是语已。身心战动即自呵责何缘乃尔。心汝不知耶。从昔已来流<a>转生</a>死一切众生。何者非怨何者非子。汝今闇蔽盲无见耶。何不系念思惟分别。汝今直为彼将二子。便如是动耶。若死至时当云何乎。尔时菩萨呵责心已即得定住。语婆罗门。汝速将去。是时二子即白父言。且听小住须我母至。跪拜问讯辞去不晚。菩萨答言。汝等但去。吾与汝母当随汝后。时婆罗门将其二子速疾发引。是时二子随路还顾。回视父面悲号啼哭。菩萨尔时更复呵心。汝今不应复更战动。当观受形老死炽然。子去未远复立誓愿。我今舍子实是难行。愿此因缘得成阿耨多罗三藐三菩提。除诸众生一切系缚。时婆罗门发脚未远即作是念。甚奇王子世间希有。如言则行施我二子。所修善法具足成就。今此二子当于何卖。唯有还至本祖王国。时婆罗门即将二子往诣王宫。是时祖王见其二孙。悲喜交集问婆罗门。汝于何处得此二儿。婆罗门言。且听。彼雪山中大王之子名一切持。以此二子施我为奴。王闻是语扼腕而言。怪哉我子爱法太过。乃至不惜所爱儿息。汝今还我当与汝直。婆罗门言敬如王命。即受珍宝还归其家。时菩萨妻在空林中。左目瞤动心惊不乐。所采杂华寻即萎枯。器中二果迸出堕地。二乳惊动汁自流出。有鸟在前连声鸣叫。即作是念。今此瑞应必定不祥。将非我夫命根断耶。或是虎狼师子恶兽食啖我子。复非遨戏堕山死乎。念是事已便还所止。寻见菩萨近一石岸在草敷上倾身而坐。即作是念。我夫在此定无他虑。便前白言。二子今者为安隐不。菩萨答言。二子安隐。妻复言曰。我今耳中实闻安隐。但未见之犹怀忧戚。菩萨答言。汝但小坐自当见之。妻便却坐复重告言。汝不知我本誓愿耶。一切所有要当施人。汝朝出后有婆罗门来从我乞。寻以二子而布施之。妻闻是语其心迷没。举身自扑闷绝躃地。尔时菩萨以水洒之。水洒之后还得醒悟。身体战动坐说偈言。</p>
<p style="text-align: left">
	　　怪哉为正法而行于苦行</p>
<p style="text-align: left">
	　　以子布施时云何心不乱</p>
<p style="text-align: left">
	　　君心非刚铁亦未永离爱</p>
<p style="text-align: left">
	　　云何能以子而用施于人</p>
<p style="text-align: left">
	　　我子既稚小端正无及者</p>
<p style="text-align: left">
	　　面色如莲华目如优钵罗</p>
<p style="text-align: left">
	　　自食于水果亦不相烦累</p>
<p style="text-align: left">
	　　如何无人情一旦以施他</p>
<p style="text-align: left">
	　　此路多石沙荆棘恶刺等</p>
<p style="text-align: left">
	　　彼人无慈慧当将至何处</p>
<p style="text-align: left">
	　　君今不见耶彼诸獐鹿等</p>
<p style="text-align: left">
	　　犹来求推觅况君为其父</p>
<p style="text-align: left">
	　　不见此山中一切诸树木</p>
<p style="text-align: left">
	　　以失我子故悉皆而啼哭</p>
<p style="text-align: left">
	　　一切诸树木悉无有心识</p>
<p style="text-align: left">
	　　犹尚能如是况复有心者</p>
<p style="text-align: left">
	　　尔时其地有芭蕉树举身战动。妻寻语言。汝夫亦以子息施人无慈愍耶。何故如是举身战动。尔时其妻念子悲号。东西驰走不安其所。菩萨复言甚善甚善。已得入山修行善法。云何令心受如是苦。空丧闲居修善妙理。怪哉王女。虽有深智精进勇猛。而不能解生死过患。父母妻子兄弟怨憎。谁能于中识其根原。见儿过去或为汝怨。彼若遭苦汝则欢喜。今为汝子别便忧恼。设使死亡强将去者。复可于我起嗔恚耶。汝本不闻诸仙圣言。</p>
<p style="text-align: left">
	　　若少壮老皆归于死犹如果熟自然落地</p>
<p style="text-align: left">
	　　汝本不观一切生死犹如梦中邪见事耶</p>
<p style="text-align: left">
	　　无常生死将诸众生虽有父母谁能救之</p>
<p style="text-align: left">
	　　譬是师子抟撮诸鹿彼虽有母亦不能救</p>
<p style="text-align: left">
	　　是老病死常害众生犹如果树多人所摘</p>
<p style="text-align: left">
	　　譬如坏器值天降雨悉皆烂坏无有遗余</p>
<p style="text-align: left">
	　　<a>三界</a>众生亦复如是遇无常雨无得免者</p>
<p style="text-align: left">
	　　今营此业明造彼事乐着不观不觉死至</p>
<p style="text-align: left">
	　　如是二子必定当舍。我今为法而以施人。汝当欢喜不应愁苦。我虽舍子子必安乐。是故不应生大苦恼。王子菩萨说是语已。其妻寂默更无所陈。尔时释提桓因即作是念。怪哉菩萨无所爱惜。即下<a>化身</a>为婆罗门。至菩萨所而说偈言。</p>
<p style="text-align: left">
	　　大仙今当知名闻彻梵天</p>
<p style="text-align: left">
	　　能行于大施爱乐于正法</p>
<p style="text-align: left">
	　　今我所求索盖亦不足言</p>
<p style="text-align: left">
	　　唯愿大正法满我之所愿</p>
<p style="text-align: left">
	　　菩萨答言。我今身命悉为一切无所爱惜。况余外物钱财珍宝。假使有者实不爱也。我本在家多有库藏象马车乘奴婢仆使。悉以给施诸婆罗门无所匮惜。但今现在空无所有。唯身与妇。若必须者实复不爱。婆罗门言。汝能尔者。便可以妻而见惠施。菩萨答言。嫉妒惜心久以远离。汝小听我为其<a>说法</a>。菩萨报妻。是婆罗门从我乞汝。汝意云何。妻便答言。随意自在。我今属君何得自从。即捉妻手授婆罗门。时婆罗门语菩萨言。今此妇人颜貌端正。身体姝妙色像第一。道路崄难多有寇贼。我今单独去必不达。且还相寄莫复余施。菩萨复言。我今赖君破坏牢狱断绝系缚。汝今复欲还我牢狱系缚我耶。婆罗门言。若见怜愍。必令得者愿还受之。经须臾时。菩萨怜愍故。少时还受竟复何苦。婆罗门言。我若失期不得还者。慎莫更以施与余人。已是我有不得任意。说是语已即便还去。去此不远复更化作余婆罗门。还菩萨所而作是言。汝胜利益一切众生。譬如果树常出甘果。我于远方久承风味。是故褰裳而来相造希满所愿。菩萨答言。唯有一妻先已施人。今唯有身犹得自在若须相给。婆罗门言。不须汝身唯须二目。能相给者深抱至念。尔时菩萨即作是念。是婆罗门从我乞目为作何等。复作是念。我何所计。是身犹如冢间死尸。以不坚牢贸易坚牢。应当欢喜何所思虑。尔时菩萨捉佉陀罗木而作誓言。我今悉为一切众生弃舍二目无所贪惜。我先舍妇持用施人。愿此功德钟及众生永断贪欲。施子因缘令离爱习。今施二日悉令众生得清净<a>法眼</a>。菩萨摩诃萨作是愿已。便以木锥向目欲挑。时婆罗门寻前捉手且莫挑出。目今属我更莫余施。菩萨答言。我今一身。云何一日连受二寄。先婆罗门已寄我妇。汝今寄眼。我当云何而得守护。时婆罗门即复帝释身。语菩萨言。妇目二物悉是我有。今相付嘱莫复余施。尔时帝释即飞而去。于<a>虚空</a>中雨四种华。空中声出。宣告诸天。汝等当知。此人增长菩提道树。不久当得阿耨多罗三藐三菩提。菩萨摩诃萨行檀波罗蜜。其事如是无所不舍。一切众生若闻是事。应于菩萨悉生欢喜。</p>
<p style="text-align: left">
	　　善吉王品第四</p>
<p style="text-align: left">
	　　菩萨行施时定心究竟作</p>
<p style="text-align: left">
	　　乃至魔波旬不能得断绝</p>
<p style="text-align: left">
	　　我昔曾闻。过去有王名曰善吉。为欲成于菩提之道。常行利益修集正法。于诸众生无刀杖想。面目端正世中少双。言常含笑无有粗犷。供养父母尊重师长。恭敬沙门出家道士。自行十善亦劝人行。常行布施无有断绝。若有贫穷困悴之人。身体羸瘦衣裳不障。菩萨见已即生怜愍。举身战动犹被毒箭。心窃念言。是诸众生悭惜因缘痴人不识。虽受人形形相具足。以无福故常从他乞。皆由先世不肯布施。以悭嫉妒而自覆蔽。现世报熟而受是苦。犹如田夫愚痴无智远至妻家道路饥渴。既入其舍复值无人。即盗<a>粳米</a>满口而唵。未咽之顷家人即至。是人惭愧复不得咽惜不吐弃。家人见已即问之言。君患何等乃如是乎。是人闻已默然无言。尔时妻家眷属大小。即将良医而为[言*爾]之。见其口颊坚如木石。更无余计即以刀刳是人二颊。既破之后亦无脓污。但见生米满其口中。是人以是覆藏盗事得见现报。犹如女人覆藏怀妊临产之日受大苦恼。发声大唤乃令一切悉共知之。人亦如是。覆藏诸罪报熟之时。苦恼所逼现露于世。或坐悭惜嫉妒居心而受此苦。我今杜塞一切诸路。不令悭妒而来入心。我今当集一切所施。安止众生于布施中。时善吉王思是事已。常行布施无有休息。当其施时心喜无量。当是时也。魔王波旬愁忧不乐而作是言。怪哉善吉。云何一旦为我怨对。而欲析虚我之境界。我有大力能伏诸仙。饮水食果行诸苦行。善能成办诸咒术者。我射华箭乃至一发。令持戒者悉皆破坏。譬如风吹驱折大树。我今波旬虽射三发。恐不能令善吉菩萨身心倾动。何以故。外道诸仙无有智慧慈悲之心。不求利他正为自乐。是故被箭寻即退散。善吉菩萨有大智慧。慈悲心厚不求自乐常为一切。我今虽射乃至三发。犹恐不能令其退散。何以故。是人必定为诸众生求无上道。不久当得阿耨多罗三藐三菩提故。及其未成我于中间或可留难令悉破坏。譬如有人始遇患苦。或有医师少给汤药则可令差。亦如小树初生之时以爪能断。及其长大虽有百斧伐之犹难。曼此菩萨未成无上正真之道当速坏之。时善吉王多行布施。疲极独处<a>静坐</a>而息。尔时波旬在上空中。身出光明遏绝日月而说是语。善吉大王善哉善哉。汝今真能推求正法爱念众生。犹如慈母爱念其子。善男子。汝欲增长一切善法。而反炽然一切恶法。犹如有人欲食<a>甘露</a>而食毒药。欲求安乐而反入贼。欲安隐身反服非药。欲除断渴反饮碱水。欲断淫欲反乐众女。善男子。汝不知耶。有诸檀越以施因缘皆堕<a>地狱</a>。是故我今怜愍汝故种种分别汝当受持。从今以往当断施想生悭惜心。尔时波旬即化作地狱满中罪人以示善吉。复作是言。如是人等皆由先世好行布施贪求正法。是故今日悉堕是中受大苦恼。大王当知。是中罪人。唯以刀斧共相斫截。支节段段悉堕在地。而命犹存不肯死也。以热铜鍱周匝缠身。举身烟出命亦不尽。虽以千钉钉霍其身。犹张牛皮亦复不死。东西驰走常遇炽火。冷热诸风逼切其身。或有恶风吹散其体。或被椎打令如尘末。饥吞铁丸渴饮洋铜。或入刀林攀缘剑树。或在大镬随汤上下糜烂犹如熟豆。是诸众生虽受如是种种苦恼。然其命根亦不肯尽。大王当知。我今从王无所求欲。亦复不求供养之具。以王修行邪僻之道。是故我今为说正道。时善吉王见地狱中如是众生。即生悲心而作是念。如是众生<a>流转</a>生死无有出期。已受无量种种苦恼。今复于此地狱受苦可愍可伤。何时当得断诸苦恼令无有余。如是众生先行恶法今受苦报。自作自受实非我苦。我今定知是诸无量受菩众生。皆由先世身口意业多作不善。故令今日堕是罪中。定不缘施而受苦也。时善吉王以慈悲心向波旬而作是言。善哉大士。汝真慈悲。有怜愍心善说道非道相。若使施者受如是苦。诸受施者复在何处。波旬答言。善哉菩萨汝有深智能问是义。谛听谛听当为汝说。时魔波旬以己神力即时化作诸天色像。以天璎珞宝鬘华香庄严其身。无量伎乐以为娱乐。诸天婇女侍使左右。种种诸树常出甘果。华树璎珞衣服饮食等树列罗在前。无量众鸟相和而鸣。其声和雅甚可爱乐。处处多有流泉浴池。金色莲华弥布水上。无老病死苦痛音声。身处七宝微妙宫殿。魔化是已即示菩萨。善男子。诸受施者。悉皆如是。受无量上乐。是故汝今应舍施心。从是以后可得受是微妙果报。尔时善吉即作是念。如是之言颠倒虚妄无有义理。所以者何。我未曾见呵梨勒树能生<a>甘蔗</a>。厕粪之中出净莲华。纯真妙金变为铜铁。<a>信心</a>檀越受地狱苦。如是之言多所亏损。此言颠倒定是魔语。即作是言。善哉善哉。善能分别如是功德。汝则已为摄取于我。复语魔言。汝今当知。如蝗虫翅所有风力不能吹动须弥山王。以汝风力欲令我动。亦复如是。如先所说言诸施主以施因缘堕于地狱。诸受施人生天上者正合我愿。愿我从今独为施主常堕地狱。令诸众生悉为受者生于天上。一身受苦令多受乐。岂非菩萨本誓愿耶。我今定知汝是波旬。汝亦不能当与我战。我从昔来常集施心。汝今云何卒令我舍。菩萨摩诃萨修行如是檀波罗蜜。乃至天魔不能留难。</p>
		

	
	

		</div></div><hr><script charset='utf-8' src='../../js/footer.js'></script></body></html>