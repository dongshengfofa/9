<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 僧伽斯那所撰菩萨本缘经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 僧伽斯那所撰菩萨本缘经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 <a>僧伽</a>斯那所撰<a>菩萨</a>本缘经</strong></p>
<p style="text-align: left">
	　　毗罗摩品第一</p>
<p style="text-align: left">
	　　若心狭劣者虽多行布施</p>
<p style="text-align: left">
	　　受者不清净故令果报少</p>
<p style="text-align: left">
	　　若行惠施时<a>福田</a>虽不净</p>
<p style="text-align: left">
	　　能生广大心果报无有量</p>
<p style="text-align: left">
	　　我昔曾闻。过去有王。名地<a>自在</a>。受性暴恶。好行征伐。时有小国八万诸王。首戴宝冠常来朝侍。其王口恶身行无善。常为非法侵陵他境。王有辅相大<a>婆罗门</a>。修清净行。智人所赞。口言柔软不宣粗恶。有所造作能速成办。面目端严为世所敬。四毗陀典靡不综练。诸婆罗门所有经论。通达解了无有遗余。是时辅相年已衰迈。遇病未久奄尔即亡。王及人民闻其终殁。悉生懊恼思慕难忍。时王思念不去须臾。即为臣民而说偈言。</p>
<p style="text-align: left">
	　　如何此大地一旦无人治</p>
<p style="text-align: left">
	　　如海无主船随风而东西</p>
<p style="text-align: left">
	　　我所尊敬者<a>出家</a>已成就</p>
<p style="text-align: left">
	　　口善言柔软常能利益世</p>
<p style="text-align: left">
	　　如何便终殁令我心恼闷</p>
<p style="text-align: left">
	　　犹如无灯明而入于闇室</p>
<p style="text-align: left">
	　　尔时诸臣即白王言。唯愿大王宽意莫愁。勿谓国中更无有任为辅相者。是法婆罗门虽复命终。其子年幼聪明黠慧。颜貌端正世无及者。发言柔软悦可众心。<a>修行</a>忍辱心常寂静。无有憍慢贡高自大。博学多闻无书不综。利益众生犹如梵王。名毗罗摩。唯愿大王。即命此人以为辅相。时王答言。彼若有子如汝说者。我从昔来所未曾闻。臣复言。大王是婆罗门子。常求<a>正法</a>离于邪法。爱护己法未能为人。王即答言。子若是才人。何得违毁先人家法。若离先业则不得名求正法者。是人先父常以正法佐吾治国。能令吾等远离众恶。虽作如是治国治务。终不破失婆罗门法。如其彼人如汝说者便可召来。诸臣奉命即遣使者。召毗罗摩。将诣王所。到已就坐敛容而踞。说如是言。大王。今日以何因缘而见顾命。王即答言。汝不知耶。我之薄祐汝父辅相不幸薨殒。大地倾丧人民扰动。我为之忧其心迷闷。时毗罗摩即白王言。夫爱别离非王独有如此。皆是有为<a>法相</a>也。大王昔来不曾闻耶。若天、龙、鬼神．阿修罗．乾闼婆．迦楼罗．紧那罗．摩睺罗伽．<a>沙门</a>．婆罗门。若老若少。悉无得离是终殁者。大王一切众生决定有之。大王。譬如火性悉能烧然一切之物。无常之法亦复如是。悉能坏灭一切众生。王不知耶。是老病死。能丧众生。如四衢道头华果之树。常为多人之所抖擞。大王譬如駃河常流不停。众生<a>寿命</a>亦复如是。大王如金翅鸟投龙宫中搏撮诸龙而食啖之。亦如师子在獐鹿群威猛。一切众生在<a>三界</a>中流回。死法亦复如是。大王如是死法非以亲近财货求赎软言诱恤而可得脱。亦不可以四兵威力逼迫御之令其退散。如是死法决定而有。是众生常法。以是义故大王于此不应生忧。时王闻已心生<a>欢喜</a>。复向诸臣说如是言。未曾有也。如是童子。年虽幼稚乃说先宿耆旧之言。时王即语毗罗摩言。汝不知耶。汝之先父爱护于吾犹如赤子。是故我今感其恩重忧愁迷闷。吾今轻弱顽嚚无智。如汝所说吾永无分。汝今若见垂顾矜哀。愿先承嗣纂继家业。我当诚心尽寿归依。时毗罗摩即作是念。我今如何一旦对。至今闻此言莫知所作。犹如羸人步涉高山。复作是念。今者承嗣毗辅国政。于诸人民虽多利益。然我所修纯善之法则为亏损。君治国土称万姓心。当有无量诸过患事。所谓刑罚。劫夺他财威陵天下。或摈或驱。要当随王行如是法。若行正法我善则损。今我若故修行善法。则不上称大王圣怀。若称王法善法日衰。作是念时。王复白言。大师今日何所思虑。时毗罗摩即答王言。我今所念当以何术令王身及国人民悉得利益无诸衰耗。亦复思惟王与国人福德过患。若先行善后行于恶则不名人。大王。宁为实语而作怨憎。不为谄言而作亲厚。宁说正法堕于<a>地狱</a>。不说邪谄生于天上。大王。我今思惟筹量是事。大王。若有人能思惟是义。当知是人则能利益一切众生。王闻是语心生欢喜复作是言。大师。我等若能如是行法。所修善法则为不损。时毗罗摩即奉王命纂承先父辅相之业。然后渐渐劝化。是王及八万四千小王修持正法。亦令其国所有人民背舍远恶不贪五欲。时王修行无量善法。如毗罗摩等无差别也。时毗罗摩见王如是。心生欢喜而作是言。我今已为修治国土。然我善法无所衰损。复作是念。我今当以何等因缘劝诸众生。悉令安住阿耨多罗三藐三菩提道。然诸众生受性不同。或欲闻法或贪财货。或嗜五欲或乐爱语。或好愦闹多人亲附。或好随逐善人之行。或乐多爱心无厌足。我今幸有大智方便。悉能摄取一切众生。安止住于阿耨多罗三藐三菩提。我亦复有余方便。譬如日出虽能照了一切天下。然不能为盲者作明。我亦如是。虽复能为一切众生说无上道。然不能为无慧目者而作利益。我今复当以衣服饮食而给足之令其饱满。心欢喜已然后复当为之<a>说法</a>令其信受。时毗罗摩思是义已。即至王所作如是言。我今已为无量众生作<a>法事</a>已。聚集三法。所谓修行正法。聚集钱财所愿成就。则令一切国土安乐无有怨仇。正法增长犹如初月。好名流布八方上下。唯愿大王。听我修行无上正法。尔时大王闻是语已。心生惊喜。衣毛为竖。白言。大师。诸欲所作愿具告敕。毗罗摩言。我今欲作一切大施。施中所须愿为我办。尔时大王即于城外安旷之处庄严施场。唯愿大王。善言诱喻。诸作使者无令于我而生嗔恨。尔时大王及给使者。皆悉欢喜敬意供办饮食所须。寻于诸方击鼓宣令。若诸众生凡有所须。衣服饮食卧具医药。象马车乘香华璎珞。末香涂香舍宅灯明悉来集此。当相奉给。复说偈言。</p>
<p style="text-align: left">
	　　我为利益诸<a>世间</a>故</p>
<p style="text-align: left">
	　　随诸众生所须之物</p>
<p style="text-align: left">
	　　乃至身体手足肉血</p>
<p style="text-align: left">
	　　舍离之时犹如草芥</p>
<p style="text-align: left">
	　　汝等若受是供养时</p>
<p style="text-align: left">
	　　则当一切思惟善法</p>
<p style="text-align: left">
	　　受供养已不应贪着</p>
<p style="text-align: left">
	　　当以善法利益一切</p>
<p style="text-align: left">
	　　若以我力能速<a>涅槃</a></p>
<p style="text-align: left">
	　　以为众生<a>流转</a><a>生死</a></p>
<p style="text-align: left">
	　　是故久住不取涅槃</p>
<p style="text-align: left">
	　　无量众生堕老死狱</p>
<p style="text-align: left">
	　　我欲拔之永离远离</p>
<p style="text-align: left">
	　　时毗罗摩菩萨摩诃萨所设供具。令无量百千万亿众生随意所须悉得充足。善言说法。诸大德。我今忘身以忧汝身。汝等今已受我供养。好自利益当观正法。若死至时虽有父母妻子亲族无量财宝。不能令命住一念顷。及其命尽独至他世。父母妻子亲族财宝无随去者。唯有业行不能舍离。复为大众而说偈言。</p>
<p style="text-align: left">
	　　为父母亲族修行于恶法</p>
<p style="text-align: left">
	　　命终堕三趣无有随逐者</p>
<p style="text-align: left">
	　　于今现在世若受苦恼时</p>
<p style="text-align: left">
	　　虽有父母兄不能受少分</p>
<p style="text-align: left">
	　　况于未来世而当有代者</p>
<p style="text-align: left">
	　　是故当一心莫为他行恶</p>
<p style="text-align: left">
	　　诸大德。汝等今身安隐无患。所谓衰老肺病欬逆头痛已无是病。当勤修行一切善法。是毗罗摩菩萨摩诃萨。以二摄法摄取众生。所谓财法。满九十日过夏已讫奉施嚫愿。所谓金盘具足八万盛以银粟。八万银盘盛以金粟。八万小牛八万乳牛悉从一犊。是一一牛乳日一斛。纯以白叠缠覆其身。金角银蹄庄严映饰。八万童女形体端正。金宝璎珞以自庄严。一一女人有一侍女。供给使令令皆净洁。是诸女人各有一床。或金或银琉璃颇梨象牙香木。种种茵蓐以敷其上。牛车八万象马八万。及诸仓库。钱财珍宝不可称计。如是等物悉庄严已而作是念。今是施物将无少耶。尔时菩萨为诸婆罗门说如是言。汝等当知我今集聚如是种种金银女人车乘象马仓谷珍宝正为汝等。幸可少时寂然无言听我所愿。然后随意共分而去。尔时一切诸婆罗门寂然无声。是时菩萨为诸众生自谏其心。汝心所作常求果报。犹如猕猴入于稠林。而说偈言。</p>
<p style="text-align: left">
	　　我今所布施普为诸众生</p>
<p style="text-align: left">
	　　如是之布施实不望其报</p>
<p style="text-align: left">
	　　愿悉施众生等受于快乐</p>
<p style="text-align: left">
	　　以汝贪善故久在于天上</p>
<p style="text-align: left">
	　　亦以贪恶故久住于地狱</p>
<p style="text-align: left">
	　　复以贪着故作此大施主</p>
<p style="text-align: left">
	　　或作贫穷人或行于大施</p>
<p style="text-align: left">
	　　或时以自在守财而悭贪</p>
<p style="text-align: left">
	　　或以自在故自坠于贫苦</p>
<p style="text-align: left">
	　　或复以纵逸久在于生死</p>
<p style="text-align: left">
	　　轮转无穷已犹如轮转地</p>
<p style="text-align: left">
	　　我在久远来随顺敬事汝</p>
<p style="text-align: left">
	　　虽作如是事不能今汝喜</p>
<p style="text-align: left">
	　　汝令当安住不动寂静中</p>
<p style="text-align: left">
	　　我今所布施悉为诸众生</p>
<p style="text-align: left">
	　　尔时毗罗摩菩萨即以右手执持澡灌。以大慈悲熏修其心。怜愍一切诸众生故。涕泣流泪而作是念。我今所施不为梵王摩醯首罗释提桓因。假使更有胜是三者亦不悕求。唯求佛道欲利众生断诸烦恼。我今当舍己身妻子奴婢仆使珍宝舍宅。唯求<a>解脱</a>不求生死。我今所施柔软女人。愿诸众生于未来世。悉得断除所有贪欲。今我所施五种牛味。愿诸众生。于未来世常能惠施他人法味。今我所施如是敷具。愿诸众生。于未来世悉得如来金刚坐处。我今所施种种珍宝。愿诸众生。于未来世悉得如来七菩提宝。作是语已。从上坐所循行澡水而水不下。犹如悭人不肯布施。尔时菩萨即作是念。今此澡水何缘不下。复作是念。将非我愿未来之世不得成耶。谁之遮制令水不下。将非此中无有大德。其余不应受我供耶。或我所施不周普耶。或是我仆使不欢喜耶。将非此中有<a>杀生</a>耶。我今定知不困众生。我今所施亦是时施亦不观采是受非受。而此灌水何缘不下。尔时菩萨见婆罗门为此诸女生贪嫉心而起嗔恨。各各说言。彼女端正我应取之汝不应取。彼牛肥壮我应取之汝不应取。金银盘粟乃至珍宝亦复如是。尔时菩萨见诸婆罗门贪心诤物互相嗔恚。即作是言。是诸受者贪欲嗔恚愚痴乱心不能堪受。如是供养如车轴折。辐辋破坏不任运载。我亦如是。种子良善而田薄恶。以此受者心不善故令是澡水不肯流下。我今虽作如是布施。亦无有人教我令发阿耨多罗三藐三菩提心。而我自为一切众生故发是心。今当自试。若我审能愍众生者灌水当下。即以左手执罐泻之。水即流下菩萨右手。诸婆罗门见是事已各生惭愧。离所施物修行梵行。诸婆罗门寻共稽首。求请菩萨以为和尚。菩萨怜愍即便受之。教令修学四无量心。以是因缘命终即得生梵天上。令无量众生发阿耨多罗三藐三菩提心。菩萨摩诃萨行檀波罗蜜时。不见此是福田此非福田。亦不分别多亲少疑。是故菩萨若布施时。或多或少或好或恶。应以一心清净奉上莫于受者生下劣心。</p>
<p style="text-align: left">
	　　一切施品第二</p>
<p style="text-align: left">
	　　一切诸菩萨为利众生故</p>
<p style="text-align: left">
	　　舍弃己身命犹如草粪秽</p>
<p style="text-align: left">
	　　如我曾闻。过去有王名一切施。是王初生即向父母说如是言。我于一切无量众生。尚能弃舍所重身命。况复其余外物珍宝。是故父母敬而重之。为立名字字一切施。从其初生身与行施渐渐增长。譬如初月至十五日。其后不久父王崩背即承洪业。霸治国土<a>如法</a>。化民不抂万姓。拥护自身不豫他事。终不侵陵他余邻国。邻国若故来讨罚之希能擒获。救摄贫民给施以财。恭敬沙门婆罗门等。常以净手施众生食。口常宣唱与是人衣与是人食及与财宝。爱护是人瞻视是人。尔时菩萨常行如是善布施。时邻国人民闻王功德悉来归化。其土充满间无空处。犹如山顶暴涨之水流注沟坑溪涧深处。亦如半月海水潮出。其国外来归化之民。充满侧塞亦复如是。其余邻国渐失人民。各生嗔恨即共集议当共往讨。作是议已寻严四兵来向其国。尔时边方守御之人远来白王。邻国怨贼今已相逼。犹如暴风黑云恶雨。王即告言。卿等不应恼乱我心。即说偈言。</p>
<p style="text-align: left">
	　　邻国所以来讨我国</p>
<p style="text-align: left">
	　　正为人民库藏珍宝</p>
<p style="text-align: left">
	　　快哉甚善当相施与</p>
<p style="text-align: left">
	　　我当舍之出家学道</p>
<p style="text-align: left">
	　　多有国土为五欲故</p>
<p style="text-align: left">
	　　侵夺人民贮聚无厌</p>
<p style="text-align: left">
	　　当知是王命终之后</p>
<p style="text-align: left">
	　　即堕地狱畜生饿鬼</p>
<p style="text-align: left">
	　　是故我今不能为身侵害众生夺他财物以自免者。尔时大臣及诸人民各作是言。唯愿大王。莫便舍去。臣等自能当御此敌。王且观之。臣等今日当以五兵戟牟剑槊奋击此贼足如暴风吹破雨云。王即答言。咄哉卿等。吾已久知卿等于吾生大爱护尊重恭敬。亦知卿等勇健难胜雄猛武略策谋第一。但彼敌王今作此举。都不为卿正为吾耳。假使彼来不损卿等。何得乃生如是恶心。吾久知此。五盛阴身为众箭镝。卿不知耶吾久为卿说。诸菩萨应于众生生一子想。汝不应于他众生所生嗔害心。毕定当知堕于地狱。是故应当一心修善。当说是时。贼已来至高声大叫。王闻声已即问群臣。此是何声。诸群臣寮各怀悲感。举声哀号咸作是言。恶贼无辜多害人民。譬如恶雹伤害五谷。亦如猛火焚烧干草。又如暴风吹拔大树。又如师子杀害诸禽兽。怨贼杀害亦复如是。尔时诸臣不受王教。即各散出庄严四兵便逆共战。军无主将寻即退散。兵众丧命不可称计。时王登楼说如是言。因恶欲故令人行恶。如是诸欲犹如死尸行厕粪秽。如何为此而行恶耶。愚人贪国兴诤竞心。犹如众鸟竞诤段肉。是诸众生常有怨憎谓老病死。云何不自观察。是怨反更于他而生诤竞。一切施王思是义时。敌国怨王即入宫中。王于尔时便从水窦逃入深山。至稠林中得免怨贼。其地清净林木种种华果无量不可称计。水清柔软八味具足。众鸟凫雁禽兽难计。王见是已心生欢喜。复作是言。吾今真实得离家过患。无量众生常为老病死怖逼恼。今得此处清净安乐快不可言。此林乃是修悲菩萨之所住处。亦是破坏四魔之人坚固牢城。我今已得清洁洗浴离众垢故。我今与此众鹿为伴。身心安隐极受上乐。尔时怨王得其国已。即便唱令求觅本王。若有能得一切施王若杀若缚将来至此。吾当重赏随其所须一切给与。以其先时常自称赞能行正法。呰毁吾等暴虐行恶。是故吾今欲得见之示其修善所得果报。尔时他方有一婆罗门。贫穷孤悴唯仰乞活。兼遇官事无所恃赖。闻王名字好行惠施。即从其国来欲造诣乞求所须。即于中路饥渴疲乏步息林中。即便谮言。是处寂静<a>圣人</a>住处。亦是神仙离欲之人。求解脱者断绝饮食。不畜奴婢不乘车马。少欲知足食啖稗子诸根药草。大悲心者之所住处。亦是一切飞鸟走兽无怖畏处。自在天王为令众生见家过患故化是处。尔时一切施王闻是语已心生欢喜。便往见之共相问讯便命令坐。时婆罗门即便前坐坐已。一切施王便以所有众味甘果而奉上之。既饱满已王即问言。大婆罗门。是处可畏无有人民。是中唯是闲静<a>修道</a>之人独住之处。仁何缘来。婆罗门言。汝不应问我是事。汝是福德清净之人。远离家居牢狱系缚。何缘问我如是之事。汝不应闻浊恶之声。若他犯我我则犯他。若他夺我我则夺他。丧失财贿亲族凋零。以在家故受如是事。大德。汝今已断一切系缚安住山林。如大龙象自在无碍。一切施菩萨即作是言。汝今发言清净柔软。何故不共于此住止。婆罗门言。若欲闻者我当为汝具陈说之。我本生处去此悬远。薄祐所致遇王暴虐。犹如师子在鹿群中。终无一念慈善之心。我王暴虐亦复如是。于诸人民无有慈愍。有罪无罪唯货是从。我从生来小心畏慎。曾无毫厘犯王宪制。横收我家系之囹圄。从我责索金钱五十。若能办者我当赦汝居家罪戾。若不肯输吾终不舍。要当系缚幽执鞭挞。克日下期当输金钱。家穷贫苦无由能办。曾闻此国一切施王。好行惠施摄护贫人。所行惠施无有断绝。如春夏树华果相续。亦如旷野清冷之水。渴人过遇自恣饮之。犹如大会无人遮止。我今略说。假使有人。人有千头头有千口。口有千舌舌解千义。欲叹是王所有功德不能得尽。彼王成就如是名德。我今居家遇王暴虐。横罗罪戾更无恃赖。故欲造诣陈乞所须。然我心中常作此念。我今何时当到其所随意乞求。若彼大王必见怜愍能给少多。我家可得全其生命。若不得者我亦不久当复殒殁。尔时菩萨闻是事已心闷躃地。犹如恶风崩倒大树。时婆罗门即以冷水洒其王身还得稣息。时婆罗门复问。大仙汝闻我家受是苦恼心迷闷耶。是中清净汝所爱乐能生悲心。我今遇之尚无愁苦。汝今何缘生是苦恼。王即答言。汝本发意欲造彼王。是汝薄相正值不在。汝今若往必不得见故令我愁。尔时婆罗门言。为何处去。施王答言。有敌国王来夺其国位。今者逃命在空山林。唯与禽兽而为等侣。时婆罗门闻是语已寻复闷绝。一切施王复以冷水洒之令悟。即慰喻言。汝今可坐且莫愁苦。婆罗门言。我于今日命必不全。所以者何。本所愿求今悉灭坏。我何能起定当舍命。一切施王尔时即起慈悲之心。作如是念。可愍道士所愿不果。譬如饿鬼远望清水到已不获心闷躃地。是婆罗门亦复如是。复更唤言。咄婆罗门。汝可起坐汝可起坐。一切施王即我身是。汝本欲见今得遇之何故愁苦。婆罗门问王。今善言慰喻于我有钱财耶。王即答言。我无钱财但有方便可能令汝大得珍宝。婆罗门言。云何方便。王复答言。我先闻彼怨家之言居我国。已于大众中唱如是言。若有能得一切施王若断其命捡系将来。吾当重赏随意所须。我从昔来未曾教人行于恶法。是故不令汝斩我头。但以绳缚送诣彼王。所以者何。除身之外更无钱财。然我此身今得自在。幸可易财以相救济。善哉善哉。婆罗门。吾今得利以不坚身易坚牢身。道士且观设使我身在此命终。尸弃旷野草木无异。虽有禽兽而来食啖为何所利。今以如此灰土之身贸易乃得真金宝物。我复何情而当惜之。时婆罗门闻是语已。悲涕而言何有此理。所以者何。汝今乃是无上调御众生父母。善为爱护大归依处。能灭一切无量众生所有怖畏。所作广大不望相报。于诸众生常生怜愍。能于闇世作大锭燎。我当云何破灭正法系缚汝身送怨王耶。假使将王至彼怨所得获金宝。我复何心舒手受之。假使受者手当落地。譬如男子为长养身啖父母肉。是人虽得存济生命与怨何异。我亦如是设缚王身将送彼怨。虽多得财以赎家居我所不贵。时王答言。如此之言复何足计。汝若于我必生怜愍。我自束缚随汝后行诣彼怨家。汝无罪咎我可得福。婆罗门言。敬如王命当随意作。说是语已。王即自缚共婆罗门相随至城。其王旧臣及诸人民。当见王时悉生惊怪。咄婆罗门。汝是罗刹非婆罗门。汝是罗刹非婆罗门。汝本实是暴恶鬼神。姧伪诈现婆罗门像。无有悲心真是死魔常求杀人。汝今令此王身灭没。犹如月蚀七日并照大海干竭。无上法灯今日尽灭。旃陀罗种。汝今云何手不落地。汝身何故不陷入地。如师子王已死之后谁不能害。是一切施王久已远离国城妻子仓库珍宝一切。诤竞退入深山。修寂灭行。于汝何怨。而将来此。举城人民。同声愿言。诸大仙圣护世四王。愿加威神拥护是王令全生命。时婆罗门闻是语已。心生怖畏。将一切施疾至王所。作如是言。大王当知我今已得一切施王。怨王见已心即生念。是王年壮身体姝好容貌端正其力难制。是婆罗门年在衰弊。形容枯悴颜貌丑恶其力无几。云何能得是王将来。窃复生念。将非梵王自在天王。那罗延天。释提桓因。四天王耶。怨王即问。谁为汝缚。婆罗门言。我自缚之。怨王诅言。远去痴人。复更问言。汝将非以咒术之力而系缚耶。汝身羸劣彼身端严犹如帝释。云何能系。假使有人自言。能吹须弥山王令如碎末是可信不。尔时怨王即告大臣。汝等当知今此难事。为是梦中是幻化耶。将非我心闷绝失志错谬见乎。是老猕猴云何能缚帝释身耶。诸臣当知岂可以藕根中丝悬须弥山耶。可以兔身渡大海耶。可以蚊[此/束]尽海底耶。时婆罗门闻是语已。即向怨王而说偈言。</p>
<p style="text-align: left">
	　　大王今当知我实不能缚</p>
<p style="text-align: left">
	　　是王慈悲故为我而自来</p>
<p style="text-align: left">
	　　如以网盛风是事为甚难</p>
<p style="text-align: left">
	　　正使天帝释亦复不能为</p>
<p style="text-align: left">
	　　尔时怨王即向一切施王说如是言。汝以哀我故入深山溪谷林木空旷之处。唯与禽兽共相娱乐。少欲知足饮水食果。以草为敷不与我诤。然我怨心犹未得灭。我今自在能相诛戮。以何因缘来至此耶。尔时一切施王嬉怡微笑无有畏惧。身心容豫如师子王而作是言。汝不知耶。我身即名一切施王。我欲成就本誓愿故。今来在此。有三因缘。一者为婆罗门而求钱财。二者以汝先募若得我身将来此者。当重赏之。三者我先誓愿当一切施。是故我来欲舍身命。汝今当观若我此身命终入地为何所益。我本所以逃入山林非以畏故。但为爱护诸众生耳。汝今自在怨心未灭。我今来此随意屠割而得除怨心则安隐。是故汝今应早为之。即说偈言。</p>
<p style="text-align: left">
	　　于怨生嗔恨则自燋其心</p>
<p style="text-align: left">
	　　譬如灰下火犹能烧万物</p>
<p style="text-align: left">
	　　因心着嗔恚命终堕地狱</p>
<p style="text-align: left">
	　　犹如恶毒箭中则身命灭</p>
<p style="text-align: left">
	　　若嗔于怨憎心不得寂静</p>
<p style="text-align: left">
	　　譬如痛目者不能见正色</p>
<p style="text-align: left">
	　　此身肉血成骨髓肪膏脑</p>
<p style="text-align: left">
	　　屎尿涕唾等薄皮裹其上</p>
<p style="text-align: left">
	　　是身如行厕无主无有我</p>
<p style="text-align: left">
	　　于王有何怨而常生嗔恚</p>
<p style="text-align: left">
	　　生老病死贼常来侵王身</p>
<p style="text-align: left">
	　　何故于是中返生亲友想</p>
<p style="text-align: left">
	　　我身四大成王身亦复然</p>
<p style="text-align: left">
	　　今若见嗔者是则为自嗔</p>
<p style="text-align: left">
	　　是故大王不应生嗔。若故嗔者今得自在幸可随意早见屠戮。先所开募可赏是人。我今必定舍命不悔。以是因缘愿诸众生能一切施及得舍名。尔时怨王闻是语已。从御座起合掌敬礼一切施王作如是言。唯愿大王还坐本座。汝是法王正化之主。我是罗刹暴恶之人。汝是世灯为世父母。我是世间弊恶大贼。专行恶法劫夺他财。汝是法称正法明镜。我非法称常欺诳他。犹如盲人不自见过。如我等辈罪过深重。是身久应陷入此地。所以迁延得至今日。实赖仁者执持故耳。今舍此地及以己身奉施仁者。一切施王即为怨王广说法要。令其安住于正法中。大以财宝与婆罗门遣还本土。菩萨摩诃萨如是修行檀波罗蜜时。尚舍如是所重之身。况复外物所有财宝。</p>
		

	
	

		</div></div><hr><script charset='utf-8' src='../../js/footer.js'></script></body></html>