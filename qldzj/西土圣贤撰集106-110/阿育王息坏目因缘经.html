<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，阿育王息坏目因缘经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>阿育王息坏目因缘经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>阿育王息坏目因缘经</strong></p>
<p style="text-align: left">　　阿育王子法益坏目因缘经序</p>
<p style="text-align: left">　　原夫<a>善恶</a>之运契。犹形影之相湏。受对明验。凡三差焉。现也中也后也。播九色之深恩。以悦天妃之耳目。孤禽投王而全命。形受五兀之切酷。斯现报也。群徒潜沦于幽壑。神陟轮飘而不改。身酸历世之殃衅不晓王子之丧目。斯中报也。阿兰纵祸于无想。婴佩永惑于始终。为着翅之暴狸。飞沈受困而难计。斯后报也。故<a>圣人</a>降灵必有所由。非务不豫。青白明矣。玄鉴三世。弱丧之流。深记来变坏形之累。趣使引入百练之室。自如来逝后阿育登位。纲维阎浮光被流洽。图形神寺八万四千。<a>罗汉</a>御世泛济亿数。国主师宗玄化滂涌。万民仰戴而不已。神祇钦赖而愈深。然王子法益宿殖洪业。生在王宫容貌殊特。后复受对靡知缘起。会秦<a>尚书</a>令公辅国将军宗正卿。领城门校尉使者司隶校尉姚旻者。南安郡人也。亲姚诏之次兄字景嶷。文为儒表。则列勋于千载。武为邈群。则皎然而独标。亢音通冥。则辩机而旷远。执素纵情。则翱翔而无论德也纯懿。范也难摸。恭逸翰于群才。振龙威于昆锋。然愍永惑之叵救。伤愚党之不寤。欲绍先胜之遗迹。竖玄宗于末俗。故请<a>天竺</a><a>沙门</a>昙摩难提。出斯缘本。秦建初六年岁在辛卯。于安定城。二月十八日出至二十五日乃讫。梵本三百四十三首卢冶传为汉文。一万八百八十言。念译晋音情义实难。或离文而就义。或正滞而傍通。或取解于诵人。或事略而曲备。冀将来之学士。令鉴罪福之不朽。设有毫厘润色者。尽铭之于萌兆。故叙之焉。</p>
<p style="text-align: left">　　人在<a>生死</a>缠绵来久习罪识深</p>
<p style="text-align: left">　　从起恼乱淫之为病必成波激</p>
<p style="text-align: left">　　犹河瀑溢有所伤损慧者执心</p>
<p style="text-align: left">　　念计分明淡泊自守御诸恶原</p>
<p style="text-align: left">　　二十一结染污人心尽当捐弃</p>
<p style="text-align: left">　　反放逸行咸共一心听我所说</p>
<p style="text-align: left">　　阿育王息坏目之元声彻八表</p>
<p style="text-align: left">　　弥满国界群庶匆匆靡不惊愕</p>
<p style="text-align: left">　　圣王阿育于中统化领阎浮境</p>
<p style="text-align: left">　　莫不从令王复生子颜貌端政</p>
<p style="text-align: left">　　生有豪相应绍王位眼视清明</p>
<p style="text-align: left">　　如天帝像王睹此变甚悦无量</p>
<p style="text-align: left">　　便召群臣沙门道士躬自抱示</p>
<p style="text-align: left">　　使彼瞻相又敕诸臣更立名字</p>
<p style="text-align: left">　　令世称扬声闻四远群臣拜首</p>
<p style="text-align: left">　　承教而曰王生贵子世之希有</p>
<p style="text-align: left">　　由<a>正法</a>治天降此神今当立号</p>
<p style="text-align: left">　　名曰法益所以然者王法整故</p>
<p style="text-align: left">　　以法教民未曾违理我等正是</p>
<p style="text-align: left">　　法之真子故称圣子字之法益</p>
<p style="text-align: left">　　目犹莲花见者喜悦瞻视俱眴</p>
<p style="text-align: left">　　如因提王言辞详叙不缓不急</p>
<p style="text-align: left">　　天性柔和不行卒暴有此名德</p>
<p style="text-align: left">　　不可具记今更重称号曰天眼</p>
<p style="text-align: left">　　然阿育王最所敬爱随时瞻养</p>
<p style="text-align: left">　　不令有失王恒遣候探察内伺</p>
<p style="text-align: left">　　知子吉祥然后乃食躬抱法益</p>
<p style="text-align: left">　　欣弄终日情愍爱感寤寐无厌</p>
<p style="text-align: left">　　语法益言汝造何福今获此目</p>
<p style="text-align: left">　　如优钵花若在园苑出游国界</p>
<p style="text-align: left">　　恒令将护不使忧戚诸有男女</p>
<p style="text-align: left">　　见天眼来皆起邪念兴欲情想</p>
<p style="text-align: left">　　王素禀性偏着女色内宫侍人</p>
<p style="text-align: left">　　像如天妃诸有妇人心怀姿态</p>
<p style="text-align: left">　　窈窕娥媚无不贯练王大夫人</p>
<p style="text-align: left">　　名曰净容昼夜伺捕欲与私通</p>
<p style="text-align: left">　　我当何日果其所愿得与天眼</p>
<p style="text-align: left">　　闲静共游意便充足不羡天宫</p>
<p style="text-align: left">　　正尔殒身于世无怨时王太子</p>
<p style="text-align: left">　　清晨早起至夫人所跪拜问讯</p>
<p style="text-align: left">　　兴居轻利游步劳耶兼献甘美</p>
<p style="text-align: left">　　吉祥之果夫人见来欲意炽盛</p>
<p style="text-align: left">　　便言汝前与吾共游既充我愿</p>
<p style="text-align: left">　　又亲情毕彼我同欢不亦快乎</p>
<p style="text-align: left">　　天眼闻之以手掩耳内自思惟</p>
<p style="text-align: left">　　酷哉斯言何灾之甚痛贯心怀</p>
<p style="text-align: left">　　育养恩重岂容此法渐渐退却</p>
<p style="text-align: left">　　复道而去还归所在静默自修</p>
<p style="text-align: left">　　彼见违愿又断望意椎胸叹息</p>
<p style="text-align: left">　　起谋害心蓬头乱发而坐于地</p>
<p style="text-align: left">　　嗔恚所缚如罗刹鬼彼人云何</p>
<p style="text-align: left">　　取我辱之要当方便挑双目出</p>
<p style="text-align: left">　　令此国界无见闻者何况男女</p>
<p style="text-align: left">　　睹其形容尔时有臣名曰耶奢</p>
<p style="text-align: left">　　父王所恃威伏万民逼节之初</p>
<p style="text-align: left">　　来入庆贺朝谒揖让如旧世礼</p>
<p style="text-align: left">　　王子见来以手拍头不祥之应</p>
<p style="text-align: left">　　在吾前立速还本处勿复停此</p>
<p style="text-align: left">　　吾欲入朝庆贺圣尊臣寻捉手</p>
<p style="text-align: left">　　佯致重敬愿令王子享寿无穷</p>
<p style="text-align: left">　　向以尊手而拍臣头柔软之体</p>
<p style="text-align: left">　　无所损乎含笑徐语趣悦前意</p>
<p style="text-align: left">　　内兴恚怒如蛇怀毒窃自思惟</p>
<p style="text-align: left">　　要当报怨不堕右手终不行世</p>
<p style="text-align: left">　　耶奢既跪退还所在以此元本</p>
<p style="text-align: left">　　向天后说夫人寻对卿听我语</p>
<p style="text-align: left">　　亦有瑕秽惭不能言彼所毁辱</p>
<p style="text-align: left">　　何地容之分受形斩终不原舍</p>
<p style="text-align: left">　　犹如耶奢水中生火烧焚山野</p>
<p style="text-align: left">　　城郭县邑诸人见之莫不惊怪</p>
<p style="text-align: left">　　群臣相对而共论讲何图今日</p>
<p style="text-align: left">　　水中生火水能灭火方从中生</p>
<p style="text-align: left">　　今此王种譬喻亦然遇此太子</p>
<p style="text-align: left">　　犹水生火焚烧我心所造功德</p>
<p style="text-align: left">　　本无恐惧今生怖畏我恒长夜</p>
<p style="text-align: left">　　而生斯念吾年衰老必得子力</p>
<p style="text-align: left">　　反更摧辱如弄淫种此事隐匿</p>
<p style="text-align: left">　　当复诉谁耶奢白言愆罪宜惩</p>
<p style="text-align: left">　　毁尊辱臣谋当时施要设权巧</p>
<p style="text-align: left">　　求其方宜不挑双目则非报怨</p>
<p style="text-align: left">　　时有罗汉名曰善念天眼师宗</p>
<p style="text-align: left">　　人民所敬真人入定以道力观</p>
<p style="text-align: left">　　王子后必当受缘对数数教诲</p>
<p style="text-align: left">　　微说道教令知机变万物归空</p>
<p style="text-align: left">　　与王子说色亦无有有无亦无</p>
<p style="text-align: left">　　无亦无无声从外应由耳内候</p>
<p style="text-align: left">　　香自波扬鼻识而受众味经口</p>
<p style="text-align: left">　　转增舌根身贪细滑意法无厌</p>
<p style="text-align: left">　　法有亦有法无亦无无有有无</p>
<p style="text-align: left">　　无无亦无犹如聚沫必当毁败</p>
<p style="text-align: left">　　眼无常主不可久保如水上泡</p>
<p style="text-align: left">　　会归磨灭当念思惟无常之变</p>
<p style="text-align: left">　　眼者迁转兴衰不停当自勖勉</p>
<p style="text-align: left">　　求于天眼夫天眼者无能坏败</p>
<p style="text-align: left">　　渐当至彼无忧之处数舍俗务</p>
<p style="text-align: left">　　往听法言亲善知识与共交游</p>
<p style="text-align: left">　　闻法意寤眼得清净由善良友</p>
<p style="text-align: left">　　逮阿罗汉专心<a>念佛</a>思惟法宝</p>
<p style="text-align: left">　　敬奉圣众及师尊长意不移易</p>
<p style="text-align: left">　　则遇大达住不动地真佛之子</p>
<p style="text-align: left">　　法益闻之悲喜交集此必有因</p>
<p style="text-align: left">　　事不孤尔云何人身眼亦无常</p>
<p style="text-align: left">　　师今诫敕殷勤至深宜当防护</p>
<p style="text-align: left">　　施行严教岂敢轻慢违我圣师</p>
<p style="text-align: left">　　当于尔时阎浮提内<a>菩萨</a>所行</p>
<p style="text-align: left">　　投身之处名曰石室恒有王治</p>
<p style="text-align: left">　　会遇国毁主亦丧亡国界群臣</p>
<p style="text-align: left">　　庶民大小普共就诣阿育王所</p>
<p style="text-align: left">　　前拜敬谒叉手而言圣王延寿</p>
<p style="text-align: left">　　兴利康强石室散王舍位迁神</p>
<p style="text-align: left">　　愿赐差次领遗荒民王寻顾眄</p>
<p style="text-align: left">　　告耶奢曰速敕差遣应谁统领</p>
<p style="text-align: left">　　彼民刚强须堪能者无令凡人</p>
<p style="text-align: left">　　录摄彼土耶奢自念今正是时</p>
<p style="text-align: left">　　当遗王子法益使摄辄前长跪</p>
<p style="text-align: left">　　即白王言愿垂听许微臣所启</p>
<p style="text-align: left">　　乾陀越国乐如天宫愿差王子</p>
<p style="text-align: left">　　统遗荒民便为彼土至感所遇</p>
<p style="text-align: left">　　亦使天威远震无外父王闻之</p>
<p style="text-align: left">　　即便嗔恚咄愚所启岂足上闻</p>
<p style="text-align: left">　　卿非国主又非领民为因何力</p>
<p style="text-align: left">　　使吾息往汝舌云何不段段堕</p>
<p style="text-align: left">　　方欲遣吾穷胎之子今重原汝</p>
<p style="text-align: left">　　再死之罪好自改愆勿殒吾手</p>
<p style="text-align: left">　　从今至竟重诫敕汝慎护卿族</p>
<p style="text-align: left">　　得迎天命设有称吾息名号者</p>
<p style="text-align: left">　　躬自执剑枭汝等首若复更有</p>
<p style="text-align: left">　　面称字者当生拔舌吾取食之</p>
<p style="text-align: left">　　假使我子昔与卿仇过去所作</p>
<p style="text-align: left">　　因缘之本及以现在身口意行</p>
<p style="text-align: left">　　今悉原恕不录前罪时臣怀嫌</p>
<p style="text-align: left">　　不顾命根前复长跪重白情实</p>
<p style="text-align: left">　　善哉大王愿垂天威留神思惟</p>
<p style="text-align: left">　　使国不乱西方人民受性祯质</p>
<p style="text-align: left">　　恒好斗讼兴兵攻伐宜须善化</p>
<p style="text-align: left">　　绥纳人心群臣和穆岂非嘉会</p>
<p style="text-align: left">　　乾陀越国饶珍多宝高才博闻</p>
<p style="text-align: left">　　无事不闲又石室城名誉不朽</p>
<p style="text-align: left">　　昔花璎王所治之处后园池水</p>
<p style="text-align: left">　　生金莲花银叶宝茎价直阎浮</p>
<p style="text-align: left">　　此城有威神德无量非是常人</p>
<p style="text-align: left">　　所可临顾国虽西垂益事丰广</p>
<p style="text-align: left">　　愿王善察不忽微言所以频启</p>
<p style="text-align: left">　　以国事重何敢专意使太子移</p>
<p style="text-align: left">　　利根聪睿具知诸法兵战技术</p>
<p style="text-align: left">　　皆备贯练设当彼土遭王子者</p>
<p style="text-align: left">　　不加刀杖自然降伏所言柔和</p>
<p style="text-align: left">　　无有粗犷受性宽仁无贪吝心</p>
<p style="text-align: left">　　酒不过口于色自制恩接博爱</p>
<p style="text-align: left">　　治无阿曲设无此德臣岂敢宣</p>
<p style="text-align: left">　　是以烦听愿垂时许王当专一</p>
<p style="text-align: left">　　何足二忧设念尊息虑彼国为</p>
<p style="text-align: left">　　今不时谋后必有患事不豫虑</p>
<p style="text-align: left">　　败在斯须王闻此语如食遇噎</p>
<p style="text-align: left">　　既不入腹又不得吐大臣所惑</p>
<p style="text-align: left">　　莫有觉知犹蛾投火不顾后缘</p>
<p style="text-align: left">　　时王阿育涕零教曰喻遣法益</p>
<p style="text-align: left">　　统摄彼土近臣数万自然向应</p>
<p style="text-align: left">　　吉祥宝物寻集天庭育王躬自</p>
<p style="text-align: left">　　手擎天冠串法益首而告之曰</p>
<p style="text-align: left">　　善哉新王吉无不利常使吾种</p>
<p style="text-align: left">　　登尊此位推钟鸣鼓作倡伎乐</p>
<p style="text-align: left">　　悬缯幡盖数千百种于彼国土</p>
<p style="text-align: left">　　靡不周遍八由旬内人民充满</p>
<p style="text-align: left">　　着铠象马各八万四金银交饰</p>
<p style="text-align: left">　　不可称计羽宝之车八万四千</p>
<p style="text-align: left">　　步兵之众复八万四如天帝释</p>
<p style="text-align: left">　　出游后园玉女营从乐何可过</p>
<p style="text-align: left">　　如是王子至彼方域入石室城</p>
<p style="text-align: left">　　导从无数王至国界万民称庆</p>
<p style="text-align: left">　　适意自娱如忉利天城内里巷</p>
<p style="text-align: left">　　悬缯幡盖香汁洒地靡不周遍</p>
<p style="text-align: left">　　时王法益告人民曰卿等以诚</p>
<p style="text-align: left">　　尊重吾者于七日中各勿作务</p>
<p style="text-align: left">　　吾当赐卿财宝之物如我宫中</p>
<p style="text-align: left">　　五乐自娱恣情游戏昼夜无厌</p>
<p style="text-align: left">　　吾今赐汝随意之宝假令负债</p>
<p style="text-align: left">　　出物代偿若有堕落为人奴婢</p>
<p style="text-align: left">　　给与财帛令不作役尽令城内</p>
<p style="text-align: left">　　男女大小普<a>修行</a>善无令有怨</p>
<p style="text-align: left">　　复敕外境宣吾教令六年之内</p>
<p style="text-align: left">　　勿输赀财设有孤穷极贫匮者</p>
<p style="text-align: left">　　吾亦施物不令有乏其能自修</p>
<p style="text-align: left">　　无杀盗心吾当敬待如己无异</p>
<p style="text-align: left">　　时王法益重宣令曰半月三斋</p>
<p style="text-align: left">　　此日难遇男女相劝无起<a>懈怠</a></p>
<p style="text-align: left">　　奉持八关如来斋法佛说人身</p>
<p style="text-align: left">　　亿劫乃获及八无闲颠倒之法</p>
<p style="text-align: left">　　如板浮海盲鳖投孔此犹可冀</p>
<p style="text-align: left">　　求人身难汝等已果莫生憍慢</p>
<p style="text-align: left">　　人中五乐幻伪不真当建天福</p>
<p style="text-align: left">　　适忉利宫七宝殿堂食以<a>甘露</a></p>
<p style="text-align: left">　　其有欲得受天之福当于半月</p>
<p style="text-align: left">　　奉持三斋时石室王教诲不懈</p>
<p style="text-align: left">　　举国丰熟人民安隐其有男女</p>
<p style="text-align: left">　　遭遇彼王命终之后皆生天上</p>
<p style="text-align: left">　　大王阿育而问来使法益治化</p>
<p style="text-align: left">　　为<a>如法</a>不国界人民尽靡伏不</p>
<p style="text-align: left">　　卿今具说不足疑难来使欢悦</p>
<p style="text-align: left">　　即前自宣大王寿考万民蒙赖</p>
<p style="text-align: left">　　法益圣王气力康强恒以正法</p>
<p style="text-align: left">　　恤化西方石室城中如天帝宫</p>
<p style="text-align: left">　　王于中治犹天王释乾陀越国</p>
<p style="text-align: left">　　土丰民盛所行真实无有虚伪</p>
<p style="text-align: left">　　不杀不盗顺从正法人民之类</p>
<p style="text-align: left">　　叹庆无量愿使大王延寿无穷</p>
<p style="text-align: left">　　蒙圣之德各宁其所阿育王闻</p>
<p style="text-align: left">　　喜庆欢悦和颜悦色告耶奢曰</p>
<p style="text-align: left">　　吾获大利其德实显法益王子</p>
<p style="text-align: left">　　以理治化率以礼禁导以恩和</p>
<p style="text-align: left">　　人民之类莫不戴奉今当分此</p>
<p style="text-align: left">　　阎浮利地吾取一分一分赐子</p>
<p style="text-align: left">　　使我法益长生寿考治化人民</p>
<p style="text-align: left">　　如今无异新头河表至娑伽国</p>
<p style="text-align: left">　　乾陀越城乌特村聚剑浮安息</p>
<p style="text-align: left">　　康居乌孙龟兹于阗至于秦土</p>
<p style="text-align: left">　　此阎浮半赐与法益纲理生民</p>
<p style="text-align: left">　　垂名后世师子昙罗摩竭金根</p>
<p style="text-align: left">　　维耶舍卫裸形垂耳雪山北界</p>
<p style="text-align: left">　　至于海际吾躬训化令无有限</p>
<p style="text-align: left">　　臣耶奢闻如被毒箭外佯含笑</p>
<p style="text-align: left">　　内怀嗔恚即跪对曰奉大王教</p>
<p style="text-align: left">　　正尔传令不敢稽迟窃自念本</p>
<p style="text-align: left">　　宿对之恼三毒隆盛不顾身命</p>
<p style="text-align: left">　　昔椎我头其痛难忘今不报怨</p>
<p style="text-align: left">　　何日可果寻即却退还归所止</p>
<p style="text-align: left">　　密遣侍人具白天母夫人闻已</p>
<p style="text-align: left">　　敕耶奢曰速作秘书退位刑罚</p>
<p style="text-align: left">　　无令外伺而见闻者若当事显</p>
<p style="text-align: left">　　俱亦倾没耶奢白言秘书易办</p>
<p style="text-align: left">　　唯须金印用封印书夫人报曰</p>
<p style="text-align: left">　　印自我忧今当供办何虑不果</p>
<p style="text-align: left">　　善思行人可付往者无令轻举</p>
<p style="text-align: left">　　事情外露时臣耶奢诈称王命</p>
<p style="text-align: left">　　私述圣旨虚辞万端轻诈彼土</p>
<p style="text-align: left">　　欲令灰烬云阿育王感恚彼国</p>
<p style="text-align: left">　　若欲安此阎浮地者速从我命</p>
<p style="text-align: left">　　不足违戾见吾书信并睹印封</p>
<p style="text-align: left">　　摧检法益挑两目出此非我子</p>
<p style="text-align: left">　　我非彼父所治国界亦非我有</p>
<p style="text-align: left">　　窃为此书往示夫人启办宝印</p>
<p style="text-align: left">　　不足疑难今得印者明当遣信</p>
<p style="text-align: left">　　若小稽留恐事彰露尔时夫人</p>
<p style="text-align: left">　　即以其日向王涕泣佯称变怪</p>
<p style="text-align: left">　　昨夜卧梦极为不祥将恐王身</p>
<p style="text-align: left">　　会遇疾病宜先豫虑以禳恶梦</p>
<p style="text-align: left">　　愿饮甜浆用悦我心便能伏厌</p>
<p style="text-align: left">　　不祥之应尊及君民永无有忧</p>
<p style="text-align: left">　　王寻告曰梦是非真安能令吾</p>
<p style="text-align: left">　　身值疾病夫人闻此重更悲泣</p>
<p style="text-align: left">　　向天号哭宛转于地王当垂愍</p>
<p style="text-align: left">　　应受我酒无令妾身永失命根</p>
<p style="text-align: left">　　时王含笑徐告之曰卿意欲尔</p>
<p style="text-align: left">　　当为饮之焉得使汝自丧其命</p>
<p style="text-align: left">　　此是小事吾不相逆王即受酒</p>
<p style="text-align: left">　　饮小过差寻醉睡眠了无所觉</p>
<p style="text-align: left">　　夫人取印用封检书于时侍从</p>
<p style="text-align: left">　　无见之者王于梦见有人解印</p>
<p style="text-align: left">　　寻时惊觉问左右曰方始安眠</p>
<p style="text-align: left">　　心识澹泊谁来扰吾神不得宁</p>
<p style="text-align: left">　　速检校之无令有虚斯必有谋</p>
<p style="text-align: left">　　欲危吾身手执利剑及飞铁轮</p>
<p style="text-align: left">　　奋赫天威语夫人言谁乃令汝</p>
<p style="text-align: left">　　取吾宝印设不时首正尔逝灭</p>
<p style="text-align: left">　　夫人怀惧长跪白言愿王垂察</p>
<p style="text-align: left">　　实无此情王重嗔恚复告之曰</p>
<p style="text-align: left">　　更无余人触娆吾者今不面对</p>
<p style="text-align: left">　　以诚陈过当取汝身分为二段</p>
<p style="text-align: left">　　夫人涕泣跪白王曰此是梦幻</p>
<p style="text-align: left">　　现瑞怪耳种非凡细孤穷裸浅</p>
<p style="text-align: left">　　何敢王前虚称诈实假使须印</p>
<p style="text-align: left">　　焉得偷窃以诚告王岂不得耶</p>
<p style="text-align: left">　　王闻此语默然不对复还寝卧</p>
<p style="text-align: left">　　达晓乃觉夫人急敕伪臣耶奢</p>
<p style="text-align: left">　　速遣信使不足停滞当尔之时</p>
<p style="text-align: left">　　王子法益与诸群臣共集殿上</p>
<p style="text-align: left">　　欢会遨游随意所娱书信达到</p>
<p style="text-align: left">　　石室城内王闻外有父王教敕</p>
<p style="text-align: left">　　寻起前迎拜跪顶受授与左右</p>
<p style="text-align: left">　　使发印封见上教令至为严切</p>
<p style="text-align: left">　　称阿育王普恚斯土若欲安居</p>
<p style="text-align: left">　　石室城者速检王子挑两目出</p>
<p style="text-align: left">　　无令停滞使影移转法益闻已</p>
<p style="text-align: left">　　自投于地我有何过于父王所</p>
<p style="text-align: left">　　遣此书命毁我两目将非有人</p>
<p style="text-align: left">　　向父王谗群臣人民闻此切教</p>
<p style="text-align: left">　　咸共惊愕莫知所如何灾之甚</p>
<p style="text-align: left">　　乃见此变大王嗔恚无复继嗣</p>
<p style="text-align: left">　　其中群臣或作是论我等不敢</p>
<p style="text-align: left">　　毁法王目谁有此人能兴斯坏</p>
<p style="text-align: left">　　敢复举意挑出两目卿辈共集</p>
<p style="text-align: left">　　固守境界传告远近供办战具</p>
<p style="text-align: left">　　宁丧人民分失妻子不令我主</p>
<p style="text-align: left">　　受此苦痛急击鸣鼓召方外将</p>
<p style="text-align: left">　　火烧此书摧杀来信彼非我主</p>
<p style="text-align: left">　　我非彼民实不从命毁圣王目</p>
<p style="text-align: left">　　时王法益告群臣曰勿生此心</p>
<p style="text-align: left">　　拒逆圣教父王兵众非算所筹</p>
<p style="text-align: left">　　勇猛刚健世之希有卿等虽欲</p>
<p style="text-align: left">　　各现微诚事不果者国界普丧</p>
<p style="text-align: left">　　我命何常身为谁有乃使大王</p>
<p style="text-align: left">　　怨情至深宁殒身命分受来敕</p>
<p style="text-align: left">　　安得自济使国荒乱卿等勿复</p>
<p style="text-align: left">　　思向来论速受王教取吾眼毁</p>
<p style="text-align: left">　　夫盛有衰合会有离无身则已</p>
<p style="text-align: left">　　死岂可避佛不说乎是身苦器</p>
<p style="text-align: left">　　恒漏臭处无一可贪速告城内</p>
<p style="text-align: left">　　谁能堪任取王法益挑出双目</p>
<p style="text-align: left">　　今赐宝璎价直千万兼与金银</p>
<p style="text-align: left">　　不可称计国土人民闻此教令</p>
<p style="text-align: left">　　运集宫门投针不下异形同向</p>
<p style="text-align: left">　　悉共高声号天叩地各诉辞曰</p>
<p style="text-align: left">　　何酷之甚失我圣王如此天宫</p>
<p style="text-align: left">　　云何迁转城郭如是丘荒不久</p>
<p style="text-align: left">　　国界邦土悉为堆陵我等咸共</p>
<p style="text-align: left">　　传告邻国云王阿育为恶之首</p>
<p style="text-align: left">　　杀儿扬名有何可贵尚不爱子</p>
<p style="text-align: left">　　民何所恃尔时城内有一凡人</p>
<p style="text-align: left">　　昔与王子小小仇嫌径自直前</p>
<p style="text-align: left">　　求受重募吾堪挑眼亦能枭首</p>
<p style="text-align: left">　　左右诸臣指示启白此人自称</p>
<p style="text-align: left">　　堪毁王目犹可思详拒父王教</p>
<p style="text-align: left">　　愿不使主受此毒痛王见此人</p>
<p style="text-align: left">　　悲泣交集左右顾视告群臣曰</p>
<p style="text-align: left">　　吾居此城十有二年备有愆短</p>
<p style="text-align: left">　　咸共原恕说复今见毁吾目时</p>
<p style="text-align: left">　　勿复愁恼起诸恶念还理国事</p>
<p style="text-align: left">　　如旧常法以正治化务使得宜</p>
<p style="text-align: left">　　正使意欲食天之福常念斋戒</p>
<p style="text-align: left">　　无违斯须王脱宝冠珠玑璎珞</p>
<p style="text-align: left">　　及宝履屣授与前人卿当知吾</p>
<p style="text-align: left">　　欲思法本一一挑眼着我掌中</p>
<p style="text-align: left">　　时彼恶人手拔利剑先挑一日</p>
<p style="text-align: left">　　授王掌中王自执眼而熟思惟</p>
<p style="text-align: left">　　方忆先师本所教诲霍然心悟</p>
<p style="text-align: left">　　系意不忘昔师所演理极深远</p>
<p style="text-align: left">　　而告我曰眼者无常师敕至诚</p>
<p style="text-align: left">　　实无虚诈寂静微察解无常义</p>
<p style="text-align: left">　　此眼不久为当坏败眼我知本</p>
<p style="text-align: left">　　诳惑世人群愚玩习不知是空</p>
<p style="text-align: left">　　生死秽浊如<a>芭蕉</a>树叶叶相覆</p>
<p style="text-align: left">　　中无有坚智者观察无一可贪</p>
<p style="text-align: left">　　岂复兴意着于眼色眼非我有</p>
<p style="text-align: left">　　非作非造彼无有我焉有眼哉</p>
<p style="text-align: left">　　愚者起惑深着眼识轮转幽冥</p>
<p style="text-align: left">　　长流之海眼今与汝永共别离</p>
<p style="text-align: left">　　由何元本与吾作眼如水上泡</p>
<p style="text-align: left">　　乍起乍灭虚伪无真用肉眼为</p>
<p style="text-align: left">　　如是法益微观眼原思惟玄妙</p>
<p style="text-align: left">　　意不移动执正御乱心如金刚</p>
<p style="text-align: left">　　诸想永寂志不流驰尔时彼人</p>
<p style="text-align: left">　　复以利剑挑第二目着王掌中</p>
<p style="text-align: left">　　重观眼原本从何致解诸法寂</p>
<p style="text-align: left">　　万物归化即于座上得天眼通</p>
<p style="text-align: left">　　诸尘垢尽自致道迹感应天地</p>
<p style="text-align: left">　　六变震动喜情内发而三称善</p>
<p style="text-align: left">　　舍世秽目致斯净眼功德微着</p>
<p style="text-align: left">　　自知道成诸臣呼嗟宛转于地</p>
<p style="text-align: left">　　痛何甚酷失我所天昔造何缘</p>
<p style="text-align: left">　　为何宿对今败此目有捐瓦石</p>
<p style="text-align: left">　　又重叉手各自陈启愿王垂愍</p>
<p style="text-align: left">　　还统此邦我等相率诣父王所</p>
<p style="text-align: left">　　诉辞自陈令理国土时王法益</p>
<p style="text-align: left">　　慰谢诸臣深感元元至报之心</p>
<p style="text-align: left">　　形毁之士何安贵邦宜则自退</p>
<p style="text-align: left">　　时出国界即将夫人侍臣有一</p>
<p style="text-align: left">　　捐王忽位涉道而去周流村聚</p>
<p style="text-align: left">　　郡县国邑徒履旷野崄岨之难</p>
<p style="text-align: left">　　然王太子素善弹琴嘉音清妙</p>
<p style="text-align: left">　　世所希有依凭此术家家乞食</p>
<p style="text-align: left">　　从国至国用自济命如是经历</p>
<p style="text-align: left">　　诸郡城郭渐渐便至父王治处</p>
<p style="text-align: left">　　时臭恶声流闻海表云王阿育</p>
<p style="text-align: left">　　毁儿两目村落郡国莫不惊动</p>
<p style="text-align: left">　　吾等悉当于何处避男女大小</p>
<p style="text-align: left">　　悲泣相向太子于王有何罪咎</p>
<p style="text-align: left">　　彼人焉得手不断坏取我圣王</p>
<p style="text-align: left">　　毁此两目王子法益告诸人民</p>
<p style="text-align: left">　　父王无咎世人无怨是我宿对</p>
<p style="text-align: left">　　今受其报此缘久矣非适今世</p>
<p style="text-align: left">　　时阿育王在高楼上独与夫人</p>
<p style="text-align: left">　　而共寝寐王子法益止马厩内</p>
<p style="text-align: left">　　竟夜歌戏鼓琴自娱王闻琴声</p>
<p style="text-align: left">　　怅然意变宫商和雅似吾法益</p>
<p style="text-align: left">　　何人弹琴响震乃尔将非即是</p>
<p style="text-align: left">　　吾法益耶夫人报曰此非王子</p>
<p style="text-align: left">　　无目之士行乞自活乾陀越国</p>
<p style="text-align: left">　　如释天宫领统西方如日贯云</p>
<p style="text-align: left">　　王今时起诣殿治正诸臣运集</p>
<p style="text-align: left">　　欲觐至尊趣欲使王志意他念</p>
<p style="text-align: left">　　入出栗怖恐殃及身王重闻音</p>
<p style="text-align: left">　　鼓琴之声即便惊起微察来向</p>
<p style="text-align: left">　　顾谓左右此非异人定是我子</p>
<p style="text-align: left">　　来至此耳咄弊妇人不须多言</p>
<p style="text-align: left">　　速将此人使吾见之寻遣使唤</p>
<p style="text-align: left">　　将至王所王遥见来自投于地</p>
<p style="text-align: left">　　号天称怨心意倒错忧悴悲感</p>
<p style="text-align: left">　　如被火然诸臣水洒扶令起坐</p>
<p style="text-align: left">　　正冠严服而问之曰谁坏子目</p>
<p style="text-align: left">　　酸毒乃尔伤我心肝复用活为</p>
<p style="text-align: left">　　本如天眼今遭此灾悲哽断绝</p>
<p style="text-align: left">　　死而复苏复捉宝冠而投于地</p>
<p style="text-align: left">　　乱头散发奋振天威珠玑璎珞</p>
<p style="text-align: left">　　各在异处手执利剑告左右曰</p>
<p style="text-align: left">　　吾今要当消灭天下老旧小壮</p>
<p style="text-align: left">　　无免吾手石室城人尽当茹食</p>
<p style="text-align: left">　　人民之类斯挑眼出乾陀越国</p>
<p style="text-align: left">　　令使丘荒坐坏吾息清净之目</p>
<p style="text-align: left">　　亦当害此吾所居国不问男女</p>
<p style="text-align: left">　　皆悉挑眼即掷铁轮于空中转</p>
<p style="text-align: left">　　杀阎浮内有形之属父王涕零</p>
<p style="text-align: left">　　问王子曰谁坏子目乃致于斯</p>
<p style="text-align: left">　　令我心肝寸断抽绝观者亿数</p>
<p style="text-align: left">　　无不哀愍王子寻对书印此发</p>
<p style="text-align: left">　　教令严切莫不惊愕愿王勿责</p>
<p style="text-align: left">　　石室城人彼民仁和无有愆罪</p>
<p style="text-align: left">　　是子薄祐招致斯殃皆由曩昔</p>
<p style="text-align: left">　　不善之报诸臣见书悉怀嗔恚</p>
<p style="text-align: left">　　阿育何为行此不仁于阎浮地</p>
<p style="text-align: left">　　实无慈愍云何兴心毁此王子</p>
<p style="text-align: left">　　我等诸人皆共运集传告国界</p>
<p style="text-align: left">　　严备战具宁失邦域分受刑罚</p>
<p style="text-align: left">　　不使王子受此毁辱敕烧书信</p>
<p style="text-align: left">　　并杀来使于石室城速击鸣鼓</p>
<p style="text-align: left">　　彼非我主我非彼臣实不敢毁</p>
<p style="text-align: left">　　王子双目子寻诲喻彼界人民</p>
<p style="text-align: left">　　勿兴此怀拒逆圣教何于父王</p>
<p style="text-align: left">　　生反逆心自古迄今兴衰有限</p>
<p style="text-align: left">　　时行尊幼承来严教莫得稽留</p>
<p style="text-align: left">　　违此书命生民群愚不识真伪</p>
<p style="text-align: left">　　愿王含容垂恕不及大王留神</p>
<p style="text-align: left">　　观察佛语忍为大力能胜众怨</p>
<p style="text-align: left">　　时可舍放不录罪愆莫以子目</p>
<p style="text-align: left">　　起杀害心<a>地狱</a>苦痛考掠酸楚</p>
<p style="text-align: left">　　备受罪报用忆子为若见爱愍</p>
<p style="text-align: left">　　惠本愿者何于子身杀害人民</p>
<p style="text-align: left">　　国土男女民萌之类悉怀恐怖</p>
<p style="text-align: left">　　愿时赦宥当于尔时王子师主</p>
<p style="text-align: left">　　将诸<a>比丘</a>入城乞食手执应器</p>
<p style="text-align: left">　　法服齐整渐渐以次至王宫门</p>
<p style="text-align: left">　　阿育遥见悲泣交集即起前迎</p>
<p style="text-align: left">　　长跪问讯昔尊<a>弟子</a>法益王子</p>
<p style="text-align: left">　　今遭殃衅毁坏双目悲<a>感情</a>伤</p>
<p style="text-align: left">　　哀切难胜愿尊临顾疗以法药</p>
<p style="text-align: left">　　罗汉报曰无常百变此来久矣</p>
<p style="text-align: left">　　非适今也寻将比丘即前就坐</p>
<p style="text-align: left">　　告王敕唤使法益来王躬自入</p>
<p style="text-align: left">　　手执导引观者数万莫不痛心</p>
<p style="text-align: left">　　前接足礼泪如驶河悲愤哽噎</p>
<p style="text-align: left">　　<a>谦卑</a>说曰昔师教诲诚如来敕</p>
<p style="text-align: left">　　眼者无常亦无牢固思惟此义</p>
<p style="text-align: left">　　渊玄深远肉眼秽浊不可恃怙</p>
<p style="text-align: left">　　亦如聚沫被照之露犹水浮泡</p>
<p style="text-align: left">　　镜像光移芭蕉野马幻化不真</p>
<p style="text-align: left">　　智者所弃有何可贪时王阿育</p>
<p style="text-align: left">　　前跪白言愿演至味使复视瞻</p>
<p style="text-align: left">　　愁忧愤心拔濯清渊流浪之徒</p>
<p style="text-align: left">　　使还归真思惟尊教安处无为</p>
<p style="text-align: left">　　令将来世知<a>宿命</a>原罗汉寻起</p>
<p style="text-align: left">　　至王子所手执白氎覆法益头</p>
<p style="text-align: left">　　月光夫人亲王子母寻起于座</p>
<p style="text-align: left">　　叉手跪侍躬擎香炉烧众名香</p>
<p style="text-align: left">　　向十方国方面境界诸有神祇</p>
<p style="text-align: left">　　尊豪鬼王尽集此处证至诚誓</p>
<p style="text-align: left">　　令我法益还复眼目诸神证明</p>
<p style="text-align: left">　　至诚感动八部鬼神即时向应</p>
<p style="text-align: left">　　四面运集无空缺处复告王子</p>
<p style="text-align: left">　　发汝心愿归<a>佛法</a>众及尊师长</p>
<p style="text-align: left">　　过去诸佛方将来者自投归命</p>
<p style="text-align: left">　　兴尊敬心诸贤听我发真实誓</p>
<p style="text-align: left">　　以逮不着获清净眼得道以来</p>
<p style="text-align: left">　　终不先食要前度人然后乃餐</p>
<p style="text-align: left">　　忆念我昔承事诸佛式佛维卫</p>
<p style="text-align: left">　　毗舍如来以若干种缯彩花盖</p>
<p style="text-align: left">　　作倡妓乐以用供养加复然灯</p>
<p style="text-align: left">　　续尊光明缘此德本使复眼根</p>
<p style="text-align: left">　　昔于式佛发此誓愿诸无肉眼</p>
<p style="text-align: left">　　吾当疗治还复眼根如前无异</p>
<p style="text-align: left">　　设果我愿得眼根净若复王子</p>
<p style="text-align: left">　　五百世中审是我息如实不虚</p>
<p style="text-align: left">　　吾以今身更不受胎愿令王子</p>
<p style="text-align: left">　　如我无异复告阿育王念昔日</p>
<p style="text-align: left">　　以一掬土施于如来由此<a>福田</a></p>
<p style="text-align: left">　　王阎浮提铁轮独游而无俦匹</p>
<p style="text-align: left">　　今亦当发至诚之誓福及王子</p>
<p style="text-align: left">　　使得眼根尔时尊者腾游<a>虚空</a></p>
<p style="text-align: left">　　作十八变涌没自由大王见已</p>
<p style="text-align: left">　　叉手长跪专精其念自投于地</p>
<p style="text-align: left">　　归命我尊释迦文佛蒙遗余福</p>
<p style="text-align: left">　　统阎浮地若使如来记莂我身</p>
<p style="text-align: left">　　吾逝百岁当有王出于阎浮地</p>
<p style="text-align: left">　　起八万四如来神庙周满方域</p>
<p style="text-align: left">　　神口所说今已果获弥纶境内</p>
<p style="text-align: left">　　普兴福业领阎浮界独步自由</p>
<p style="text-align: left">　　设法不虚得眼根净昔所种福</p>
<p style="text-align: left">　　于真人所敬奉三宝国师道士</p>
<p style="text-align: left">　　及施穷乏诸裸形者以此福业</p>
<p style="text-align: left">　　施于王子王念昔游巡行国界</p>
<p style="text-align: left">　　乃经诸山铁围之表闻下有声</p>
<p style="text-align: left">　　雷震天地向向哀切音甚酸酷</p>
<p style="text-align: left">　　王乃不眄见阎罗王臣吏参佐</p>
<p style="text-align: left">　　辟问罪因所犯形状辄便决断</p>
<p style="text-align: left">　　随罪付治无增减心十八地狱</p>
<p style="text-align: left">　　热炽涌沸十六鬲子围绕一镬</p>
<p style="text-align: left">　　刀山剑树火车炉炭罪人叫哭</p>
<p style="text-align: left">　　苦毒万端王问左右此为何人</p>
<p style="text-align: left">　　诸臣答曰死人王也王别善恶</p>
<p style="text-align: left">　　检罪轻重司察殃咎料简贤愚</p>
<p style="text-align: left">　　是时阿育告群臣曰死王犹尚</p>
<p style="text-align: left">　　造地狱治我今乃是生民之王</p>
<p style="text-align: left">　　岂复不能地狱治化</p>
<p style="text-align: left">　　问诸群臣谁有斯人极恶凶暴</p>
<p style="text-align: left">　　领地狱者诸臣对曰唯有无泽</p>
<p style="text-align: left">　　五逆之人能造地狱黄发赤眼</p>
<p style="text-align: left">　　卷眉肿颊高颡骞鼻乃能行恶</p>
<p style="text-align: left">　　王敕诸臣访觅恶人如此比类</p>
<p style="text-align: left">　　速来上奏臣即驰奔国界县邑</p>
<p style="text-align: left">　　见一池侧有一织罽傍设弓箭</p>
<p style="text-align: left">　　仰射飞鸟前洒毒饭用捕群雀</p>
<p style="text-align: left">　　脚牵钩饵以钓渊鱼后施玄弶</p>
<p style="text-align: left">　　微伺獐鹿引颈鸟鸣招致鸟兽</p>
<p style="text-align: left">　　诸人见之审如所募臣还以状</p>
<p style="text-align: left">　　白王情实行求恶人其诚如斯</p>
<p style="text-align: left">　　王言善哉乃果我愿究寻此人</p>
<p style="text-align: left">　　必办狱事王遣人唤云吾欲见</p>
<p style="text-align: left">　　重赐珍宝随意所须恶人报曰</p>
<p style="text-align: left">　　我是小人无所识知王用我为</p>
<p style="text-align: left">　　使复答言卿必迁贵欲得汝身</p>
<p style="text-align: left">　　治地狱事其人<a>欢喜</a>即还到家</p>
<p style="text-align: left">　　具以事状而启父母父母闻之</p>
<p style="text-align: left">　　甚怀忧戚各自抱儿不放令去</p>
<p style="text-align: left">　　儿意勇盛即拔利剑斫杀父母</p>
<p style="text-align: left">　　而舍之去往至王所跪拜问讯</p>
<p style="text-align: left">　　揖让修敬在一面立王问恶人</p>
<p style="text-align: left">　　卿父母在无瞻养者何由得来</p>
<p style="text-align: left">　　彼人自陈父母固遮以剑斫杀</p>
<p style="text-align: left">　　而舍之来王言苦哉真五逆者</p>
<p style="text-align: left">　　犹害父母余人何怙即委此人</p>
<p style="text-align: left">　　造地狱城镬汤剑树注铁垣墙</p>
<p style="text-align: left">　　寻使其人为地狱主立诸臣佐</p>
<p style="text-align: left">　　各有所典如阎罗王约敕狱卒</p>
<p style="text-align: left">　　有入狱者无令使出不问贵贱</p>
<p style="text-align: left">　　豪尊长者得便治罪勿责曲直</p>
<p style="text-align: left">　　正使我身入此中者亦莫听出</p>
<p style="text-align: left">　　加以重法绕城周匝种好果树</p>
<p style="text-align: left">　　修治园观状如天宫时我独步</p>
<p style="text-align: left">　　头陀乞食渐渐以次到此城门</p>
<p style="text-align: left">　　外见香花树木繁茂谓是好人</p>
<p style="text-align: left">　　豪贵居家即便入门欲从索食</p>
<p style="text-align: left">　　但见治罪惊怖欲还狱卒前捉</p>
<p style="text-align: left">　　不听使出将至镬所欲加五毒</p>
<p style="text-align: left">　　我复求曰小见宽恕至日中者</p>
<p style="text-align: left">　　抱恩无已学道日浅又不广诵</p>
<p style="text-align: left">　　愿听见许礼十方佛恶人默许</p>
<p style="text-align: left">　　期克日中语未久顷男女二人</p>
<p style="text-align: left">　　坐犯淫法将入治罪置碓臼中</p>
<p style="text-align: left">　　以杵捣之斯须之间变成为沫</p>
<p style="text-align: left">　　时吾见之唯念佛语身如聚沫</p>
<p style="text-align: left">　　诚哉斯言受身胎分要有斯对</p>
<p style="text-align: left">　　遇圣恒沙谁免此患吾今当计</p>
<p style="text-align: left">　　非常之义分别九漏不净之秽</p>
<p style="text-align: left">　　又顷复变为白鸽色思念此形</p>
<p style="text-align: left">　　如久骨聚变易非一如幻如化</p>
<p style="text-align: left">　　即时意悟漏尽结解欣情内充</p>
<p style="text-align: left">　　形发于外快哉福报与生死别</p>
<p style="text-align: left">　　心意寂定志如金刚天燋地烂</p>
<p style="text-align: left">　　融然一体弥天炽火安能烧我</p>
<p style="text-align: left">　　狱卒复催时入镬汤我时方笑</p>
<p style="text-align: left">　　颜色容悦狱卒嗔恚差其四人</p>
<p style="text-align: left">　　各扶两腋倒着镬中汤冷火灭</p>
<p style="text-align: left">　　变成清凉考掠搒笞普皆休息</p>
<p style="text-align: left">　　即便化作千叶莲花于莲花中</p>
<p style="text-align: left">　　结跏趺坐坐卧涌没作十八变</p>
<p style="text-align: left">　　或飞虚空去地七仞狱卒见惊</p>
<p style="text-align: left">　　白阿育王狱中奇异未曾所见</p>
<p style="text-align: left">　　愿王暂屈至泥犁城临视灾怪</p>
<p style="text-align: left">　　穷异之变</p>
<p style="text-align: left">　　王语恶人我先有要正使我入</p>
<p style="text-align: left">　　亦不得出转轮王教言无有二</p>
<p style="text-align: left">　　我今那得复入此门吏白王曰</p>
<p style="text-align: left">　　但入无苦听今一日后更立限</p>
<p style="text-align: left">　　王即随入见镬中人在莲花上</p>
<p style="text-align: left">　　结跏趺坐王遥问曰汝是何人</p>
<p style="text-align: left">　　我复报曰吾是比丘王复问曰</p>
<p style="text-align: left">　　汝今在狱当称罪囚何言比丘</p>
<p style="text-align: left">　　时吾语言汝真愚人蒙圣遗恩</p>
<p style="text-align: left">　　王南天下永劫积功始乃得之</p>
<p style="text-align: left">　　方更谤圣称为罪囚王问道人</p>
<p style="text-align: left">　　汝今何故转轮王前面称愚人</p>
<p style="text-align: left">　　时吾告曰汝童子时以一把土</p>
<p style="text-align: left">　　奉上如来佛受咒愿诣迦葉寺</p>
<p style="text-align: left">　　以水和泥补寺南壁记汝后当</p>
<p style="text-align: left">　　南阎浮提作转轮王名曰阿育</p>
<p style="text-align: left">　　一日之中便当兴立八万四千</p>
<p style="text-align: left">　　如来神庙王今此狱是浮图耶</p>
<p style="text-align: left">　　反更招祸无边之罪神识倒错</p>
<p style="text-align: left">　　痴心缠裹愚中之愚莫甚王身</p>
<p style="text-align: left">　　或人执迷至死不改今称汝愚</p>
<p style="text-align: left">　　何惑之有王意即寤五体投地</p>
<p style="text-align: left">　　便自忏悔即事我身于是罢狱</p>
<p style="text-align: left">　　兴立善本求获无为不起灭法</p>
<p style="text-align: left">　　本种土栽今致王位于佛福田</p>
<p style="text-align: left">　　净诸结秽尽持疆界奉上三宝</p>
<p style="text-align: left">　　审有此福使得眼根王及尊师</p>
<p style="text-align: left">　　发至诚誓即于座上获完净眼</p>
<p style="text-align: left">　　诸天须沦神祇鬼王皆称善哉</p>
<p style="text-align: left">　　叹未曾有不可思议神感之应</p>
<p style="text-align: left">　　即前发叠观视眼目王及夫人</p>
<p style="text-align: left">　　遥见法益容貌殊异世之希有</p>
<p style="text-align: left">　　尔时天地六变震动山河石壁</p>
<p style="text-align: left">　　[山/頗]峨踊没内怀欢喜不能自胜</p>
<p style="text-align: left">　　前自长跪白天师曰师如生佛</p>
<p style="text-align: left">　　施人眼目蒙福威力更生净眼</p>
<p style="text-align: left">　　王见瑞应不可称说此必天身</p>
<p style="text-align: left">　　寄生吾耳脱己宝冠授与法益</p>
<p style="text-align: left">　　绍转轮王统阎浮堤王子前跪</p>
<p style="text-align: left">　　白父王曰子无此威敢绍尊位</p>
<p style="text-align: left">　　父王告曰观卿行迹定是天神</p>
<p style="text-align: left">　　毕然不疑卿在我治则非其宜</p>
<p style="text-align: left">　　汝应绍位我宜臣佐速随吾语</p>
<p style="text-align: left">　　受此宝冠勿足疑难兴犹豫想</p>
<p style="text-align: left">　　师复告曰王应受此天冠威容</p>
<p style="text-align: left">　　治化六年昔本为王经六万岁</p>
<p style="text-align: left">　　时少六年减不充数阿育王疑</p>
<p style="text-align: left">　　白大师言愿说本缘开发蒙心</p>
<p style="text-align: left">　　于何造行致斯豪尊既为我子</p>
<p style="text-align: left">　　眼得净明又中毁眼今获完目</p>
<p style="text-align: left">　　复作何缘与尊相遇导引法师</p>
<p style="text-align: left">　　得<a>法眼</a>净今为佛子诸尘垢灭</p>
<p style="text-align: left">　　复已成道永离生死愿说昔日</p>
<p style="text-align: left">　　所更行本师告王曰听我所说</p>
<p style="text-align: left">　　谛自思念昔所因缘过去之世</p>
<p style="text-align: left">　　九十一劫有佛名曰维卫如来</p>
<p style="text-align: left">　　尔时王子为我作儿兼知数技</p>
<p style="text-align: left">　　则善图画我身七日供养彼佛</p>
<p style="text-align: left">　　王子画造如来形像即以形像</p>
<p style="text-align: left">　　宣示最胜如来称善实无等伦</p>
<p style="text-align: left">　　即于彼佛发心誓愿所生之处</p>
<p style="text-align: left">　　莫堕恶趣恒使端正眼目聪明</p>
<p style="text-align: left">　　生值豪族不处卑贱常为妇人</p>
<p style="text-align: left">　　所见爱敬其有睹者皆投于地</p>
<p style="text-align: left">　　次后有佛名式如来将诸比丘</p>
<p style="text-align: left">　　游清明城我为长者此为我息</p>
<p style="text-align: left">　　复共供养承事式佛次佛名曰</p>
<p style="text-align: left">　　随叶如来度脱人民不可称计</p>
<p style="text-align: left">　　尔时求愿为子上灯七日七夜</p>
<p style="text-align: left">　　光明不断乘此福祐长离苦恼</p>
<p style="text-align: left">　　所生之处得天眼净于贤劫中</p>
<p style="text-align: left">　　有佛出世名拘孙那度人无量</p>
<p style="text-align: left">　　三十二相紫磨金色坐道树下</p>
<p style="text-align: left">　　降伏魔怨六十六年奉持禁戒</p>
<p style="text-align: left">　　月六岁三初不脱失次复有佛</p>
<p style="text-align: left">　　拘那含尊照曜<a>世间</a>如月盛满</p>
<p style="text-align: left">　　尔时我亦为长者身王子与我</p>
<p style="text-align: left">　　作最小儿有一比丘得阿罗汉</p>
<p style="text-align: left">　　以次乞食来至贫家时我儿妇</p>
<p style="text-align: left">　　供养比丘衣被饮食床卧医药</p>
<p style="text-align: left">　　王子怀恚窃语己妇卿今何为</p>
<p style="text-align: left">　　与此人通我要当坏此比丘目</p>
<p style="text-align: left">　　是何乞士观视吾妇次后有佛</p>
<p style="text-align: left">　　名曰迦葉众相具足出现于世</p>
<p style="text-align: left">　　我时复为大豪长者广接恩惠</p>
<p style="text-align: left">　　名称四远复遇此儿生无两目</p>
<p style="text-align: left">　　由本苦报受此殃罪因造图像</p>
<p style="text-align: left">　　今致此报生在王种颜貌无双</p>
<p style="text-align: left">　　又眼彻视在众独尊见者心欢</p>
<p style="text-align: left">　　靡不威伏以曩昔谤真人罗汉</p>
<p style="text-align: left">　　坐视妇人欲坏他目由本恶行</p>
<p style="text-align: left">　　今毁两目善恶之报终不腐朽</p>
<p style="text-align: left">　　我请迦葉及比丘众供养七日</p>
<p style="text-align: left">　　随所给施子亦复于七日七夜</p>
<p style="text-align: left">　　奉敬如来及诸圣众两手擎灯</p>
<p style="text-align: left">　　形不移动日三忏悔自归于佛</p>
<p style="text-align: left">　　我本所造身口意行今尽改过</p>
<p style="text-align: left">　　谨修禁戒设后更遇如此圣尊</p>
<p style="text-align: left">　　愿使鄙贱得遭奉敬即于彼会</p>
<p style="text-align: left">　　尽于苦际与父同时成阿罗汉</p>
<p style="text-align: left">　　于维卫佛七日然灯发愿求福</p>
<p style="text-align: left">　　而获天眼今虽毁坏肉眼根本</p>
<p style="text-align: left">　　即时便获天眼之报既遇迦葉</p>
<p style="text-align: left">　　兴出世时愿使更生得清净眼</p>
<p style="text-align: left">　　或复有时建立坚誓使我与父</p>
<p style="text-align: left">　　同时成道于六年中正法王治</p>
<p style="text-align: left">　　竟此数已便当尽漏王闻此语</p>
<p style="text-align: left">　　善心生焉即前长跪自投于地</p>
<p style="text-align: left">　　尊今清净诸垢无著于贤圣法</p>
<p style="text-align: left">　　安处无为法益新王领阎浮提</p>
<p style="text-align: left">　　无有贼盗劫掠人者无有疾病</p>
<p style="text-align: left">　　邪业之道普行慈心相视和颜</p>
<p style="text-align: left">　　时王法益告群臣曰卿等<a>孝顺</a></p>
<p style="text-align: left">　　勿怀奸邪兴杀盗心不善之报</p>
<p style="text-align: left">　　亦莫淫泆妄言绮语酒不过口</p>
<p style="text-align: left">　　恒当顺法不违正教便成道迹</p>
<p style="text-align: left">　　时王善化已经六年长跪叉手</p>
<p style="text-align: left">　　白父王曰子受王命不敢违戾</p>
<p style="text-align: left">　　乞听<a>出家</a>修清净行王即听许</p>
<p style="text-align: left">　　令出家学礼父母足便辞而去</p>
<p style="text-align: left">　　往诣于师自陈启曰愿师听纳</p>
<p style="text-align: left">　　得在道次尊者和颜而告之曰</p>
<p style="text-align: left">　　善来真子勤修梵行卿于今身</p>
<p style="text-align: left">　　断除诸漏莫怀懈怠更受毁辱</p>
<p style="text-align: left">　　剃除须发专精心意普地震动</p>
<p style="text-align: left">　　雨天杂花寻时即受具足之戒</p>
<p style="text-align: left">　　真人之法无不晓了师渐教诲</p>
<p style="text-align: left">　　指授宜则眼如梦幻当熟思惟</p>
<p style="text-align: left">　　观此五阴都无所有无人无作</p>
<p style="text-align: left">　　亦无受者知之悉空愚者深着</p>
<p style="text-align: left">　　发毛身体爪齿之属血髓肠胃</p>
<p style="text-align: left">　　不净充满此身无净亦无牢固</p>
<p style="text-align: left">　　汝当思念有为之法此五阴形</p>
<p style="text-align: left">　　幻化虚伪由此流滞不得<a>解脱</a></p>
<p style="text-align: left">　　汝今殷勤至解脱城如佛所叹</p>
<p style="text-align: left">　　岂有虚乎长乐无为澹泊虚寂</p>
<p style="text-align: left">　　诸佛过去如恒沙数难寤众生</p>
<p style="text-align: left">　　不闻不睹兴勇猛心于瞿昙法</p>
<p style="text-align: left">　　至安隐处无往还期如是尊者</p>
<p style="text-align: left">　　教诲法益昼夜经行无复懈息</p>
<p style="text-align: left">　　观此五阴如被火然即成罗汉</p>
<p style="text-align: left">　　不复退转师复重告诸来会者</p>
<p style="text-align: left">　　捐忽非务及俗烦闹<a>天人</a>根元</p>
<p style="text-align: left">　　流浪生死漂滞驰骋堕于五趣</p>
<p style="text-align: left">　　彼终生此皆有因缘人根相类</p>
<p style="text-align: left">　　今为汝说行步颠蹶不<a>自觉</a>知</p>
<p style="text-align: left">　　视瞻眩惑恒喜多忘举动轻漂</p>
<p style="text-align: left">　　浮游旷野此人乃从活地狱来</p>
<p style="text-align: left">　　支节烦痛睡眠惊觉梦寤凶恶</p>
<p style="text-align: left">　　黑绳狱来粗发戾眼长齿喜嗔</p>
<p style="text-align: left">　　声浊暴疾合会狱来语声高大</p>
<p style="text-align: left">　　不知惭愧喜斗唤呼不别真伪</p>
<p style="text-align: left">　　眠卧呻吟梦数惊唤当知此人</p>
<p style="text-align: left">　　啼哭狱来恒喜悲泣登高远望</p>
<p style="text-align: left">　　好斗家人无有亲疏言便致恚</p>
<p style="text-align: left">　　经宿不食此人本从大啼哭来</p>
<p style="text-align: left">　　身长脚细筋力薄鲜言语咽塞</p>
<p style="text-align: left">　　声如破瓮神识不定心无孝顺</p>
<p style="text-align: left">　　当知此人阿鼻狱来身体粗丑</p>
<p style="text-align: left">　　长苦寒战好热喜渴悭贪嫉妒</p>
<p style="text-align: left">　　见人惠施自致烦恼此人乃从</p>
<p style="text-align: left">　　热地狱来见火惊恐复喜暖热</p>
<p style="text-align: left">　　行步轻便不避事宜所作寻悔</p>
<p style="text-align: left">　　复欲更施此人复从大热狱来</p>
<p style="text-align: left">　　小眠喜嗔所受多忘所造短狭</p>
<p style="text-align: left">　　无旷大心见大而惧视小欢娱</p>
<p style="text-align: left">　　此人乃从优钵狱来赤眼丑形</p>
<p style="text-align: left">　　常喜斗讼诽谤圣贤诸得道者</p>
<p style="text-align: left">　　昼夜伺人非法之行当知此人</p>
<p style="text-align: left">　　钵头狱来眼视三角不孝二亲</p>
<p style="text-align: left">　　生便短命拘牟狱来好带刀剑</p>
<p style="text-align: left">　　强撩人斗必为人杀邠持狱来</p>
<p style="text-align: left">　　身生疮痍口气臭处与人无亲</p>
<p style="text-align: left">　　旷地狱来形体长大行步劣弱</p>
<p style="text-align: left">　　少发薄皮恒多病痛见人则嗔</p>
<p style="text-align: left">　　贪餮无厌当知此人从炎狱来</p>
<p style="text-align: left">　　体白眼青语便流沫言无端绪</p>
<p style="text-align: left">　　好弄尘土见深瘀泥身卧其上</p>
<p style="text-align: left">　　此人乃从灰地狱来卷头黄目</p>
<p style="text-align: left">　　人所恶见临事惶怖剑树狱来</p>
<p style="text-align: left">　　手恒执刀闻斗便喜为刃所害</p>
<p style="text-align: left">　　从刀狱来体黑骞戾喜止冥室</p>
<p style="text-align: left">　　口出恶言热灰狱来薄力少气</p>
<p style="text-align: left">　　不得<a>自在</a>得失之宜一不由己</p>
<p style="text-align: left">　　设见屠杀不离其侧当知此人</p>
<p style="text-align: left">　　从剥狱来嗔恚无常寻知变悔</p>
<p style="text-align: left">　　时能辞谢不经日夜恳责其心</p>
<p style="text-align: left">　　如被刑罚此人乃从鞠地狱来</p>
<p style="text-align: left">　　喜宿丑处好食粗弊所著丑陋</p>
<p style="text-align: left">　　从屎狱来颜貌丑恶口气粗犷</p>
<p style="text-align: left">　　好谗斗人善香狱来当观此貌</p>
<p style="text-align: left">　　所从来处知之远离如避劫烧</p>
<p style="text-align: left">　　次说畜生受形殊异专心思察</p>
<p style="text-align: left">　　无造彼缘语言舒迟不起嗔恚</p>
<p style="text-align: left">　　谦敬尊长从象中来身大丑秽</p>
<p style="text-align: left">　　堪忍饥寒健嗔难解从驼中来</p>
<p style="text-align: left">　　远行健食不避崄难亿事识真</p>
<p style="text-align: left">　　从马中来恩和宽仁堪履寒热</p>
<p style="text-align: left">　　所行无记从牛中来高声无愧</p>
<p style="text-align: left">　　多所爱念不别是非从驴中来</p>
<p style="text-align: left">　　长牙长畏恒贪肉食众事不难</p>
<p style="text-align: left">　　从师子来身长眼圆游于旷野</p>
<p style="text-align: left">　　憎嫉妻子从虎中来毛长眼小</p>
<p style="text-align: left">　　少于嗔恚不乐一处从禽中来</p>
<p style="text-align: left">　　性无返复喜杀害虫独乐丘冢</p>
<p style="text-align: left">　　从狐中来少声勇健无有淫欲</p>
<p style="text-align: left">　　不爱妻息从狼中来不好妙服</p>
<p style="text-align: left">　　伺捕奸非少眠多怒从狗中来</p>
<p style="text-align: left">　　身短毛长饶食睡眠不喜净处</p>
<p style="text-align: left">　　从猪中来毛黄卒暴独乐山陵</p>
<p style="text-align: left">　　贪食花果从猕猴来多妄强颜</p>
<p style="text-align: left">　　无所畏难行知反复从乌中来</p>
<p style="text-align: left">　　情多<a>色欲</a>少于分义心无有记</p>
<p style="text-align: left">　　从鸽中来所行返戾强办耐辱</p>
<p style="text-align: left">　　不孝父母鸬鸠中来亦不知法</p>
<p style="text-align: left">　　复不知非昼夜愚惑从羊中来</p>
<p style="text-align: left">　　好淫喜谈数亲豪族众人所爱</p>
<p style="text-align: left">　　鹦鹉中来所作卒暴乐人众中</p>
<p style="text-align: left">　　言语多烦鹦鹆中来行步舒缓</p>
<p style="text-align: left">　　意有所规多害生类从鹤中来</p>
<p style="text-align: left">　　体小好淫意不专定见色心惑</p>
<p style="text-align: left">　　从雀中来眼赤齿短语便吐沫</p>
<p style="text-align: left">　　卧则缠身从蚖中来语则嗔恚</p>
<p style="text-align: left">　　不察来义口出火毒从蝎中来</p>
<p style="text-align: left">　　独处贪食声向喑呃从则少睡</p>
<p style="text-align: left">　　从狸中来穿墙窃盗贪财健恐</p>
<p style="text-align: left">　　亦无亲疏从鼠中来深观相貌</p>
<p style="text-align: left">　　从畜生来次说饿鬼专意听之</p>
<p style="text-align: left">　　身长多惧以发缠身衣裳垢坌</p>
<p style="text-align: left">　　从饿鬼来唇干鼻骞咽细色黄</p>
<p style="text-align: left">　　行喜颠倒从饿鬼来淫劮悭贪</p>
<p style="text-align: left">　　嫉彼所得不好惠施从饿鬼来</p>
<p style="text-align: left">　　不孝父母家室大小动则诤讼</p>
<p style="text-align: left">　　从饿鬼来不信至诚所行趣为</p>
<p style="text-align: left">　　薄力少智从饿鬼来声坏向塞</p>
<p style="text-align: left">　　卒兴嗔恚食便好热从饿鬼来</p>
<p style="text-align: left">　　恒乏财货空贫匮陋智者所嗤</p>
<p style="text-align: left">　　从饿鬼来门不事佛不好闻法</p>
<p style="text-align: left">　　永绝天路从饿鬼来不敬妻子</p>
<p style="text-align: left">　　兄弟姊妹人所憎嫉从饿鬼来</p>
<p style="text-align: left">　　生则孤裸无人瞻视终归来处</p>
<p style="text-align: left">　　从饿鬼来意局褊狭不好荣饰</p>
<p style="text-align: left">　　所行丑陋从饿鬼来所为不获</p>
<p style="text-align: left">　　所作事幡人所驱逐从饿鬼来</p>
<p style="text-align: left">　　成事喜败不审根元不受人谏</p>
<p style="text-align: left">　　从饿鬼来不乐净处喜居厕溷</p>
<p style="text-align: left">　　颜貌丑秽从风神来身大喜好</p>
<p style="text-align: left">　　恒贪食肉独乐神祠从阅叉来</p>
<p style="text-align: left">　　健嗔合斗见物贪着无有畏忌</p>
<p style="text-align: left">　　从阅叉来见者毛竖直前熟视</p>
<p style="text-align: left">　　如似所失从罗刹来体狭皮薄</p>
<p style="text-align: left">　　颜色和悦闻乐欢喜干沓和来</p>
<p style="text-align: left">　　意好轻飘香熏自涂多诸技术</p>
<p style="text-align: left">　　干沓和来恒喜歌舞男女所侍</p>
<p style="text-align: left">　　先语后笑甄陀中来情性柔软</p>
<p style="text-align: left">　　晓了时节能断漏结真陀罗来</p>
<p style="text-align: left">　　此饿鬼相阅叉罗刹次当说人</p>
<p style="text-align: left">　　随其根元知趣所生所执不妄</p>
<p style="text-align: left">　　晓了事业从人道来解诸幻伪</p>
<p style="text-align: left">　　已不为之所作平等从人道来</p>
<p style="text-align: left">　　善恶之言初不忘失不信奸伪</p>
<p style="text-align: left">　　从人道来贪淫悭嫉执心难舍</p>
<p style="text-align: left">　　尽解方俗从人道来信意惠施</p>
<p style="text-align: left">　　解法非法心不偏颇从人道来</p>
<p style="text-align: left">　　不失时节亦不懈怠恭敬圣贤</p>
<p style="text-align: left">　　从人道来设见沙门持戒多闻</p>
<p style="text-align: left">　　至心承事从人道来供事诸佛</p>
<p style="text-align: left">　　正法众僧随时闻法从人道来</p>
<p style="text-align: left">　　闻法能知闻恶不为速逮泥洹</p>
<p style="text-align: left">　　从人道来此是人相粗说其貌</p>
<p style="text-align: left">　　今说天状所从来处圆眼面方</p>
<p style="text-align: left">　　黄体金发尽备技术阿须伦来</p>
<p style="text-align: left">　　直前视地无有疑难见怨辄击</p>
<p style="text-align: left">　　阿须伦来依须弥山有五种天</p>
<p style="text-align: left">　　本所造缘其相不同腰细脚粗</p>
<p style="text-align: left">　　恒喜含笑智者当察从曲天来</p>
<p style="text-align: left">　　意好微妙少于资财见斗则惧</p>
<p style="text-align: left">　　从尸天来身长体白颜色端正</p>
<p style="text-align: left">　　不好火光从婆天来常怀悦豫</p>
<p style="text-align: left">　　闻恶不懅不从彼受徒乐天来</p>
<p style="text-align: left">　　思惟忍苦好分别义慈孝父母</p>
<p style="text-align: left">　　毗沙天来宿不乐家喜游林薮</p>
<p style="text-align: left">　　志念女色从三天来财宝虽少</p>
<p style="text-align: left">　　生卑贱家心乐清净从三天来</p>
<p style="text-align: left">　　任己自行所为不克望断愿违</p>
<p style="text-align: left">　　从炎天来意喜他淫不守己妻</p>
<p style="text-align: left">　　为鬼所使他化天来承事父母</p>
<p style="text-align: left">　　恒法则宜已短彼受兜术天来</p>
<p style="text-align: left">　　非道求道心无恪想不乐在家</p>
<p style="text-align: left">　　从梵天来意顽性质恒贪睡眠</p>
<p style="text-align: left">　　亦不解法无想天来五趣众生</p>
<p style="text-align: left">　　各有元本性行不同志操殊异</p>
<p style="text-align: left">　　时王阿育心犹怀恚告诸群臣</p>
<p style="text-align: left">　　听我要令卿等观此利剑神轮</p>
<p style="text-align: left">　　若不时捡造书之首尽当杀害</p>
<p style="text-align: left">　　阎浮地民令此境界丘如旷野</p>
<p style="text-align: left">　　诸臣拜跪前白王言愿垂宽忍</p>
<p style="text-align: left">　　今当究审寻出四布听外谣言</p>
<p style="text-align: left">　　改形易服隐容微察为谁作书</p>
<p style="text-align: left">　　信使是谁往来石室斯是何人</p>
<p style="text-align: left">　　匿情内发声流外彰夫人善容</p>
<p style="text-align: left">　　耶奢所造诸臣运集前白王言</p>
<p style="text-align: left">　　听臣所陈书印之原今者此贼</p>
<p style="text-align: left">　　在王肘腋夫人善容臣耶奢是</p>
<p style="text-align: left">　　王闻此语奋赫天威即敕左右</p>
<p style="text-align: left">　　摧捡此人将来王所诘问情实</p>
<p style="text-align: left">　　卿等审毁王子目耶二人战栗</p>
<p style="text-align: left">　　默然不对亦不言作复不言非</p>
<p style="text-align: left">　　王嗔恚盛敕语傍臣速将此人</p>
<p style="text-align: left">　　闭着铁牢周匝然火取焚烧之</p>
<p style="text-align: left">　　即收反缚将诣狱所炽火烧杀</p>
<p style="text-align: left">　　死入地狱当复经历劫数之难</p>
<p style="text-align: left">　　所以然者王子昔日生波罗奈</p>
<p style="text-align: left">　　赀财无极时有老母孤穷裸冻</p>
<p style="text-align: left">　　兼将孤子诣门乞求王子出见</p>
<p style="text-align: left">　　便生嗔恚以手掬土坌其两目</p>
<p style="text-align: left">　　母子怀恚兴心生念设我更生</p>
<p style="text-align: left">　　与汝相遇当挑两目如捐瓦石</p>
<p style="text-align: left">　　善恶不腐如影随形时老母身</p>
<p style="text-align: left">　　今夫人是所将孤儿耶奢身是</p>
<p style="text-align: left">　　既谤罗汉又辱孤母众缘逼切</p>
<p style="text-align: left">　　有何可避尔时尊者与诸人民</p>
<p style="text-align: left">　　广<a>说法</a>味微妙之教当熟思惟</p>
<p style="text-align: left">　　眼聚之法本从何来移至何所</p>
<p style="text-align: left">　　来亦无始去亦无终寻不见迹</p>
<p style="text-align: left">　　何者是眼莫着眼色起有常想</p>
<p style="text-align: left">　　此亦不久必当坏败色如聚沫</p>
<p style="text-align: left">　　法当分散声香味法都无真实</p>
<p style="text-align: left">　　恩爱离苦怨憎会苦尽当捐舍</p>
<p style="text-align: left">　　修行慈仁月光夫人婇女之众</p>
<p style="text-align: left">　　六十余人闻法见谛初见道迹</p>
<p style="text-align: left">　　得法眼净七生七死尽于苦原</p>
<p style="text-align: left">　　复有勇猛十千开士得频来道</p>
<p style="text-align: left">　　无复畏难三千夫人诸垢秽尽</p>
<p style="text-align: left">　　皆得<a>道果</a>安处无为复有百千</p>
<p style="text-align: left">　　诸豪尊贵受三自归师宗法益</p>
<p style="text-align: left">　　尊者善念将诸比丘上天导引</p>
<p style="text-align: left">　　复道而去到精舍已终讫说法</p>
<p style="text-align: left">　　飞在虚空作十八变坐卧自由</p>
<p style="text-align: left">　　各舍形寿入泥洹界无复生老</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>