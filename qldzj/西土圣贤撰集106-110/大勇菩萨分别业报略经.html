<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，大勇菩萨分别业报略经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大勇菩萨分别业报略经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>大勇<a>菩萨</a>分别业报略经</strong></p>
<p style="text-align: left">　　最胜无上尊知见悉具足</p>
<p style="text-align: left">　　是故稽首礼及法应真僧</p>
<p style="text-align: left">　　我今撰安住知见具足说</p>
<p style="text-align: left">　　五趣所缘起由净不净业</p>
<p style="text-align: left">　　普为诸<a>世间</a>开示契经义</p>
<p style="text-align: left">　　随智力所及分别业果报</p>
<p style="text-align: left">　　佛以法<a>自觉</a>诸天咸劝请</p>
<p style="text-align: left">　　即至波罗奈演畅<a>真谛</a>义</p>
<p style="text-align: left">　　谓苦及苦因苦集究竟灭</p>
<p style="text-align: left">　　八正悉具足尽苦清净道</p>
<p style="text-align: left">　　无上人中尊说苦业果报</p>
<p style="text-align: left">　　从是转相生烦恼及诸业</p>
<p style="text-align: left">　　种种相烦恼无量诸业行</p>
<p style="text-align: left">　　次第略分别随顺大仙说</p>
<p style="text-align: left">　　契经所显示不违诸<a>法相</a></p>
<p style="text-align: left">　　真实决定义慧者当受持</p>
<p style="text-align: left">　　非<a>自在</a>所作果报非无因</p>
<p style="text-align: left">　　亦非自性起亦不从时生</p>
<p style="text-align: left">　　自在天无因自性及与时</p>
<p style="text-align: left">　　以果有胜劣当知彼非因</p>
<p style="text-align: left">　　无知生烦恼从是起诸业</p>
<p style="text-align: left">　　因业开众趣今当说差别</p>
<p style="text-align: left">　　造诸不善业随业入恶道</p>
<p style="text-align: left">　　彼诸罪众生阎王慈哀说</p>
<p style="text-align: left">　　生老病死苦王法所拘执</p>
<p style="text-align: left">　　汝见彼天使何不生胜觉</p>
<p style="text-align: left">　　惠施清净戒能调身口意</p>
<p style="text-align: left">　　汝为何所求而不发上愿</p>
<p style="text-align: left">　　不幸遇恶友唯闻非<a>法事</a></p>
<p style="text-align: left">　　增我贪恚痴何由起净业</p>
<p style="text-align: left">　　汝曾不修善但作诸恶行</p>
<p style="text-align: left">　　不觉罪报至今来入<a>地狱</a></p>
<p style="text-align: left">　　尔时诸狱卒即执罪众生</p>
<p style="text-align: left">　　驱向地狱门恐怖身毛竖</p>
<p style="text-align: left">　　等活若黑绳众合二叫呼</p>
<p style="text-align: left">　　无择大地狱烧热及大热</p>
<p style="text-align: left">　　土海及粪池锋利剑叶林</p>
<p style="text-align: left">　　刀道剑枝树灰河铁镬狱</p>
<p style="text-align: left">　　造诸恶业者生此泥黎中</p>
<p style="text-align: left">　　今当说彼业苦报差别相</p>
<p style="text-align: left">　　等活死复生经历亿千劫</p>
<p style="text-align: left">　　今闻结怨憎互相伤害故</p>
<p style="text-align: left">　　陷人以非道两舌离亲友</p>
<p style="text-align: left">　　谗谤及妄语死堕黑绳狱</p>
<p style="text-align: left">　　屠捕及余杀死入众合狱</p>
<p style="text-align: left">　　诸山所磨切身碎血髓流</p>
<p style="text-align: left">　　为政无慈恻峻法多因缘</p>
<p style="text-align: left">　　广设诸方便种种加楚毒</p>
<p style="text-align: left">　　亦入众合狱随业受苦报</p>
<p style="text-align: left">　　轮转崩山芒铁石所磨捣</p>
<p style="text-align: left">　　随贪恚痴怖听讼违抂直</p>
<p style="text-align: left">　　亦入众合狱铁轮断其身</p>
<p style="text-align: left">　　自恃强力势崄暴陵孤弱</p>
<p style="text-align: left">　　亦入众合狱黑象竞来践</p>
<p style="text-align: left">　　逼迫多人众令彼大呼泣</p>
<p style="text-align: left">　　死堕叫呼狱举身常洞燃</p>
<p style="text-align: left">　　斗秤欺诳人心恶而口善</p>
<p style="text-align: left">　　言行无诚实入大叫呼狱</p>
<p style="text-align: left">　　呼哉大呼狱见者身毛竖</p>
<p style="text-align: left">　　于中受剧苦寄付不还故</p>
<p style="text-align: left">　　非法言是法见法言非法</p>
<p style="text-align: left">　　邪见无因果悔傲谤贤圣</p>
<p style="text-align: left">　　如是诸人等死入无择狱</p>
<p style="text-align: left">　　父母贤善人<a>沙门</a><a>婆罗门</a></p>
<p style="text-align: left">　　犯忤令忧恼死入热地狱</p>
<p style="text-align: left">　　父母贤善人沙门婆罗门</p>
<p style="text-align: left">　　恶心加苦痛死入大热狱</p>
<p style="text-align: left">　　<a>出家</a>修净行亏犯律仪戒</p>
<p style="text-align: left">　　展转相形毁死入热土狱</p>
<p style="text-align: left">　　越禁舍正命邪谄营秽生</p>
<p style="text-align: left">　　死入热粪池毒虫贯骨髓</p>
<p style="text-align: left">　　田猎焚林泽烧害陆众生</p>
<p style="text-align: left">　　死入火剑狱烧剥断支节</p>
<p style="text-align: left">　　诱取诸众生诈亲害其命</p>
<p style="text-align: left">　　乌鸱群饿狗竞来食其肉</p>
<p style="text-align: left">　　毁坏<a>正法</a>桥导人非法行</p>
<p style="text-align: left">　　死经利刀道截足断肌骨</p>
<p style="text-align: left">　　长身百足虫貌像端正女</p>
<p style="text-align: left">　　缠身唼髓脑由彼邪淫故</p>
<p style="text-align: left">　　于他妇女身摩触深染着</p>
<p style="text-align: left">　　驱上剑枝树往还贯身体</p>
<p style="text-align: left">　　种种设方便杀诸水虫类</p>
<p style="text-align: left">　　死入沸灰河举身悉糜烂</p>
<p style="text-align: left">　　吞食热铁丸融铜灌其口</p>
<p style="text-align: left">　　铁钉钉其身盗窃他财故</p>
<p style="text-align: left">　　增上十不善神逝入地狱</p>
<p style="text-align: left">　　次罪堕畜生余则入饿鬼</p>
<p style="text-align: left">　　恚憎不善行心常乐恶法</p>
<p style="text-align: left">　　见他苦<a>随喜</a>死作阎罗卒</p>
<p style="text-align: left">　　已说诸业行重者入地狱</p>
<p style="text-align: left">　　今当说畜生饿鬼业果报</p>
<p style="text-align: left">　　身三口四过及意三不善</p>
<p style="text-align: left">　　此业若非增死堕畜生趣</p>
<p style="text-align: left">　　多欲生鹅鸽孔雀鸳鸯鸟</p>
<p style="text-align: left">　　愚痴业所生蛆蚁飞蛾等</p>
<p style="text-align: left">　　无智好打缚报生象马中</p>
<p style="text-align: left">　　或复作牛羊獐鹿诸野兽</p>
<p style="text-align: left">　　嗔恨作蚖蛇蜂蝎毒虫类</p>
<p style="text-align: left">　　憍慢自矜高恶心密怀害</p>
<p style="text-align: left">　　报生合罗婆(八脚兽)</p>
<p style="text-align: left">　　及作虎师子虚傲疏崄报</p>
<p style="text-align: left">　　猪狗驴狐狼悭吝不惠施</p>
<p style="text-align: left">　　疾忌多憎恶轻躁心不住</p>
<p style="text-align: left">　　死堕猿猴中强颜少羞耻</p>
<p style="text-align: left">　　无节多言说随业获果报</p>
<p style="text-align: left">　　后受乌鸟身邪贪无厌足</p>
<p style="text-align: left">　　两舌离亲友后受猫狸身</p>
<p style="text-align: left">　　或作熊罴身<a>修行</a>大布施</p>
<p style="text-align: left">　　急性多嗔怒不依正忆念</p>
<p style="text-align: left">　　后作大力龙能修大布施</p>
<p style="text-align: left">　　高心陵蔑人由斯业行生</p>
<p style="text-align: left">　　大力金翅鸟劫盗贤善人</p>
<p style="text-align: left">　　饮食诸肴膳堕富单那鬼</p>
<p style="text-align: left">　　食粪及死尸欺怖愚尪劣</p>
<p style="text-align: left">　　疾病诸贫乞后作富提鬼</p>
<p style="text-align: left">　　常食诸胎网颦蹙鄙陋行</p>
<p style="text-align: left">　　悭惜多贪求死作贱饿鬼</p>
<p style="text-align: left">　　形体甚黑瘦悭贪不布施</p>
<p style="text-align: left">　　或施还自毁死堕食吐鬼</p>
<p style="text-align: left">　　唯膳脓涕唾自不修福慧</p>
<p style="text-align: left">　　毁他行布施悭惜甘粗涩</p>
<p style="text-align: left">　　乐习鄙秽行居伏窦下流</p>
<p style="text-align: left">　　恒食诸不净常希他人物</p>
<p style="text-align: left">　　有财不食用宁弃不行施</p>
<p style="text-align: left">　　死堕嗔饿鬼好发他阴私</p>
<p style="text-align: left">　　害人取财物余罪堕饿鬼</p>
<p style="text-align: left">　　常食人精气粗言触恼人</p>
<p style="text-align: left">　　好发他阴私刚强难调伏</p>
<p style="text-align: left">　　生焰口饿鬼炽然他斗讼</p>
<p style="text-align: left">　　积财常恐尽无慈性刚强</p>
<p style="text-align: left">　　后作食虫鬼常啖诸蛾蚁</p>
<p style="text-align: left">　　举身皆火然抑止他人施</p>
<p style="text-align: left">　　有财不肯舍生作巨身鬼</p>
<p style="text-align: left">　　腹大咽如针不施不自食</p>
<p style="text-align: left">　　积聚为子孙以此业缘故</p>
<p style="text-align: left">　　后生轻饿鬼子孙为修福</p>
<p style="text-align: left">　　因是得信食若为聚落主</p>
<p style="text-align: left">　　逼取他财施死作鸠槃茶</p>
<p style="text-align: left">　　饮食常随意若多杀众生</p>
<p style="text-align: left">　　以肉为施惠余罪作罗刹</p>
<p style="text-align: left">　　常得众美食微恚少忧戚</p>
<p style="text-align: left">　　常作修布施香华自严身</p>
<p style="text-align: left">　　好作诸伎乐后作乾闼婆</p>
<p style="text-align: left">　　为天执乐神为利而行施</p>
<p style="text-align: left">　　多嗔好两舌后作毗舍阇</p>
<p style="text-align: left">　　其身甚丑陋髼发而赤眼</p>
<p style="text-align: left">　　利爪长牙齿逼他取财物</p>
<p style="text-align: left">　　而以广行施性乐心轻躁</p>
<p style="text-align: left">　　生为负多鬼多嗔性难满</p>
<p style="text-align: left">　　好乐修布施嗜酒喜歌舞</p>
<p style="text-align: left">　　后生作地神舆乘献父母</p>
<p style="text-align: left">　　给施亲善人禀性多悭吝</p>
<p style="text-align: left">　　生作游空神宅舍乘饮食</p>
<p style="text-align: left">　　以此修惠施生作<a>虚空</a>神</p>
<p style="text-align: left">　　常与宫殿俱我已略分别</p>
<p style="text-align: left">　　畜生饿鬼趣今当次第说</p>
<p style="text-align: left">　　善道人天果修种种净行</p>
<p style="text-align: left">　　后生善趣中随业受果报</p>
<p style="text-align: left">　　今当如实说<a>天人</a>阿修罗</p>
<p style="text-align: left">　　欲求长寿者不害生为本</p>
<p style="text-align: left">　　慧者应当知慈愍不害生</p>
<p style="text-align: left">　　乐修诸功德坚固不倾动</p>
<p style="text-align: left">　　所生离诸难于诸群生类</p>
<p style="text-align: left">　　不捶打系缚由斯不恼业</p>
<p style="text-align: left">　　所生常无病未曾修布施</p>
<p style="text-align: left">　　亦不盗他财所生常短乏</p>
<p style="text-align: left">　　多求而少获能广行布施</p>
<p style="text-align: left">　　而复夺他物所生常得财</p>
<p style="text-align: left">　　随得寻复失常不盗他物</p>
<p style="text-align: left">　　时复行少施方便获财利</p>
<p style="text-align: left">　　所得恒不失常不盗他物</p>
<p style="text-align: left">　　兼复广行施所生辄大富</p>
<p style="text-align: left">　　得财常不失决定修斋戒</p>
<p style="text-align: left">　　所生遇正法众见悉爱乐</p>
<p style="text-align: left">　　名闻普流布身心常安乐</p>
<p style="text-align: left">　　易满知止足夷泰无忧恼</p>
<p style="text-align: left">　　质直修正行欲报所生恩</p>
<p style="text-align: left">　　<a>信心</a>修福业随其所生处</p>
<p style="text-align: left">　　常得父余财若以饮食施</p>
<p style="text-align: left">　　长寿好色力辩慧多财宝</p>
<p style="text-align: left">　　无病心安乐施衣得惭愧</p>
<p style="text-align: left">　　神仪高胜尊人相悉具足</p>
<p style="text-align: left">　　睹者莫不欣其身常安隐</p>
<p style="text-align: left">　　心适恒喜欢</p>
<p style="text-align: left">　　施屋得舍宅宫殿极严丽</p>
<p style="text-align: left">　　宝藏悉盈满众具随所欲</p>
<p style="text-align: left">　　若施井浴池及与净水浆</p>
<p style="text-align: left">　　生生无渴乏所欲常随意</p>
<p style="text-align: left">　　桥船济未渡履屣施徒跣</p>
<p style="text-align: left">　　常得象马车是则人中天</p>
<p style="text-align: left">　　若以园林施常获胜妙果</p>
<p style="text-align: left">　　一切所依荫心安无热恼</p>
<p style="text-align: left">　　众人所爱乐眷属悉具足</p>
<p style="text-align: left">　　若人施医药后生得无病</p>
<p style="text-align: left">　　长寿常安乐具足色力财</p>
<p style="text-align: left">　　无量百千世不经疫疾劫</p>
<p style="text-align: left">　　终遇法医王永拔<a>生死</a>根</p>
<p style="text-align: left">　　造厕除众秽后无便利患</p>
<p style="text-align: left">　　身心常清净见者莫不欢</p>
<p style="text-align: left">　　缘是离诸垢究竟获大安</p>
<p style="text-align: left">　　若为生天上或复求名闻</p>
<p style="text-align: left">　　酬恩及望报恐怖故行施</p>
<p style="text-align: left">　　获果不清净所受多粗涩</p>
<p style="text-align: left">　　祖先建立施子孙续不绝</p>
<p style="text-align: left">　　所生蒙遗庆无量余财宝</p>
<p style="text-align: left">　　常叹施功德有财而不舍</p>
<p style="text-align: left">　　所生恒贫匮欲施无财物</p>
<p style="text-align: left">　　常叹布施德愍念常周恤</p>
<p style="text-align: left">　　所生得大富不乐修福业</p>
<p style="text-align: left">　　常乐修智慧而不行布施</p>
<p style="text-align: left">　　所生常聪哲贫窭无财产</p>
<p style="text-align: left">　　唯乐行布施而不修智慧</p>
<p style="text-align: left">　　所生得大财愚闇无知见</p>
<p style="text-align: left">　　施慧二俱修所生具财智</p>
<p style="text-align: left">　　二俱不修者长夜处贫闇</p>
<p style="text-align: left">　　布施无正信后得饶财物</p>
<p style="text-align: left">　　所受悉粗涩其心常乐着</p>
<p style="text-align: left">　　深信行施惠生得上财宝</p>
<p style="text-align: left">　　所受皆庄严其心常爱乐</p>
<p style="text-align: left">　　善知良<a>福田</a>恭敬<a>欢喜</a>施</p>
<p style="text-align: left">　　所生眷属和俱受安乐报</p>
<p style="text-align: left">　　心常轻布施慢意供福田</p>
<p style="text-align: left">　　后生多财物虽得不能用</p>
<p style="text-align: left">　　凡品无异闻众所不敬慕</p>
<p style="text-align: left">　　心不轻布施恭敬修福慧</p>
<p style="text-align: left">　　生得<a>殊胜</a>财亲族悉宗敬</p>
<p style="text-align: left">　　随所应惠施其心常欢喜</p>
<p style="text-align: left">　　生得如意财以道而受用</p>
<p style="text-align: left">　　乘理获财物智慧修布施</p>
<p style="text-align: left">　　财宝自然至所得皆不失</p>
<p style="text-align: left">　　时施无留难明解修福惠</p>
<p style="text-align: left">　　少求多所获常得应时物</p>
<p style="text-align: left">　　若人修净行远离他所爱</p>
<p style="text-align: left">　　生得贤良妻容德悉具足</p>
<p style="text-align: left">　　慧者常远离非处非时行</p>
<p style="text-align: left">　　心安身无过具足丈夫法</p>
<p style="text-align: left">　　清净修梵行贤圣所称赞</p>
<p style="text-align: left">　　受身常鲜洁令闻远流布</p>
<p style="text-align: left">　　众人所瞻仰诸天咸供养</p>
<p style="text-align: left">　　若人于此世远酒离迷乱</p>
<p style="text-align: left">　　强志不忘误义辩得无异</p>
<p style="text-align: left">　　若人不妄语至诚不虚欺</p>
<p style="text-align: left">　　受身悉具足不染恶名称</p>
<p style="text-align: left">　　若人不两舌方便善和诤</p>
<p style="text-align: left">　　生为人中尊眷属常不坏</p>
<p style="text-align: left">　　若人不恶口美言悦众听</p>
<p style="text-align: left">　　恒闻清净音宣扬胜妙法</p>
<p style="text-align: left">　　若人于此世远离无义语</p>
<p style="text-align: left">　　诚实及应时知量<a>饶益</a>说</p>
<p style="text-align: left">　　后生言常正闻者乐信行</p>
<p style="text-align: left">　　若不贪他物未曾起求想</p>
<p style="text-align: left">　　所生心安乐常得天胜财</p>
<p style="text-align: left">　　若不起嗔恚打缚恼逼心</p>
<p style="text-align: left">　　常好修慈忍后生升梵天</p>
<p style="text-align: left">　　若人于今世深信具<a>正见</a></p>
<p style="text-align: left">　　有无真实说习近善知识</p>
<p style="text-align: left">　　后生天中天慧光踰日月</p>
<p style="text-align: left">　　如上所宣说无量清净业</p>
<p style="text-align: left">　　随行各受生世间种种报</p>
<p style="text-align: left">　　若欲求大利名称生天乐</p>
<p style="text-align: left">　　无常求坚固当勤修德本</p>
<p style="text-align: left">　　作净不净业庄严种种果</p>
<p style="text-align: left">　　若生人道中杂受黑白报</p>
<p style="text-align: left">　　童子及盛壮中年衰老时</p>
<p style="text-align: left">　　斯各随本缘迭受苦乐报</p>
<p style="text-align: left">　　诸业作已增是则次第受</p>
<p style="text-align: left">　　虽作不增长久乃获果报</p>
<p style="text-align: left">　　若人施不恒中间致贫匮</p>
<p style="text-align: left">　　若常修惠施富乐无穷已</p>
<p style="text-align: left">　　若人多嗔恚后生恒丑陋</p>
<p style="text-align: left">　　慈忍无忿怒受身常端正</p>
<p style="text-align: left">　　若人不修慧所生痴闇冥</p>
<p style="text-align: left">　　好智习多闻明哲遇贤圣</p>
<p style="text-align: left">　　若能伏憍慢转身生胜族</p>
<p style="text-align: left">　　愚惑自矜高常生卑贱中</p>
<p style="text-align: left">　　谄谀致身曲讹言形矬陋</p>
<p style="text-align: left">　　见圣心不喜</p>
<p style="text-align: left">　　所生常愚憃喑哑不能言</p>
<p style="text-align: left">　　目盲无所见尊长师善友</p>
<p style="text-align: left">　　慈心安慰说厌舍不听受</p>
<p style="text-align: left">　　所生当聋聩洗浴诸有德</p>
<p style="text-align: left">　　供养妙香花斯人所受生</p>
<p style="text-align: left">　　身相悉端严肌体极柔软</p>
<p style="text-align: left">　　净如炼真金污所不应污</p>
<p style="text-align: left">　　邪行犯非处害形毁众生</p>
<p style="text-align: left">　　由斯受阉身若人于今世</p>
<p style="text-align: left">　　爱欲心炽然身口及诸根</p>
<p style="text-align: left">　　尽习妇人法后常受女身</p>
<p style="text-align: left">　　多欲不聪慧若人施灯烛</p>
<p style="text-align: left">　　演说清净道迷者示正路</p>
<p style="text-align: left">　　等爱视众生后得清净眼</p>
<p style="text-align: left">　　明彻无障碍子爱视众生</p>
<p style="text-align: left">　　哀愍诸贫病所生多子孙</p>
<p style="text-align: left">　　如月在众星慈母乳婴儿</p>
<p style="text-align: left">　　奉斋修净行怀妊他所爱</p>
<p style="text-align: left">　　一切悉不犯由斯净业故</p>
<p style="text-align: left">　　生得多婇女围绕自娱乐</p>
<p style="text-align: left">　　犹如天帝释爱敬礼父母</p>
<p style="text-align: left">　　恭肃诸所尊后生常高贵</p>
<p style="text-align: left">　　身体极柔软若人于今世</p>
<p style="text-align: left">　　坚固持律行后得不动财</p>
<p style="text-align: left">　　犹如雪山王若人于今世</p>
<p style="text-align: left">　　常不越仪法若彼求不求</p>
<p style="text-align: left">　　等施令满足后生得妙相</p>
<p style="text-align: left">　　师子方颊车具足无尽财</p>
<p style="text-align: left">　　如海珍宝渚身口意清净</p>
<p style="text-align: left">　　兼复行布施于他无嫉心</p>
<p style="text-align: left">　　己财不守护由斯业行报</p>
<p style="text-align: left">　　后生郁单越</p>
<p style="text-align: left">　　若人慕名闻及求生天乐</p>
<p style="text-align: left">　　依凭善师学身口意清净</p>
<p style="text-align: left">　　所有诸财物爱乐加守护</p>
<p style="text-align: left">　　由斯业缘故后生四王家</p>
<p style="text-align: left">　　若人于今世志强不随人</p>
<p style="text-align: left">　　所行多幻伪亦修诸善法</p>
<p style="text-align: left">　　乐观他斗讼兼行好布施</p>
<p style="text-align: left">　　由斯业缘故后作阿修罗</p>
<p style="text-align: left">　　<a>孝顺</a>净供养父母诸尊长</p>
<p style="text-align: left">　　忍辱少嗔恨不乐观斗讼</p>
<p style="text-align: left">　　由斯业缘故后生忉利天</p>
<p style="text-align: left">　　若人自不斗亦不观他诤</p>
<p style="text-align: left">　　精勤修善法得作夜摩天</p>
<p style="text-align: left">　　于身善观察好学集多闻</p>
<p style="text-align: left">　　专精思惟义乐修净功德</p>
<p style="text-align: left">　　由斯业缘故后生兜率天</p>
<p style="text-align: left">　　修习胜布施乐诵诸经典</p>
<p style="text-align: left">　　方便行善法自力不由他</p>
<p style="text-align: left">　　殷勤精进故后生化乐天</p>
<p style="text-align: left">　　修行胜布施善摄护诸根</p>
<p style="text-align: left">　　精勤不退转欣乐他功德</p>
<p style="text-align: left">　　由斯业缘故后生他化天</p>
<p style="text-align: left">　　舍离炽然欲修习四梵行</p>
<p style="text-align: left">　　离生欣乐俱转身生梵宫</p>
<p style="text-align: left">　　又离觉观心亦度离生喜</p>
<p style="text-align: left">　　定生喜乐俱上生光音天</p>
<p style="text-align: left">　　离定生喜乐一向与乐俱</p>
<p style="text-align: left">　　舍念三摩提生彼遍净天</p>
<p style="text-align: left">　　悉已度苦乐不苦不乐俱</p>
<p style="text-align: left">　　舍及清净念得生广果天</p>
<p style="text-align: left">　　觉知离想过及厌五种有</p>
<p style="text-align: left">　　深爱着无想生彼无想天</p>
<p style="text-align: left">　　世俗及无漏修习诸熏禅</p>
<p style="text-align: left">　　熏禅正受力生五净居天</p>
<p style="text-align: left">　　修习软中品无烦无热天</p>
<p style="text-align: left">　　修习上三品次生三净天</p>
<p style="text-align: left">　　如是次第上乃至色究竟</p>
<p style="text-align: left">　　依色无常想超修无量空</p>
<p style="text-align: left">　　次观无量识舍至无所有</p>
<p style="text-align: left">　　又离无所有乃至非非想</p>
<p style="text-align: left">　　我已说生死有有果报等</p>
<p style="text-align: left">　　于彼业果报慧者当观察</p>
<p style="text-align: left">　　应修清净业离苦疾受乐</p>
<p style="text-align: left">　　已说诸生死种种业差别</p>
<p style="text-align: left">　　非自在天生亦非自然有</p>
<p style="text-align: left">　　非时非无因唯从烦恼起</p>
<p style="text-align: left">　　观彼有无常慧者不染着</p>
<p style="text-align: left">　　出离诸系缚永到安隐处</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>