<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 阿育王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 阿育王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 阿育王经</strong></p>
<p style="text-align: left">
	　　半庵摩勒施僧因缘品第五</p>
<p style="text-align: left">
	　　尔时阿育王得坚固信问诸<a>比丘</a>。谁已能于<a>佛法</a>之中最大布施。诸比丘答言。孤独长者已大布施。王复问言。其能几许佛法中施。比丘答言。用百千万金。阿育王闻即便思惟。孤独长者用百千万金。我于今者亦以百千万金以用布施。阿育大王已起八万四千塔。又于初生得道转法轮入<a>涅槃</a>及诸<a>罗汉</a>涅槃之处。各以十万金施。四部大会亦已作讫。又三十万众僧一分阿罗汉二分学人及精进凡夫。于一日中一时施食。又阿育王唯留珍宝。一切大地宫人大臣鸠那罗。及以自身悉施众僧。复以四十万金布施众僧。又以无数之金赎此大地。乃至自身后以九十六千万金布施众僧。时阿育王得病困笃生大忧恼。大臣成护。是其先世<a>随喜</a>施沙知识。闻大王病。便往王所而礼王足。即说偈言。</p>
<p style="text-align: left">
	　　昔面如莲花尘垢不能污</p>
<p style="text-align: left">
	　　大力诸怨家不得见大王</p>
<p style="text-align: left">
	　　犹如日炎盛人所不能视</p>
<p style="text-align: left">
	　　何故于今者悲泣而流泪</p>
<p style="text-align: left">
	　　阿育王以偈答言。</p>
<p style="text-align: left">
	　　我今生忧恼不为身命财</p>
<p style="text-align: left">
	　　别离圣众故是以我忧恼</p>
<p style="text-align: left">
	　　<a>世尊</a>诸<a>弟子</a>成就诸功德</p>
<p style="text-align: left">
	　　以种种饮食日日常供养</p>
<p style="text-align: left">
	　　当思惟此事是故我流泪</p>
<p style="text-align: left">
	　　复次成护。我昔欲以百千万金供养三宝。而意未满。我今欲以四十千万金布施满我本心。思惟已便欲遣四十千万金送与鸡寺。是时鸠那罗儿名三波地(翻具足)为太子。大臣语太子言。阿育大王须臾应终。而今欲遣四十千万金送与鸡寺。一切国王以物为力。太子应当勒守物人勿令金出。于是太子即便勒之。阿育王敕不复施行。唯有金器供王食用。王食讫已便令送此金器与彼鸡寺。复断金器听以银器。王食竟已复令送此银器与彼鸡寺。复断银器乃至以铁器供王王食已复令送与鸡寺。复断铁器听用瓦器。时阿育王无复有物。唯半庵罗果在其手。中时阿育王心大悲恼。召诸大臣及以人民一切和合而语之言。谁于今日为此地主。大臣起而作礼合掌说言。唯天为主。更无异人。时阿育王泪落如雨。而说偈言。</p>
<p style="text-align: left">
	　　今我阿育王无复<a>自在</a>力</p>
<p style="text-align: left">
	　　唯半阿摩勒于我得自在</p>
<p style="text-align: left">
	　　何用是富贵如恒河流水</p>
<p style="text-align: left">
	　　先所领国土豪富最第一</p>
<p style="text-align: left">
	　　今忽贫穷至不复得自在</p>
<p style="text-align: left">
	　　一切诸合会皆悉当分离</p>
<p style="text-align: left">
	　　如来<a>正法</a>言无有能知者</p>
<p style="text-align: left">
	　　我先所敕令一切无障挂</p>
<p style="text-align: left">
	　　犹如心<a>意识</a>于缘得自在</p>
<p style="text-align: left">
	　　我今所教敕如水碍于石</p>
<p style="text-align: left">
	　　一切诸怨贼我先悉降伏</p>
<p style="text-align: left">
	　　王领一切地摄一切贫苦</p>
<p style="text-align: left">
	　　今者无光明如云障于月</p>
<p style="text-align: left">
	　　如阿输迦树花叶悉枯落</p>
<p style="text-align: left">
	　　是我阿输迦贫悴亦如是</p>
<p style="text-align: left">
	　　是时阿育王即呼傍臣。名曰跋陀罗目阿(翻贤面)而语之言。我失自在。汝今于我为最后使。唯此一事汝应当作。此半阿摩勒果送与鸡寺宣我语曰。阿育王礼众僧足。昔领一切阎浮提地今者唯有半阿摩勒果。是我最后所行布施。愿僧受之。此物虽小。以施众僧福德广大。而说偈言。</p>
<p style="text-align: left">
	　　我本为人王于宫得自在</p>
<p style="text-align: left">
	　　无常为自相不久而磨灭</p>
<p style="text-align: left">
	　　能为疗治者唯有圣<a>福田</a></p>
<p style="text-align: left">
	　　今我无医药愿今见济度</p>
<p style="text-align: left">
	　　此半阿摩勒是我最后施</p>
<p style="text-align: left">
	　　小施而福广是故应摄受</p>
<p style="text-align: left">
	　　时此使人。受王敕已。将半阿摩勒果往至鸡寺。于上座前以阿摩勒果供养众僧。合掌说偈。</p>
<p style="text-align: left">
	　　一切地一伞王领无障碍</p>
<p style="text-align: left">
	　　犹如日光明遍照一切处</p>
<p style="text-align: left">
	　　以自欺诳业功德于今尽</p>
<p style="text-align: left">
	　　譬如日入时无复有光明</p>
<p style="text-align: left">
	　　以恭敬顶礼施半阿摩勒</p>
<p style="text-align: left">
	　　显其福德尽今为最后施</p>
<p style="text-align: left">
	　　是时上座集诸比丘而语之言。汝等今当起怖畏心。如佛所说。见他无常是处可畏。谁能于此不生厌离何以故。</p>
<p style="text-align: left">
	　　勇猛能布施孔雀阿育王</p>
<p style="text-align: left">
	　　王领于大地阎浮提自在</p>
<p style="text-align: left">
	　　今日果报尽唯有阿摩勒</p>
<p style="text-align: left">
	　　大地诸珍宝悉为他所护</p>
<p style="text-align: left">
	　　今此阿育王舍半阿摩勒</p>
<p style="text-align: left">
	　　诸有凡夫人福德力生慢</p>
<p style="text-align: left">
	　　当为说无常令其生厌离</p>
<p style="text-align: left">
	　　时诸众僧得阿育王半阿摩罗果。碎以为末以置羹中遍行众僧。时阿育王语成护言。谁今为王。成护礼足合掌说言天为地主。更无有人。时阿育王以人扶起遍观四方。向众僧处合掌而言。今留珍宝此外大地乃至大海一切施僧。又说偈言。</p>
<p style="text-align: left">
	　　水为大地衣七宝严地面</p>
<p style="text-align: left">
	　　持一切众生及以诸山等</p>
<p style="text-align: left">
	　　我今以舍此布施诸众僧</p>
<p style="text-align: left">
	　　于众僧得果是故我今施</p>
<p style="text-align: left">
	　　以此布施福不求帝释处</p>
<p style="text-align: left">
	　　亦不乐梵天及诸大地主</p>
<p style="text-align: left">
	　　唯欲以此福愿求心自在</p>
<p style="text-align: left">
	　　得共<a>圣人</a>法人所不能夺</p>
<p style="text-align: left">
	　　乃至阿育王。以多罗叶。书此偈语。以齿印之。执书合掌向彼僧处而作是言。以此大地一切施僧。说己便终。乃至大臣用五色彩以庄严舆供养王身。供养已便水欲以灌太子顶以授王位。成护语诸臣言。一切大地阿育大王已施众僧。诸臣答言。我等今者当作云何。成护答言。先阿育王作意。我用百千万金施佛法僧。已与九十六千万金。欲更满之。而诸臣不听。王意不满。故以一切大地布施众僧。诸臣即便取四十千万金以赎大地。即以海水灌太子三波地顶。令登王位。三波地儿名毗梨诃钵底(翻太白星)。太白有儿名毗梨沙斯那(翻牛毕)。牛毕有儿名弗沙跋摩(翻尾铠星)。尾铠有儿名弗沙蜜多罗(翻差友)。乃至弗沙蜜多罗得登王位。集诸大臣。以何方便能令我名恒住不失。诸臣答言。大王之姓从阿育王来。是阿育王起八万四千塔乃至佛法未灭。阿育大王名闻亦在。王今应当起八万四千塔。时王答言。阿育大王有大神力人无及者。更有方便得流名不。是时有<a>婆罗门</a>咒愿第一。而是凡夫不信佛法。白王言。有二种因名得<a>常住</a>。一者作恶。二者作善。阿育大王起八万四千塔。天今坏之名则常在。乃至弗沙蜜多罗王。严驾四兵欲坏佛法。往至鸡寺。至已于寺门闻有师子吼。王大怖畏。复还波吒利弗国。如是三反往至鸡寺亦复如是。还于本国集彼众僧而作是言。我于今者欲坏佛法。诸众僧中。于塔及寺各有所护。宜各说之。诸僧皆言。我等护塔。王于是时即杀上座次及诸僧。时有沙柯罗国是其所领。语彼国人。若有能得一比丘首。与其金钱。彼国有寺。名曰法王。时彼寺中有一罗汉。人欲取头而白王言。彼有比丘。今欲取头送与大王。时王闻已自欲取之。是时比丘入灭尽定。以<a>定力</a>故。刀杖火毒不能侵害。既不得杀。复往余处至拘瑟他歌(翻库藏)国。彼国有一夜叉神守护佛牙。是夜叉思惟佛法当灭。我既<a>受戒</a>。不复<a>杀生</a>。我有女儿已利履(亡失反)夜叉本欲求之。以其先常作恶业故而我不许。为护佛法今应与之。复有一大力夜叉常护弗沙蜜多罗王。以其力故人无侵害。是护佛牙神将护王夜叉至于南海。是时已利履夜叉取太山。压弗沙蜜多罗王及其四兵。一时皆死。是故此山名修尼喜多。弗沙蜜多罗王既被杀已。孔雀大姓从此而灭。</p>
		

	
	

		</div></div><hr><script charset='utf-8' src='../../js/footer.js'></script></body></html>