<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 阿育王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 阿育王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 阿育王经</strong></p>
<p style="text-align: left">
	　　鸠那罗因缘品第四</p>
<p style="text-align: left">
	　　是时阿育王。于一日中起八万四千塔。于是日中王夫人名钵摩婆底(翻有扶容华也)生一男儿。形色端正眼为第一。一切人见无不爱乐。时有内人即白大王王有功德夫人生儿。王闻<a>欢喜</a>而说偈言。</p>
<p style="text-align: left">
	　　我于今日大生欢喜我孔雀姓</p>
<p style="text-align: left">
	　　名闻一切宫人以法由之增长</p>
<p style="text-align: left">
	　　故名此儿名达磨(翻法)婆陀那(翻增长)。即抱此儿示阿育王。时王见已欢喜说偈。</p>
<p style="text-align: left">
	　　我儿目端严为功德所造</p>
<p style="text-align: left">
	　　光明甚辉曜如优波罗花</p>
<p style="text-align: left">
	　　以此功德眼庄严于一面</p>
<p style="text-align: left">
	　　其面貌端正譬如秋满月</p>
<p style="text-align: left">
	　　乃至阿育王。命诸大臣而语之言。汝等尝见此儿眼不。诸臣答言。臣于人中实所未见。于雪山有鸟名鸠那罗。此鸟之眼与其相似。即说偈言。</p>
<p style="text-align: left">
	　　于雪山顶有宝花处鸠那罗鸟</p>
<p style="text-align: left">
	　　而住其上此儿二眼类彼鸟眼</p>
<p style="text-align: left">
	　　王便发言。将此鸟来。<a>虚空</a>上半由旬夜叉神闻其语。下一由旬龙闻其语。一念之顷夜叉之神即得鸟来。时阿育王以鸟眼比儿眼。见此二眼无有异相。即以鸟名而以名儿。复说偈言。</p>
<p style="text-align: left">
	　　大地人王以可爱眼鸠那罗名</p>
<p style="text-align: left">
	　　说为儿名是故大地其名远闻</p>
<p style="text-align: left">
	　　乃至鸠那罗长大。为其纳妃。妃名千遮那(翻金)摩罗(翻鬘花)。时阿育王将鸠那罗往至鸡寺。寺有上座六通<a>罗汉</a>名耶舍。是时耶舍见鸠那罗。未经几时应当失眼。即白王言。何故不令鸠那罗作其自业。时阿育王语鸠那罗。大德令汝所作。汝当随之。时鸠那罗礼耶舍足。说言。大德。教我所作。耶舍答言。眼非是常汝当思惟。即说偈言。</p>
<p style="text-align: left">
	　　汝鸠那罗常思惟眼无常病苦</p>
<p style="text-align: left">
	　　众患所集凡夫颠倒由之起过</p>
<p style="text-align: left">
	　　时鸠那罗于宫中静处独坐。思惟眼等诸入为苦无常。时阿育王第一夫人名微沙落起多。往鸠那罗处见其独坐观其眼故。而起欲心以手抱之。而说偈言。</p>
<p style="text-align: left">
	　　以大力爱火今来烧我心</p>
<p style="text-align: left">
	　　譬如火烧膝汝当遂我意</p>
<p style="text-align: left">
	　　鸠那罗闻其言。以手掩耳。而说偈言。</p>
<p style="text-align: left">
	　　汝今于我所不应说此言</p>
<p style="text-align: left">
	　　汝今为我母我则为汝子</p>
<p style="text-align: left">
	　　今此非法爱应当舍离之</p>
<p style="text-align: left">
	　　何故为此事开诸恶道门</p>
<p style="text-align: left">
	　　时微沙落起多不遂意故。心生嗔忿。夫人又说偈言。</p>
<p style="text-align: left">
	　　爱心住汝处而汝无爱心</p>
<p style="text-align: left">
	　　汝心既有恶不久须臾灭</p>
<p style="text-align: left">
	　　鸠那罗答言。</p>
<p style="text-align: left">
	　　我今宁当死以法而清净</p>
<p style="text-align: left">
	　　不愿于生中而起不净心</p>
<p style="text-align: left">
	　　若有恶心者失人天善法</p>
<p style="text-align: left">
	　　善法既不全依何而得生</p>
<p style="text-align: left">
	　　微沙落起多恒伺其过而欲杀之。于北有国。名德叉尸罗。拒逆不从阿育王令。时王闻之。意欲自往。大臣白王王。今当令鸠那罗往。不须自去。时阿育王命鸠那罗而语之言。汝往彼国。答王言。尔时阿育王复说偈言。</p>
<p style="text-align: left">
	　　我于今者闻其此言虽为是儿</p>
<p style="text-align: left">
	　　而是我心以心念故倍加庄严</p>
<p style="text-align: left">
	　　是时阿育王。即便令人严治道路。老病死等悉令不现。时阿育王与鸠那罗同载一车送之近路。将欲分别。手抱儿颈。见鸠那罗眼啼泣而言。</p>
<p style="text-align: left">
	　　若有人见鸠那罗眼心欢喜故</p>
<p style="text-align: left">
	　　有病皆除</p>
<p style="text-align: left">
	　　是时有一相师<a>婆罗门</a>。见鸠那罗不久失眼。见阿育王唯观儿眼。不缘余事。见已说偈。</p>
<p style="text-align: left">
	　　王子眼清净王观之欢喜</p>
<p style="text-align: left">
	　　眼光明庄严云何而当失</p>
<p style="text-align: left">
	　　此国诸人民见鸠那罗眼</p>
<p style="text-align: left">
	　　一切皆欢喜犹如天上乐</p>
<p style="text-align: left">
	　　若见其失眼一切当苦恼</p>
<p style="text-align: left">
	　　乃至鸠那罗次第行至德叉尸罗国。彼国人闻出半由旬严治诸道。处处置水以待来众。时诸人民即便说偈。</p>
<p style="text-align: left">
	　　德叉尸罗人执宝罂盛水</p>
<p style="text-align: left">
	　　及诸供养具迎鸠那罗王</p>
<p style="text-align: left">
	　　时王至已人民合掌而作是言。我等迎王不为斗诤。亦不与彼大王相嫌。但王所遣大臣在我国者。为治无道。愿欲废之。是时人民以诸供具供养鸠那罗王迎至国中。时阿育王身遇重病。粪从口出。诸不净汁从毛孔出。一切良医所不能治。时阿育王即语诸臣。召鸠那罗还。我当灌顶授以王位。我于今者。不贪身命。时微沙落起多即便思惟。若鸠那罗得作王者。我必当死。思惟已白阿育王言。我能令王病得除愈。一切医师不须令进。时阿育王即受其语断诸医师。时微沙落起多语诸医师。门外男女病如王者可将其入。时阿毗罗国有一人病。如王不异。时病人妇为觅医师说其病状。医师答言。将此人来我欲见之。当为处药。乃至妇人将此病者送与医师。医师复送与王夫人。时王夫人将此病者置无人处。令破其腹出生熟二藏。于熟藏中有一大虫。虫若上行粪从口出。虫若下行便从下出。若左右行诸不净汁从毛孔出。时王夫人。磨摩梨遮以置虫边。而虫不死。复以毕钵以置虫边。虫亦不死。复以<a>干姜</a>以置虫边。虫亦不死。乃至以大蒜置于虫边。虫便即死。时王夫人以如此事具以白王。王于今者应当食蒜。病即除愈。王答言。我是刹利。不得食蒜。夫人复言。为身命故作药意食之。乃至阿育王遂便食之。虫死病除便利如本。时阿育王清净洗浴语夫人言。汝于今者当何所求。随意与之。夫人白王。愿王七日听我为王。王语夫人。若汝为王必当杀我。夫人又言。过七日已我当还王。时阿育王遂便许之。夫人思惟我欲治鸠那罗今正是时。是时夫人即便假作阿育王书。与德叉尸罗人令取鸠那罗眼。书中说偈。</p>
<p style="text-align: left">
	　　我今有大力威名甚可畏</p>
<p style="text-align: left">
	　　鸠那罗王子于彼为罪过</p>
<p style="text-align: left">
	　　今敕彼人民挑取其二眼</p>
<p style="text-align: left">
	　　今为此一事汝等速为之</p>
<p style="text-align: left">
	　　时王夫人。作书已竟须齿牙印之。阿育王眠夫人欲印书故便近王边。王即惊觉。夫人白王何故惊怖。王答夫人。我梦不祥。见有鹫鸟欲取鸠那罗眼。是故惊惧。夫人答言。王不须忧。鸠那罗子今甚安隐。第二更梦。王复惊起语夫人言。我今更梦如本不祥。夫人问言。梦复云何。王答言。我见鸠那罗头须发爪悉皆长利而不能言。夫人答言。其今安隐。愿勿忧之。乃至后时阿育王眠。夫人即便以大王齿窃取印之。遣使送与德叉尸罗人。时阿育王又梦。自齿悉皆堕落。至明清旦澡洗已毕。为身命故。召相师来以梦所见具向其说。语言。汝当为我解释梦意。相师答言。若人有此梦者。儿当失眼。不异失儿。而说偈言。</p>
<p style="text-align: left">
	　　若人梦齿落必当失儿眼</p>
<p style="text-align: left">
	　　儿眼既已失不异失于儿</p>
<p style="text-align: left">
	　　时阿育王。闻其此言即便起立。合掌向四方神。而咒愿言。</p>
<p style="text-align: left">
	　　今一心归佛清净法及僧</p>
<p style="text-align: left">
	　　<a>世间</a>诸仙人于世为最胜</p>
<p style="text-align: left">
	　　一切诸圣众皆护鸠那罗</p>
<p style="text-align: left">
	　　使者执书至德叉尸罗国。是时彼国人民见此书至。念鸠那罗故共隐此书而不与之。不欲令其起于恶心。彼诸人民复更思惟。阿育大王其甚可畏。心不敬信于其自儿。尚欲取眼。况于我等而不起恶。复说偈言。</p>
<p style="text-align: left">
	　　今此鸠那罗如大仙不异</p>
<p style="text-align: left">
	　　于一切众生皆能作<a>饶益</a></p>
<p style="text-align: left">
	　　彼阿育大王而不起慈念</p>
<p style="text-align: left">
	　　况于余众生而能不残害</p>
<p style="text-align: left">
	　　乃至彼人以书与鸠那罗。鸠那罗得书已语诸人言。若能取我眼者。今随汝意。时诸人即唤旃陀罗。汝当挑取鸠那罗眼。旃陀罗合掌说言。我今不能。何以故。</p>
<p style="text-align: left">
	　　若人于满月能除其光明</p>
<p style="text-align: left">
	　　是人当能除汝面明月眼</p>
<p style="text-align: left">
	　　是时鸠那罗即脱宝冠语旃陀罗言。汝挑我眼。我当与汝。复有一人形貌可憎十八种丑。语鸠那罗言。我能挑眼。时鸠那罗寻忆大德耶舍所说。便说偈言。</p>
<p style="text-align: left">
	　　合会有离是真实说思惟此义</p>
<p style="text-align: left">
	　　知眼无常我善知识能饶益者</p>
<p style="text-align: left">
	　　是人<a>说法</a>皆苦因缘我常思念</p>
<p style="text-align: left">
	　　一切无常是师之教深自忆持</p>
<p style="text-align: left">
	　　我不畏苦见法不住当依王教</p>
<p style="text-align: left">
	　　汝取我眼我已摄受无常真实</p>
<p style="text-align: left">
	　　是时鸠那罗语丑人言。汝当取我一眼置我手中我欲观之。时此丑人欲取其眼。无数诸人相与嗔骂。而说偈言。</p>
<p style="text-align: left">
	　　眼清净无垢如月在空中</p>
<p style="text-align: left">
	　　汝今挑此眼如拔池莲华</p>
<p style="text-align: left">
	　　是无数人悲号啼哭。是时丑人即出其眼。置鸠那罗手中。时鸠那罗以手受之向眼说偈。</p>
<p style="text-align: left">
	　　汝于本时能见诸色而于今者</p>
<p style="text-align: left">
	　　何故不见本令见者生于爱心</p>
<p style="text-align: left">
	　　今观不实但为虚诳譬如水沫</p>
<p style="text-align: left">
	　　空无有实汝无有力无有<a>自在</a></p>
<p style="text-align: left">
	　　若人见此则不受苦</p>
<p style="text-align: left">
	　　是时鸠那罗。思惟一切诸法悉皆无常得须陀洹果。既得果已语丑人言。所余一眼随汝取之。时彼丑人复更挑之置鸠那罗手中。既失肉眼而得慧眼。复说偈言。</p>
<p style="text-align: left">
	　　我于今者舍此肉眼慧眼难得</p>
<p style="text-align: left">
	　　我今已得王今舍我我非王子</p>
<p style="text-align: left">
	　　我今得法为法王子今从自在</p>
<p style="text-align: left">
	　　苦宫殿堕复登自在法王宫殿</p>
<p style="text-align: left">
	　　乃至鸠那罗。知取其眼是微沙落起多。而说偈言。</p>
<p style="text-align: left">
	　　愿王夫人长受富乐<a>寿命</a>常存</p>
<p style="text-align: left">
	　　无有尽灭由其方便我得所作</p>
<p style="text-align: left">
	　　是时鸠那罗妇千遮那摩罗。闻鸠那罗失眼。以念夫故至其夫所。入多人处见鸠那罗失眼流血。闷绝躄地。傍人以水洒之令得醒寤。啼泣说偈。</p>
<p style="text-align: left">
	　　眼光明可爱昔见生欢喜</p>
<p style="text-align: left">
	　　今见其离身心生大嗔恼</p>
<p style="text-align: left">
	　　鸠那罗语其妇言。汝勿啼泣。我自起业。自受此报。复说偈言。</p>
<p style="text-align: left">
	　　一切世间以业受身众苦为身</p>
<p style="text-align: left">
	　　汝应当知一切和合无不别离</p>
<p style="text-align: left">
	　　当知此事不应啼泣</p>
<p style="text-align: left">
	　　是时鸠那罗共其妇。从德叉尸罗国还阿育王所。二人生来未曾履地。其身软弱不堪作业。时鸠那罗善于鼓琴。复能歌吹。随其本路乞食济命。渐渐游行至于本国欲入宫门。时守门人不听其前。既不得前而复还出住车马厩。于后夜中鼓琴而歌。歌曰。我眼已失。<a>四谛</a>已见。复说偈言。</p>
<p style="text-align: left">
	　　若人有智慧见十二入等</p>
<p style="text-align: left">
	　　以智慧为灯得<a>解脱</a><a>生死</a></p>
<p style="text-align: left">
	　　三有中之苦悉为自心苦</p>
<p style="text-align: left">
	　　三有中之过今应当知之</p>
<p style="text-align: left">
	　　若欲求胜乐当思十二入</p>
<p style="text-align: left">
	　　时阿育王。闻其歌声心大欢喜。而说偈言。</p>
<p style="text-align: left">
	　　今此说偈及闻鼓琴似是我子</p>
<p style="text-align: left">
	　　鸠那罗声若是其至何不见我</p>
<p style="text-align: left">
	　　时阿育王。命一人来我所闻声似鸠那罗。而声清妙复兼悲怨。闻此声故令我心乱。如象失子而闻子声。其心回遑不安其所。汝可往看是鸠那罗不。若是鸠那罗汝可将来。乃至此人受教至车马厩。至已见其无有二眼皮肤曝露不复可识。还白大王。王所令看是孤独盲人。共其妇俱住车马厩非鸠那罗。时阿育王闻其此言懊恼思惟。而说偈言。</p>
<p style="text-align: left">
	　　如昔所梦见鸠那罗失眼</p>
<p style="text-align: left">
	　　今此盲人者鸠那罗不疑</p>
<p style="text-align: left">
	　　汝可更至彼但将此人来</p>
<p style="text-align: left">
	　　以思惟子故其心不安隐</p>
<p style="text-align: left">
	　　乃至此人受教更至其所。语鸠那罗言。汝是谁儿。何所名姓。鸠那罗复以偈答。</p>
<p style="text-align: left">
	　　父名阿输柯增长姓孔雀</p>
<p style="text-align: left">
	　　一切诸大地悉为其所领</p>
<p style="text-align: left">
	　　我是彼王子名为鸠那罗</p>
<p style="text-align: left">
	　　姓日法王佛今为法王子</p>
<p style="text-align: left">
	　　是时使人将鸠那罗及其妇至宫中。时阿育王见鸠那罗风日曝露。以草弊帛杂为衣裳。形容改异不复可识。时阿育王生心疑惑而语之言。汝是鸠那罗不。答言。我是阿育王闻闷绝堕地傍人见王而说偈言。</p>
<p style="text-align: left">
	　　王见鸠那罗有面而无眼</p>
<p style="text-align: left">
	　　以苦恼烧心从床堕于地</p>
<p style="text-align: left">
	　　傍人以水洒王令其得醒。还至坐处抱鸠那罗置其膝上。复抱其颈啼哭落泪手拂头面。忆其昔容而说偈言。</p>
<p style="text-align: left">
	　　汝端严眼今何所在失眼因缘</p>
<p style="text-align: left">
	　　汝今当说汝今无眼如空无月</p>
<p style="text-align: left">
	　　形容改异谁之所作汝昔容貌</p>
<p style="text-align: left">
	　　犹如仙人谁无慈悲坏汝眼目</p>
<p style="text-align: left">
	　　汝于世间谁为怨仇我苦恼根</p>
<p style="text-align: left">
	　　由之而起汝身妙色谁之所坏</p>
<p style="text-align: left">
	　　懊恼心火今烧我身譬如霹雳</p>
<p style="text-align: left">
	　　摧折树木懊恼之雷以破我心</p>
<p style="text-align: left">
	　　如此因缘汝今速说</p>
<p style="text-align: left">
	　　时鸠那罗以偈答言。</p>
<p style="text-align: left">
	　　王不闻佛言果报不可脱</p>
<p style="text-align: left">
	　　乃至辟支佛亦所不能免</p>
<p style="text-align: left">
	　　一切诸凡夫悉由业所造</p>
<p style="text-align: left">
	　　<a>善恶</a>之业缘时至必应受</p>
<p style="text-align: left">
	　　一切诸众生自作自受报</p>
<p style="text-align: left">
	　　我知此缘故不说坏眼人</p>
<p style="text-align: left">
	　　此苦我自作无有他作者</p>
<p style="text-align: left">
	　　如此眼因缘不由于人作</p>
<p style="text-align: left">
	　　一切众生苦皆亦复如是</p>
<p style="text-align: left">
	　　悉由业所作王当知此事</p>
<p style="text-align: left">
	　　时阿育王。为懊恼火以烧其心。复说偈言。</p>
<p style="text-align: left">
	　　汝但说其人我不生嗔心</p>
<p style="text-align: left">
	　　汝若不说者我心乱不安</p>
<p style="text-align: left">
	　　时阿育王。知是微沙落起多所作。唤微沙落起多。而说偈言。</p>
<p style="text-align: left">
	　　汝今为大恶云何不陷地</p>
<p style="text-align: left">
	　　今汝不为法于我为大过</p>
<p style="text-align: left">
	　　汝今既为恶从今舍于汝</p>
<p style="text-align: left">
	　　犹如行善人舍不<a>如法</a>利</p>
<p style="text-align: left">
	　　时阿育王嗔火烧心见微沙落起多。复说偈言。</p>
<p style="text-align: left">
	　　我于今者欲出其眼欲以铁锯</p>
<p style="text-align: left">
	　　以解其身以斧破身以刀割舌</p>
<p style="text-align: left">
	　　以刀截颈以火烧身令饮毒药</p>
<p style="text-align: left">
	　　以除其命</p>
<p style="text-align: left">
	　　阿育王说如此事。欲治微沙落起多。鸠那罗闻深生慈心。复说偈言。</p>
<p style="text-align: left">
	　　微沙落起多所为诸恶业</p>
<p style="text-align: left">
	　　大王于今者不应便杀之</p>
<p style="text-align: left">
	　　一切诸大力无过于忍辱</p>
<p style="text-align: left">
	　　<a>世尊</a>之所说其最为第一</p>
<p style="text-align: left">
	　　时阿育王不受儿语。以微沙落起多置落可屋。以火焚之。又复令杀德叉尸罗人。是时<a>比丘</a>生疑问大德优波笈多。鸠那罗先造何业今受此报。大德答言。长老当听。过去久远。于波罗奈国有一猎师。至雪山中多杀群鹿。又于一时复往雪山时雷电霹雳有五百鹿。以怖畏故。入石窟中。时此猎师见诸群鹿。即便捕之一切皆得。得已复作是念。若皆杀者。肉当臭烂。无如之何。我当挑其两眼使其不死。而不知去。后渐杀之。作是念已。一切挑眼。长老。于意云何。先猎师者鸠那罗是。以其挑鹿眼故于无数年常在<a>地狱</a>。从地狱出生于人中。五百世中常被挑眼。今是最后余残果报。比丘又问。以何因缘生于大姓。得端严眼复得罗汉。答言。诸长老听。过去久远人寿四万岁时。有佛正觉名迦罗鸠村大。出现于世是时如来于一切世间。所应作者皆已作讫。入无余<a>涅槃</a>。时有一王名曰输颇(翻庄严)为佛世尊起四宝塔。时王命过弟不信佛。起塔珍宝悉皆密取。唯土木在。一切人民见塔毁坏懊恼发声。时有长者子。问彼诸人。汝等何事懊恼发声。诸人答言。世尊之塔本有四宝。不谓于今悉皆毁散。是故我见懊恼发声。时长者子即以四宝如本庄严。复令高广有胜于初。又起金像以置塔中。所作已讫。复发愿言。迦罗鸠村大为世间师。愿我后师亦如今日。比丘当知。昔长者子即鸠那罗是。此其修治迦罗鸠村大如来塔故。今得生于大姓之中。以其造作如来像故。今所得身端严第一。以其发愿值善师故。今得释迦牟尼为师及见四谛。</p>
		

	
	

		</div></div><hr><script charset='utf-8' src='../../js/footer.js'></script></body></html>