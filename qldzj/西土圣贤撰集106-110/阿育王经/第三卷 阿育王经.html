<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 阿育王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 阿育王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 阿育王经</strong></p>
<p style="text-align: left">
	　　供养菩提树因缘品第三</p>
<p style="text-align: left">
	　　尔时阿育王。于佛生处得道转法轮入般<a>涅槃</a>。于一一处。各以十万金供养于菩提树。倍生信乐作是思惟。此是<a>世尊</a>得阿耨多罗三藐三菩提处。日日之中最胜珍宝供养此树。是时阿育王第一夫人名微妙落起多(翻光护)生嗔恚心。大王既爱念我。云何以好珍宝与菩提树。即唤旃陀利女(翻下姓)而语言。菩提树是我怨。汝能杀不。答言能。汝当与我金。夫人语言如是。时旃陀利女即便咒树以綖缚之。是菩提树渐渐枯死。有人白王。是菩提树渐渐枯死。而说偈言。</p>
<p style="text-align: left">
	　　佛坐菩提树知一切<a>世间</a></p>
<p style="text-align: left">
	　　得一切种智此树今日死</p>
<p style="text-align: left">
	　　时王闻是语已闷绝躄地。诸臣以水洒王。良久乃醒。即便啼泣而说偈言。</p>
<p style="text-align: left">
	　　我见此树王即是见如来</p>
<p style="text-align: left">
	　　树王若枯死我命亦随灭</p>
<p style="text-align: left">
	　　时彼夫人见王忧恼便白王言。若我不能令菩提树生者。我亦不能令王<a>欢喜</a>。王答言。汝若能令菩提树生者。汝非女人。何以故。佛住此处得阿耨多罗三藐三菩提。是时夫人唤旃陀利女而语言。汝能令树更生。如其先不。答言。若菩提树其根不死能令更生。乃至栴陀利除所缚綖。周匝掘坑日日以罂乳灌之坑中。少日之间树渐还生遂得如本。时人白王。王于今者大生功德。菩提之树今得生故。王闻此言心大欢喜。即便往至菩提树间。瞻菩提树目不能舍。而说偈言。</p>
<p style="text-align: left">
	　　从于瓶沙王及诸余国王</p>
<p style="text-align: left">
	　　无上二因缘悉所不能作</p>
<p style="text-align: left">
	　　当于菩提树灌以香色乳</p>
<p style="text-align: left">
	　　复当修供养圣众五部僧</p>
<p style="text-align: left">
	　　时阿育王。以千金银琉璃罂盛以香水。复持种种饮食及香花等千罂香水浴菩提树。以种种彩衣而以衣之。王于是时复受八戒。受八戒竟手执香炉而登殿上。请四方僧说言。世尊<a>弟子</a>在四方者。为摄受我故悉应来此。而说偈言。</p>
<p style="text-align: left">
	　　正行善逝子根寂静离欲</p>
<p style="text-align: left">
	　　应供大<a>福田</a><a>天人</a>所归依</p>
<p style="text-align: left">
	　　最胜善逝子行禅离爱着</p>
<p style="text-align: left">
	　　阿修罗所依当来摄受我</p>
<p style="text-align: left">
	　　于罽宾国处大林及暗林</p>
<p style="text-align: left">
	　　有诸阿<a>罗汉</a>当来摄受我</p>
<p style="text-align: left">
	　　如来子乐禅住阿耨达池</p>
<p style="text-align: left">
	　　及江山石窟当来作慈悲</p>
<p style="text-align: left">
	　　善言如来子住<a>舍利</a>沙殿</p>
<p style="text-align: left">
	　　无忧慈悲心当来摄受我</p>
<p style="text-align: left">
	　　大勇之神力住于香醉山</p>
<p style="text-align: left">
	　　我请阿罗汉当悉来此处</p>
<p style="text-align: left">
	　　时阿育王说此言已。有三十万<a>比丘</a>和合阿罗汉十万学人二十万。及精进凡夫无数。于众僧中上座一处无有人坐。时阿育王白六通上座耶舍言。第一坐处何故无人。答言。此是第一上座之处。王又白言。除大德外更有上座耶。答言有佛说弟子中有能师子吼此为第一。姓颇罗堕名宾头卢。第一坐处是其所坐。时阿育王闻其此言。身毛为竖如柯昙婆花。又说言。大德有比丘见佛未入涅槃今犹在者不。长老答言有。姓颇罗堕名宾头卢。其人见佛。王又问言。我于今者得见其人不。长老答言。王寻当见其今应来。时王闻已大生欢喜。而说偈言。</p>
<p style="text-align: left">
	　　我今得大利及无比摄受</p>
<p style="text-align: left">
	　　以得见大德名曰宾头卢</p>
<p style="text-align: left">
	　　时阿育王。合掌仰看空中目不暂舍。时宾头卢。与无数阿罗汉随从围绕如半月形。犹若雁王从空中下。于第一处坐。是时阿育王见颇罗堕宾头卢来。及见十万比丘皆从坐起。又见宾头卢头发皓白额皮眉毛悉垂覆面如。缘觉身。见已五体投地礼宾头卢足如大树倒。舌舐其足长跪合掌瞻仰啼泣。而说偈言。</p>
<p style="text-align: left">
	　　大地海为衣山庄严一伞</p>
<p style="text-align: left">
	　　除怨得此地令我生欢喜</p>
<p style="text-align: left">
	　　不如于今日与大德相见</p>
<p style="text-align: left">
	　　我今见大德倍生于心念</p>
<p style="text-align: left">
	　　复次大德见世尊不。是时宾头卢以两手举其眉毛视阿育王。便说偈言。</p>
<p style="text-align: left">
	　　我数见如来无等无譬类</p>
<p style="text-align: left">
	　　有三十二相面如秋满月</p>
<p style="text-align: left">
	　　<a>梵音</a>除烦恼入无诤三昧</p>
<p style="text-align: left">
	　　阿育王复问。大德于何处云何见。长老答言。大王。世尊与五百漏尽阿罗汉随从。最初于王舍城安居。是时在此众中得具足见佛。便说偈言。</p>
<p style="text-align: left">
	　　无欲无欲从摩诃牟尼尊</p>
<p style="text-align: left">
	　　是时此安居我具足见佛</p>
<p style="text-align: left">
	　　如汝今见我如是我见佛</p>
<p style="text-align: left">
	　　复次大王。世尊又于舍卫国为胜外道故。现种种神力。作无数化佛。相好庄严。次第而上至阿迦腻吒天。我于尔时亦在其中。见佛种种神变。而说偈言。</p>
<p style="text-align: left">
	　　时有诸外道行种种邪道</p>
<p style="text-align: left">
	　　世尊以神力示现降伏之</p>
<p style="text-align: left">
	　　是时我见佛令世间欢喜</p>
<p style="text-align: left">
	　　复次大王。世尊于三十三天上安居。为母<a>说法</a>竟与诸天众围绕下僧柯奢(翻光明)国。我于尔时在大众中见诸天众。复见<a>比丘尼</a>。名郁波罗(翻青莲华)槃尼柯(翻色)见其化作转轮圣王具足七宝。而说偈言。</p>
<p style="text-align: left">
	　　上天安居竟佛便从彼下</p>
<p style="text-align: left">
	　　我时在众中是故得见佛</p>
<p style="text-align: left">
	　　复次大王。修摩陀伽(不解翻)孤独女儿。请佛及五百阿罗汉。佛以神力至分陀跋陀国(不解翻)。我以神力举山从<a>虚空</a>中亦至彼国。是时如来诫敕于我。汝不得入涅槃。至我法住。而说偈言。</p>
<p style="text-align: left">
	　　修摩伽陀请佛神力至彼</p>
<p style="text-align: left">
	　　我以力举山随至分陀国</p>
<p style="text-align: left">
	　　是时佛诫敕令我至法住</p>
<p style="text-align: left">
	　　以是因缘故得具足见佛</p>
<p style="text-align: left">
	　　复次大王。汝先小时。以小儿意。佛入王舍城乞食。我奉佛麨。汝奉佛沙。成护尔时起<a>随喜</a>心。如佛所记。此小儿于我涅槃百年后。当生波吒利城名阿输柯。为四分转轮主领法王。当广供养舍利起八万四千法王塔。我于是时亦在其中。而说偈言。</p>
<p style="text-align: left">
	　　王昔为小儿合掌以沙施</p>
<p style="text-align: left">
	　　我亦于是时具足见此事</p>
<p style="text-align: left">
	　　阿育王复问宾头卢。大德何处住。以偈答言。</p>
<p style="text-align: left">
	　　北方阿耨池于香醉山中</p>
<p style="text-align: left">
	　　我住于彼处及诸同学众</p>
<p style="text-align: left">
	　　阿育王复问宾头卢。大德几人随从。以偈答言。</p>
<p style="text-align: left">
	　　六万阿罗汉围绕随于我</p>
<p style="text-align: left">
	　　我及诸大众悉尽烦恼毒</p>
<p style="text-align: left">
	　　复次大王何事此疑当速施僧食。众僧食竟当更共语。王答言尔。如大德教。以念<a>佛教</a>我当观菩提树。观菩提竟当与僧食。以种种饮食当以供养。时阿育王语比丘名一切友。我当施僧十万金及一千金银琉璃罂。于大众中当说我名供养五部僧。时阿育王儿名鸠那罗(鸟名不解翻)住王右边。是时王子畏其父故不敢发言。便举二指示唱导比丘。表其修福倍多其父。时大众见鸠那罗一倍作福。悉皆大笑。时王见大众笑。语大臣成护。汝所作非是。故人笑。成护答言。多人欲作功德。若作功德必以一倍是为正当。阿育王答言。我当以三十万金供养众僧。以三千宝罂盛以香水灌菩提树。当以我名在大众说供养五众。乃至鸠那罗复举四指以示比丘。时大王嗔语成护大臣我修功德。谁今与我而欲诤。大不识世法。成护见大王嗔。礼大王足。谁敢与王争作功德。而说偈言。</p>
<p style="text-align: left">
	　　谁敢与王诤修功德是拘摩罗</p>
<p style="text-align: left">
	　　与王诤作</p>
<p style="text-align: left">
	　　是时阿育转身右边见拘那罗王子。向宾头卢说言。大德。我今唯除七宝库藏。一切大地宫人大臣并以我身及鸠那罗悉施众僧。当以我名在大众说供养五众。复说偈言。</p>
<p style="text-align: left">
	　　一切宫内唯除珍宝宫人大臣</p>
<p style="text-align: left">
	　　悉施众僧大众之僧为福田处</p>
<p style="text-align: left">
	　　我及王子具足功德</p>
<p style="text-align: left">
	　　是时阿育王。于宾头卢等大众中布施竟。于菩提树周匝起墙。时阿育王自登墙上。以四千罂盛以香水灌菩提树。其菩提树还生如本。而说偈言。</p>
<p style="text-align: left">
	　　已灌菩提树菩提树还生</p>
<p style="text-align: left">
	　　枝叶极茂盛功德亦增长</p>
<p style="text-align: left">
	　　大王灌菩提树竟还生如本。枝叶青软新芽更出。王及大臣一切人民心大欢喜。复次饮食供养众僧。于大众中有一大德名耶舍。语王言。今此大众实可爱重。王今供养勿起异心。时阿育王自手行食。从上座为始尽于一众。于众僧末有二<a>沙弥</a>以麨相扮欢喜丸等共戏相掷。阿育王见笑而思惟。此二沙弥为小儿戏。乃至阿育王复往上座所。次第行食至耶舍所。时大德耶舍复语王言。大王于众僧中不得起不<a>信心</a>。王答言尔。复白上座耶舍言有二沙弥以糗等相戏。耶舍答言。此二沙弥。具心<a>解脱</a>及慧解脱皆阿罗汉。王闻是已心大欢喜。复生心言。我已供养众僧。复觅好衣施二沙弥。时二沙弥即知王意。便现功德之力。一沙弥化作铁器以置其前。一沙弥化作揵陀水等。王见问曰。用此何为。答言大王。我见王心供养僧竟别施我衣我欲染之。时王闻已即便生意。我本在心。未发言说。云何此人已知我心。即以五体投地敬礼其足。向二沙弥而说偈言。</p>
<p style="text-align: left">
	　　我孔雀大王及大臣人民</p>
<p style="text-align: left">
	　　功德我已作一切得大利</p>
<p style="text-align: left">
	　　精进处生信可施我已施</p>
<p style="text-align: left">
	　　乃至阿育王语二沙弥。我以汝故于一切僧悉施三衣。时阿育王于五众中已作功德。复于一一人悉施三衣。又以四十万金布施众僧。复以无数金银。赎此大地宫人大臣。并以末身及拘那罗。</p>
<p style="text-align: left">
	　　毗多输柯因缘</p>
<p style="text-align: left">
	　　是时阿育王于<a>佛法</a>生大信心。起八万四千塔已作五众大会以饮食供养。有三十万阿罗汉学人一倍精进凡夫无数。阿育王倍生信心。时阿育王弟毗多输柯信外道法言。释迦牟尼弟子无有解脱。何以故。常乐乐行畏苦行故。乃至阿育王语其弟言。汝于非处莫起信心。于佛法处当生信心。时阿育王于异时中欲为捕猎。阿育王弟于彼山中见一仙人五热炙身。其于苦道而起实意。往其所礼其足。说言大德住此几时。仙人答言。经十二年。复更问言。汝食何食。答言。常食树木果根。复问。汝衣何衣。答言。结茅为衣。复问。卧处云何。答言。以草铺地。又问。汝因何事而起烦恼。答言。见鹿行欲起我欲心。以欲心火烧于我心。时阿育王弟心便生疑。如此苦行尚起欲心。佛之弟子常修乐行。云何见欲而不起心。既起欲心何得于欲而起厌离。即说偈言。</p>
<p style="text-align: left">
	　　仙人往苦林食树花果根</p>
<p style="text-align: left">
	　　服气除秽食不能灭欲爱</p>
<p style="text-align: left">
	　　释迦牟尼子食酥酪乳味</p>
<p style="text-align: left">
	　　于种种衣服悉皆不能舍</p>
<p style="text-align: left">
	　　若伏诸根者频陀山能浮</p>
<p style="text-align: left">
	　　阿育王弟复更说言。释迦弟子诳阿育王令作功德。时阿育王闻其此言。即设方便语大臣言。我弟于外道生信。当以方便令其得入佛法。时大臣答阿育王言。大王云何教我所作。王语大臣。我今欲洗入彼浴室。应脱天冠及衣服等。汝当以我服饰庄严我弟令登王座。臣答言尔。及至阿育王将入浴室脱庄严具。入浴室已。是时大臣语阿育王弟。若无阿育汝当作王。是故今者试着天冠被天衣服及登王座。大臣语已而便与著令登王座。时大臣即白阿育王言。王所敕使臣已作竟。阿育王出观其弟。着天冠及登王座。而语言。我今未灭汝已作王。阿育王嗔即命行杀之人。身着青衣披发执铃。至已礼王白言。今者欲何所作。王语言。我舍此弟汝可杀之。王语已竟。便有多人执诸器仗而围绕之。是时大臣礼阿育王足。而白王言。此是王弟愿王忍辱莫起嗔心。时阿育王答大臣言。我当忍辱。至于七日为我弟故于七日中暂与其国令其作王。种种伎乐及诸婇女以供给之。一切臣民皆往问讯。行杀之人执刀门立。日日白王。今一日已过余六日在。如是乃至六日已过余一日在。至第七日王庄严具天冠衣服还阿育王。大臣诸人将毗多输柯共往问讯阿育大王。时王问言。汝七日为王种种伎乐好闻见不。弟以偈答言。</p>
<p style="text-align: left">
	　　若人见色及闻音声食种种味</p>
<p style="text-align: left">
	　　此能答王</p>
<p style="text-align: left">
	　　王复语言。我与汝国七日为王。百种伎乐皆恣汝意。无数众人日日问讯咒愿于汝。云何而言。不见不闻不得好味。复以偈答。</p>
<p style="text-align: left">
	　　我于七日中不见不闻声</p>
<p style="text-align: left">
	　　不嗅不尝味亦不觉诸触</p>
<p style="text-align: left">
	　　我身庄严具及诸婇女等</p>
<p style="text-align: left">
	　　思惟惧死故不知如此事</p>
<p style="text-align: left">
	　　伎女歌舞声宫殿及卧具</p>
<p style="text-align: left">
	　　大地诸珍宝初无欢喜心</p>
<p style="text-align: left">
	　　以见行杀者执刀在门立</p>
<p style="text-align: left">
	　　又闻摇铃声令我怀死畏</p>
<p style="text-align: left">
	　　死撅钉我心不知妙五欲</p>
<p style="text-align: left">
	　　既着畏死病不得安隐眠</p>
<p style="text-align: left">
	　　思惟死将至不觉夜已过</p>
<p style="text-align: left">
	　　是时阿育王语其弟言。毗多输柯汝于一生中思惟死苦。虽得上妙五欲而不生爱。<a>出家</a>比丘于十二入思惟无量<a>生死</a>无常。云何而得起烦恼耶。又复思惟<a>地狱</a>之苦及诸畜生更相残害。饿鬼饥渴众苦所逼。思惟人中四方驰走初无安乐。思惟天上坏败之苦。如是五道身心之苦无有乐处。观此五阴无常苦空<a>无我</a>不实。譬如空村无有居民。如是五阴皆空无我。以无常火烧诸世间。佛诸弟子常作此观。云何而得起烦恼耶。复说偈言。</p>
<p style="text-align: left">
	　　汝于一日中思惟生死畏</p>
<p style="text-align: left">
	　　而无有欢乐不起贪爱心</p>
<p style="text-align: left">
	　　佛诸弟子等日日观生死</p>
<p style="text-align: left">
	　　云何生欢乐而起烦恼心</p>
<p style="text-align: left">
	　　于饮食衣服及以卧具等</p>
<p style="text-align: left">
	　　思惟解脱法而不起着心</p>
<p style="text-align: left">
	　　观身如怨家三有如火宅</p>
<p style="text-align: left">
	　　思惟何方便而得解脱之</p>
<p style="text-align: left">
	　　深乐解脱法不贪于五欲</p>
<p style="text-align: left">
	　　其心如莲华处水而不着</p>
<p style="text-align: left">
	　　时阿育王。以善方便佛法<a>教化</a>毗多输柯。时毗多输柯合掌向王而说言。大王。我于今者归依如来及以法僧。而说偈言。</p>
<p style="text-align: left">
	　　我今归依佛佛面如莲华</p>
<p style="text-align: left">
	　　天人所归依无漏法及僧</p>
<p style="text-align: left">
	　　时阿育王。以两手抱其弟颈而语言。我不误汝。为欲令汝信佛法故。是故为汝现此方便。时毗多输柯以种种华香及诸伎乐供养佛塔。以种种饮食供养众僧。复往鸡寺耶舍上座六通罗汉所。至已对耶舍坐为欲闻法。时耶舍以<a>神通</a>力。见其前世已造善业。今于此生是最后身得阿罗汉。为其说法赞叹出家。既得闻法便乐出家。即起合掌白耶舍言。善说法律我得出家受具足不。于佛法中欲修梵行。耶舍答言。善男子。汝可还白阿育王听出家不。时毗多输柯即还阿育王处。至已合掌白言。大王。今当听我出家。我于佛法欲修梵行。复说偈言。</p>
<p style="text-align: left">
	　　我心乱不住犹如象无钩</p>
<p style="text-align: left">
	　　王意如铁钩勿制我出家</p>
<p style="text-align: left">
	　　王为地中主当听我出家</p>
<p style="text-align: left">
	　　佛作世间光今欲修其行</p>
<p style="text-align: left">
	　　阿育王闻其言。手抱其颈。悲泣落泪而语言。毗多输柯勿作此意。何以故。出家之人形服粗弊饮食假人眠卧树下。汝今制心勿欲出家。毗多输柯答言。大王。我于今者不为嗔故而欲出家。亦不为贪欲。不为贫苦。亦不为脱怨家。但见世间种种诸苦生死相随无有脱处。唯见佛法正路能脱生死终无所畏。是故我今乐欲出家。阿育王闻之更增悲泣。时毗多输柯复说偈言。</p>
<p style="text-align: left">
	　　生死为悬绳有人则恒动</p>
<p style="text-align: left">
	　　在上必复堕和合必分离</p>
<p style="text-align: left">
	　　时阿育王复语之言。汝当先习乞食。然后乃得出家。时王后园有一大树以草布地令住其下。与一瓦钵令入宫乞食。毗多输柯。即便持钵行入宫内。种种上食而便得之。时阿育王嗔宫内人。汝于今者云何乃与乞食者上食。从今已去当以粗食施之。乃至以麦为饭。经宿臭坏乃可施与。时毗多输柯得而食之不以为恶。阿育王见而语之言。汝今勿食此食。听汝出家。出家之后恒来见我。乃至毗多输柯往至鸡寺。至已思惟。我若于此出家。人物乱我不得<a>修道</a>。当于远处而出家也。便往毗提国于彼出家。思惟精进得阿<a>罗汉果</a>。是时长老毗多输柯得阿罗汉已受解脱乐。复思惟言。昔与王约。出家之后恒来见王。我于今者应满本约。乃至次第行至波吒利弗多国。是时长老毗多输柯早起着衣持钵入国乞食。次第行至阿育王城。语门人言。汝入白王云。毗多输柯今左门外欲见大王。时守门人即入白王。今毗多输柯至欲见大王。时阿育王而语之言。汝可将入令至宫中。毗多输柯即便入宫。阿育王见即从座起。为其作礼如大树倒。起而合掌视之无厌。悲泣而言。</p>
<p style="text-align: left">
	　　一切诸众生当乐于和合</p>
<p style="text-align: left">
	　　汝今除和合而味寂静心</p>
<p style="text-align: left">
	　　我今知汝心以慧无厌足</p>
<p style="text-align: left">
	　　时阿育大臣名曰善护。见毗多输柯着粪扫衣执持瓦钵。次第乞食粗好俱受心无分别。见已白阿育王言。毗多输柯少欲知足所作已办王当生欢喜心。何以故。</p>
<p style="text-align: left">
	　　常行乞食着粪扫衣住于树下</p>
<p style="text-align: left">
	　　心常在定心广无漏其体无病</p>
<p style="text-align: left">
	　　正命自活常生欢喜</p>
<p style="text-align: left">
	　　时阿育王闻是语已心大欢喜。便说偈言。</p>
<p style="text-align: left">
	　　舍于孔雀姓及摩伽陀国</p>
<p style="text-align: left">
	　　种种诸珍宝上妙之五欲</p>
<p style="text-align: left">
	　　乐于四圣种除憍慢烦恼</p>
<p style="text-align: left">
	　　行于大精进名闻显我国</p>
<p style="text-align: left">
	　　最胜十力法而汝能受持</p>
<p style="text-align: left">
	　　时阿育王以手捧之置好座上。种种饮食自手与之。食竟洗钵置之一处。阿育大王于其前坐听其说法。是时毗多输柯为王说法。而说偈言。</p>
<p style="text-align: left">
	　　王今得<a>自在</a>当修不放逸</p>
<p style="text-align: left">
	　　三宝甚难值王应勤供养</p>
<p style="text-align: left">
	　　时阿育王。与五百大臣及国人民。以自围绕合掌恭敬送毗多输柯。大臣人民而说偈言。</p>
<p style="text-align: left">
	　　大兄阿育王今恭敬送弟</p>
<p style="text-align: left">
	　　出家有胜果于今为现证</p>
<p style="text-align: left">
	　　是时长老毗多输柯。欲显其功德身升虚空。一切人民皆见其去。时阿育王与诸大众合掌观之。目不暂舍复说偈言。</p>
<p style="text-align: left">
	　　无复亲友爱如鸟飞虚空</p>
<p style="text-align: left">
	　　我以贪爱锁不能自在去</p>
<p style="text-align: left">
	　　<a>禅定</a>有胜果于身得自在</p>
<p style="text-align: left">
	　　随意之所行一切无挂碍</p>
<p style="text-align: left">
	　　为欲爱所盲不能见此法</p>
<p style="text-align: left">
	　　汝今以神力轻我起欲爱</p>
<p style="text-align: left">
	　　我本有慧慢今汝为最胜</p>
<p style="text-align: left">
	　　我等着世法见圣始知畏</p>
<p style="text-align: left">
	　　今我等啼泣由汝今舍我</p>
<p style="text-align: left">
	　　时长老毗多输柯。往至边地至已得病。以病重故头皆发疮。时王闻之即遣给事医药疗治。后得小差医师给事悉遣令还。其体所资唯食牛乳。为乞食故往多牛处。复有一国名分那婆陀那(翻正增长)。彼国一切信受外道。复有一人受外道<a>法事</a>裸形神。画作如来礼其神足。有一<a>佛弟子</a>见此事白阿育王。王时闻已语驶将来。阿育王所领。于虚空中半由旬上。一切夜叉悉系属王。地下一由旬一切诸龙悉系属王。是时夜叉闻王语已。于一念顷即将外道弟子并画像来。时阿育王见已生大嗔心。于分那婆陀那国一切外道悉皆杀之。于一日中杀十万八千外道。复有一外道弟子。受外道法事裸形神。画作如来礼其神足。时阿育王复闻是事。即敕余人令取此人及其亲属。置一屋中以火焚之。时王复敕。若有人能得一尼揵首者。我当与其金钱一枚。是时长老毗多输柯入养牛处一日停住。毗多输柯病来多日头须发爪悉皆长利。衣服弊恶无有光色。时养牛女窃生是念。今此尼揵来入我舍。便语其夫。汝应杀此尼揵取头与阿育王。必当得金。其夫闻已即便拔刀往毗多输柯所欲斩其头。时此长老即自思惟。见其业至无得脱处。即便受死。而将头至阿育王所欲求觅金。王即观之见其头发驳夺。心中生疑。即问其医师及给事人。时医师给事人即白王言。此是毗多输柯头。王闻是已闷绝躄地。以水洒之良久乃起。时有大臣白王。无漏之人不灭此苦。大王当施众生<a>无畏</a>。乃至阿育即随其言。宣令一切不得复杀尼揵。时诸比丘生疑问优波笈多。毗多输柯昔造何业今受此报为人所杀。优波笈多答言。长老当听。过去世时有一猎师多杀群鹿。于大林中有一泉水。时此猎师张施罗网。以其绳罥取置于水边。日日之中多杀诸鹿。是时佛未出世。有一缘觉于水边食。食竟澡洗还树下坐。时彼群鹿闻缘觉香不往水边。时猎师至不见鹿来。即寻其迹往辟支佛所。见已作是念言坐是人故令鹿不来。即便以刀杀辟支佛。长老当知。昔猎师者而今即是毗多输柯。以其日日多杀诸鹿。是故今者多诸病苦。复以昔杀辟支佛故。以此业缘于无数年常在地狱受诸苦报。于五百世在人道中。生生之处常为他杀。今是最后果报虽得罗汉犹为他害。诸比丘复问优波笈多。此人云何复生大姓又得阿罗汉果。优波笈多答言。先于迦葉佛法出家乐行布施。常教檀越种种饮食供养众僧。有一佛发爪塔。以香华幡盖种种伎乐而供养之。以是业报生于大姓。十万年中常修梵行复发正愿。以是业缘得阿罗汉。</p>
		

	
	

		</div></div><hr><script charset='utf-8' src='../../js/footer.js'></script></body></html>