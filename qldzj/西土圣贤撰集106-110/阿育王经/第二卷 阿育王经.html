<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 阿育王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 阿育王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 阿育王经</strong></p>
<p style="text-align: left">
	　　见优波笈多因缘品第二</p>
<p style="text-align: left">
	　　尔时阿育王。起八万四千<a>舍利塔</a>已生大<a>欢喜</a>。与诸大臣共往鸡寺。到已于上座前合掌<a>礼拜</a>而作是言。佛一切见者记我以沙施佛今得是报。更复有人佛所记不。彼时上座<a>比丘</a>名耶舍(翻名闻)答阿育王言亦有。<a>世尊</a>未<a>涅槃</a>时有龙王名阿波罗啰(翻无留)。复有陶师及旃陀罗(翻恶)龙王。佛化是等竟至摩偷罗国。于摩偷罗国告长老阿难言。此摩偷罗国如来涅槃百年之后。当有卖香商主名曰笈多。其后生儿名优波笈多。最胜<a>教化</a>为无相佛。我涅槃后当作佛事。复告阿难汝今见彼远青林不。阿难答言已见。佛言彼有山名优楼漫陀。如来涅槃百年之后。当于彼山起寺。名那哆婆哆最胜坐禅处。于时世尊而说偈言。</p>
<p style="text-align: left">
	　　教化<a>弟子</a>中智慧最第一</p>
<p style="text-align: left">
	　　世尊之所记名优波笈多</p>
<p style="text-align: left">
	　　大德于此世当广作佛事</p>
<p style="text-align: left">
	　　弥时阿育王复问上座耶舍。优波笈多为生以未。大德耶舍答言已生在优楼漫陀山。除一切烦恼。诸阿<a>罗汉</a>悉随从之摄受<a>世间</a>。故如一切智于<a>天人</a>阿修罗。及诸龙神等而为<a>说法</a>。是时长老优波笈多。为一万八千阿罗汉之所围绕。在那哆婆哆寺。时阿育王为诸大臣。而说偈言。</p>
<p style="text-align: left">
	　　汝当速庄严象马车步兵</p>
<p style="text-align: left">
	　　我欲往彼国优楼漫陀山</p>
<p style="text-align: left">
	　　为欲见大德名优波笈多</p>
<p style="text-align: left">
	　　勤精进尽漏乃至阿罗汉</p>
<p style="text-align: left">
	　　时诸大臣白阿育王言。王应遣使报彼诸人令优波笈多来至王门。王答诸臣。阿罗汉者不可轻屈我等今应自往礼拜。而说偈言。</p>
<p style="text-align: left">
	　　处世同如来名优波笈多</p>
<p style="text-align: left">
	　　若不受其教其心金刚造</p>
<p style="text-align: left">
	　　乃至阿育王遣使往优波笈多所白优波笈多言。我欲至大德处。优波笈多闻使语已即便思惟。若阿育王来必多人随从当损此国。思惟已即语使言。我当至彼不须王来王即造船迎优波笈多。处处道路无不修治。至摩偷罗国是时优波笈多将一万八千阿罗汉。为摄受阿育王。故一切入船乃至往波吒利弗多国时阿育王民白大王言。优波笈多为摄受王。故已至此国。大王当知<a>佛法</a>如地。王今修善由之得正渡三有海至无为岸。优波笈多至明清旦当步至王所。王闻欢喜即解璎珞价直千万以赏此人。复令此人击鼓宣令。使波吒利弗多国一切闻知优波笈多明当入国。复令此人说此偈言。</p>
<p style="text-align: left">
	　　若人乐富乐及天<a>解脱</a>因</p>
<p style="text-align: left">
	　　一切应当见彼优波笈多</p>
<p style="text-align: left">
	　　若人不见佛两足中最尊</p>
<p style="text-align: left">
	　　自然大慈悲无漏大师等</p>
<p style="text-align: left">
	　　彼见当供养名优波笈多</p>
<p style="text-align: left">
	　　乃至阿育王。令一切人民闻此偈言。又复令其严治道路。时王出城至半由旬共诸臣民严持香花。种种伎乐迎优波笈多。时阿育王遥见优波笈多已在岸上。与一万八千阿罗汉。如半月形而自围绕。即便下象步至优波笈多处。时阿育王一足在船一足在岸。以两手捧优波笈多以置船中。五体投地敬礼其足犹如大树摧折堕地。又复以舌舐其两足长跪合掌瞻仰无厌而说偈言。</p>
<p style="text-align: left">
	　　大地海为衣山庄严一伞</p>
<p style="text-align: left">
	　　除怨得此地令我生欢喜</p>
<p style="text-align: left">
	　　不如于今日与大德相见</p>
<p style="text-align: left">
	　　我今见大德倍生于心念</p>
<p style="text-align: left">
	　　是故我生喜谓已见世尊</p>
<p style="text-align: left">
	　　佛已入涅槃大德作佛事</p>
<p style="text-align: left">
	　　世间为无明汝如日月光</p>
<p style="text-align: left">
	　　以智慧庄严犹如大师等</p>
<p style="text-align: left">
	　　第一教化人众生所归依</p>
<p style="text-align: left">
	　　应当见教化我当如说行</p>
<p style="text-align: left">
	　　尔时大德优波笈多。以右手摩阿育王顶。而说偈言。</p>
<p style="text-align: left">
	　　王今得<a>自在</a>当修不放逸</p>
<p style="text-align: left">
	　　三宝值遇难王应常供养</p>
<p style="text-align: left">
	　　世尊付法藏于王及我等</p>
<p style="text-align: left">
	　　当守护佛法为摄受众生</p>
<p style="text-align: left">
	　　阿育王答言。如世尊记我今已作。而说偈言。</p>
<p style="text-align: left">
	　　我今已供养世尊<a>舍利</a>像</p>
<p style="text-align: left">
	　　处处广起塔以珍宝庄严</p>
<p style="text-align: left">
	　　唯不能<a>出家</a><a>修行</a>于梵行</p>
<p style="text-align: left">
	　　优波笈多言。大王善哉善哉如此之事。是王应作。何以故。</p>
<p style="text-align: left">
	　　王于身命财应当修真实</p>
<p style="text-align: left">
	　　王若在异世不受异世苦</p>
<p style="text-align: left">
	　　时阿育王以大供养。将优波笈多入城。手捧大德以置高座。优波笈多其身软滑如兜罗绵。阿育王既触其身合掌而言。</p>
<p style="text-align: left">
	　　大德身软滑如绵迦尸等</p>
<p style="text-align: left">
	　　今我体鹿涩而触大德身</p>
<p style="text-align: left">
	　　时优波笈多复说偈言。</p>
<p style="text-align: left">
	　　我以胜供养供养佛世尊</p>
<p style="text-align: left">
	　　不及王以沙奉施于如来</p>
<p style="text-align: left">
	　　时阿育王复以偈言。</p>
<p style="text-align: left">
	　　我先小儿意以沙奉世尊</p>
<p style="text-align: left">
	　　值遇功德田是故今为王</p>
<p style="text-align: left">
	　　时优波笈多。为令阿育生欢喜故。而说偈言。</p>
<p style="text-align: left">
	　　王值功德田而生布施种</p>
<p style="text-align: left">
	　　是故得此报不可思议乐</p>
<p style="text-align: left">
	　　王闻是已心大欢喜。复说偈言。</p>
<p style="text-align: left">
	　　昔以沙布施世尊大<a>福田</a></p>
<p style="text-align: left">
	　　今得无比乐四分转轮王</p>
<p style="text-align: left">
	　　谁闻如此事不供养如来</p>
<p style="text-align: left">
	　　是时阿育王礼优波笈多足白言。大德我欲于佛行住坐处悉皆供养。又欲作相令未来众生知佛如来行住坐卧所在之处。为摄受故即说偈言。</p>
<p style="text-align: left">
	　　我欲于如来行住坐卧处</p>
<p style="text-align: left">
	　　悉皆修供养为离<a>生死</a>苦</p>
<p style="text-align: left">
	　　又欲作如来行住坐卧相</p>
<p style="text-align: left">
	　　使未来众生起见佛因缘</p>
<p style="text-align: left">
	　　优波笈多答言。大王善哉善哉王今此心最为难及。今欲现王如来世尊四威仪处令王作相。为欲摄受诸众生故。是时阿育王即严四兵。香花伎乐与优波笈多。即往彼处时优波笈多将阿育王至佛生处入岚毗尼林(翻解脱处)举右手指言。阿育王。此是佛生处。而说偈言。</p>
<p style="text-align: left">
	　　世尊第一处生便行七步</p>
<p style="text-align: left">
	　　净眼观四方而作师子吼</p>
<p style="text-align: left">
	　　是我最后生处胎住亦然</p>
<p style="text-align: left">
	　　时阿育王五体投地。顶礼如来初生之处。合掌说偈。</p>
<p style="text-align: left">
	　　有人见佛者彼具大功德</p>
<p style="text-align: left">
	　　若闻师子吼功德亦如是</p>
<p style="text-align: left">
	　　优波笈多为阿育王生大<a>信心</a>。而问王言。有天见佛初生行七步。及闻师子吼王欲见耶。王答言大德。我今欲见优波笈多言。如来初生摩耶夫人所攀树枝天在其中。即便以手指示其处。而说偈言。</p>
<p style="text-align: left">
	　　若有诸天人住在此林中</p>
<p style="text-align: left">
	　　得见世尊生复闻师子吼</p>
<p style="text-align: left">
	　　当现其自身为阿育生信</p>
<p style="text-align: left">
	　　是时天人便现其身。于优波笈多前立合掌说言。</p>
<p style="text-align: left">
	　　大德令我欲何所作。时优波笈多语阿育王。此天见佛生时。阿育王合掌向天。而说偈言。</p>
<p style="text-align: left">
	　　汝见佛初生百福庄严身</p>
<p style="text-align: left">
	　　佛面如莲花世间所爱乐</p>
<p style="text-align: left">
	　　复闻师子吼依此大林中</p>
<p style="text-align: left">
	　　是时天人复以偈答。</p>
<p style="text-align: left">
	　　我已见佛身光明如金色</p>
<p style="text-align: left">
	　　七步行<a>虚空</a>二足中最胜</p>
<p style="text-align: left">
	　　亦闻师子吼为天人中尊</p>
<p style="text-align: left">
	　　时王问言。如来生时有何瑞相。天人答言。我今不能广说妙事。略说少分。即说偈言。</p>
<p style="text-align: left">
	　　放金色光明照于盲世间</p>
<p style="text-align: left">
	　　人天所爱乐及山海地动</p>
<p style="text-align: left">
	　　乃至阿育王。以十万两金供养如来初生之处。即便起塔复往余处。时优波笈多将阿育王入迦比罗婆修斗仙人住处(翻苍色)。举手示王此处。人以<a>菩萨</a>与白饭王。三十二相可爱之色庄严其身。王见已五体投地向彼作礼。释迦(人姓)跋陀那(翻正当)是天神处。菩萨至彼欲礼天神。是时天神不受其礼。而礼菩萨。时白饭王见是事己即便说言。我今此儿为天之天。即为立名谓之天天。又言此是相师<a>婆罗门</a>相菩萨处。又言此是仙人记菩萨处。云此儿生已当应作佛。又言此是摩诃波阇波提养菩萨处。又言此是菩萨学书之处。又言此是菩萨乘象车马等种种技术之处。又言此是菩萨究竟诸道满足之处。又言此是菩萨转石轮处。又言此是共六万婇女娱乐之处。又言此是菩萨见老病死生悲心处。又言此是菩萨阎浮树下修诸<a>禅定</a>离欲恶法。有觉有观离生喜乐入初禅处。菩萨坐禅日已过中荫菩萨树其影不移。其余诸树影随日转。时白饭王见如此事五体投地礼菩萨足。又此间有一万天人。随侍菩萨从迦毗罗城中夜而出。又此是菩萨脱宝冠并遣马与车匿还处。而说偈言。</p>
<p style="text-align: left">
	　　舍宝冠缨络并马与车匿</p>
<p style="text-align: left">
	　　令其还本国一身无侍卫</p>
<p style="text-align: left">
	　　为修精进行便入山学道</p>
<p style="text-align: left">
	　　菩萨于此处。以迦尸衣易猎师<a>袈裟</a>而便出家。此是娑罗伽婆(翻姓)请菩萨处。此处频毗娑罗(翻摸实)王与菩萨半国。是处问郁头蓝弗复说偈言。</p>
<p style="text-align: left">
	　　此处有仙人名郁头蓝弗</p>
<p style="text-align: left">
	　　闻其法舍去人王无余师</p>
<p style="text-align: left">
	　　此处六年苦行。复说偈言。</p>
<p style="text-align: left">
	　　六年中苦行难行我已行</p>
<p style="text-align: left">
	　　知苦行非道舍仙人所行</p>
<p style="text-align: left">
	　　此处是菩萨。受难陀难陀波罗二女奉十六转乳糜受已食之复说偈言。</p>
<p style="text-align: left">
	　　菩萨在此处食难陀乳糜</p>
<p style="text-align: left">
	　　大勇最胜语往菩提树间</p>
<p style="text-align: left">
	　　此处迦梨龙王赞叹菩萨。如偈所说。</p>
<p style="text-align: left">
	　　龙王名迦梨赞叹而说言</p>
<p style="text-align: left">
	　　以此道当往于菩提树间</p>
<p style="text-align: left">
	　　是时阿育王。礼优波笈多足合掌说言。我欲见龙王其先见如来行如象王。从于此路往菩提树。时优波笈多往迦梨住处。以手指而说偈言。</p>
<p style="text-align: left">
	　　龙王中最胜汝当起现身</p>
<p style="text-align: left">
	　　汝见菩萨行往诣菩提树</p>
<p style="text-align: left">
	　　是时迦梨龙王即现其身。于优波笈多前合掌说言。大德教我欲何所作。优波笈多语阿育王言。此迦梨龙王。菩萨从此路往菩提树时是其赞叹。时阿育王合掌向迦梨龙王。而说偈言。</p>
<p style="text-align: left">
	　　汝见佛世尊光明如金色</p>
<p style="text-align: left">
	　　于世间无等面如秋满月</p>
<p style="text-align: left">
	　　十力大功德汝当说一分</p>
<p style="text-align: left">
	　　云何从此行佛神力具足</p>
<p style="text-align: left">
	　　迦梨龙王答言。我今不能广说当略说之王当谛听而说偈言。</p>
<p style="text-align: left">
	　　菩萨履地时六种大震动</p>
<p style="text-align: left">
	　　及大海诸山放光过于日</p>
<p style="text-align: left">
	　　乃至阿育王于龙王处起塔已便去。时优波笈多将阿育王往菩提树举手指言。大王此处菩萨以慈悲为伴胜魔王军。觉得阿耨多罗三藐三菩提。而说偈言。</p>
<p style="text-align: left">
	　　满足王于此胜种种魔军</p>
<p style="text-align: left">
	　　得无比醍醐无上正遍知</p>
<p style="text-align: left">
	　　时阿育王以十万金供养菩提树。及起塔已便去。优波笈多复白王言。此是佛受四天王四钵合为一钵处。又此处受二商主提谓波利所奉之食。佛从此处往波罗奈国。时有外道名优波只叹如来处。优波笈多复将阿育王往仙面处举手指言。此是世尊三转十二行法轮处。即说偈言。</p>
<p style="text-align: left">
	　　是此处三转十二行法轮</p>
<p style="text-align: left">
	　　真实法所造为度生死苦</p>
<p style="text-align: left">
	　　此是一千外道出家之处。又此是佛为频婆娑罗王说法得见谛处。及八万诸天摩伽陀国婆罗门长者无数人等说法得见谛处。此是佛为<a>帝释天</a>王说法及八万诸天得见谛处。此是世尊为母说法夏安居竟与无数诸天从彼来处。乃至广说。优波笈多将阿育王至拘尸那城佛涅槃处。举手示言。大王此是如来所作已办入无余涅槃处。而说偈言。</p>
<p style="text-align: left">
	　　天人阿修罗夜叉龙神等</p>
<p style="text-align: left">
	　　及一切世间教化彼已竟</p>
<p style="text-align: left">
	　　大慈悲精进是故入涅槃</p>
<p style="text-align: left">
	　　时阿育王闻是语已闷绝躄地。乃至以冷水洒面寻得醒寤。从地而起以十万金。供养如来涅槃之处及起塔已。礼优波笈多足而说言。我是世尊所说大弟子。我欲供养舍利。优波笈多答言。善哉善哉王心极善。是时优波笈多将阿育王入祇洹林。举右手指言。大王此是<a>舍利弗</a>塔自当供养。阿育王问优波笈多言。舍利弗功德智慧其事云何。答言是第二佛为法之将。能随如来而转法轮。<a>佛弟子</a>中智慧第一。一切世间所有智慧。十六分中不及其一。唯除如来。而说偈言。</p>
<p style="text-align: left">
	　　无等<a>正法</a>轮佛为世间转</p>
<p style="text-align: left">
	　　舍利弗随转以利益世间</p>
<p style="text-align: left">
	　　谁能说其人功德智慧海</p>
<p style="text-align: left">
	　　时阿育王心大欢喜。以十万金供养舍利弗塔。合掌说偈言。</p>
<p style="text-align: left">
	　　我礼舍利弗以恭敬心念</p>
<p style="text-align: left">
	　　大慧离烦恼为世间光明</p>
<p style="text-align: left">
	　　优波笈多复示阿育王目揵连塔说言。大王此是目揵连塔王当供养。王问言其人功德神力云何。长老答言。佛说其神力弟子之中最为第一。能以足指动天帝释最胜法堂。亦能降伏难陀优波难陀龙王。即说偈言。</p>
<p style="text-align: left">
	　　目揵连神力佛说为第一</p>
<p style="text-align: left">
	　　能以足指动帝释最胜殿</p>
<p style="text-align: left">
	　　降伏二龙王难陀波难陀</p>
<p style="text-align: left">
	　　神力功德海无有能称量</p>
<p style="text-align: left">
	　　时阿育王以十万金供养目揵连塔。合掌说偈。</p>
<p style="text-align: left">
	　　最胜之神力离生死苦恼</p>
<p style="text-align: left">
	　　我今以顶礼名闻目揵连</p>
<p style="text-align: left">
	　　优波笈多复指示言。此是摩诃迦葉塔应当供养。阿育王问言其人功德云何。长老答言。于少欲知足乃至八种及头陀苦行。佛说其人最为第一。佛以半座与其令坐。又以自身袈裟覆之。摄受苦人受持法藏。复说偈言。</p>
<p style="text-align: left">
	　　最胜大福田行少欲知足</p>
<p style="text-align: left">
	　　受持佛法藏能摄苦众生</p>
<p style="text-align: left">
	　　佛与其半座及以衣覆身</p>
<p style="text-align: left">
	　　无有人能说其大功德海</p>
<p style="text-align: left">
	　　时阿育王复以十万金。供养大迦葉塔。合掌说偈。</p>
<p style="text-align: left">
	　　常在山石窟具少欲知足</p>
<p style="text-align: left">
	　　除诸烦恼怨获得解脱果</p>
<p style="text-align: left">
	　　无比功德力是故今顶礼</p>
<p style="text-align: left">
	　　时优波笈多。复示阿育王薄拘罗塔说言。大王。此是薄拘罗塔应当供养。阿育王问言。其人功德云何。答言。佛弟子中精进无病最为第一。不曾为人说一二句法。时王令人以二十贝子供养其塔。时有大臣问阿育王。等是罗汉。何故余塔皆以金供养。而薄拘罗塔独与二十贝子以为供养。阿育王言。汝当听说。</p>
<p style="text-align: left">
	　　以智慧为灯除于无明闇</p>
<p style="text-align: left">
	　　住意为舍宅少利益世间</p>
<p style="text-align: left">
	　　是故以贝子供养于其塔</p>
<p style="text-align: left">
	　　是时二十贝子从塔处来着阿育王足。时大臣见深生惊怪而说言。此阿罗汉少欲之力。乃至已入涅槃而不受施。时优波笈多。复将阿育王至阿难塔说言。大王。此阿难塔应当供养。其是如来给事弟子能持佛语。佛说。其人弟子之中多闻第一。而说偈言。</p>
<p style="text-align: left">
	　　是长老阿难诸天人所贵</p>
<p style="text-align: left">
	　　常护持佛钵具足念慧心</p>
<p style="text-align: left">
	　　多闻为大海口说微妙语</p>
<p style="text-align: left">
	　　方便正觉意明了一切法</p>
<p style="text-align: left">
	　　为诸功德藏世尊所赞叹</p>
<p style="text-align: left">
	　　时阿育王以十万金供养阿难塔。大臣问言。何故于此最胜供养。阿育王答言。当听我说。</p>
<p style="text-align: left">
	　　佛世尊法身清净无与等</p>
<p style="text-align: left">
	　　其能摄受持故我上供养</p>
<p style="text-align: left">
	　　其然佛法灯除诸烦恼闇</p>
<p style="text-align: left">
	　　其力故法住故我上供养</p>
<p style="text-align: left">
	　　如以牛迹水不及于大海</p>
<p style="text-align: left">
	　　阿难智慧水不及佛智海</p>
<p style="text-align: left">
	　　于修多罗中佛与登王位</p>
<p style="text-align: left">
	　　故我于今日设最上供养</p>
<p style="text-align: left">
	　　时阿育王供养已竟生大欢喜。礼优波笈多足。而说偈言。</p>
<p style="text-align: left">
	　　我今生人中不失善业果</p>
<p style="text-align: left">
	　　以先功德力得作自在王</p>
<p style="text-align: left">
	　　以不真实法获得于真实</p>
<p style="text-align: left">
	　　世尊舍利塔庄严于世间</p>
<p style="text-align: left">
	　　云何修苦行于我所未作</p>
<p style="text-align: left">
	　　时阿育王礼优波笈多足。还其本国。</p>
		

	
	

		</div></div><hr><script charset='utf-8' src='../../js/footer.js'></script></body></html>