<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 法句譬喻经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 法句譬喻经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 法句譬喻经</strong></p>
<p style="text-align: left">
	　　喻老耄品第十九</p>
<p style="text-align: left">
	　　昔佛在舍卫国祇树精舍。食后为<a>天人</a>帝王臣民四辈<a>弟子</a>说<a>甘露</a>法。时有远方长老<a>婆罗门</a>七人。来至佛所稽首于地。叉手白佛言。吾等远人伏闻圣化。久<a>当归</a>命而多诸碍。今乃得来觐睹圣颜。愿为弟子得灭众苦。佛即受之悉为<a>沙门</a>。即令七人共止一房。然此七人睹见<a>世尊</a>寻为得道不惟无常共坐房中但思世事。小语大笑不计成败。命日促尽不与人期。但共喜笑迷意<a>三界</a>。佛以三达智知命欲尽。佛哀愍之起至其房。而告之曰。卿等为道当求度世。何为大笑也。一切众生以五事自恃。何谓为五。一者恃怙年少。二者恃怙端政。三者恃怙多力。四者恃怙<a>财富</a>。五者恃怙贵姓。卿等七人小语大笑。为何所恃于是世尊即说偈言。</p>
<p style="text-align: left">
	　　何喜何笑念常炽然深蔽幽冥</p>
<p style="text-align: left">
	　　不如求定见身形范倚以为安</p>
<p style="text-align: left">
	　　多想致病岂知不真老则色衰</p>
<p style="text-align: left">
	　　病无光泽皮缓肌缩死命近促</p>
<p style="text-align: left">
	　　身死神从如御弃车肉消骨散</p>
<p style="text-align: left">
	　　身何可怙</p>
<p style="text-align: left">
	　　佛说偈已七<a>比丘</a>意解望止即于佛前得阿<a>罗汉</a>道。</p>
<p style="text-align: left">
	　　昔佛在舍卫精舍。为诸天人帝王<a>说法</a>。时有婆罗门村。五百余家中有五百年少婆罗门。修婆罗术。为人憍慢不敬长老。贡高自贵以此为常。五百梵志欻自议言。沙门瞿昙自称为佛三达权智无敢共论者吾等可共请求论议事事诘问知为何如。即办供具往请佛来。佛与诸弟子往到梵志村中。坐毕行水食讫澡手。时有长老梵志夫妇二人。于此村中共行乞丐。佛知其本大富无数曾作大臣。佛即问诸年少梵志。汝等识长老婆罗门不。皆言曾识。又问。本为何似也。曰本为大臣财富无数。今者何故复行乞丐。皆言。散用无道是以守贫。佛告诸婆罗门。世有四事人不能行。<a>行者</a>得福不致此贫何谓为四。一者年盛力壮慎莫憍慢。二者年老精进不贪淫劮。三者有财珍宝常念布施。四者就师学问听受正言。如此老公不行四事。谓之有常不计成败一旦离散。譬如老鹄守此空池永无所获。于是世尊即说偈言。</p>
<p style="text-align: left">
	　　昼夜慢惰老不止淫有财不施</p>
<p style="text-align: left">
	　　不受佛言有此四蔽为自侵欺</p>
<p style="text-align: left">
	　　咄嗟老至色变作耄少时如意</p>
<p style="text-align: left">
	　　老见蹈践不修梵行又不富财</p>
<p style="text-align: left">
	　　老如白鹄守斯空池既不守戒</p>
<p style="text-align: left">
	　　又不积财老羸气竭思故何逮</p>
<p style="text-align: left">
	　　老如秋叶行秽鉴录命疾脱至</p>
<p style="text-align: left">
	　　不容后悔</p>
<p style="text-align: left">
	　　佛告梵志。世有四时。行道得福得度可免众苦。何谓为四。一者年少有力势时。二者富贵有财物时。三者得遇三尊好<a>福田</a>时。四者当计万物忧离散时。行此四事所愿皆获。必得道迹。于是世尊重说偈言。</p>
<p style="text-align: left">
	　　命欲日夜尽及时可勤力</p>
<p style="text-align: left">
	　　<a>世间</a>谛非常莫惑堕冥中</p>
<p style="text-align: left">
	　　当学然意灯自练求智慧</p>
<p style="text-align: left">
	　　离垢勿染污执烛观道地</p>
<p style="text-align: left">
	　　佛说是时放大光明照曜天地。五百年少梵志。因此心解衣毛为竖。起<a>礼佛</a>足白佛言。归命世尊愿为弟子。佛言。善来比丘。即成沙门得罗汉道。村人大小皆得道迹莫不欢欣。</p>
<p style="text-align: left">
	　　爱身品第二十</p>
<p style="text-align: left">
	　　昔有一国名多摩罗。去城七里有精舍。五百沙门常处其中。<a>读经</a>行道。有一长老比丘名摩诃卢。为人闇塞五百道人传共教之。数年之中不得一偈。众共轻之不将会同。常守精舍敕令扫除。后日国王请诸道人入宫供养。摩诃卢比丘自念言。我生世间闇塞如此。不知一偈人所薄贱。用是活为。即持绳至后园中大树下。欲自绞死。佛以道眼遥见如是。化作树神半身人现而呵之曰。咄咄比丘何为作此。摩诃卢即具陈辛苦。化神呵曰。勿得作是。且听我言。往迦葉佛时。卿作<a>三藏</a>沙门。有五百弟子自以多智轻慢众人。吝惜经义初不训诲。是以世世所生诸根闇钝。但当自责何为自贼。于是世尊现神光像即说偈言。</p>
<p style="text-align: left">
	　　自爱身者慎护所守希望欲解</p>
<p style="text-align: left">
	　　学正不寐身为第一常自勉学</p>
<p style="text-align: left">
	　　利能诲人不惓则智学先自正</p>
<p style="text-align: left">
	　　然后正人调身入慧必迁为上</p>
<p style="text-align: left">
	　　身不能利安能利人心调体正</p>
<p style="text-align: left">
	　　何愿不至本我所造后我自受</p>
<p style="text-align: left">
	　　为恶自更如刚钻珠</p>
<p style="text-align: left">
	　　摩诃卢比丘见佛现身光像。悲喜悚栗稽首佛足。思惟偈义即入定意。寻在佛前逮得罗汉道。自识<a>宿命</a>无数世事。三藏众经即贯在心。佛语摩诃卢着衣持钵就王宫食。在五百道人上坐。此诸道人是卿先世五百弟子。还为说法令得道迹。并使国王明信罪福。即受<a>佛教</a>。径入宫里坐于上座。众人心恚怪其所以。各护王意不敢呵谴。念其愚冥不晓。达嚫心为之疲。王便下食手自斟酌。摩诃卢即为达嚫。音如雷震清辞雨下。坐上道人惊怖自悔。皆得罗汉。为王说法莫不解释。群臣百官皆得须陀洹道。</p>
<p style="text-align: left">
	　　昔佛在舍卫国有五百婆罗门。常求佛便欲诽谤之。佛三达之智普见人心。愍欲度之。其果未熟因缘未到。一切罪福欲来至时。自作因缘而迎罪福。此诸梵志宿有微福。应当得度。福德牵之自作方宜。五百梵志自共议言。当使屠儿<a>杀生</a>请佛及诸众僧。佛必受请赞叹屠儿。吾等便前而共讥之。于是屠儿为之请佛。佛即受请告屠儿言。果熟自堕福熟自度。屠儿还归供设饭食。佛将诸弟子到屠儿村中。至檀越舍。梵志大小皆共<a>欢喜</a>。今日乃得佛之便耳。若当赞檀越福德者。当以其前后杀生作罪持用讥之。佛若当说其由来之罪者。当以今日之福难之。二宜之中今日乃得佛便耳。佛到即坐行水下食。于是世尊观察众心。应有度者即出舌覆面舐耳。放大光明照一城内。即以梵声说偈咒愿。</p>
<p style="text-align: left">
	　　如真人教以道活身愚者嫉之</p>
<p style="text-align: left">
	　　见而为恶行恶得恶如种苦种</p>
<p style="text-align: left">
	　　恶自受罪善自受福亦各须熟</p>
<p style="text-align: left">
	　　彼不相代习善得善亦如种甜</p>
<p style="text-align: left">
	　　佛说偈已。五百梵志意自开解。即前礼佛五体投地叉手白佛言。顽愚不及未达圣训。唯愿愍育得为沙门。佛即听受皆为沙门。村人大小见佛变化莫不欢欣。皆得道迹称之贤圣。无复屠儿之名。佛食毕讫即还精舍。</p>
<p style="text-align: left">
	　　世俗品第二十一</p>
<p style="text-align: left">
	　　昔有婆罗门国王名多味写。其王奉事异道九十六种。王忽一日发于善心欲大布施。如婆罗门法。积七宝如山持用布施。有来乞者听令自取重一撮去。如是数日其积不减。佛知是王宿福应度化作梵志。往到其国。王出相见共相礼问起居曰。何所求索莫自疑难。梵志答言。吾从远来。欲乞珍宝持作舍宅。王言。大善。自取重一撮去。梵志取一撮行七步。还着故处。王问。何故不取。梵志答曰。此才足作舍庐耳。复当娶妇俱不足用。是以不取。王言。更取三撮。梵志即取行七步复还着故处。王问梵志何以复尔。答曰。此足娶妇。复无田地奴婢牛马。计复不足是以息意也。王言。更取七撮。梵志即取行七步。复还着故处。王言。复何意故。梵志答言。若有男女当复嫁娶。吉凶用费计不足用。是以不取。王言。尽以积宝持用相上。梵志受而舍去。王甚怪之重问意故。梵志答曰。本来乞丐欲用<a>生活</a>。谛念人命处世无几。万物无常旦夕难保。因缘遂重忧苦日深。积宝如山无益于己。贪欲规图唐自艰苦。不如息意求无为道。是以不取。王意开解愿奉明教。于是梵志现<a>佛光</a>相踊住空中。为说偈言。</p>
<p style="text-align: left">
	　　虽得积珍宝崇高至于天</p>
<p style="text-align: left">
	　　如是满世间不如见道迹</p>
<p style="text-align: left">
	　　不善像如善爱如似不爱</p>
<p style="text-align: left">
	　　以苦为乐相狂夫为所厌</p>
<p style="text-align: left">
	　　于是国王见佛光相遍照天地。又闻此偈踊跃欢喜。王及群臣即受<a>五戒</a>得须陀洹道。</p>
<p style="text-align: left">
	　　述佛品第二十二</p>
<p style="text-align: left">
	　　昔佛在摩竭提界善胜道场元吉树下。德力降魔坐自惟曰。甘露法鼓闻于三千。昔父王遣五人。供养麻米执侍有劳。功<a>报应</a>叙。此五人者。在波罗奈国。于是如来从树下起。相好严仪明晖天地。威神震动。见者喜悦。至波罗奈国。未至中道逢一梵志名曰忧呼。辞亲离家求师学道。瞻睹尊妙惊喜交集。下在道侧举声叹曰。威灵感人仪雅挺特。本事何师乃得斯容。佛为忧呼而作颂曰。</p>
<p style="text-align: left">
	　　八正觉自得无离无所染</p>
<p style="text-align: left">
	　　爱尽破欲网自然无师受</p>
<p style="text-align: left">
	　　我行无师保志独无伴侣</p>
<p style="text-align: left">
	　　积一得作佛从是通圣道</p>
<p style="text-align: left">
	　　忧呼闻偈怅惘不解。即问世尊瞿昙如行。佛告梵志。欲诣波罗奈国击甘露法鼓转无上法轮。三界众圣未曾有转法轮迁人入泥洹如我今者也。忧呼大喜善哉善哉。如佛言者。愿闻甘露如应说法。梵志揖已即便过去。未到师所于道路宿。至其夜半卒便命终。佛以道眼见其已终。愍伤之曰。世间愚痴谓命有常。见佛舍去而独丧亡。法鼓震动而独不闻。甘露灭苦而独不尝。展转五道<a>生死</a>弥长。经历劫数何时得度。佛以慈愍而说偈言。</p>
<p style="text-align: left">
	　　见谛净无秽已度五道渊</p>
<p style="text-align: left">
	　　佛出照世间为除众忧苦</p>
<p style="text-align: left">
	　　得生人道难生寿亦难得</p>
<p style="text-align: left">
	　　世间有佛难<a>佛法</a>难得闻</p>
<p style="text-align: left">
	　　佛说此偈时。空中五百天人。闻偈欢忻皆得须陀洹道。</p>
<p style="text-align: left">
	　　安宁品第二十三</p>
<p style="text-align: left">
	　　昔佛在罗阅只东南三百里有山民村五百余家。为人刚强难以导化。宿世福愿应蒙开度。于是世尊化作沙门。至村分卫分卫毕竟。出于村外树下坐定入泥洹三昧。至于七日不喘不息不动不转。村人见之谓为命终。共相谓曰。沙门已死当共葬送。各持束薪就往烧之。火然薪尽佛从坐起。现道神化。光明照曜感动十方。现变毕讫还坐树下。容体静安怡悦如故。村人大小莫不惊惧。稽首谢曰。山民顽野不识神人。妄以薪火烧于未然。自惟获罪重于太山。唯垂慈赦不见咎怨。不审神人得无伤病乎。将无愁戚乎。将无饥渴乎。将无热恼乎。于是世尊和颜含笑。而说偈言。</p>
<p style="text-align: left">
	　　我生已安不愠于怨众人有怨</p>
<p style="text-align: left">
	　　我行无怨我生已安不病于病</p>
<p style="text-align: left">
	　　众人有病我行无病我生已安</p>
<p style="text-align: left">
	　　不戚于忧众人有忧我行无忧</p>
<p style="text-align: left">
	　　我生已安清净无为以乐为食</p>
<p style="text-align: left">
	　　如光音天我生已安恬惔无事</p>
<p style="text-align: left">
	　　弥薪国火安能烧我</p>
<p style="text-align: left">
	　　尔时村中五百人闻说偈已。皆作沙门得罗汉道。村人大小皆信三尊。佛与五百人飞还竹园。贤者阿难见佛与得道者俱来。前白佛言。此诸比丘。有何异德乃使世尊自往临度。佛告阿难。我未下为佛时。世有辟支佛常处是山。去村不远在一树下欲般泥洹。现道神德便取灭度。村人持薪火就往烧之。敛取<a>舍利</a>着宝瓶中埋在山顶。各共求愿愿后得道。如是沙门灭度快乐也。缘此福故应当得道。是故如来往度之耳。佛说是时天人无数皆得道迹。</p>
<p style="text-align: left">
	　　昔佛在舍卫国精舍。时有四比丘坐于树下。共相问言。一切世间何者最苦。一人言。天下之苦无过淫欲。一人言。世间之苦无过嗔恚。一人言。世间之苦无过饥渴。一人言。天下之苦莫过惊怖。共诤苦义云云不止。佛知其言往到其所。问诸比丘属论何事。即起作礼具白所论。佛言比丘汝等所论不究苦义。天下之苦莫过有身饥渴。寒热嗔恚惊怖<a>色欲</a>怨祸皆由于身。夫身者众苦之本。患祸之元。劳心极虑忧畏万端。三界蠕动更相残贼。吾我缚着生死不息。皆由于身欲离世苦。当求寂灭。摄心守正怕然无想。可得泥洹此为最乐。于是世尊即说偈言。</p>
<p style="text-align: left">
	　　热无过淫毒无过怒苦无过身</p>
<p style="text-align: left">
	　　乐无过灭无乐小乐小辩小慧</p>
<p style="text-align: left">
	　　观求大者乃获大安我为世尊</p>
<p style="text-align: left">
	　　长解无忧正度三有独降众魔</p>
<p style="text-align: left">
	　　佛说偈已告诸比丘。往昔久远无数世。时有五通比丘名精进力。在山中树下闲寂求道。时有四禽依附左右常得安隐。一者鸽二者乌三者毒蛇四者鹿。是四禽者昼行求食暮则来还。四禽一夜自相问言。世间之苦何者为重。乌言饥渴最苦。饥渴之时身羸目冥神识不宁。投身罗网不顾锋刃。我等丧身莫不由之。以此言之饥渴为苦。鸽言淫欲最苦。色欲炽盛无所顾念。危身灭命莫不由之。毒蛇言嗔恚最苦。毒意一起不避亲疏。亦能杀人复能<a>自杀</a>。鹿言惊怖最苦我游林野心恒怵惕。畏惧猎师及诸豺狼。仿佛有声奔投坑岸。母子相捐肝胆悼悸。以此言之惊怖为苦。比丘闻之即告之曰。汝等所论是其末耳。不究苦本。天下之苦无过有身。身为苦器忧畏无量。吾以是故舍俗学道。灭意断想不贪四大。欲断苦原志存泥洹。泥洹道者寂灭无形。忧患永毕尔乃大安。四禽闻之心即开解。佛告比丘尔时五通比丘则吾身是。时四禽者今汝四人是也。前世已闻苦本之义。如何今日方复云尔。比丘闻之惭愧自责。即于佛前得罗汉道。</p>
<p style="text-align: left">
	　　好喜品第二十四</p>
<p style="text-align: left">
	　　昔佛在舍卫精舍。时有四新学比丘。相将至奈树下坐禅行道。奈华荣茂色好且香。因相谓曰。世间万物何者可爱以快人情。一人言。仲春之月日木荣华游戏原野此最为乐。一人言。宗亲吉会觞酌交错。音乐歌舞此最为乐。一人言。多积财宝所欲即得。车马服饰与众有异。出入光显行者瞩目此最为乐。一人言妻妾端正彩服鲜明。香熏芬馥恣意纵情此最为乐。佛知四人应可化度。而走意六欲不惟无常。即呼四人而问之曰。属坐树下共论何事。四人以实具白所乐。佛告四人。汝等所论尽是忧畏危亡之道。非是永安最乐之法也。万物春荣秋冬衰落。宗亲欢娱皆当别离。财宝车马五家之分。妻妾美色爱憎之主也。凡夫处世兴招怨祸危身灭族。忧畏无量三涂八难苦痛万端。靡不由之矣。是以比丘舍世求道。志存无为不贪荣利。自致泥洹乃为最乐。于是世尊即说偈言。</p>
<p style="text-align: left">
	　　爱喜生忧爱喜生畏无所爱喜</p>
<p style="text-align: left">
	　　何忧何畏好乐生忧好乐生畏</p>
<p style="text-align: left">
	　　无所好乐何忧何畏贪欲生忧</p>
<p style="text-align: left">
	　　贪欲生畏解无贪欲何忧何畏</p>
<p style="text-align: left">
	　　贪法戒成至诚知惭行身近道</p>
<p style="text-align: left">
	　　为众所爱欲态不出思正乃语</p>
<p style="text-align: left">
	　　心无贪爱必截流度</p>
<p style="text-align: left">
	　　佛告四比丘昔有国王名曰普安。与邻国四王共为亲友。请此四王宴会一月。饮食娱乐极欢无比。临别之日普安王问四王曰。人居世间以何为乐。一王言。游戏为乐。一王言。宗亲吉会音乐为乐。一王言。多积财宝所欲如意为乐。一王言。爱欲恣情此最为乐。普安王言。卿等所论是苦恼之本忧畏之原前乐后苦忧悲万端。皆由此兴。不如寂静无求无欲淡泊守一得道为乐。四王闻之叹喜信解。佛告四比丘。尔时普安王者。我身是也。四王者。汝四人是也。前已说之今故不解。生死莚蔓何由休息。时四比丘重闻此义。惭愧悔过心意开悟。灭意断欲得罗汉道。</p>
<p style="text-align: left">
	　　忿怒品第二十五</p>
<p style="text-align: left">
	　　昔佛在罗阅只耆阇崛山中。时调达与阿阇贳王共议毁佛及诸弟子。王敕国人不得奉佛。众僧分卫不得施与。时<a>舍利弗</a>目连迦葉<a>须菩提</a>等。及波和提<a>比丘尼</a>等。各将弟子去到他国。唯佛与五百罗汉住崛山中。调达往至阿阇贳所与王议言。佛诸弟子今已迸散。尚有五百弟子在佛左右。愿王明日请佛入城。吾当饮五百大象令醉。佛来入城驱使醉象令踏杀之尽断其种。吾当作佛<a>教化</a>世间阿阇贳王闻之欢喜。即到佛所稽首作礼。白佛言。明日设薄施。愿屈世尊及诸弟子于宫内食。佛知其谋。答言大善。明旦当往。王退而去。还语调达佛已受请。当念前计。饮象令醉伺候待之。明日食时佛与五百罗汉共入城门。五百醉象鸣鼻而前。唐突墙壁树木摧折。行人惊怖一城战栗。五百罗汉飞在空中。独有阿难在佛边住。醉象齐头径前趣佛。佛因举手五指应时化为五百师子王。同声俱吼震动天地。于是醉象屈膝伏地不敢举头。酒醉寻解垂泪悔过。王及臣民莫不惊肃。世尊徐前至王殿上。与诸罗汉食讫咒愿。王白佛言禀性不明信彼谗言。兴造逆恶图为不轨。愿垂大慈恕我迷愚。于是世尊告阿阇贳及诸大众。世有八事兴长诽谤皆由名誉。又贪利养以致大罪累劫不息。何等为八利衰毁誉称讥苦乐。自古至今鲜不为惑。于是世尊即说偈言。</p>
<p style="text-align: left">
	　　人相谤毁自古至今既毁多言</p>
<p style="text-align: left">
	　　又毁讷忍亦毁中和世无不毁</p>
<p style="text-align: left">
	　　欲意非圣不能折中一毁一誉</p>
<p style="text-align: left">
	　　但为名利明智所誉唯称正贤</p>
<p style="text-align: left">
	　　慧人守戒无所讥谤如罗汉净</p>
<p style="text-align: left">
	　　莫而诬谤诸天咨嗟梵释所敬</p>
<p style="text-align: left">
	　　佛说偈已重告王曰。昔有国王。喜食雁肉。常遣猎师张网捕雁。日送一雁以供王食。时有雁王。将五百雁飞下求食。雁王堕网为猎师所得。余雁惊飞徘徊不去。时有一雁连翻追随不避弓矢。悲鸣吐血昼夜不息。猎师见之感怜其义。即放雁王令相随去。群雁得王欢喜回绕。尔时猎师具以闻王。王感其义断不捕雁。佛告阿阇贳王。尔时雁王者。我身是也。一雁者。阿难是也。五百群雁。今五百罗汉是也。食雁国王者。今大王是也。时猎师者。今调达是也。前世已来恒欲害我。我以大慈之力因而得济。不念怨恶自致得佛。佛说是时王及群臣莫不开解。</p>
<p style="text-align: left">
	　　尘垢品第二十六</p>
<p style="text-align: left">
	　　昔有一人无有兄弟。为小儿时父母怜爱。赤心慺慺欲令成就。将诣师友劝之书学。其儿憍蹇永不用心。朝受暮弃初不诵习。如是积年无所知识。父母呼归令治家业。其儿憍诞不念勤力。家道遂穷众事妨废。其儿放纵无所顾录。粜卖家物快心恣意。乱头徒跣衣服不净。悭贪唐突不避耻辱。愚痴自用人所恶贱国人咸憎谓之凶恶。出入行步无与语者。不自知恶反咎众人。上怨父母次责师友。先祖神灵不肯祐助。使我赖带轗轲如此。不如事佛可得其福。即到佛所为佛作礼。前白佛言。佛道宽弘无所不容。愿为弟子乞蒙听许。佛告此人。夫欲求道当行清净行。汝赍俗垢入我道中。唐自去就何所长益。不如归家孝事父母。诵习师教没命不忘。勤修居业富乐无忧。以礼自将不犯非宜。沐浴衣服慎于言行。执心守一所作事办。敏行精修人所叹慕。如此之行乃可为道耳。于是世尊即说偈言。</p>
<p style="text-align: left">
	　　不诵为言垢不勤为家垢</p>
<p style="text-align: left">
	　　不严为色垢放逸为事垢</p>
<p style="text-align: left">
	　　悭为惠施垢不善为行垢</p>
<p style="text-align: left">
	　　今世亦后世恶法为常垢</p>
<p style="text-align: left">
	　　垢中之垢莫甚于痴学当舍此</p>
<p style="text-align: left">
	　　比丘无垢</p>
<p style="text-align: left">
	　　其人闻偈自知憍痴。即承佛教欢喜还归。思惟偈义改悔自新。孝事父母尊敬师长。诵习经道勤修居业。奉戒自摄非道不行。宗族称孝乡党称悌。善名遐布国内称贤。三年之后还至佛所。五体作礼恳恻自陈。尊敬至真得全形骸。弃恶为善上下蒙庆。愿垂大慈接度为道。佛言善哉。须发寻落即成沙门。内思止观<a>四谛</a>正道。精进日登得罗汉道。</p>
<p style="text-align: left">
	　　奉持品第二十七</p>
<p style="text-align: left">
	　　昔有长老婆罗门。名萨遮尼犍。才明多智国中第一。有五百弟子。贡高自大不顾天下。以铁鍱鍱腹。人问其故答曰恐智溢出故也。闻佛出世道化明达。心怀妒嫉寤寐不安。语诸弟子。吾闻瞿昙沙门自称为佛。今当往问深妙之事。令其心悸不知所陈。即与弟子往到祇洹列住门外。遥见世尊威光赫奕如日初出。五情腾踊喜惧交错。于是径前为佛作礼。佛命就座坐讫尼犍问佛言。何谓为道。何谓为智。何谓为长老。何谓为端正。何谓为沙门。何谓为比丘。何谓为仁明。何谓为有道何谓为奉戒。若能解答愿为弟子。于是世尊观其所应以偈答言。</p>
<p style="text-align: left">
	　　常愍好学正心以行</p>
<p style="text-align: left">
	　　唯怀宝慧是谓为道</p>
<p style="text-align: left">
	　　所谓智者不必辩言</p>
<p style="text-align: left">
	　　无恐无惧守善为智</p>
<p style="text-align: left">
	　　所谓老者不以年耆</p>
<p style="text-align: left">
	　　形熟发白蠢愚而已</p>
<p style="text-align: left">
	　　谓怀谛法顺调慈仁</p>
<p style="text-align: left">
	　　明达清洁是为长老</p>
<p style="text-align: left">
	　　所谓端正非色如华</p>
<p style="text-align: left">
	　　贪嫉虚饰言行有违</p>
<p style="text-align: left">
	　　谓能舍恶根原已断</p>
<p style="text-align: left">
	　　慧而无恚是谓端正</p>
<p style="text-align: left">
	　　所谓沙门不必除发</p>
<p style="text-align: left">
	　　妄语贪取有欲如凡</p>
<p style="text-align: left">
	　　谓能止恶恢廓弘道</p>
<p style="text-align: left">
	　　息心灭意是谓沙门</p>
<p style="text-align: left">
	　　所谓比丘非持乞食</p>
<p style="text-align: left">
	　　邪行望彼求名而已</p>
<p style="text-align: left">
	　　谓舍罪业净修梵行</p>
<p style="text-align: left">
	　　慧能破恶是为比丘</p>
<p style="text-align: left">
	　　所谓仁明非口所言</p>
<p style="text-align: left">
	　　用心不精外顺而已</p>
<p style="text-align: left">
	　　谓心无为内行清虚</p>
<p style="text-align: left">
	　　此彼寂灭是为仁明</p>
<p style="text-align: left">
	　　所谓有道非救一物</p>
<p style="text-align: left">
	　　普济天下无害无道</p>
<p style="text-align: left">
	　　奉持法者不以多言</p>
<p style="text-align: left">
	　　虽素少闻身依法行</p>
<p style="text-align: left">
	　　守道不忘是为奉法</p>
<p style="text-align: left">
	　　萨遮尼犍及五百弟子。闻佛此偈欢喜开解。弃捐贡高皆作沙门。尼干一人发<a>菩萨</a>心。五百弟子皆得阿罗汉道。</p>
<p style="text-align: left">
	　　道行品第二十八</p>
<p style="text-align: left">
	　　昔有婆罗门。年少<a>出家</a>学道。至年六十不能得道。婆罗门法六十不得道。然后归家娶妇为居。生得一男端正可爱。至年七岁书学聪了。才辩出口有踰人之操。卒得重病一宿命终。梵志怜惜不能自胜。伏其尸上气绝复苏。亲族谏喻强夺殡殓埋着城外。梵志自念。我今啼哭计无所益。不如往至阎罗王所乞索儿命。于是梵志沐浴斋戒。赍持华香发舍而去。所在问人阎罗王所治处为在何许。展转前行行数千里。至深山中见诸得道梵志。复问如前。诸梵志问曰。卿问阎罗王所治处欲求何等。答言我有一子。辩慧过人。近日卒亡。悲穷懊恼不能自解。欲至阎罗王所乞索儿命还将归家养以备老。诸梵志等愍其愚痴。即告之曰。阎罗王所治处。非是生人可得到也。当视卿方宜。从此西行四百余里有大川其中有城。此是诸天神案行世间停宿之城。阎罗王常以月八日案行必过此城。卿持斋戒往必见之。梵志欢喜奉教而去。到其川中见好城郭。宫殿屋宇如忉利天梵志诣门<a>烧香</a>翘脚咒愿求见阎罗王。王敕门人问之。梵志启言。晚生一男欲以备老。养育七岁近日命终。唯愿大王垂恩布施还我儿命。阎罗王言大善。卿儿今在东园中戏自往将去。梵志即往见儿与诸小儿共戏。即前抱之向之啼泣曰。我昼夜念汝食寐不甘。汝宁念父母辛苦以不。小儿惊唤逆呵之曰。痴騃老翁不达道理。寄住须臾名之为子。勿妄多言不如早去。今我此间自有父母。邂逅之间唐自抱乎。梵志怅然悲泣而去。即自念言。我闻瞿昙沙门知人魂神变化之道。当往问之。于是梵志即还求至佛所。时佛在舍卫祇洹为大众说法。梵志见佛稽首作礼。具以本末向佛陈之。实是我儿不肯见认。反谓我为痴騃。老翁寄住须臾认我为子。永无父子之情何缘乃尔。佛告梵志汝实愚痴。人死神去便更受形。父母妻子因缘会居。譬如寄客起则离散。愚迷缚着计为己有。忧悲苦恼不识根本。沉溺生死未央休息。唯有慧者不贪恩爱。觉苦舍习勤修经戒。灭除识想生死得尽。于是世尊即说偈言。</p>
<p style="text-align: left">
	　　人荣妻子不观病法</p>
<p style="text-align: left">
	　　死命卒至如水湍骤</p>
<p style="text-align: left">
	　　父子不救余亲何望</p>
<p style="text-align: left">
	　　命尽怙亲如盲守锭</p>
<p style="text-align: left">
	　　慧解是意可修经戒</p>
<p style="text-align: left">
	　　仂行度世一切除苦</p>
<p style="text-align: left">
	　　远离诸渊如风却云</p>
<p style="text-align: left">
	　　已灭思想是为知见</p>
<p style="text-align: left">
	　　智为世长憺乐无为</p>
<p style="text-align: left">
	　　如受正教生死得尽</p>
<p style="text-align: left">
	　　梵志闻偈[火*霍]然意解。知命无常妻子如客。稽首委质愿为沙门。佛言善哉。须发自落法衣在身。即成比丘。思惟偈义灭爱断想。即于座上得阿罗汉道。</p>
<p style="text-align: left">
	　　广衍品第二十九</p>
<p style="text-align: left">
	　　昔佛在舍卫国说法教化。天龙鬼神帝王人民三时往听。彼时国王名波斯匿。为人憍慢放恣情欲。目惑于色。耳乱于声。鼻着馨香。口恣五味。身受细滑。食饮极美初无厌足。食遂进多恒苦饥虚。厨膳不废以食为常。身体肥盛乘舆不胜卧起呼吸但苦短气。气闭息绝经时惊觉。坐卧呻吟恒苦身重。不能转侧以身为患。便敕严驾往到佛所。侍者扶持问讯。却坐叉手。白佛言。世尊。违远侍觐咨受无阶。不知何罪身为自肥。不能<a>自觉</a>何故使尔。每自患之。是以违替不数礼觐。佛告大王。人有五事令人常肥。一者数食。二者喜眠。三者憍乐。四者无愁。五者无事。是为五事喜令人肥。若欲不肥减食粗燥然后乃瘦。于是世尊即说偈言。</p>
<p style="text-align: left">
	　　人当有念意每食知自少</p>
<p style="text-align: left">
	　　从是痛用薄节消而保寿</p>
<p style="text-align: left">
	　　王闻此偈欢喜无量。即呼厨士而告之曰。受诵此偈若下食时先为我说然后下食。王辞还宫厨士下食辄便说偈。王闻偈喜日减一匙。食转减少遂以身轻即瘦如前。自见如此欢欣<a>念佛</a>。即起步行往到佛所为佛作礼。佛命令坐而问王曰。车马人从为所在也何缘步行。王喜白佛。前得佛教奉行<a>如法</a>。今者身轻世尊之力。是以步来知为何如。佛告大王。世人如此不知无常。长身情欲不念为福。人死神去留身坟塳。智者养神愚者养身。若能解此奉修圣教。于是世尊重说偈言。</p>
<p style="text-align: left">
	　　人之无闻老如特牛但长肌肥</p>
<p style="text-align: left">
	　　无有智慧生死无聊往来艰难</p>
<p style="text-align: left">
	　　意倚贪身更苦无端慧人见苦</p>
<p style="text-align: left">
	　　是以弃身灭意断欲爱尽无生</p>
<p style="text-align: left">
	　　王重闻偈欣然意解。即发无上正真道意。听者无数皆得<a>法眼</a>。</p>
<p style="text-align: left">
	　　<a>地狱</a>品第三十</p>
<p style="text-align: left">
	　　昔舍卫国有婆罗门师。名富兰迦葉。与五百弟子相随。国王人民先共奉事。佛初得道与诸弟子从罗阅只至舍卫国。身相显赫道教弘美。国王中宫率土人民莫不奉敬。于是富兰迦葉起嫉妒意。欲毁世尊独望敬事。即将弟子见波斯匿王而自陈曰。吾等长老先学国之旧师。沙门瞿昙后出求道。实无神圣自称为佛。而王舍我欲专奉之。今欲与佛捔试<a>道德</a>。知谁为胜。胜者王便终身奉之。王言大善。王即严驾往到佛所。礼毕白言。富兰迦葉欲与世尊捔尽道力现神变化。不审世尊为可尔不。佛言大佳。结期七日当捔变化。王于城东平广好地立二高座。高四十丈七宝庄校。施设幢幡整顿座席。二座中间相去二里。二部弟子各坐其下。国王群臣大众云集。欲观二人捔其神化。于时迦葉与诸弟子先到座所登梯而上。有鬼神王名曰般师。见迦葉等虚妄嫉妒。即起大风吹其高座。坐具颠倒幢幡飞扬。雨沙砾石眼不得视。世尊高座淡然不动。佛与大众庠序而来。方向高座忽然已上。众僧一切寂然次坐。王及群臣加敬稽首白佛言。愿垂神化厌伏邪见。并令国人明信正真。于是世尊即于座上[火*霍]然不现。即升<a>虚空</a>奋大光明。东没西现四方亦尔。身出水火上下交易。坐卧空中十二变化。没身不现还在座上。天龙鬼神华香供养。赞善之声震动天地。富兰迦葉自知无道。低头惭愧不敢举目。于是金刚力士举金刚杵。杵头火出以拟迦葉。何以不现卿变化乎。迦葉惶怖投座而走。五百弟子奔波迸散。世尊威颜容无欣戚。还到祇树给孤独园国王群臣欢喜辞退。于是富兰迦葉与诸弟子受辱而去。去至道中逢一老优婆夷。字摩尼。逆骂之曰。卿等群愚不自忖度。而欲与佛比捔道德。狂愚欺诳不知羞耻。亦可不须持此面目行于世间也。富兰迦葉羞诸弟子至江水边。诳诸弟子我今投水必生梵天。若我不还则知彼乐。诸弟子待之不还。自共议言。师必上天我何宜住。一一投水冀当随师。不知罪牵皆堕地狱。后日国王闻其如此。甚惊怪之往到佛所。白佛言。富兰迦葉师徒迷愚何缘乃尔。佛告王曰。富兰迦葉师徒重罪有二。一者三毒炽盛自称得道。二者谤毁如来欲望敬事。以此二罪应堕地狱。殃咎催逼使其投河。身死神去受苦无量。是以智者守摄其心。内不兴恶外罪不至。譬如边城与寇连接。守备牢固无所畏惧。内人安隐外寇不入。智者自护亦复如是。于是世尊即说偈言。</p>
<p style="text-align: left">
	　　妄证求赂行已不正</p>
<p style="text-align: left">
	　　怨谮良人以枉治世</p>
<p style="text-align: left">
	　　罪牵斯人自投于坑</p>
<p style="text-align: left">
	　　如备边城中外牢固</p>
<p style="text-align: left">
	　　自守其心非法不生</p>
<p style="text-align: left">
	　　行缺致忧令堕地狱</p>
<p style="text-align: left">
	　　佛说偈已重告王曰。乃往昔时有二猕猴王。各主五百猕猴。一王起嫉妒意欲杀一王。规图独治便往共斗。数数不如羞惭退去。到大海边海曲之中。有水聚沫风吹积聚高数百丈。猕猴王愚痴谓是雪山。语群辈言。久闻海中有雪山其中快乐甘果恣口。今日乃见。吾当先往行视。若审乐者不能复还。若不乐者当来语汝。于是上树尽力跳腾。投聚沫中溺没海底。余者怪之不出。谓必大乐。一一投中断群溺死。佛告王曰。尔时嫉妒猕猴王者。今富兰迦葉是也。群辈者今富兰迦葉弟子五百人是也。彼一猕猴王者。我身是也。富兰迦葉前世坐怀嫉妒。为罪所牵自投聚沫绝群断种。今复诽谤尽投江河。罪对使然累劫无限。王闻信解作礼而去。</p>
<p style="text-align: left">
	　　昔有七比丘入山学道。十二年中不能得道。自共议言学道甚难。毁形执节不避寒苦。终身乞食受辱难堪。道卒叵得罪难可除。唐自劳勤殒命山中。不如归家修立门户娶妻养子。广为利业快心乐意安知后事。于是七人即起出山。佛遥知之应当得度。不忍小苦终堕地狱甚可怜伤。佛即化作沙门往到谷口。逢七比丘。化人问曰。久承学道何以来出。七人答言。学道勤苦罪根难拔。分卫乞食受辱难堪。又此山中无供养者。璅璅积年恒守俭约。唐自困苦道不可得。且欲还家广求利业。大作资财后老求道。化沙门言。且止且止。听我所言。人命无常旦不保夕学道虽难前苦后乐。居家艰难亿劫无息妻息会止愿同安利。欲望永乐不遭患难。是犹<a>治病</a>服毒有增无损也。三界有形皆有忧恼。唯有信戒无放逸意。精进得道众苦永毕。于是化沙门现佛身相。光像巍巍即说偈言。</p>
<p style="text-align: left">
	　　学难舍罪难居在家亦难</p>
<p style="text-align: left">
	　　会止同利难艰难无过有</p>
<p style="text-align: left">
	　　比丘乞求难何可不自勉</p>
<p style="text-align: left">
	　　精进得自然终无欲于人</p>
<p style="text-align: left">
	　　有信则戒成从戒多致宝</p>
<p style="text-align: left">
	　　亦从得谐偶在所见供养</p>
<p style="text-align: left">
	　　一坐一处卧一行不放恣</p>
<p style="text-align: left">
	　　守一以正心心乐居树间</p>
<p style="text-align: left">
	　　于是七比丘见佛身相。又闻此偈惭怖战栗。五体投地稽首佛足。摄心悔过作礼而去。还入山中殒命精进。思惟偈义。守一正心闲居寂灭得罗汉道。</p>
		

	
	

		</div></div><hr><script charset='utf-8' src='../../js/footer.js'></script></body></html>