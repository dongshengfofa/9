<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，龙树菩萨劝诫王颂' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>龙树菩萨劝诫王颂</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong><a>龙树菩萨</a>劝诫王颂</strong></p>
<p style="text-align: left">　　此颂是龙树<a>菩萨</a>以诗代书。寄与南印度亲友乘土国王一首。此书已先译神州处藏人多不见。遂令妙语不得详知。为此更定本文。冀使<a>流通</a>罔滞。<a>沙门</a>义净创至东印度耽摩立底国译。</p>
<p style="text-align: left">　　有情无知覆心故由此兴悲为开解</p>
<p style="text-align: left">　　大德龙树为国王寄书与彼令修学</p>
<p style="text-align: left">　　此一行颂乃是后人所述标书本意也。</p>
<p style="text-align: left">　　具德我演如如教为生福爱而兴述</p>
<p style="text-align: left">　　真善宜应可审听此颂名为圣只底</p>
<p style="text-align: left">　　随何木等雕佛像诸有智者咸供养</p>
<p style="text-align: left">　　纵使我诗非巧妙依<a>正法</a>说勿当轻</p>
<p style="text-align: left">　　王虽先解如如教更闻佛语增胜解</p>
<p style="text-align: left">　　犹如粉壁月光辉岂不鲜明益姝妙</p>
<p style="text-align: left">　　<a>佛法</a>并僧众施戒及与天</p>
<p style="text-align: left">　　一一功德聚佛说应常念</p>
<p style="text-align: left">　　十善诸业道身语意常亲</p>
<p style="text-align: left">　　远离于诸酒亦行清净命</p>
<p style="text-align: left">　　知财体非固<a>如法</a>施苾刍</p>
<p style="text-align: left">　　贫贱及再生来世为亲友</p>
<p style="text-align: left">　　众德依戒住如地长一切</p>
<p style="text-align: left">　　勿冗瘦杂悕佛说应常习</p>
<p style="text-align: left">　　施戒忍勇定惠不可称量</p>
<p style="text-align: left">　　此能到应修渡有海成佛</p>
<p style="text-align: left">　　若<a>孝养</a>父母其家有梵王</p>
<p style="text-align: left">　　现招善名称来世生天堂</p>
<p style="text-align: left">　　杀盗淫妄说耽食爱高床</p>
<p style="text-align: left">　　断诸酒歌舞华彩及涂香</p>
<p style="text-align: left">　　若女男能成此八支圣戒</p>
<p style="text-align: left">　　欲界六天上长净善当生</p>
<p style="text-align: left">　　悭谄诳贪怠慢淫嗔氏族</p>
<p style="text-align: left">　　多闻年少娇并视如怨贼</p>
<p style="text-align: left">　　说无生由勤有死因放逸</p>
<p style="text-align: left">　　勤能长善法尔可修谨慎</p>
<p style="text-align: left">　　先时离放逸后若改勤修</p>
<p style="text-align: left">　　犹如云翳除良宵睹明月</p>
<p style="text-align: left">　　孙陀罗难陀央具理摩罗</p>
<p style="text-align: left">　　达舍绮莫迦翻恶皆成善</p>
<p style="text-align: left">　　勇进无同忍勿使忿势行</p>
<p style="text-align: left">　　终得不还位佛证可除嗔</p>
<p style="text-align: left">　　他人打骂我欺陵夺我财</p>
<p style="text-align: left">　　怀恨招怨诤舍恨眠安乐</p>
<p style="text-align: left">　　如于水土石人心尽彼同</p>
<p style="text-align: left">　　起烦恼前胜爱法者如后</p>
<p style="text-align: left">　　佛说三种语人美实虚言</p>
<p style="text-align: left">　　犹如蜜花粪弃后可行前</p>
<p style="text-align: left">　　今明后亦明今闇后还闇</p>
<p style="text-align: left">　　或今明后闇或今闇后明</p>
<p style="text-align: left">　　如是四种人王当依第一</p>
<p style="text-align: left">　　自有生如熟亦有熟如生</p>
<p style="text-align: left">　　亦有熟如熟或复生如生</p>
<p style="text-align: left">　　庵没罗果中有如是差别</p>
<p style="text-align: left">　　人亦同彼四难识王应知</p>
<p style="text-align: left">　　勿睹他妻室设观如母女</p>
<p style="text-align: left">　　姊妹想随年起贪思不净</p>
<p style="text-align: left">　　如闻子藏命防持躁动心</p>
<p style="text-align: left">　　兽药刀怨火无令欲乐侵</p>
<p style="text-align: left">　　由欲作无利譬如兼博果</p>
<p style="text-align: left">　　佛说彼应除<a>生死</a>牢枷锁</p>
<p style="text-align: left">　　谲诳常摇境能降斯六识</p>
<p style="text-align: left">　　执仗扫众怨许初为勇极</p>
<p style="text-align: left">　　臭气九门众秽室行躯难满薄皮缠</p>
<p style="text-align: left">　　请看少女除庄彩折别形骸恶叵言</p>
<p style="text-align: left">　　癞虫穿已痛求安就火边</p>
<p style="text-align: left">　　止息无由免耽欲亦同然</p>
<p style="text-align: left">　　为知真胜理作意观众事</p>
<p style="text-align: left">　　唯斯德应习无余法可亲</p>
<p style="text-align: left">　　若人具族望貌美复多闻</p>
<p style="text-align: left">　　无智破尸罗是人何足责</p>
<p style="text-align: left">　　若人无族望貌丑寡知闻</p>
<p style="text-align: left">　　有智护尸罗人皆应供养</p>
<p style="text-align: left">　　利无利苦乐称无称毁讥</p>
<p style="text-align: left">　　了俗世八法齐心离斯境</p>
<p style="text-align: left">　　再生天乞士父母妻子人</p>
<p style="text-align: left">　　勿由斯造罪狱果他不分</p>
<p style="text-align: left">　　若行诸罪业非如刀斩伤</p>
<p style="text-align: left">　　待至临终际恶业果全彰</p>
<p style="text-align: left">　　信戒施净闻惭愧及正慧</p>
<p style="text-align: left">　　七财牟尼说共有物诚虚</p>
<p style="text-align: left">　　博弈乐观諠杂境懒惰恶友敦亲志</p>
<p style="text-align: left">　　饮酒非时行六过此劫芳名尔应弃</p>
<p style="text-align: left">　　求财少欲最人天师盛陈</p>
<p style="text-align: left">　　若能修少欲虽贫是富人</p>
<p style="text-align: left">　　若人广求诸事者还被尔许苦来加</p>
<p style="text-align: left">　　智者若不修少欲受恼还如众首蛇</p>
<p style="text-align: left">　　禀性抱怨如杀者欺轻夫主如男偶</p>
<p style="text-align: left">　　纵使片物必行偷宜可弃兹三贼妇</p>
<p style="text-align: left">　　顺若姊妹慈如母随从若婢伴犹亲</p>
<p style="text-align: left">　　如兹四妇宜应供应知此室号<a>天人</a></p>
<p style="text-align: left">　　受餐如服药知量去贪嗔</p>
<p style="text-align: left">　　不为肥憍傲但欲住持身</p>
<p style="text-align: left">　　勤躯度永日于初后夜中</p>
<p style="text-align: left">　　眠梦犹存念勿使命虚终</p>
<p style="text-align: left">　　慈悲喜正舍修习可常研</p>
<p style="text-align: left">　　上流虽未入能生梵世天</p>
<p style="text-align: left">　　舍杂欲苦寻喜乐随业当生四地中</p>
<p style="text-align: left">　　大梵光音及遍净广果天生与彼同</p>
<p style="text-align: left">　　若恒修对治德胜愍众生</p>
<p style="text-align: left">　　此五行为善不行为大恶</p>
<p style="text-align: left">　　雨盐碱少水岂若泻江池</p>
<p style="text-align: left">　　纵令微罪业善大殄应知</p>
<p style="text-align: left">　　嗔掉举恶作惛睡欲贪疑</p>
<p style="text-align: left">　　如斯五盖贼常偷诸善利</p>
<p style="text-align: left">　　有五最胜法信勇念定慧</p>
<p style="text-align: left">　　于此应勤习能招根力顶</p>
<p style="text-align: left">　　病苦死爱别斯皆自业为</p>
<p style="text-align: left">　　未度可勤修对品亡娇恣</p>
<p style="text-align: left">　　若悕天<a>解脱</a>尔当修<a>正见</a></p>
<p style="text-align: left">　　设使人行善邪见招恶果</p>
<p style="text-align: left">　　无乐常<a>无我</a>不净审知人</p>
<p style="text-align: left">　　<a>妄念</a>四倒见难苦在兹身</p>
<p style="text-align: left">　　说色不是我我非有于色</p>
<p style="text-align: left">　　色我非更在知余四蕴空</p>
<p style="text-align: left">　　不从时节生非自然本性</p>
<p style="text-align: left">　　非无因<a>自在</a>从愚业爱生</p>
<p style="text-align: left">　　戒禁见身见及毗织吉蹉</p>
<p style="text-align: left">　　应知三种结能缚木叉门</p>
<p style="text-align: left">　　解脱终依己不由他伴成</p>
<p style="text-align: left">　　勤修闻戒定四<a>真谛</a>便生</p>
<p style="text-align: left">　　增上戒心慧兹学可常修</p>
<p style="text-align: left">　　百五十余戒咸归此三摄</p>
<p style="text-align: left">　　于身住身念兹路善修常</p>
<p style="text-align: left">　　如其亏<a>正念</a>诸法尽沦亡</p>
<p style="text-align: left">　　<a>寿命</a>多灾厄如风吹水泡</p>
<p style="text-align: left">　　若得瞬息停卧起成希有</p>
<p style="text-align: left">　　卒归灰燥烂粪秽难久持</p>
<p style="text-align: left">　　观身非实法灭坏堕分离</p>
<p style="text-align: left">　　大地迷卢海七日出烧燃</p>
<p style="text-align: left">　　况此极微躯那不成煨烬</p>
<p style="text-align: left">　　如是无常亦非久无归无救无家室</p>
<p style="text-align: left">　　生死胜人须厌背并若<a>芭蕉</a>体无实</p>
<p style="text-align: left">　　海龟投木孔一会甚难遭</p>
<p style="text-align: left">　　弃畜成人体恶行果还招</p>
<p style="text-align: left">　　金宝盘除粪斯为是大痴</p>
<p style="text-align: left">　　若生人作罪全成极憃儿</p>
<p style="text-align: left">　　生中依善友及发于正愿</p>
<p style="text-align: left">　　先身为福业四大轮全获</p>
<p style="text-align: left">　　佛言近善友全梵行是亲</p>
<p style="text-align: left">　　善士依佛故众多证圆寂</p>
<p style="text-align: left">　　邪见生鬼畜泥黎法不闻</p>
<p style="text-align: left">　　边地蔑戾车生便痴哑性</p>
<p style="text-align: left">　　或生长寿天除八无暇过</p>
<p style="text-align: left">　　闲暇既已得尔可务当生</p>
<p style="text-align: left">　　爱别老病死斯等众苦处</p>
<p style="text-align: left">　　智者应生厌说少过应听</p>
<p style="text-align: left">　　母或改为妇父乃转成儿</p>
<p style="text-align: left">　　怨家翻作友迁流无定规</p>
<p style="text-align: left">　　一一饮母乳过于四海水</p>
<p style="text-align: left">　　转受异生身更饮多于彼</p>
<p style="text-align: left">　　过去一一生身骨展转积若妙高山</p>
<p style="text-align: left">　　地土丸为酸枣核数己形躯岂尽边</p>
<p style="text-align: left">　　梵主世皆供业力终沦地</p>
<p style="text-align: left">　　纵绍转轮王回身化奴使</p>
<p style="text-align: left">　　三十三天中妓女乐多时受已堕泥黎</p>
<p style="text-align: left">　　速疾碜毒经诸苦磨身碎体镇号啼</p>
<p style="text-align: left">　　妙高岑受乐地软随其足</p>
<p style="text-align: left">　　转受煻煨苦行经粪屎狱</p>
<p style="text-align: left">　　<a>欢喜</a>芳园里天女随游戏</p>
<p style="text-align: left">　　堕落剑林中截手足耳鼻</p>
<p style="text-align: left">　　或入曼陀妙池浴天女金花艳彩容</p>
<p style="text-align: left">　　舍身更受泥黎苦热焰难当灰涧中</p>
<p style="text-align: left">　　欲天受法乐除贪大梵天</p>
<p style="text-align: left">　　更堕阿毗止薪焰苦恒连</p>
<p style="text-align: left">　　或生居日月身光遍四洲</p>
<p style="text-align: left">　　一朝归黑闇展手见无由</p>
<p style="text-align: left">　　三种灯明福死后可持将</p>
<p style="text-align: left">　　独入无边闇日月不流光</p>
<p style="text-align: left">　　有命黑绳热合叫无间下</p>
<p style="text-align: left">　　斯等恒缠苦烧诸行恶者</p>
<p style="text-align: left">　　或若麻床[打-丁+此]或粉如细末</p>
<p style="text-align: left">　　如利斧斫木犹如锯解割</p>
<p style="text-align: left">　　猛火恒煎煮令饮热铜浆</p>
<p style="text-align: left">　　驱令上剑刺叉身热铁床</p>
<p style="text-align: left">　　或时高举手铁牙猛狗餐</p>
<p style="text-align: left">　　鹰鸟觜爪利任彼啅心肝</p>
<p style="text-align: left">　　虻蝇及诸虫其数过千亿</p>
<p style="text-align: left">　　利觜唼身躯急堕皆餐食</p>
<p style="text-align: left">　　若人具造众罪业闻苦身自不干堕</p>
<p style="text-align: left">　　如此顽騃金刚性气尽泥犁遭猛火</p>
<p style="text-align: left">　　时观尽变闻应念读诵经论常寻鞠</p>
<p style="text-align: left">　　泥犁听响已惊惶如何遣当斯异熟</p>
<p style="text-align: left">　　于诸乐中谁是最爱尽无生乐最精</p>
<p style="text-align: left">　　于众苦内谁为极无间泥犁苦极成</p>
<p style="text-align: left">　　人间一日中屡刺三百槊</p>
<p style="text-align: left">　　比<a>地狱</a>轻苦毫分宁相捅</p>
<p style="text-align: left">　　此处受极苦经百俱胝秋</p>
<p style="text-align: left">　　如其恶未尽命舍定无由</p>
<p style="text-align: left">　　如是诸恶果种由身语心</p>
<p style="text-align: left">　　尔勤随力护轻尘恶勿侵</p>
<p style="text-align: left">　　或入傍生趣杀缚苦恒亲</p>
<p style="text-align: left">　　远离于寂善更互被艰辛</p>
<p style="text-align: left">　　或被杀缚苦求珠尾角皮</p>
<p style="text-align: left">　　锥鞭钩斲顶踏拍任他骑</p>
<p style="text-align: left">　　受鬼望不遂无敌苦常临</p>
<p style="text-align: left">　　饥渴及冷热困怖苦恒侵</p>
<p style="text-align: left">　　口小如针孔腹大等山丘</p>
<p style="text-align: left">　　饥缠纵己粪得少定无由</p>
<p style="text-align: left">　　形如枯杌树皮方作衣服</p>
<p style="text-align: left">　　炬口夜夜然飞蛾堕充食</p>
<p style="text-align: left">　　血脓诸不净福少获无从</p>
<p style="text-align: left">　　更相口排逼还餐瘿熟痈</p>
<p style="text-align: left">　　月下便招热日中身遂寒</p>
<p style="text-align: left">　　望果唯空树瞻江水剩干</p>
<p style="text-align: left">　　如是受众苦经万五千年</p>
<p style="text-align: left">　　长时击身命良由苦器坚</p>
<p style="text-align: left">　　若生饥鬼中遭斯一味苦</p>
<p style="text-align: left">　　非贤涩者爱佛说由悭垢</p>
<p style="text-align: left">　　生天虽受乐福尽苦难思</p>
<p style="text-align: left">　　终归会坠堕勿乐可应知</p>
<p style="text-align: left">　　厌坐衣沾垢身光有变衰</p>
<p style="text-align: left">　　液下新流汗头上故花萎</p>
<p style="text-align: left">　　如斯五相现天众死无疑</p>
<p style="text-align: left">　　地居人若卒闷乱改常仪</p>
<p style="text-align: left">　　若从天处堕众善尽无余</p>
<p style="text-align: left">　　任落傍生鬼泥犁随一居</p>
<p style="text-align: left">　　阿苏罗本性纵令全觉慧</p>
<p style="text-align: left">　　忿天生苦心趣遮于见谛</p>
<p style="text-align: left">　　如是漂流生死处天人畜及阿苏罗</p>
<p style="text-align: left">　　下贱业生众苦器鬼趣兼投捺落迦</p>
<p style="text-align: left">　　纵使烈火燃头上遍身衣服焰皆通</p>
<p style="text-align: left">　　此苦无暇能除拂无生住想<a>涅槃</a>中</p>
<p style="text-align: left">　　尔求尸罗及定慧寂静调柔离垢殃</p>
<p style="text-align: left">　　涅槃无尽无老死四大日月悉皆亡</p>
<p style="text-align: left">　　念择法勇进定慧喜轻安</p>
<p style="text-align: left">　　此七菩提分能招妙涅槃</p>
<p style="text-align: left">　　无慧定非有缺定慧便溺</p>
<p style="text-align: left">　　若其双运者有海如牛迹</p>
<p style="text-align: left">　　十四不记法日亲之所说</p>
<p style="text-align: left">　　于此勿应思不能令觉灭</p>
<p style="text-align: left">　　从无知起业由业复生识</p>
<p style="text-align: left">　　识缘于名色名色生六处</p>
<p style="text-align: left">　　六处缘于触触生缘于受</p>
<p style="text-align: left">　　受既缘于爱由爱招于取</p>
<p style="text-align: left">　　取复缘于有有复缘于生</p>
<p style="text-align: left">　　生缘于老死忧病求不得</p>
<p style="text-align: left">　　轮回大苦蕴斯应速断除</p>
<p style="text-align: left">　　如其生若灭众苦珍无余</p>
<p style="text-align: left">　　最胜言教藏深妙缘起门</p>
<p style="text-align: left">　　如能正见此便观无上尊</p>
<p style="text-align: left">　　正见命正念正定语业思</p>
<p style="text-align: left">　　此谓八圣道为寂可修治</p>
<p style="text-align: left">　　无由集爱起托身众苦生</p>
<p style="text-align: left">　　除斯证解脱八圣道宜行</p>
<p style="text-align: left">　　即此瑜伽业四种圣谛因</p>
<p style="text-align: left">　　虽居舍严饰智遮烦恼津</p>
<p style="text-align: left">　　不从空处堕如谷因地造</p>
<p style="text-align: left">　　诸先证法人皆凡具烦恼</p>
<p style="text-align: left">　　何假多陈述除恼略呈言</p>
<p style="text-align: left">　　事由情可伏圣谈心是源</p>
<p style="text-align: left">　　如上所陈法苾刍难总行</p>
<p style="text-align: left">　　随能修一事勿令虚夭生</p>
<p style="text-align: left">　　众善皆<a>随喜</a>妙行三自修</p>
<p style="text-align: left">　　回向为成佛福聚令恒收</p>
<p style="text-align: left">　　后生寿无量广度于天人</p>
<p style="text-align: left">　　犹如观自在极难等怨亲</p>
<p style="text-align: left">　　生老病死三毒除佛国托生为世父</p>
<p style="text-align: left">　　寿命时长量叵知同彼大觉弥陀主</p>
<p style="text-align: left">　　开显尸罗及舍惠天地<a>虚空</a>名遍彰</p>
<p style="text-align: left">　　大地居人及天众勿使妖妍女爱伤</p>
<p style="text-align: left">　　烦恼羁缠有情众绝流生死登正觉</p>
<p style="text-align: left">　　<a>超度</a><a>世间</a>但有名由获无生离尘浊</p>
<p style="text-align: left">　　阿离野那伽曷树那菩提萨埵苏颉里蜜离佉了。(阿离野是圣。那伽是龙是象。曷树那义翻为猛。菩提萨埵谓是觉情。苏颉里即是亲密。离佉者书也。先云龙树者讹也)</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>