<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，达摩多罗禅经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>达摩多罗禅经</center></div><div class='fo'><center>经文出处:来自无量光明网</center><br/><br>
			<div style="text-align: center">第一卷&nbsp;&nbsp; 第二卷
<p>&nbsp;</p>
<p style="text-align: left">　　<strong>达摩多罗禅经 </strong>卷上<br />
<br />
　　达摩多罗禅经序</p>
<p style="text-align: left">　　夫三业之兴以禅智为宗。虽精粗异分而阶籍有方。是故发轸分逵涂无乱[跳-兆+(轍-車)]。革俗成务。功不待积。静复所由。则幽诣造微。渊博难究。然理不云昧。庶旨统可寻。试略而言。禅非智无以穷其寂。智非禅无以深其照。然则禅智之要。照寂之谓其相济也。照不离寂。寂不离照。感则俱游。应必同趣。功玄于在用。交养于万法。其妙物也。运群动以至一而不有。廓大像于未形而不无。无思无为。而无不为是故洗心静乱者以之研虑。悟彻入微者以之穷神也。若乃将入其门机在摄会。理玄数广道隐于文。则是阿难曲承音诏。遇非其人必藏之灵府。何者心无常规其变多方。数无定像待感而应。是故化行<a>天竺</a>。缄之有匠。幽关莫辟。罕窥其庭。从此而观。理有行藏。道不虚授。良有以矣。如来泥曰未久。阿难传其共行<a>弟子</a>末田地。末田地传舍那婆斯。此三应真咸乘至愿。冥契于昔功在言外。经所不辩必闇軏无匠孱焉无差。其后有优波崛。弱而超悟。智绍世表。才高应寡。触理从简。八万法藏所存唯要。五部之分始自于此。因斯而椎固知形运以废兴自兆。神用则幽步无迹。妙动难寻涉粗生异。可不慎乎。可不察乎。自兹已来。感于事变怀其旧典者。五部之学并有其人。咸惧大法将颓。理深其慨。遂各述赞禅经。以隆盛业。其为教也。无数方便。以求寂然。寂乎唯寂。其揆一耳。而寻条求根者众。统本运末者寡。或将暨而不至。或守方而未变。是故经称满愿之德。高普事之风。原夫圣旨非徒全其长。亦所以救其短。若然五部殊业存乎其人。人不经世道或隆替。废兴有时则互相升降。小大之目其可定乎。又达节善变出处无际。晦名寄迹无闻无示。若斯人者复不可以名。部分既非名部之所分亦不出乎其外。别有宗明矣。每慨大教东流。禅数尤寡。三业无统。斯道殆废。顷鸠摩耆婆宣马鸣所述乃有此业。虽其道未融。盖是为山于一蒉。欣时来之有遇感奇趣。于若人舍夫制胜之论。而顺不言之辩。遂誓被僧那至寂为已任。怀德未忘故遗训在兹。其为要也。图大成于未象。开微言而崇体。悟惑色之悖德。杜六门以寝患。达忿竞之伤性。齐彼我以宅心。于是异族同气幻形造迹。入深缘起见<a>生死</a>际。尔乃辟九关于龙津。超三忍以登位。垢习凝于无生。形累毕于神化。故曰无所从生。靡所不生。于诸所生。而无所生。今之所译出自达摩多罗与佛大先。其人西域之俊禅训之宗。搜集经要劝发大乘。弘教不同故有详略之异。达摩多罗阖众篇于同道。开一色为恒沙。其为观也。明起不以生灭不以尽。虽往复无际。而未始出于如。故曰色不离如如不离色。色则是如如则是色。佛大先以为澄源引流。固宜有渐。是以始自二道开<a>甘露</a>门。释四义以反迷。启归涂以领会。分别阴界。导以正观。畅散缘起使优劣自辩。然后令原始反终。妙寻其极。其极非尽。亦非所尽。乃曰无尽。入于如来无尽法门。非夫道冠三乘智通十地。孰能洞玄根于法身归宗一于无相。静无遗照动不离寂者哉。庾伽遮罗浮迷。译言<a>修行</a>道地。</p>
<p style="text-align: left">　　修行方便道安那般那念退分第一</p>
<p style="text-align: left">　　前礼牟尼尊炽然烦恼灭</p>
<p style="text-align: left">　　<a>流转</a>退住者度以升进道</p>
<p style="text-align: left">　　修行微妙法能离退住过</p>
<p style="text-align: left">　　亦灭一切恶成就诸功德</p>
<p style="text-align: left">　　佛<a>世尊</a>善知<a>法相</a>。得如实智慧。灭烦恼盛火。出炽然之宅。乘诸波罗蜜船。度无量<a>苦海</a>。以本愿大悲力故不舍众生。为诸修行说未曾有法。度诸未度令得安隐。谓二甘露门。各有二道。一方便道。二曰胜道。清净具足甚深微妙。能令一切诸修<a>行者</a>出三退法。远离住缚增益升进。成就决定尽生死苦。究竟<a>解脱</a>兼除众生久远痴冥。佛灭度后尊者大迦葉。尊者阿难。尊者末田地。尊者舍那婆斯。尊者优波崛。尊者婆须蜜。尊者<a>僧伽</a>罗叉。尊者达摩多罗。乃至尊者不若蜜多罗。诸持法者以此慧灯次第传授。我今如其所闻而说是义。</p>
<p style="text-align: left">　　我今如所闻演说修行地</p>
<p style="text-align: left">　　方便胜究竟如其修所生</p>
<p style="text-align: left">　　修行于善法先当知四种</p>
<p style="text-align: left">　　退减住升进决定诸功德</p>
<p style="text-align: left">　　修行退减时令住法不生</p>
<p style="text-align: left">　　亦不能升进是今当略说</p>
<p style="text-align: left">　　先当起等意习行慈心观</p>
<p style="text-align: left">　　须臾止嗔恚令暂息不行</p>
<p style="text-align: left">　　烦恼暂止息次当净尸罗</p>
<p style="text-align: left">　　尸罗既清净三昧于中起</p>
<p style="text-align: left">　　三昧已修起观察应不应</p>
<p style="text-align: left">　　善知应不应修向所应作</p>
<p style="text-align: left">　　既向所应作专念系心处</p>
<p style="text-align: left">　　已能乐彼处正观依风相</p>
<p style="text-align: left">　　正观依风时其心犹驰乱</p>
<p style="text-align: left">　　止心在入息(安般者二种一见二触钝根不见)</p>
<p style="text-align: left">　　如系调御马心既止入息</p>
<p style="text-align: left">　　思惟正忆念冷暖与轻重</p>
<p style="text-align: left">　　柔软粗涩滑修行谛觉知</p>
<p style="text-align: left">　　随顺善调适于触复不了</p>
<p style="text-align: left">　　是说修行退数一以为二</p>
<p style="text-align: left">　　数二以为一至九犹错乱</p>
<p style="text-align: left">　　是说修行退若于修行退</p>
<p style="text-align: left">　　更数从初起十数满足者</p>
<p style="text-align: left">　　远离诸过行不修与过修</p>
<p style="text-align: left">　　或有异修起有此诸过生</p>
<p style="text-align: left">　　是说修行退修行若俱数</p>
<p style="text-align: left">　　心据生惑乱惑乱若增长</p>
<p style="text-align: left">　　是说修行退气息不通流</p>
<p style="text-align: left">　　冲击于鼻面头顶悉苦痛</p>
<p style="text-align: left">　　内或绞风起息乱失其道</p>
<p style="text-align: left">　　而彼不知治身体极烧热</p>
<p style="text-align: left">　　其心生愦乱四种既错乱</p>
<p style="text-align: left">　　依风极违诤修行欲令息</p>
<p style="text-align: left">　　而不善方便不知对治法</p>
<p style="text-align: left">　　是必疾退减修行缘入息</p>
<p style="text-align: left">　　而反缘出息修行缘出息</p>
<p style="text-align: left">　　而反缘入息于二心俱净</p>
<p style="text-align: left">　　是应修行果寂止定意生</p>
<p style="text-align: left">　　而复更求数有此诸过谬</p>
<p style="text-align: left">　　是皆修行退急喘而安般</p>
<p style="text-align: left">　　则令念错乱由是错乱念</p>
<p style="text-align: left">　　修行心发狂其心发狂故</p>
<p style="text-align: left">　　不知应不应于二无分别</p>
<p style="text-align: left">　　是说修行退修行数已成</p>
<p style="text-align: left">　　息去亦随去去已处处住</p>
<p style="text-align: left">　　于彼善观察既观令息还</p>
<p style="text-align: left">　　还已起清净不善知六种</p>
<p style="text-align: left">　　是说修行退长短悉分别</p>
<p style="text-align: left">　　遍身尽觉知身行渐休息</p>
<p style="text-align: left">　　一切应决了于此不善知</p>
<p style="text-align: left">　　是令修行退(身念处四胜竟)知喜亦知乐</p>
<p style="text-align: left">　　勤方便意行当复制心行</p>
<p style="text-align: left">　　令不至掉乱(受念处四胜竟)次分别知心</p>
<p style="text-align: left">　　修行正观察又生欣悦心</p>
<p style="text-align: left">　　还复摄令定非是不定心</p>
<p style="text-align: left">　　定已心解脱(心念处四胜竟)善修解脱者</p>
<p style="text-align: left">　　不令心退没若入退减分</p>
<p style="text-align: left">　　则无有解脱观察无常断</p>
<p style="text-align: left">　　离欲与灭尽出息入息灭</p>
<p style="text-align: left">　　是名修行胜(此四相似法念处)如是十六行</p>
<p style="text-align: left">　　<a>自在</a>心回转觉触之所获</p>
<p style="text-align: left">　　见得亦复然若于见与触</p>
<p style="text-align: left">　　不善识分际是过应当知</p>
<p style="text-align: left">　　无智令修退修行上增进</p>
<p style="text-align: left">　　不应缘于下缘下亦如是</p>
<p style="text-align: left">　　不应上增进若见二增进</p>
<p style="text-align: left">　　心住而等观任之则自成</p>
<p style="text-align: left">　　还到修行处</p>
<p style="text-align: left">　　修行胜道退分第二</p>
<p style="text-align: left">　　胜念已成就<a>懈怠</a>竟沉没</p>
<p style="text-align: left">　　是则为退像无堪于所求</p>
<p style="text-align: left">　　不染污无记起诸脑恼退</p>
<p style="text-align: left">　　垢浊热炎生由是失<a>正见</a></p>
<p style="text-align: left">　　振掉或关钥(以灼反)浮飘粗涩滑</p>
<p style="text-align: left">　　是五退减相修行应分别</p>
<p style="text-align: left">　　望远绝所悕有见已坠落</p>
<p style="text-align: left">　　还顾睹深崄是皆退减相</p>
<p style="text-align: left">　　长病诵止诤多业远游行</p>
<p style="text-align: left">　　彼时解脱种是五退减因</p>
<p style="text-align: left">　　信戒闻舍慧于是渐衰退</p>
<p style="text-align: left">　　身重与惛钝耽睡及沉没</p>
<p style="text-align: left">　　是五应当知修行退转相</p>
<p style="text-align: left">　　恐怯多犹豫惊畏不欣乐</p>
<p style="text-align: left">　　懈怠离所欲不回向修行</p>
<p style="text-align: left">　　不习过修习是二俱为失</p>
<p style="text-align: left">　　彼时解脱种于是修行退</p>
<p style="text-align: left">　　三昧离相乐尔炎皆消尽</p>
<p style="text-align: left">　　粗涩四大种还从身内起</p>
<p style="text-align: left">　　掉动失<a>正念</a>由是意愦乱</p>
<p style="text-align: left">　　其心不恬静斯从行者生</p>
<p style="text-align: left">　　一切诸瑞相不显现分明</p>
<p style="text-align: left">　　修行如是观欲见为甚难</p>
<p style="text-align: left">　　诸根悉驰纵随欲向所缘</p>
<p style="text-align: left">　　邪意普流散乐着诸境界</p>
<p style="text-align: left">　　形消意愁惨其身皆烧然</p>
<p style="text-align: left">　　如是烧然者是说为忧退</p>
<p style="text-align: left">　　方便不精勤后则生悔恨</p>
<p style="text-align: left">　　闻所应成就欲进劣无能</p>
<p style="text-align: left">　　不趣喜胜处或见胜不取</p>
<p style="text-align: left">　　皆由无智故是说修行退</p>
<p style="text-align: left">　　自念有越戒疑悔及诸觉</p>
<p style="text-align: left">　　意淡无滋味是说修行退</p>
<p style="text-align: left">　　诸过定意羸三昧渐消减</p>
<p style="text-align: left">　　心乱盖所覆是说修行退</p>
<p style="text-align: left">　　心举调顺舍不观时非时</p>
<p style="text-align: left">　　不了住起缘无智故修退</p>
<p style="text-align: left">　　不知六时行六界亦不善</p>
<p style="text-align: left">　　亦愚六巧便是说修行退</p>
<p style="text-align: left">　　贪欲嗔恚觉十想巧方便</p>
<p style="text-align: left">　　得向诸禅地及法心妄解</p>
<p style="text-align: left">　　一切次第度无知故修退</p>
<p style="text-align: left">　　不观处非处业报及正受</p>
<p style="text-align: left">　　<a>禅定</a>诸解脱净味愚不了</p>
<p style="text-align: left">　　诸根到处道性欲不分别</p>
<p style="text-align: left">　　心随众杂相是悉无知退</p>
<p style="text-align: left">　　于苦乐速道其心不趣向</p>
<p style="text-align: left">　　如是意迷惑必向退转处</p>
<p style="text-align: left">　　起住与起缘入出及方便</p>
<p style="text-align: left">　　六法不成就是令修行退</p>
<p style="text-align: left">　　知法亦知义知时亦知量</p>
<p style="text-align: left">　　自知与知众及知福伽罗</p>
<p style="text-align: left">　　于七愚不了是令修行退</p>
<p style="text-align: left">　　兴起诸恶法习行卑贱业</p>
<p style="text-align: left">　　亲近不善友令是修行退</p>
<p style="text-align: left">　　错说违所应爱者心乐向</p>
<p style="text-align: left">　　当知是不久必于修行退</p>
<p style="text-align: left">　　所止处及人床卧等众具</p>
<p style="text-align: left">　　斯皆非所乐近令修行退</p>
<p style="text-align: left">　　喜随诸杂相损减所修慧</p>
<p style="text-align: left">　　弃舍所缘处心不得真实</p>
<p style="text-align: left">　　修行舍本相散心随外缘</p>
<p style="text-align: left">　　虽欲还彼处意众不复乐</p>
<p style="text-align: left">　　遂失长养分其心不一定</p>
<p style="text-align: left">　　身无复滋润悦乐亦不生</p>
<p style="text-align: left">　　所依不可乐身意俱错乱</p>
<p style="text-align: left">　　三昧不复起其心永不住</p>
<p style="text-align: left">　　如是不住心必于修行退</p>
<p style="text-align: left">　　爱见慢增禅于缘心味着</p>
<p style="text-align: left">　　有此累念生是说修行退</p>
<p style="text-align: left">　　身如利刺害或复极振掉</p>
<p style="text-align: left">　　举体皆烦壮如蛇毒充满</p>
<p style="text-align: left">　　有此三过恶必于修行退</p>
<p style="text-align: left">　　得未得服行他务意不闲</p>
<p style="text-align: left">　　习近三退法是说修行退</p>
<p style="text-align: left">　　业与烦恼报说是三障阂</p>
<p style="text-align: left">　　亦有解脱障是令修行退</p>
<p style="text-align: left">　　方便想恶行三摩提行地</p>
<p style="text-align: left">　　于彼不观察是令修行退</p>
<p style="text-align: left">　　方便想诸地三昧行及余</p>
<p style="text-align: left">　　所闻随悕望则于发趣退</p>
<p style="text-align: left">　　生时作灭想灭时作生想</p>
<p style="text-align: left">　　二想俱当失是则修行退</p>
<p style="text-align: left">　　若于住法中而作生灭想</p>
<p style="text-align: left">　　兴此诸颠倒是说修行退</p>
<p style="text-align: left">　　入时作出想出时作入想</p>
<p style="text-align: left">　　二俱作住想是说为颠倒</p>
<p style="text-align: left">　　欲断烦恼得修行正方便</p>
<p style="text-align: left">　　由彼得力故相似诸相生</p>
<p style="text-align: left">　　相似相既生修行心随转</p>
<p style="text-align: left">　　烦恼即时起是说修行退</p>
<p style="text-align: left">　　退过诸駚水漂浪修行者</p>
<p style="text-align: left">　　随我力所能少量退法海</p>
<p style="text-align: left">　　无量余退过是深非所恻</p>
<p style="text-align: left">　　诸深明智者自当广称说</p>
<p style="text-align: left">　　修行方便道安般念住分第三</p>
<p style="text-align: left">　　如我力所能演说退过已</p>
<p style="text-align: left">　　今当说住过修行者善听</p>
<p style="text-align: left">　　若于入出息无见亦无觉</p>
<p style="text-align: left">　　不解方便求是则初门住</p>
<p style="text-align: left">　　闻慧既已生应起思慧念</p>
<p style="text-align: left">　　不善解次第愚痴住所缚</p>
<p style="text-align: left">　　若数已成就息去应随去</p>
<p style="text-align: left">　　不知随顺法是说修行住</p>
<p style="text-align: left">　　如佛问<a>比丘</a>谁习安般念</p>
<p style="text-align: left">　　有一比丘答是念我修习</p>
<p style="text-align: left">　　汝有安般念不言汝无有</p>
<p style="text-align: left">　　复更有胜妙牟尼说当修</p>
<p style="text-align: left">　　方便道安般</p>
<p style="text-align: left">　　修行胜道住分第四</p>
<p style="text-align: left">　　胜道修正观相行念已成</p>
<p style="text-align: left">　　不善升进法是则住所缚</p>
<p style="text-align: left">　　爱着所缘境进业心懈怠</p>
<p style="text-align: left">　　由是缚所缚不能至胜处</p>
<p style="text-align: left">　　或有不可动非软亦非坚</p>
<p style="text-align: left">　　或强极牢密亦如金刚像</p>
<p style="text-align: left">　　有此五障阂不进亦不退</p>
<p style="text-align: left">　　是则住缚相远离升进道</p>
<p style="text-align: left">　　乱光及黑闇忍自身不现</p>
<p style="text-align: left">　　譬燃浊油光亦如翳目视</p>
<p style="text-align: left">　　光明不显发背舍诸喜乐</p>
<p style="text-align: left">　　寂止息乐分彼终不复生</p>
<p style="text-align: left">　　犹如坚实物而有濡相现</p>
<p style="text-align: left">　　或时修行者住相亦复然</p>
<p style="text-align: left">　　相非随所欲而起随欲想</p>
<p style="text-align: left">　　虽欲令随意终不从所乐</p>
<p style="text-align: left">　　谓相非所留而欲强制持</p>
<p style="text-align: left">　　如是违反念则为住所缚</p>
<p style="text-align: left">　　是想已成就当知非所制</p>
<p style="text-align: left">　　住彼去留相能到最胜处</p>
<p style="text-align: left">　　欲令涌作没或欲高为下</p>
<p style="text-align: left">　　于去欲使来于住不欲住</p>
<p style="text-align: left">　　灭时欲不灭终不如所欲</p>
<p style="text-align: left">　　修行住生灭所行常转进</p>
<p style="text-align: left">　　诸法相已成终不舍自相</p>
<p style="text-align: left">　　若不舍自相自相则显现</p>
<p style="text-align: left">　　薄皮覆不净令不见身秽</p>
<p style="text-align: left">　　威仪及众具利乐翳身苦</p>
<p style="text-align: left">　　相似次第生前后续无间</p>
<p style="text-align: left">　　隐蔽非常相令不见身变</p>
<p style="text-align: left">　　施作服用受摄持吾我相</p>
<p style="text-align: left">　　能忆念本事隐身非我观</p>
<p style="text-align: left">　　是诸相似相修行不分别</p>
<p style="text-align: left">　　于彼起爱乐而生功德相</p>
<p style="text-align: left">　　染着<a>妄想</a>生不复乐升进</p>
<p style="text-align: left">　　不能取胜法住过日增长</p>
<p style="text-align: left">　　非我相似相此等不回转</p>
<p style="text-align: left">　　如是不回转行者痴惑生</p>
<p style="text-align: left">　　无智住所缚系着于彼处</p>
<p style="text-align: left">　　乐着生诸过是相今当说</p>
<p style="text-align: left">　　尔炎渐损坏分离及交乱</p>
<p style="text-align: left">　　破散叵和合是则住相缚</p>
<p style="text-align: left">　　于身不巧便自生分离想</p>
<p style="text-align: left">　　交乱或尘碎是为住所缚</p>
<p style="text-align: left">　　守常无异想众色不次生</p>
<p style="text-align: left">　　种种众妙想亦不次第起</p>
<p style="text-align: left">　　流出而不住其身渐消减</p>
<p style="text-align: left">　　相或来复去修行不增长</p>
<p style="text-align: left">　　寂止既不生于身无长养</p>
<p style="text-align: left">　　心不起悦乐是说不净舍</p>
<p style="text-align: left">　　彼不清净舍所见不鲜白</p>
<p style="text-align: left">　　亦不能升进亦复不退转</p>
<p style="text-align: left">　　如戏<a>沙门</a>像少时生悦乐</p>
<p style="text-align: left">　　譬如借衣服亦如梦所见</p>
<p style="text-align: left">　　为命不清净谄曲及余恶</p>
<p style="text-align: left">　　聚落知识所自显其功德</p>
<p style="text-align: left">　　覆藏诸过恶犯罪不发露</p>
<p style="text-align: left">　　及余一切缚垢污修行者</p>
<p style="text-align: left">　　仿佛有事相而便起实想</p>
<p style="text-align: left">　　未熟谓为熟未灭想已灭</p>
<p style="text-align: left">　　方便不等满而欲求升进</p>
<p style="text-align: left">　　如部含穟苗是则住所缚</p>
<p style="text-align: left">　　业始无方便相现坚守持</p>
<p style="text-align: left">　　过进心矜举如是住所缚</p>
<p style="text-align: left">　　或有修行者而起断常见</p>
<p style="text-align: left">　　是见令心乱则为缚所缚</p>
<p style="text-align: left">　　或有修行者身身细微观</p>
<p style="text-align: left">　　彼为住所缚厌心不增长</p>
<p style="text-align: left">　　厌心不增进不能离贪欲</p>
<p style="text-align: left">　　若不离贪欲何从有解脱</p>
<p style="text-align: left">　　解脱不成就终不得漏尽</p>
<p style="text-align: left">　　不断诸漏者则无实智慧</p>
<p style="text-align: left">　　于彼身念处住相已分别</p>
<p style="text-align: left">　　受心法念处如是应广说</p>
<p style="text-align: left">　　修行心不悦彼喜亦不生</p>
<p style="text-align: left">　　身无寂止乐当知是住相</p>
<p style="text-align: left">　　修行所受获信戒闻舍慧</p>
<p style="text-align: left">　　常守其少分是则为住相</p>
<p style="text-align: left">　　有住缚比丘往到阿难所</p>
<p style="text-align: left">　　迷于所住相是今当略说</p>
<p style="text-align: left">　　得无相三昧六年住所缚</p>
<p style="text-align: left">　　乐欲闻所说常随逐阿难</p>
<p style="text-align: left">　　不能进所业亦复不退转</p>
<p style="text-align: left">　　住于住境界不得解脱道</p>
<p style="text-align: left">　　不来亦不去解脱已而住</p>
<p style="text-align: left">　　住已复解脱解脱已还缚</p>
<p style="text-align: left">　　或有修行者住在不退地</p>
<p style="text-align: left">　　微细烦恼起而不能觉知</p>
<p style="text-align: left">　　不觉烦恼故不能到胜处</p>
<p style="text-align: left">　　于地无分别亦无有退过</p>
<p style="text-align: left">　　地诸过不起如是止于住</p>
<p style="text-align: left">　　或于住分中而失众妙相</p>
<p style="text-align: left">　　众妙相虽灭意犹顺彼地</p>
<p style="text-align: left">　　意顺彼地时余分乐相生</p>
<p style="text-align: left">　　已有少乐故心依寂止住</p>
<p style="text-align: left">　　因其寂止心自谓作已作</p>
<p style="text-align: left">　　安止不具足不得具足果</p>
<p style="text-align: left">　　无智翳心目而自谓为智</p>
<p style="text-align: left">　　修行无智障不觉所应用</p>
<p style="text-align: left">　　觉所应用者于地能究竟</p>
<p style="text-align: left">　　彼住共地中种种垢所污</p>
<p style="text-align: left">　　若使修行者成就不共地</p>
<p style="text-align: left">　　如是知过患彼终不为缚</p>
<p style="text-align: left">　　不识烦恼过愚痴无实智</p>
<p style="text-align: left">　　于禅觉吉安犹如象系树</p>
<p style="text-align: left">　　修行观尔炎莫知所起处</p>
<p style="text-align: left">　　从其所依出而自不能知</p>
<p style="text-align: left">　　不涌亦不没不见相所起</p>
<p style="text-align: left">　　亦不知灭处过亦无过是</p>
<p style="text-align: left">　　所说诸障碍皆是坚住相</p>
<p style="text-align: left">　　谓不由彼住斯非明智说</p>
<p style="text-align: left">　　兴造诸过患若干因缘缚</p>
<p style="text-align: left">　　能用诸对治众妙复显说</p>
<p style="text-align: left">　　所尊不恭敬亦不舍憍慢</p>
<p style="text-align: left">　　自隐覆其过不向明者说</p>
<p style="text-align: left">　　我年既衰老已为众所弃</p>
<p style="text-align: left">　　或能失利养令我生苦恼</p>
<p style="text-align: left">　　心常怀忧畏深虑长叹息</p>
<p style="text-align: left">　　我后当死时将欲作何计</p>
<p style="text-align: left">　　隐过心忧恼愚惑作所缚</p>
<p style="text-align: left">　　横自生罪累失大功德海</p>
<p style="text-align: left">　　味着现法乐贪餐黠无慧</p>
<p style="text-align: left">　　弃舍后世果兴此诸过恶</p>
<p style="text-align: left">　　如是诸住缚所起各各异</p>
<p style="text-align: left">　　修行无怯劣能治所应治</p>
<p style="text-align: left">　　怯劣无方便自谓无由进</p>
<p style="text-align: left">　　是则甚难拔如象溺深泥</p>
<p style="text-align: left">　　如是甚难拔懈怠心所欺</p>
<p style="text-align: left">　　长夜没住泥热迫而趣死</p>
<p style="text-align: left">　　业行烦恼报为此三障覆</p>
<p style="text-align: left">　　无智无势起永为住所没</p>
<p style="text-align: left">　　久远积痴冥业行诸烦恼</p>
<p style="text-align: left">　　系缚斯等类迷乱不自在</p>
<p style="text-align: left">　　习近诸过恶远离善功德</p>
<p style="text-align: left">　　令其意匆扰如箭旋<a>虚空</a></p>
<p style="text-align: left">　　蛇毒盛充满蝮蝎恶龙处</p>
<p style="text-align: left">　　巨海深无底无泽大火聚</p>
<p style="text-align: left">　　盲人近彼游闇往而不见</p>
<p style="text-align: left">　　修行住所缚其过亦如是</p>
<p style="text-align: left">　　住过多无量升进德亦然</p>
<p style="text-align: left">　　如海无涯底是深不可量</p>
<p style="text-align: left">　　<a>世间</a>无知障真实慧为灯</p>
<p style="text-align: left">　　持灯无放逸彼明终不灭</p>
<p style="text-align: left">　　善说住分过缚诸无黠者</p>
<p style="text-align: left">　　决定知境界究竟非我分</p>
<p style="text-align: left">　　种种过所缚是缚非一相</p>
<p style="text-align: left">　　当知业众缘唯佛能觉了</p>
<p style="text-align: left">　　修行方便道升进分第五</p>
<p style="text-align: left">　　比丘安般念功德住升进</p>
<p style="text-align: left">　　能令智慧增我今次第说</p>
<p style="text-align: left">　　功德住已进进复功德住</p>
<p style="text-align: left">　　是故说修行功德住升进</p>
<p style="text-align: left">　　修行于鼻端系心令坚住</p>
<p style="text-align: left">　　专念谛思惟正观依风相</p>
<p style="text-align: left">　　入息与出息系心随忆念</p>
<p style="text-align: left">　　忆念若不忘是初功德住</p>
<p style="text-align: left">　　彼功德住已复起方便求</p>
<p style="text-align: left">　　更求功德时住则生升进</p>
<p style="text-align: left">　　升进等起时亦生功德住</p>
<p style="text-align: left">　　是名住已进进已功德住</p>
<p style="text-align: left">　　善解安般相功德及诸过</p>
<p style="text-align: left">　　息轻重冷暖软粗与涩滑</p>
<p style="text-align: left">　　阿那摄般那是摄持诸根</p>
<p style="text-align: left">　　于彼所缘境摄之令寂止</p>
<p style="text-align: left">　　外散心数法摄还义亦然</p>
<p style="text-align: left">　　持风来入内是故说阿那</p>
<p style="text-align: left">　　心转于所缘止令不复转</p>
<p style="text-align: left">　　心于所缘起亦复制令灭</p>
<p style="text-align: left">　　修行观若增制之令从止</p>
<p style="text-align: left">　　修行若止增起之令从观</p>
<p style="text-align: left">　　见增则以触触增则以见</p>
<p style="text-align: left">　　得证与智证二增俱相摄</p>
<p style="text-align: left">　　修行缘不寂意寂止摄来</p>
<p style="text-align: left">　　身中清凉起灭除诸热恼</p>
<p style="text-align: left">　　掉踊不静心摄之令寂止</p>
<p style="text-align: left">　　勤方便回转其身悉充满</p>
<p style="text-align: left">　　长养四大种当知从息起</p>
<p style="text-align: left">　　是种复增益行者报四大</p>
<p style="text-align: left">　　阿那力能起寂止善法分</p>
<p style="text-align: left">　　我所大恶刺亦能拔令出</p>
<p style="text-align: left">　　息短而渐灭修行心安静</p>
<p style="text-align: left">　　是故佛世尊说名为阿那</p>
<p style="text-align: left">　　复次般那相是今当略说</p>
<p style="text-align: left">　　毛孔诸窍处先净治息道</p>
<p style="text-align: left">　　前出名般那始由入风起</p>
<p style="text-align: left">　　修行出息时诸根随所缘</p>
<p style="text-align: left">　　心心法俱顺是亦说般那</p>
<p style="text-align: left">　　出息归于灭乃入根本地</p>
<p style="text-align: left">　　正受及命终斯由舍出息</p>
<p style="text-align: left">　　修行出息灭次第阿那生</p>
<p style="text-align: left">　　灭尽三摩提第四禅亦然</p>
<p style="text-align: left">　　般那既已灭次第阿那生</p>
<p style="text-align: left">　　阿那时悕望说阿世婆娑</p>
<p style="text-align: left">　　我观彼死者定无有是相</p>
<p style="text-align: left">　　彼息更生者观有如是相</p>
<p style="text-align: left">　　毒淤埿火蛇此相似境界</p>
<p style="text-align: left">　　出息能摄意不令随所缘</p>
<p style="text-align: left">　　犹如制象钩名波世婆娑(出息有摄心义)</p>
<p style="text-align: left">　　舍除颠倒想成就真实想</p>
<p style="text-align: left">　　离自在及常唯为空行聚</p>
<p style="text-align: left">　　本无所从来去亦无所至</p>
<p style="text-align: left">　　去来不可得亦不须臾住</p>
<p style="text-align: left">　　慧智明见此离诸知作者</p>
<p style="text-align: left">　　出息无作者见则堕颠倒</p>
<p style="text-align: left">　　出息已过去彼则不可见</p>
<p style="text-align: left">　　命断诸息灭过去亦复然</p>
<p style="text-align: left">　　安般诸功德出息与入息</p>
<p style="text-align: left">　　众物及字义我已略说竟</p>
<p style="text-align: left">　　是种增故说未曾相离用</p>
<p style="text-align: left">　　若为觉想乱当习安般念</p>
<p style="text-align: left">　　已能应于数则除内贪着</p>
<p style="text-align: left">　　于数若随顺是则离不顺</p>
<p style="text-align: left">　　志在无乱境能摄诸乱想</p>
<p style="text-align: left">　　先数从一起如是乃至十</p>
<p style="text-align: left">　　修行顺此数便得功德住</p>
<p style="text-align: left">　　已得功德住则能求升进</p>
<p style="text-align: left">　　灭一切乱觉佛说增上故(数门竟)</p>
<p style="text-align: left">　　数能灭一切觉佛但言灭</p>
<p style="text-align: left">　　一切不死者以增上故也</p>
<p style="text-align: left">　　内外出入息去则心影随</p>
<p style="text-align: left">　　决定善观察顺是趣<a>涅槃</a></p>
<p style="text-align: left">　　修行出入息随到所起处(出入息所起处同在脐)</p>
<p style="text-align: left">　　如是知升进能离外贪着(随门竟)</p>
<p style="text-align: left">　　安止极风处(极上下风际)</p>
<p style="text-align: left">　　三摩提等起三昧既已起</p>
<p style="text-align: left">　　便得功德住(止门竟)修行正住已</p>
<p style="text-align: left">　　种种观察风先观于本处</p>
<p style="text-align: left">　　谓风所从起此处为云那</p>
<p style="text-align: left">　　为一为二耶冷暖悉观察</p>
<p style="text-align: left">　　八种如前说为总观诸大</p>
<p style="text-align: left">　　唯在一种耶观时悉俱有</p>
<p style="text-align: left">　　以一增上说修行观风大</p>
<p style="text-align: left">　　造色从彼生<a>唯心</a>与心法</p>
<p style="text-align: left">　　依彼造色起非彼造色已</p>
<p style="text-align: left">　　而复有种大</p>
<p style="text-align: left">　　诸有入出息是风名依种</p>
<p style="text-align: left">　　报风及长养是为三种风</p>
<p style="text-align: left">　　或说入在前出者在于后</p>
<p style="text-align: left">　　或说出在前入者在于后</p>
<p style="text-align: left">　　皆有因缘故彼作如是说</p>
<p style="text-align: left">　　如其真实义慧者乃决定</p>
<p style="text-align: left">　　于脐处所起净治毛孔道(此报风开毛孔故名出非出外)</p>
<p style="text-align: left">　　由此风义故彼说出在前</p>
<p style="text-align: left">　　毛孔已开净入者则在前</p>
<p style="text-align: left">　　如人初生时阿那入故起</p>
<p style="text-align: left">　　息风最先出是故说波那(此是真实义)</p>
<p style="text-align: left">　　息风诸种大割截不生苦</p>
<p style="text-align: left">　　当知彼非受谓受则不然</p>
<p style="text-align: left">　　以彼修行者不患诸断逼</p>
<p style="text-align: left">　　是故出入息于身复非受</p>
<p style="text-align: left">　　识命若断时息则不回转</p>
<p style="text-align: left">　　是则众生数必由命根起</p>
<p style="text-align: left">　　息则是身行世尊之所说</p>
<p style="text-align: left">　　亦名根本依众生所由转</p>
<p style="text-align: left">　　是息既已灭命则无所依</p>
<p style="text-align: left">　　以能持命根故说众生数</p>
<p style="text-align: left">　　阿那般那念缘风为境界</p>
<p style="text-align: left">　　虽曰正思惟而非真实行</p>
<p style="text-align: left">　　一切所修观彼悉缘风起</p>
<p style="text-align: left">　　于观有差别次第今当说</p>
<p style="text-align: left">　　阿那般那念分别有三种</p>
<p style="text-align: left">　　所谓从闻起思慧与修慧</p>
<p style="text-align: left">　　于是安般念比丘闻慧生</p>
<p style="text-align: left">　　一切时悉受名字为境界</p>
<p style="text-align: left">　　境界出入息正念思慧生</p>
<p style="text-align: left">　　当知彼缘名时或复缘义</p>
<p style="text-align: left">　　阿那般那念所起修禅慧</p>
<p style="text-align: left">　　悉已舍名观唯缘诸法义</p>
<p style="text-align: left">　　当知近境界无有种种异</p>
<p style="text-align: left">　　亦非相续缘说是等<a>智行</a></p>
<p style="text-align: left">　　谓是安般念无痴智慧性</p>
<p style="text-align: left">　　亦名为舍性是则佛所说</p>
<p style="text-align: left">　　当知是慧性舍根共俱生</p>
<p style="text-align: left">　　若使是舍性则与余共起</p>
<p style="text-align: left">　　欲色二有系无色无身依</p>
<p style="text-align: left">　　非彼最后禅身密无息故</p>
<p style="text-align: left">　　或谓根本地亦复是眷属</p>
<p style="text-align: left">　　说言唯眷属非是根本地</p>
<p style="text-align: left">　　欲使彼舍性在于根本地</p>
<p style="text-align: left">　　阿那般那念应当在八地</p>
<p style="text-align: left">　　所言唯眷属如是说舍根</p>
<p style="text-align: left">　　知彼安般念唯在于五地</p>
<p style="text-align: left">　　此定在五地依是处回转</p>
<p style="text-align: left">　　欲中间未至及后二眷属</p>
<p style="text-align: left">　　最上顶四禅彼虽有舍根</p>
<p style="text-align: left">　　无有于彼身净治毛孔道</p>
<p style="text-align: left">　　第四及眷属彼中说二种</p>
<p style="text-align: left">　　报生与长养唯无有依风</p>
<p style="text-align: left">　　出息与入息是风名为依</p>
<p style="text-align: left">　　以身极厚密无依说二种</p>
<p style="text-align: left">　　佛说出入息四禅正受刺</p>
<p style="text-align: left">　　亦言咽喉处明知有所说</p>
<p style="text-align: left">　　是彼方便故亦以禅义摄</p>
<p style="text-align: left">　　出息与入息彼处定无有</p>
<p style="text-align: left">　　修行观出息上际第四禅</p>
<p style="text-align: left">　　已极风境界于彼正忆念</p>
<p style="text-align: left">　　云何我是心于缘究竟未</p>
<p style="text-align: left">　　或复更于上少进重观察</p>
<p style="text-align: left">　　或即于彼住不作余方便</p>
<p style="text-align: left">　　修行如是观则能除疑惑</p>
<p style="text-align: left">　　修行极风际是处善观察</p>
<p style="text-align: left">　　当知如是心则名除疑观(观门竟)</p>
<p style="text-align: left">　　于上观察已依风还止住</p>
<p style="text-align: left">　　观察所应已复起余所修</p>
<p style="text-align: left">　　若彼观风心于还善决定</p>
<p style="text-align: left">　　是说修行者回转巧方便</p>
<p style="text-align: left">　　如人游聚落所作讫已归</p>
<p style="text-align: left">　　修行如是观喜乐遂增长</p>
<p style="text-align: left">　　已舍入息念安处出息缘</p>
<p style="text-align: left">　　亦舍出息念安处入息缘</p>
<p style="text-align: left">　　于数已究竟息去亦随去</p>
<p style="text-align: left">　　如是一切种亦名为回转</p>
<p style="text-align: left">　　观察所应相相相而回转</p>
<p style="text-align: left">　　种种众事观次第转亦然</p>
<p style="text-align: left">　　善于回转者说此回转义</p>
<p style="text-align: left">　　当知是回转修行智慧处</p>
<p style="text-align: left">　　从彼方便起胜道现生前</p>
<p style="text-align: left">　　闻慧念已度次第思慧生</p>
<p style="text-align: left">　　已舍欲界行然后入修慧</p>
<p style="text-align: left">　　是悉名回<a>转世</a>尊之所说</p>
<p style="text-align: left">　　从彼未至地次第入初禅</p>
<p style="text-align: left">　　乃至第三禅其转亦如是</p>
<p style="text-align: left">　　第四禅眷属若彼有风者</p>
<p style="text-align: left">　　是亦应回转入于根本地</p>
<p style="text-align: left">　　从彼起巧便次第住起缘</p>
<p style="text-align: left">　　入出与优波此六悉回转</p>
<p style="text-align: left">　　舍共方便地共地现在前</p>
<p style="text-align: left">　　舍共方便地不共现在前</p>
<p style="text-align: left">　　舍不共方便不共现在前</p>
<p style="text-align: left">　　缘相方便地展转究竟地</p>
<p style="text-align: left">　　是名上回转明智所称说</p>
<p style="text-align: left">　　(<a>圣人</a>凡夫共有法。名为共地。从缘至缘名为转诸相。诸方便诸地次第转亦如是也)</p>
<p style="text-align: left">　　如我智方便已说回转义</p>
<p style="text-align: left">　　无垢清净念今当次第说</p>
<p style="text-align: left">　　如令彼修行须臾抑止盖</p>
<p style="text-align: left">　　是则为清净不净非所应</p>
<p style="text-align: left">　　若已成就数能舍内贪着</p>
<p style="text-align: left">　　此义应当知慧者观清净</p>
<p style="text-align: left">　　随顺已成就能舍外贪着</p>
<p style="text-align: left">　　如是正思惟智者念清净</p>
<p style="text-align: left">　　比丘心已住不为乱所乱</p>
<p style="text-align: left">　　如是不动念修行智清净</p>
<p style="text-align: left">　　若已于风际观察离疑惑</p>
<p style="text-align: left">　　不复更求息是则为清净</p>
<p style="text-align: left">　　念地悉已竟所依诸过恶</p>
<p style="text-align: left">　　不为则清净是说须臾顷</p>
<p style="text-align: left">　　阿那般那念方便道所摄</p>
<p style="text-align: left">　　功德住升进是义我已说</p>
<p style="text-align: left">　　修行胜道升进分第六</p>
<p style="text-align: left">　　功德住升进及余方便摄</p>
<p style="text-align: left">　　修行一切地共地不共地</p>
<p style="text-align: left">　　功德住升进彼依胜道起</p>
<p style="text-align: left">　　种种相行义今当说善听</p>
<p style="text-align: left">　　梯揥既已起(心住处名)修行心爱乐</p>
<p style="text-align: left">　　如是爱乐心巧便功德住</p>
<p style="text-align: left">　　慧者善方便起意勤修行</p>
<p style="text-align: left">　　如其功德住是则巧方便</p>
<p style="text-align: left">　　将入微妙境勿随流注想</p>
<p style="text-align: left">　　慧者摄心住如应善受持</p>
<p style="text-align: left">　　所住妙功德澄净无垢浊</p>
<p style="text-align: left">　　具足无减少清净安隐住</p>
<p style="text-align: left">　　淳一普鲜明凝定而不动</p>
<p style="text-align: left">　　是缘由感有时过复归无</p>
<p style="text-align: left">　　色相次第起种种众相生</p>
<p style="text-align: left">　　修行正思惟身心生喜乐</p>
<p style="text-align: left">　　于是功德住具足摄止观</p>
<p style="text-align: left">　　既能起身乐心亦正安隐</p>
<p style="text-align: left">　　自地亦他地功德住升进</p>
<p style="text-align: left">　　是今当略说修行广分别</p>
<p style="text-align: left">　　修行三摩提巧便随顺念</p>
<p style="text-align: left">　　智者开慧眼说名为功德</p>
<p style="text-align: left">　　心足处安立说名功德住</p>
<p style="text-align: left">　　圣道修对治说名功德进</p>
<p style="text-align: left">　　对治诸圣行功德住升进</p>
<p style="text-align: left">　　随地过恶心所起悉能除</p>
<p style="text-align: left">　　修行勤精进功德利增广</p>
<p style="text-align: left">　　信戒闻舍慧无贪恚痴根</p>
<p style="text-align: left">　　欲精进惭愧除喜不放逸</p>
<p style="text-align: left">　　悦乐念定舍正智余善法</p>
<p style="text-align: left">　　如是一切种自地离诸垢</p>
<p style="text-align: left">　　其功德住立即随地对治</p>
<p style="text-align: left">　　是由精进力助善长养心</p>
<p style="text-align: left">　　何于彼地中种数不摄受</p>
<p style="text-align: left">　　功德住升进自地以广说</p>
<p style="text-align: left">　　自地善根力他地功德生</p>
<p style="text-align: left">　　修行最胜义此相今略说</p>
<p style="text-align: left">　　自地既增上余胜净法生</p>
<p style="text-align: left">　　当知是功德他地而升进</p>
<p style="text-align: left">　　无量行方便一切诸度法</p>
<p style="text-align: left">　　种种对治相他地功德起</p>
<p style="text-align: left">　　谓于初念处三念兼已修</p>
<p style="text-align: left">　　暖来及顶忍世间第一法</p>
<p style="text-align: left">　　见道思惟道无学道亦修</p>
<p style="text-align: left">　　诸禅与<a>神通</a>无量无色定</p>
<p style="text-align: left">　　<a>正法</a>道品分究竟漏尽智</p>
<p style="text-align: left">　　背舍一切入妙愿智清净</p>
<p style="text-align: left">　　身念善根力乃起是诸法</p>
<p style="text-align: left">　　微妙功德相一切随顺生</p>
<p style="text-align: left">　　若住系心处是则自地相</p>
<p style="text-align: left">　　其相起在身亦现亦复触</p>
<p style="text-align: left">　　有时说近果有时说非近</p>
<p style="text-align: left">　　或复有与果或空无所与</p>
<p style="text-align: left">　　所谓近果者是相近边住</p>
<p style="text-align: left">　　若彼果不近当知是相远</p>
<p style="text-align: left">　　若使现而触是即与果相</p>
<p style="text-align: left">　　虽现而不触空相无功德</p>
<p style="text-align: left">　　譬犹无果树华繁而无实</p>
<p style="text-align: left">　　如人冷渴逼远见有水火</p>
<p style="text-align: left">　　彼终不起触但见相亦然</p>
<p style="text-align: left">　　空无功德故于身无快乐</p>
<p style="text-align: left">　　喜悦极增长息乐及寂止</p>
<p style="text-align: left">　　身心受斯乐是说与果相</p>
<p style="text-align: left">　　功德及余法自地与他地</p>
<p style="text-align: left">　　升进相回转四种俱亦然</p>
<p style="text-align: left">　　一切升进相殊妙种种印</p>
<p style="text-align: left">　　莲花众宝树靡丽诸器服</p>
<p style="text-align: left">　　光炎极显昭无量庄严具</p>
<p style="text-align: left">　　慧说为胜道功德住升进</p>
<p style="text-align: left">　　所起诸妙相我今当具说</p>
<p style="text-align: left">　　修行者谛听于上曼荼逻</p>
<p style="text-align: left">　　淳一起众相流光参然下</p>
<p style="text-align: left">　　清净如颇梨其光充四体</p>
<p style="text-align: left">　　令身极柔软又复从身出</p>
<p style="text-align: left">　　渐渐稍流下随其善根力</p>
<p style="text-align: left">　　远近无定相彼成曼荼逻</p>
<p style="text-align: left">　　势极还本处根本种性中</p>
<p style="text-align: left">　　其相三阶起功德住五相</p>
<p style="text-align: left">　　功德进五相不坏功德二</p>
<p style="text-align: left">　　半坏功德二尽坏功德一</p>
<p style="text-align: left">　　复还系心处住本种性已</p>
<p style="text-align: left">　　流散遍十方(十相生)功德十相上(十相各生十相)</p>
<p style="text-align: left">　　各复一相现又于流散边</p>
<p style="text-align: left">　　生诸深妙相于彼深妙际</p>
<p style="text-align: left">　　复生深妙相上下轮诸相</p>
<p style="text-align: left">　　亦复如是现于彼三阶处</p>
<p style="text-align: left">　　种种杂相生自相各已灭</p>
<p style="text-align: left">　　唯彼总相住诸杂既已无</p>
<p style="text-align: left">　　寂静行回转此三曼荼逻</p>
<p style="text-align: left">　　境分犹不移顺本功德住</p>
<p style="text-align: left">　　自体如前说入息三摩提</p>
<p style="text-align: left">　　遍充满下方出息三摩提</p>
<p style="text-align: left">　　遍充满上方二俱满十方</p>
<p style="text-align: left">　　正受妙甚深如是随意者</p>
<p style="text-align: left">　　是谓法自在清净系心处</p>
<p style="text-align: left">　　无法而不求既生有长养</p>
<p style="text-align: left">　　成就诸功德如天曼陀树</p>
<p style="text-align: left">　　曼陀池生长功德住升进</p>
<p style="text-align: left">　　种种众妙相是义我已说</p>
<p style="text-align: left">　　修行善守持</p>
<p style="text-align: left">　　修行方便道安般念决定分第七</p>
<p style="text-align: left">　　已说升进法所摄诸功德</p>
<p style="text-align: left">　　修行决定分是今次第说</p>
<p style="text-align: left">　　善于出息念入息俱亦然</p>
<p style="text-align: left">　　出入谛思惟分别具明了</p>
<p style="text-align: left">　　此则决定分世尊之所说</p>
<p style="text-align: left">　　一切诸善根各各尽自相</p>
<p style="text-align: left">　　最胜无上智说名为决定</p>
<p style="text-align: left">　　彼诸修行者安住决定分</p>
<p style="text-align: left">　　出息入息时正观无常相</p>
<p style="text-align: left">　　息法次第生展转更相因</p>
<p style="text-align: left">　　乃至众缘合起时不暂停</p>
<p style="text-align: left">　　当知和合法是性速朽灭</p>
<p style="text-align: left">　　法从因缘起性羸故无常</p>
<p style="text-align: left">　　一切众缘力是法乃得生</p>
<p style="text-align: left">　　虚妄无坚固速起而速灭</p>
<p style="text-align: left">　　非常毒所毒其性不久住</p>
<p style="text-align: left">　　修行如是观此则决定念</p>
<p style="text-align: left">　　譬如运行天息变疾于彼</p>
<p style="text-align: left">　　决定无常想修行趣涅槃</p>
<p style="text-align: left">　　非出息未灭而有入息生</p>
<p style="text-align: left">　　非入息未灭而有出息生</p>
<p style="text-align: left">　　如是谛观察修行决定分</p>
<p style="text-align: left">　　粗涩利刺生种种苦逼相</p>
<p style="text-align: left">　　谓息出与入一切时迫切</p>
<p style="text-align: left">　　于息能觉了具足众苦相</p>
<p style="text-align: left">　　如是谛思惟说名为决定</p>
<p style="text-align: left">　　自相无坚固寂灭空<a>无我</a></p>
<p style="text-align: left">　　因缘力所起从缘起故灭</p>
<p style="text-align: left">　　<a>舍利</a>有我相<a>常住</a>不变易</p>
<p style="text-align: left">　　如是颠倒行一切悉远离</p>
<p style="text-align: left">　　唯作真实观是名为决定</p>
<p style="text-align: left">　　非我无牢固亦无有自在</p>
<p style="text-align: left">　　非彼出入息曾有觉知相</p>
<p style="text-align: left">　　谛知无我故是说为决定</p>
<p style="text-align: left">　　当知是智相相似圣行名</p>
<p style="text-align: left">　　此则为方便非彼真实行</p>
<p style="text-align: left">　　比丘安般念杂想觉所乱</p>
<p style="text-align: left">　　既乱心不悦应当从数起</p>
<p style="text-align: left">　　或从入息数或从出思数</p>
<p style="text-align: left">　　思乱觉观想由是究竟离</p>
<p style="text-align: left">　　慧者于入息系心行数时</p>
<p style="text-align: left">　　一入数为一不杂数出息</p>
<p style="text-align: left">　　专念不乱数如是乃至十</p>
<p style="text-align: left">　　舍彼十出息从此得决定</p>
<p style="text-align: left">　　此则说具足成就根本数</p>
<p style="text-align: left">　　更有余数法修行方便起</p>
<p style="text-align: left">　　若于根本数不能起决定</p>
<p style="text-align: left">　　促息使易觉方便令心生</p>
<p style="text-align: left">　　当舍二出息然后数入一</p>
<p style="text-align: left">　　定意心不乱第二数成就</p>
<p style="text-align: left">　　若于二方便犹不起决定</p>
<p style="text-align: left">　　乃至越十出然后数入一</p>
<p style="text-align: left">　　正念心不乱次第至具足</p>
<p style="text-align: left">　　是说修行者十种数成就</p>
<p style="text-align: left">　　如上十种法是则数究竟</p>
<p style="text-align: left">　　于上更复舍增数非修行</p>
<p style="text-align: left">　　修行如是数是则数法成</p>
<p style="text-align: left">　　成已应当舍复进余方便</p>
<p style="text-align: left">　　修行于数法若复不成就</p>
<p style="text-align: left">　　应更如前说还从初数起</p>
<p style="text-align: left">　　方便成数法便得决定分</p>
<p style="text-align: left">　　数法已成就慧者心随顺</p>
<p style="text-align: left">　　六种如前说修行正方便</p>
<p style="text-align: left">　　修行于六种疾生厌离想</p>
<p style="text-align: left">　　不乐着生死勤忧断烦恼</p>
<p style="text-align: left">　　修行心远离一切有为法</p>
<p style="text-align: left">　　当知是离欲清净决定分</p>
<p style="text-align: left">　　或说长在前或说短在前</p>
<p style="text-align: left">　　如其决定义今当次第说</p>
<p style="text-align: left">　　谓出息始起说言短在前</p>
<p style="text-align: left">　　是说非所应势渐增进故</p>
<p style="text-align: left">　　息去渐久远乃至未还间</p>
<p style="text-align: left">　　当知尽是长谓短则不然</p>
<p style="text-align: left">　　出息渐增长未到究竟处</p>
<p style="text-align: left">　　是中所观察说名长中短</p>
<p style="text-align: left">　　一心勤方便专念正思惟</p>
<p style="text-align: left">　　增长至究竟说名长中长</p>
<p style="text-align: left">　　观已风回转舍离余求想</p>
<p style="text-align: left">　　然后得决定此则短中长</p>
<p style="text-align: left">　　入息极短时还到所起处</p>
<p style="text-align: left">　　于是所观察说名短中短</p>
<p style="text-align: left">　　如是正思惟修行善明了</p>
<p style="text-align: left">　　已得决定分复进余方便</p>
<p style="text-align: left">　　满身遍觉知出入身行息</p>
<p style="text-align: left">　　修行如是觉则为决定分</p>
<p style="text-align: left">　　譬如火炽然光炎则长远</p>
<p style="text-align: left">　　薪尽火将灭光炎还渐短</p>
<p style="text-align: left">　　若更增益薪光炎普周遍</p>
<p style="text-align: left">　　势尽乃归灭四种风亦然</p>
<p style="text-align: left">　　或说于长短内外互立名</p>
<p style="text-align: left">　　或二俱长短如是种种说</p>
<p style="text-align: left">　　如彼汲深井瓶下转就远</p>
<p style="text-align: left">　　既摄令还上讫至复之短</p>
<p style="text-align: left">　　譬如仰射空矢发疾无阂</p>
<p style="text-align: left">　　其去渐高远势极还自下</p>
<p style="text-align: left">　　修行正思惟观察依风相</p>
<p style="text-align: left">　　初远然后近长短义亦然</p>
<p style="text-align: left">　　犹如牵旋轮屈伸互往来</p>
<p style="text-align: left">　　往远名为长来近则为短</p>
<p style="text-align: left">　　息风迭出入长短亦复然</p>
<p style="text-align: left">　　譬彼<a>真谛</a>观先苦而后集</p>
<p style="text-align: left">　　观息亦如是先长然后短</p>
<p style="text-align: left">　　若初禅息短第二禅息长</p>
<p style="text-align: left">　　以违正受义是说则不然</p>
<p style="text-align: left">　　于彼初禅中息风势极远</p>
<p style="text-align: left">　　第二禅息短正受渐差别</p>
<p style="text-align: left">　　满身遍觉知则依第三禅</p>
<p style="text-align: left">　　最后身行息以离毛孔故</p>
<p style="text-align: left">　　此说诸三昧随顺功德相</p>
<p style="text-align: left">　　修行安住彼不为觉想乱</p>
<p style="text-align: left">　　何故初禅中唯说长无短</p>
<p style="text-align: left">　　不舍诸所依由是故息长</p>
<p style="text-align: left">　　彼以觉想力能令息去长</p>
<p style="text-align: left">　　第二舍诸依势羸故息短</p>
<p style="text-align: left">　　甚深修多罗佛说山顶泉</p>
<p style="text-align: left">　　涓流势不远余处无来故</p>
<p style="text-align: left">　　如彼山顶喻第二依亦然</p>
<p style="text-align: left">　　唯从其处起是终不能远</p>
<p style="text-align: left">　　彼说健士夫负重而上山</p>
<p style="text-align: left">　　竭力令气奔息风急回转</p>
<p style="text-align: left">　　既到安隐处其息乃调适</p>
<p style="text-align: left">　　是喻说彼息前短而后长</p>
<p style="text-align: left">　　所说健士夫负重而上山</p>
<p style="text-align: left">　　以身力方便是乃令息长</p>
<p style="text-align: left">　　如彼劣方便不自力负重</p>
<p style="text-align: left">　　以无力方便息微故不远</p>
<p style="text-align: left">　　譬如壮夫射能令箭极远</p>
<p style="text-align: left">　　劣力无方便势弱去则近</p>
<p style="text-align: left">　　此喻应当知是说长短义</p>
<p style="text-align: left">　　修行细微觉一切谛明了</p>
<p style="text-align: left">　　如是十六分悉名为决定</p>
<p style="text-align: left">　　如方便升进分别功德住</p>
<p style="text-align: left">　　决定安般念亦应如是说</p>
<p style="text-align: left">　　如彼所未说诸余功德住</p>
<p style="text-align: left">　　是故我当说如其决定分</p>
<p style="text-align: left">　　观察风所起根本极清净</p>
<p style="text-align: left">　　修行妙微相则于是处现</p>
<p style="text-align: left">　　于彼究竟处摩尼宝三昧</p>
<p style="text-align: left">　　当知此功德方便根本生</p>
<p style="text-align: left">　　已说妙方便根本决定分</p>
<p style="text-align: left">　　余深正受相一切如前说</p>
<p style="text-align: left">　　修行方便胜道决定分第八</p>
<p style="text-align: left">　　已说方便道所摄决定分</p>
<p style="text-align: left">　　胜道决定相是今我当说</p>
<p style="text-align: left">　　修行善决定系心处坚固(谓尔炎也)</p>
<p style="text-align: left">　　身受与心法于是正观察</p>
<p style="text-align: left">　　说有六种因是能成就果</p>
<p style="text-align: left">　　成坏各三种(成熟熟亦坏也)</p>
<p style="text-align: left">　　修行决定相于是六种因</p>
<p style="text-align: left">　　方便善观察是则能次第</p>
<p style="text-align: left">　　疾得诸漏尽复更有余因</p>
<p style="text-align: left">　　种种成坏事如是多无量</p>
<p style="text-align: left">　　我今当略说何等为修行</p>
<p style="text-align: left">　　水种所坏相谓七日死尸</p>
<p style="text-align: left">　　毁变相已现彼彼诸死尸</p>
<p style="text-align: left">　　青黑瘀烂坏已坏脓血流</p>
<p style="text-align: left">　　恶汁相浇漫溃漏若分离</p>
<p style="text-align: left">　　杂恶极臭秽是悉水所坏</p>
<p style="text-align: left">　　内身俱亦然乃至劫成败</p>
<p style="text-align: left">　　斯由水大力水轮极沸涌</p>
<p style="text-align: left">　　大地皆瀸坏从彼三禅际</p>
<p style="text-align: left">　　周匝水来下洪注极漂荡</p>
<p style="text-align: left">　　有物皆消尽一切情识类</p>
<p style="text-align: left">　　百谷及藂林土地地所生</p>
<p style="text-align: left">　　悉为水所坏众生水所坏</p>
<p style="text-align: left">　　是皆依宿业如上水灾相</p>
<p style="text-align: left">　　无垢决定说此诸一切种</p>
<p style="text-align: left">　　皆从三昧地修行果所起</p>
<p style="text-align: left">　　当知是决定修行善系心</p>
<p style="text-align: left">　　安住三摩提是能于所缘</p>
<p style="text-align: left">　　明见彼种相此地熟时熟</p>
<p style="text-align: left">　　(亦义言坏此地能坏烦恼时见坏相)</p>
<p style="text-align: left">　　充满境界海修行所见坏</p>
<p style="text-align: left">　　水大决定相火大所坏相</p>
<p style="text-align: left">　　今当说善听识类非识类</p>
<p style="text-align: left">　　斯亦如上说及自现火然</p>
<p style="text-align: left">　　一切皆消尽乃至劫成败</p>
<p style="text-align: left">　　世界悉灰灭于彼火轮处</p>
<p style="text-align: left">　　炽炎大火起亦从二禅际</p>
<p style="text-align: left">　　弥满悉雨火盛火普周遍</p>
<p style="text-align: left">　　世界俱洞然于彼三昧地</p>
<p style="text-align: left">　　正观思惟起修行见此变</p>
<p style="text-align: left">　　火坏决定相</p>
<p style="text-align: left">　　风大所坏相今当次第说</p>
<p style="text-align: left">　　如上诸种类悉为风所坏</p>
<p style="text-align: left">　　大地及须弥分散若粉尘</p>
<p style="text-align: left">　　一切尽磨灭是皆风大力</p>
<p style="text-align: left">　　上际第四禅下极风轮界</p>
<p style="text-align: left">　　灾风从彼起其中皆散坏</p>
<p style="text-align: left">　　一切风所坏智者见真实</p>
<p style="text-align: left">　　如是正思惟风坏决定相</p>
<p style="text-align: left">　　云何彼修行常起深忧厌</p>
<p style="text-align: left">　　于前见苦法随忆念不忘</p>
<p style="text-align: left">　　八苦大<a>地狱</a>各增十六分</p>
<p style="text-align: left">　　彼彼众苦类无量边地狱</p>
<p style="text-align: left">　　众生生彼处随行受众苦</p>
<p style="text-align: left">　　我于此恶道未离或牵来</p>
<p style="text-align: left">　　如八大地狱谁能尽称说</p>
<p style="text-align: left">　　其中无量苦难可得边际</p>
<p style="text-align: left">　　设人有百头头各有百舌</p>
<p style="text-align: left">　　欲说地狱苦穷劫不能尽</p>
<p style="text-align: left">　　如愚黠地经唯佛善分别</p>
<p style="text-align: left">　　我悉能究竟无有能测者</p>
<p style="text-align: left">　　轮回苦毒海往返无量劫</p>
<p style="text-align: left">　　颠倒不善行致此大苦果</p>
<p style="text-align: left">　　自见<a>宿命</a>时是痛曾悉经</p>
<p style="text-align: left">　　修行忆本苦便得顺涅槃</p>
<p style="text-align: left">　　闇冥心增上畜生不净业</p>
<p style="text-align: left">　　受痴不爱果种种苦报身</p>
<p style="text-align: left">　　九万九千种形类各别异</p>
<p style="text-align: left">　　空行水陆性蚑行蠕动类</p>
<p style="text-align: left">　　随业各受生宛转此剧处</p>
<p style="text-align: left">　　一切诸畜生展转相残食</p>
<p style="text-align: left">　　我以愚痴故悉增受此苦</p>
<p style="text-align: left">　　顾此而怀惧心与厌患俱</p>
<p style="text-align: left">　　修行深忧厌则于苦决定</p>
<p style="text-align: left">　　修行已如是方便生厌离</p>
<p style="text-align: left">　　又复自亿念饿鬼无量苦</p>
<p style="text-align: left">　　咽细如针孔巨身如沃焦</p>
<p style="text-align: left">　　于此无数劫饥渴极热恼</p>
<p style="text-align: left">　　见天降甘雨欲饮成炭火</p>
<p style="text-align: left">　　如彼四大海深广无崖底</p>
<p style="text-align: left">　　饮之令悉尽不能止饥渴</p>
<p style="text-align: left">　　裸形被长发状烧多罗树</p>
<p style="text-align: left">　　于中甚久长受此种种苦</p>
<p style="text-align: left">　　业风飘东西吹身令碎折</p>
<p style="text-align: left">　　亦如狂飙起摧破久枯树</p>
<p style="text-align: left">　　我积悭贪行不习惠施业</p>
<p style="text-align: left">　　故生饿鬼处受此诸苦痛</p>
<p style="text-align: left">　　三昧境界地修行思惟起</p>
<p style="text-align: left">　　种种别观察便得不放逸</p>
<p style="text-align: left">　　虽未断烦恼见此众苦迫</p>
<p style="text-align: left">　　楚毒深忧惧极厌生死苦</p>
<p style="text-align: left">　　既厌能离欲如观掌中宝</p>
<p style="text-align: left">　　贪欲既已离便速得解脱</p>
<p style="text-align: left">　　譬如香美食其中有蛊毒</p>
<p style="text-align: left">　　种种生死味杂苦亦如是</p>
<p style="text-align: left">　　亦如箧盛蛇有人负自随</p>
<p style="text-align: left">　　若能觉弃舍不为毒所中</p>
<p style="text-align: left">　　身亦复如是四大为毒蛇</p>
<p style="text-align: left">　　智者能舍离不为彼所害</p>
<p style="text-align: left">　　如愚执火炬急持即自烧</p>
<p style="text-align: left">　　明人知时舍不为火所焚</p>
<p style="text-align: left">　　乐着生死者灾炎常炽然</p>
<p style="text-align: left">　　若能觉舍离不为火所焚</p>
<p style="text-align: left">　　譬诸恐怖处亦如被烧舍</p>
<p style="text-align: left">　　蚖蛇毒[口*赦]聚生死畏过是</p>
<p style="text-align: left">　　譬犹空聚落又如彼虚器</p>
<p style="text-align: left">　　诸法空无我真实性亦然</p>
<p style="text-align: left">　　此三恶道中如是苦无量</p>
<p style="text-align: left">　　虽天有喜乐是亦为大苦</p>
<p style="text-align: left">　　譬彼盛火然贪爱炽如是</p>
<p style="text-align: left">　　久处在天上常为欲火焚</p>
<p style="text-align: left">　　自忆忉利天安处善法坐</p>
<p style="text-align: left">　　天女侍供养无量极快乐</p>
<p style="text-align: left">　　四园列宝树花果妙庄严</p>
<p style="text-align: left">　　随意五所欲一切曾悉受</p>
<p style="text-align: left">　　时乘白龙象游观诸浴池</p>
<p style="text-align: left">　　纵意林流间回顾弥日夕</p>
<p style="text-align: left">　　食必须陀味饮则甘曼陀</p>
<p style="text-align: left">　　充实无疑患受乐如大海</p>
<p style="text-align: left">　　又处内胜堂天女进音乐</p>
<p style="text-align: left">　　妖艳极姿态光色曜心目</p>
<p style="text-align: left">　　妙音六万种常闻美软声</p>
<p style="text-align: left">　　耳目随彼转令我心醉冥</p>
<p style="text-align: left">　　诸天发微歌声与弦管谐</p>
<p style="text-align: left">　　偃卧听音乐寤寐皆喜悦</p>
<p style="text-align: left">　　诸根回五欲犹如旋火轮</p>
<p style="text-align: left">　　须弥山王顶安处快自在</p>
<p style="text-align: left">　　百一众杂宝间错庄严地</p>
<p style="text-align: left">　　诸天共娱乐经历甚久长</p>
<p style="text-align: left">　　触彼五境界发动五情根</p>
<p style="text-align: left">　　一切悉奇特皆是快乐因</p>
<p style="text-align: left">　　诸天共器食随福有差别</p>
<p style="text-align: left">　　见此异色时心则生忧恼</p>
<p style="text-align: left">　　如是极愁惨犹如地狱苦</p>
<p style="text-align: left">　　食此不净饭低头内惭耻</p>
<p style="text-align: left">　　悔责本宿业令我致此苦</p>
<p style="text-align: left">　　诸天阿修罗自守贪彼利</p>
<p style="text-align: left">　　由是兴诤怒畏死大恐惧</p>
<p style="text-align: left">　　或为天给使或复极贫窭</p>
<p style="text-align: left">　　我虽生天上无异恶道苦</p>
<p style="text-align: left">　　于彼恒乐处衰死二五相</p>
<p style="text-align: left">　　是相及命终尔时最大苦</p>
<p style="text-align: left">　　方欲恣所乐五衰忽然至</p>
<p style="text-align: left">　　若见是相时愁怖不自安</p>
<p style="text-align: left">　　天眼卒便瞬浴已水着身</p>
<p style="text-align: left">　　一切妙境界其心不喜乐</p>
<p style="text-align: left">　　千种乐自然加陵频伽音</p>
<p style="text-align: left">　　今则寂无声当知七日死</p>
<p style="text-align: left">　　玉女悉舍去余天共从事</p>
<p style="text-align: left">　　见已生热恼命终入地狱</p>
<p style="text-align: left">　　唯有贤圣人了达无常变</p>
<p style="text-align: left">　　解脱生死苦凡夫为烧然</p>
<p style="text-align: left">　　腋下流汗出衣服卒垢腻</p>
<p style="text-align: left">　　见已大恐怖是则净业尽</p>
<p style="text-align: left">　　华冠皆鲜严而今忽萎熟</p>
<p style="text-align: left">　　身体本光泽一朝顿枯悴</p>
<p style="text-align: left">　　常所爱乐坐今恶不复乐</p>
<p style="text-align: left">　　是五恶瑞现当知死时至</p>
<p style="text-align: left">　　唯有见谛者无此诸恶相</p>
<p style="text-align: left">　　我今说比丘于是增厌患(梵本中无此一偈)</p>
<p style="text-align: left">　　诸天及天处衰变不久住</p>
<p style="text-align: left">　　明智修行者见斯无常变</p>
<p style="text-align: left">　　四宝须弥王真金山围绕</p>
<p style="text-align: left">　　修行慧眼净见此悉融消</p>
<p style="text-align: left">　　又诸大铁围周匝四天下</p>
<p style="text-align: left">　　消坏非常相行者见明了</p>
<p style="text-align: left">　　修行于天上如是观察己</p>
<p style="text-align: left">　　复于人道中思惟正忆念</p>
<p style="text-align: left">　　或时犯王法斩截身手足</p>
<p style="text-align: left">　　拷掠极楚毒我悉遍经历</p>
<p style="text-align: left">　　亲戚永别离悲恋为堕泪</p>
<p style="text-align: left">　　设集着一处过于四大海</p>
<p style="text-align: left">　　计我从本来人中所受生</p>
<p style="text-align: left">　　白骨悉积聚高广喻须弥</p>
<p style="text-align: left">　　流回三恶道楚毒无过者</p>
<p style="text-align: left">　　人天所受苦是亦多无量</p>
<p style="text-align: left">　　欲广分别说穷劫不能尽</p>
<p style="text-align: left">　　三昧境界地思惟所生果</p>
<p style="text-align: left">　　观察善明了修行深忧厌</p>
<p style="text-align: left">　　我虽舍家业不能成<a>道果</a></p>
<p style="text-align: left">　　自谓为<a>出家</a>未出生死狱</p>
<p style="text-align: left">　　我虽弃恩爱名曰舍所生</p>
<p style="text-align: left">　　而不能免离痴爱业父母</p>
<p style="text-align: left">　　徒自为人子不从<a>佛法</a>生</p>
<p style="text-align: left">　　外假圣法衣力不离痴惑</p>
<p style="text-align: left">　　舍彼五欲利依止出家业</p>
<p style="text-align: left">　　而于佛法中不获少功德</p>
<p style="text-align: left">　　虽舍内贪着而不得出要</p>
<p style="text-align: left">　　四念未成就何从得心乐</p>
<p style="text-align: left">　　剃发毁形好而不舍憍慢</p>
<p style="text-align: left">　　空失欲味欢不得<a>禅悦</a>乐</p>
<p style="text-align: left">　　于五无间业未能定不起</p>
<p style="text-align: left">　　譬如无舟梁而欲越深水</p>
<p style="text-align: left">　　未入决定聚复无生天业</p>
<p style="text-align: left">　　无明覆心眼永没生死渊</p>
<p style="text-align: left">　　应勤业所务无有无作果</p>
<p style="text-align: left">　　作者终不丧修行宜善思</p>
<p style="text-align: left">　　常受人信施侵彼肌体分</p>
<p style="text-align: left">　　谓我有功德自顾空无实</p>
<p style="text-align: left">　　由此利养心翳我善功德</p>
<p style="text-align: left">　　深思克骨苦即时兴厌离</p>
<p style="text-align: left">　　未脱诸恶趣颠倒见所缚</p>
<p style="text-align: left">　　不向平等路牟尼一乘道</p>
<p style="text-align: left">　　得生难得趣诸根悉具足</p>
<p style="text-align: left">　　值佛兴于世又得闻正法</p>
<p style="text-align: left">　　而不舍苦器未渡贪欲海</p>
<p style="text-align: left">　　拔刀五恶贼是亦未摧灭</p>
<p style="text-align: left">　　如是正观时修行向解脱</p>
<p style="text-align: left">　　作是忧厌相则便生决定</p>
<p style="text-align: left">　　身为不净器三十六充满</p>
<p style="text-align: left">　　譬如大地种生育众杂类</p>
<p style="text-align: left">　　身为隐覆聚亦常假澡浴</p>
<p style="text-align: left">　　聚沫撮摩法不久必当灭</p>
<p style="text-align: left">　　譬如毒蛇箧四大箧亦然</p>
<p style="text-align: left">　　八万虫中舍常共竞侵食</p>
<p style="text-align: left">　　是身为灾宅四百四病恼</p>
<p style="text-align: left">　　种种苦不净一切内充满</p>
<p style="text-align: left">　　譬如故空舍亦如丘冢间</p>
<p style="text-align: left">　　坏器无坚固说身亦复然</p>
<p style="text-align: left">　　无量众恶聚虚妄非真实</p>
<p style="text-align: left">　　颠倒起贪着长夜婴楚毒</p>
<p style="text-align: left">　　将复处胞胎数数受生苦</p>
<p style="text-align: left">　　不见真实法生死轮常转</p>
<p style="text-align: left">　　始受迦罗逻次生泡肉段</p>
<p style="text-align: left">　　渐厚成肢节五种胞胎苦</p>
<p style="text-align: left">　　幽闭无日狱生熟藏所迫</p>
<p style="text-align: left">　　长养于行厕臭闷不净苦</p>
<p style="text-align: left">　　出胎受生苦轮转老病死</p>
<p style="text-align: left">　　一切诸阴起三相所迫切</p>
<p style="text-align: left">　　观色如聚沫受如水上泡</p>
<p style="text-align: left">　　想如春时炎众行如<a>芭蕉</a></p>
<p style="text-align: left">　　识种犹如幻虚妄无真实</p>
<p style="text-align: left">　　逼迫是苦相因缘是集相</p>
<p style="text-align: left">　　寂静灭尽相出要是道相</p>
<p style="text-align: left">　　于此四圣谛修行渐观察</p>
<p style="text-align: left">　　思惟十六行解脱生死苦</p>
<p style="text-align: left">　　略说一切法自相及共相</p>
<p style="text-align: left">　　明知决定义修行正观察</p>
<p style="text-align: left">　　修行然慧灯正观四真谛</p>
<p style="text-align: left">　　能断恶趣分离诸受胎苦</p>
<p style="text-align: left">　　不复乐受身婴世之苦恼</p>
<p style="text-align: left">　　舍除利养行独处修远离</p>
<p style="text-align: left">　　已能修厌离不味生天乐</p>
</div>
		</div>
	
		
		

		</div></div><hr><script charset='utf-8' src='../../js/footer.js'></script></body></html>