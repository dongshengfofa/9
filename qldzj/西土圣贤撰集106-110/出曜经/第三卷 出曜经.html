<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 出曜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 出曜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 出曜经</strong></p>
<p style="text-align: left">
	　　欲品第二</p>
<p style="text-align: left">
	　　欲我知汝本意以思想生</p>
<p style="text-align: left">
	　　我不思想汝则汝而不有</p>
<p style="text-align: left">
	　　昔佛在舍卫国祇树给孤独园。尔时<a>世尊</a>并侍者阿难。着衣持钵入舍卫城中。乞食已周还出城外。有一妇人抱儿持瓶诣井汲水。有一男子颜貌端正座井右边弹瑟自娱。时彼女人欲意偏多耽着彼人。彼人亦复欲意炽盛耽着女人。女人欲意迷荒。以索系小儿颈悬于井中。寻还挽出小儿即死。愁忧伤结呼天堕泪而说颂曰。</p>
<p style="text-align: left">
	　　欲我知汝本意以思想生</p>
<p style="text-align: left">
	　　我不思想汝则汝而不有</p>
<p style="text-align: left">
	　　尔时世尊告阿难曰。向所闻偈过去恒沙诸佛所说。汝善诵习日晡集众。在众人中宣畅此偈。尔时世尊食后收摄三衣。即集大众诣普会讲堂在众人中坐。尔时世尊告诸<a>比丘</a>。我向清旦将阿难入城乞食已。复周遍还出城外。见有妇人抱儿持瓶诣井汲水。去井不远复有一人弹瑟自娱。二人相见各兴欲意。熟视相看目不移转。错系儿颈悬于井中。寻还挽出儿已命终。愁忧号悲。寻说颂曰。</p>
<p style="text-align: left">
	　　欲我知汝本意以思想生</p>
<p style="text-align: left">
	　　我不思想汝则汝而不有</p>
<p style="text-align: left">
	　　佛告比丘。淫火炽盛便能燔烧诸善之本。淫荒之士不识<a>善恶</a>。亦复不别清白之行。不知缚解出要之道。如斯辈人遂无惭愧。宁丧亲族分受形辱。不阙淫性以违其志。或因淫欲。杀害父母兄弟姊妹。斯受其殃。或因淫逸罪及五逆。王者所戮死受恶报。犹野火行傍树为燋。既罪自深复及宗亲。人由淫欲违佛慢法。谤毁圣众为诸圣贤之所嗤笑。我今当说犯淫之本。汝等善听。昔有一人奸淫不止。父母所生唯此一子。夜非人时天阴雷电。带刀持箭至他淫女村中。时母觉知即捉晓谕。今夜冥喑阴曀雷电。设不果者便为人所害。吾宿鲜德唯有一子。会遇恶者吾无所恃。子报母曰。子要当去不得复住。母知意正便向儿拜。今暮且住须明日乃往。儿语母曰。速放我去。若违我情当取母杀。母报儿言。宁取我杀。不忍见汝为他所害。儿复语母。可时放我。及闇至彼。若不见听正尔杀母。母语儿曰。死死不放汝。儿即拔刀取母刺杀。不虑后世殃罪深重。即至彼家打门微唤。女人应曰。汝是何人。其人以颂报曰。</p>
<p style="text-align: left">
	　　淫恚诸根羸为想所谬误</p>
<p style="text-align: left">
	　　不虑众事业为愚闇覆盖</p>
<p style="text-align: left">
	　　念汝取母害折伏犹汝奴</p>
<p style="text-align: left">
	　　翘立在门外如客附使役</p>
<p style="text-align: left">
	　　尔时女人复遥见问曰。审杀母耶。报曰审杀。女人问曰。何故杀母男子报曰。母不见放来至此间。女人报曰。不须入家裹。是时女人以颂报曰。</p>
<p style="text-align: left">
	　　咄嗟背恩养害母种罪灾</p>
<p style="text-align: left">
	　　何忍见汝颜宜速远吾家</p>
<p style="text-align: left">
	　　父母抱育养为子历众苦</p>
<p style="text-align: left">
	　　害母行地上地不陷汝杀</p>
<p style="text-align: left">
	　　立身无慈仁加害诸亲族</p>
<p style="text-align: left">
	　　我是外种类岂能恩德将</p>
<p style="text-align: left">
	　　尔时彼男子复报曰。由汝害母造无边罪。小见宽恕见为开门。暂得言谈便复还家。女人报曰。听我偈言。</p>
<p style="text-align: left">
	　　宁入投炭炉从山投幽谷</p>
<p style="text-align: left">
	　　生把七步蛇不与愚从事</p>
<p style="text-align: left">
	　　是时二人各各共相别离。男子还家道逢恶寇为贼所害。死入阿鼻<a>地狱</a>受罪无数劫。淫之为病受殃无量。以微积大渐致烧身。自陷于道亦及他人。不至究竟。犹自饮毒复饮他人。是故说曰淫不可从。</p>
<p style="text-align: left">
	　　爱欲生忧爱欲生畏无所爱欲</p>
<p style="text-align: left">
	　　何忧何畏</p>
<p style="text-align: left">
	　　爱欲生忧或遭妇丧为人所夺。或抱久患夫。或远行积久不归。是故说曰。爱欲生忧。爱欲生畏者。为豪贵见夺其妇。或抱久患命在旦夕。或适他方。是故说曰。爱欲生畏。无所爱欲者。云何无所爱欲。阿那含阿<a>罗汉</a>者。别二人者无忧<a>无畏</a>。何以故。已离诸忧无所畏难。有忧畏者欲界<a>色界</a>。阿那含者欲界忧畏尽。阿罗汉者<a>三界</a>结使尽。于中不生忧畏想。是故说曰。无所爱欲何忧何畏。</p>
<p style="text-align: left">
	　　好乐生忧好乐生畏无所好乐</p>
<p style="text-align: left">
	　　何忧何畏</p>
<p style="text-align: left">
	　　好乐生忧者。作倡伎乐五欲自娱为王所嫌。欲夺乐器缘此起忧。或为王所使远适他方于中生忧。或抱久病缠绵着褥于中失明。恐丧命根便生畏惧。缘此乐器以致丧身。或有王者种亡国失位。事不由己忆本豪贵所游戏处。便生愁忧遂致笃疾。或为宿仇欲害其命昼夜伺捕复于其中生忧恼想。是故说曰。好乐生忧好乐生畏也。云何无所好乐者。阿那含阿罗汉舍诸五乐。以法乐自娱。犹如难陀前白佛言。不睹我孙陀利意终不乐。世尊告难陀曰。</p>
<p style="text-align: left">
	　　无厌有何足不足有何乐</p>
<p style="text-align: left">
	　　无乐有何爱无爱有何乐</p>
<p style="text-align: left">
	　　汝今放意无有厌足志常炽盛</p>
<p style="text-align: left">
	　　何时当息</p>
<p style="text-align: left">
	　　是故汝今思惟<a>内观</a>不净之想。便当自悟意中得解。汝今所以不得解者。斯由不思惟想故。以不思惟淫怒痴炽盛。是故难陀忍精勤一意思惟恶露不净。何以故。求人身难。与贤圣相值亦复难。得诸根不缺亦复难。遇诸佛兴出亦不可遇。如优昙钵华时时乃现。欲闻<a>正法</a>亦不可值。休息无为常乐安宁。皆由正法得至<a>彼岸</a>。是故难陀念自谨慎思惟正法兴不净想。便当得至处无为境。是故说曰。好乐生忧好乐生畏无所好乐何忧何畏。佛复颂曰。</p>
<p style="text-align: left">
	　　果先甜后苦淫怒亦如斯</p>
<p style="text-align: left">
	　　后受苦痛报经历无数劫</p>
<p style="text-align: left">
	　　愚者受烧煮恒在盛火焰</p>
<p style="text-align: left">
	　　为狱伺所执如钩制伏象</p>
<p style="text-align: left">
	　　昔佛与诸<a>弟子</a>说苦阴。契经云。着欲之人自共叹说。<a>沙门</a>瞿昙<a>婆罗门</a>。恒自谈说豫防未然虑将来。欲秽污不净。不如我等意染妙色。五欲自娱细滑更乐有何可失。若有众生固猗此法造不善行。身坏命终入地狱中。已<a>生地</a>狱方自<a>觉悟</a>共相悔责。我等为人不信沙门婆罗门语云欲秽污不净之行。由此淫秽受无量苦求出无期。己身自造向谁怨诉。是故说曰。果先甜后苦。犹如有果入口甘美。当时悦意后必患生。即说譬喻悦解智者。或有智人由劝励成就。或有智人呵制禁止。或有智人观其志趣而得受化。或有智人渐诱劝进而得度者。或有智人远游观俗意自悟者。世尊观察随意所染。以何疗治。即投其药。众生渐渐意得开悟。承如来教羞意[億-音+(夫*夫)]负。渐尽诸结有漏心得<a>解脱</a>。然后乃知淫欲之为病。先甘而后苦也。</p>
<p style="text-align: left">
	　　坚材铁铜锡此牢不为固</p>
<p style="text-align: left">
	　　好染着彼色此牢最为固</p>
<p style="text-align: left">
	　　昔有人遇事闭在铁牢。窃作方宜以自免罪。或依豪强或用财货或依姓族。用免其愆。欲爱牢缚非凡夫所能解。唯有诸佛出世。以智慧之赫焰。烧燔山野之结藂。以刃利剑割断七使原本。然后乃得解脱。昔有一人遇事被系。会遇众僧在讲<a>说法</a>。罪人求吏暂诣讲听法。值一比丘夜半寂静诵经。为老所缚为生所缚为病所缚为死所缚。今世后世所缚。时人宗族求王脱过即得免罪。时诸五亲知识朋友至罪人家共相庆贺闻汝得出甚用庆贺其人报曰。汝等何为见诳。如我昨暮闻比丘诵经。我所被系甚过王者。众人问曰。汝虽得出故复荒错耶。其人报曰。我不荒错。但诸君自误耳。我所被缚非王者所解也。汝等诸亲设见爱我者。愿听<a>出家</a>得在道次。诸亲劝谏为说留难。父母宗亲男女成就。何由捐舍苟贪为道。其人报曰。我先誓愿要出家学。诸亲重求且停住止。复经七日并解疲劳还服气力。其人出门复遇道人静寂诵习。而说斯偈。</p>
<p style="text-align: left">
	　　坚材铁铜锡此牢不为固</p>
<p style="text-align: left">
	　　好染着彼色此牢最为固</p>
<p style="text-align: left">
	　　复还入屋语诸五亲。我意志趣不乐在家。愿听出学修无上梵行。时诸五亲即听出学。进修其行昼夜不息。得阿<a>罗汉果</a>。永离缚着不复<a>流转</a><a>生死</a>。</p>
<p style="text-align: left">
	　　缚中牢固者流室缓难解</p>
<p style="text-align: left">
	　　能断此为要不观断欲爱</p>
<p style="text-align: left">
	　　缚中牢固者。恩爱恋着皆是缚着。唯有诸佛兴出。执金刚心牢固难沮坏。众德自缨络。捐弃诸恶不兴罪缘能断诸恶。是故名曰缚中牢固。流室缓难解者。流者流在界中有中生中趣中。今当与汝说譬。智者以譬喻自解。昔有国王。恩惠普润大赦天下。诸在牢狱重系者皆悉放出。其中生类厌患缚着不堪牢狱。志常远离速出离狱心不愿住。复有生类乐在狱中心意恋慕乐闻苦恼之音。即住狱中不肯去离。是故说曰流室缓难解。所以缓者。遭赦被恩而不肯离。昔所积善作诸功德乃能断之。故言能断此为要。不顾慕兄弟家业宗亲。不观断欲爱。欲爱已断永无遗余。度世八事以二盟誓。何谓为二。一者智誓。二为尽誓。以此二誓誓度众生。</p>
<p style="text-align: left">
	　　世容众妙色此不名为欲</p>
<p style="text-align: left">
	　　世欲久存世唯贤能觉知</p>
<p style="text-align: left">
	　　昔佛在世。诸比丘自相谓言。我等宜可舍众僧食在人间乞求。所以然者。诸乞求比丘者游观人间。便得睹见极妙之色。耳闻极妙之音。鼻嗅极妙之香。身近极妙细滑。尔时世尊以天耳清净寂寞无尘垢。闻诸比丘自相谓言。各生恋慕染着世荣。尔时世尊即遣信唤集普会讲堂。诸比丘即集讲堂。佛告诸比丘。云何比丘。我曾与汝说诸乞食。比丘游在人间便得睹极妙之色。耳闻极妙之音。鼻嗅极妙之香。身近极妙细滑。云何比丘。心为轻飘。汝等方念色声香味细滑之法。犹如炽火焰极隆盛。复以脂酥而益之倍复增益。汝等倍益色声香味细滑之法。诸有比丘能自禁制。在外乞求心恒怀惧。受他信施为可易不。令诸檀越奔趣四方。劳情役思乃得财货。信有后世减割布施。我今鲜德恐不消化。观彼檀越当施之时。意欲受信施如不欲受想。自观己身如抱重病想。施物如药想。念空闲处如遭死亡想。意常系念修诸善本。观诸妇女如塳墓想。如是比类人间乞求。诸有贪着色声香味细滑法。依猗道者是谓大贼。时尊者<a>舍利弗</a>问摩诃拘絺罗曰。云何拘絺罗。眼为色相色为眼相。耳鼻舌身细滑法。法为意相意为<a>法相</a>。时摩诃拘絺罗报<a>舍利</a>弗曰。眼非色相色非眼相。耳鼻舌身意。意非法相法非意相。所谓相者贪欲自用是谓与相。复引喻自解。犹如白牛黑牛同系一处。或同一轭与缚系相应。云何舍利弗。颇有人说白牛系黑牛黑牛系白牛。为平等系不。对曰。非也。舍利弗。非白牛系黑牛。非黑牛系白牛。所谓缚者。或索或靷或轭。是谓缚也。如是舍利弗。眼非色相色非眼相。耳鼻舌身意。意非法相法非意相。于中生贪欲自用者。是谓为相。是故说曰。世容众妙色此不名为欲也。</p>
<p style="text-align: left">
	　　人间欲无常内欲缚是常</p>
<p style="text-align: left">
	　　此灭不受有余趣不受生</p>
<p style="text-align: left">
	　　人间欲无常者。欲是无常为衰耗法。变易不停不可恃怙。人间欲者。不久停住。或亡或失或为人所夺。是故非常不可久保。内欲深固与神相染。心为祸首殃及身口。是故说曰。内欲缚是常。或为豪强伺命所害。如是欲者难制难禁。不可以己力留住不更趣诸有。亦不愿生世后世。是故说曰。世欲久存世唯贤能觉知。</p>
<p style="text-align: left">
	　　欲生无漏行意愿常充满</p>
<p style="text-align: left">
	　　于欲心不缚上流一究竟</p>
<p style="text-align: left">
	　　欲生无漏<a>行者</a>。欲亦是善亦是不善。欲善者或是有漏。或是无漏。无漏欲者灭一切爱。此中不说有漏。意愿常充满者。一切诸善之法。普充满体中。于欲心不缚者。心于彼心不染着亦无所污。是故说曰。于欲心不缚。上流一究竟者。即阿那含是。所以然者。因说阿那含果。因说五下分结。因说断欲爱。此亦复说上流一究竟。</p>
<p style="text-align: left">
	　　智者不越次渐渐以微微</p>
<p style="text-align: left">
	　　巧匠渐刈垢净除诸秽污</p>
<p style="text-align: left">
	　　智者不越次者。博古明今分别是非。于慧无减损。受性不<a>懈怠</a>。是故说曰。智者不越次也。渐渐以微者。渐渐日进勿怀中息。犹如巧匠除刈重垢积日乃成。人去心垢亦复如是。为诸天阿须伦真陀罗摩休勒等。所见称誉。</p>
<p style="text-align: left">
	　　犹如车巧匠善能修治朴</p>
<p style="text-align: left">
	　　随欲能灭欲后必受永康</p>
<p style="text-align: left">
	　　犹如彼巧匠者。观彼朽车严治修饰。远致重载无所缺损。便成二义云何为二。一为名誉远布。二为得其财货。彼巧比丘亦复如是。唯舍于欲便得二称。名声远布诸天所誉。于现法中受无量乐。是故说曰。</p>
<p style="text-align: left">
	　　犹如车巧匠善能修治朴</p>
<p style="text-align: left">
	　　随欲能灭欲后必受永康</p>
<p style="text-align: left">
	　　时诸众会闻佛所说。<a>欢喜</a>而去。</p>
<p style="text-align: left">
	　　欲受一切乐当舍诸爱欲</p>
<p style="text-align: left">
	　　已舍诸爱欲永受无穷乐</p>
<p style="text-align: left">
	　　若有众生欲受一切乐者。当念四支五支禅乐行<a>神通</a>乐道出要乐。彼人当念舍一切欲。已舍诸欲倍获功德受乐无穷。得游戏乐遇诸福业乐。于现法中俗财无乏。昔外道异学各作是说。二二合会者。彼即清净寻得解脱亦得出要。复有说者。欲妙欲净当与欲共相娱乐欲无厌足。欲除彼狐疑故。是故说曰。随欲能灭欲。后必受永康。</p>
<p style="text-align: left">
	　　不念欲有厌岂能修<a>禅定</a></p>
<p style="text-align: left">
	　　变悔寻行本智慧疗乃止</p>
<p style="text-align: left">
	　　若有众生。念欲不去心怀遂生尘垢。犹如有人近大火坑遂近遂热。欲避其热当求巧便求灭彼火。人亦如是。遂不念欲欲自然灭。犹如毒药颜色成就香美且甘若人遇病而服此药咽喉通利。入腹未久即丧命根。贪欲亦如是。当时悦意非法行欲。身坏命终入地狱中。今当引喻。智者以譬喻自解。昔阎浮利地。有顶生王出现于世。寿十四亿。时顶生王四方游观。至忉利天。三十六释取命终故住彼天宫。时彼人王经历久远心作是念。我今<a>寿命</a>过于天寿。躬自眼见三十六释尽取命终。我今宜可杀释提桓因。即于此治遥王四天下。领人天王。岂不乐也。以生此念便失神足。还堕<a>世间</a>住阎浮利。患身疼痛受诸苦恼。时王大臣问讯王曰。王今患重或就后世。若有人民来见问者。顶生王临欲终时有何言教。时顶生王告诸大臣。若有人民来问卿等当以此语报。顶生王者贪着五欲七宝无厌足。顶生王者生千子无厌足。顶生王者领四天下无厌足。而取命终。顶生王者七日七夜。于宫殿上雨七宝而无厌足。而取命终。顶生王者游观至忉利天宫。兴意欲害释提桓因。而取命终。是故说曰。</p>
<p style="text-align: left">
	　　不念欲有厌岂能修禅定</p>
<p style="text-align: left">
	　　变悔寻行本智慧疗乃止</p>
<p style="text-align: left">
	　　尔时诸来会者。皆离爱欲无贪着心。皆发无上正真道意。</p>
<p style="text-align: left">
	　　智慧厌足者不复观欲爱</p>
<p style="text-align: left">
	　　人以智慧厌不随爱踪迹</p>
<p style="text-align: left">
	　　智慧厌足者。何以故。言智慧厌足者。与诸世尊共同法室。与真人罗汉。观不净行起厌患心。除诸患苦知苦原本。诸佛世尊思惟智慧。是故说曰。智慧厌足者不复观欲爱。欲者知其体实而不亲近。曾所爱着今已远离。智者谨慎不染着欲。是时众会闻说此欲兴不净想。即于坐上逮得摠持。</p>
<p style="text-align: left">
	　　人贪着爱欲习于非法行</p>
<p style="text-align: left">
	　　不观死命至谓命为久长</p>
<p style="text-align: left">
	　　昔佛在舍卫国祇树给孤独园。有一男子居业贫。匮多乏财货躬自困苦劳功役力。周遍四方而乃获宝。所获无量从远归家。与父母五亲共相娱乐。在大众中而自夸说。吾今获宝价直数亿。今当娉娶豪族女。人中盛壮不肥不瘦不白不黑。妇女姿态一以备悉。既自端正面如桃华色。复以香华脂粉庄严其身。日共娱乐不能舍离。肴馔饮食日日不同。杀害众生不可称计。纵情放恣独胜无匹。会复遇疾即便命终。见妇去世心迷意乱。遂致狂颠游诸街巷。称怨而行一何酷毒。杀鬼无道害我妇命。亦是诸人宗族五亲怀嫉妒心。各兴斯意欲夺我妇。恐事彰露窃共阴谋中陷我妇。如是怨诉日日不止。尔时世尊以天眼观清净无瑕秽。见此男子怨诉街巷心意迷惑不识正真。尔时世尊欲现其义寻究本末。为后世众生示现大明。亦使正法久存于世。过去如来神口印封。而印封之在大众中。而说颂曰。</p>
<p style="text-align: left">
	　　人贪着爱欲习于非法行</p>
<p style="text-align: left">
	　　不观死命至谓命为久长</p>
<p style="text-align: left">
	　　尔时众会闻说此偈。诸尘垢尽得<a>法眼</a>净。</p>
<p style="text-align: left">
	　　愚以贪自缚不求度彼岸</p>
<p style="text-align: left">
	　　贪为财爱故害人亦自害</p>
<p style="text-align: left">
	　　昔佛在舍卫国祇树给孤独园。时有长者名曰难陀。饶财多宝金银珍宝。车磲马瑙珊瑚虎珀。象马车乘奴婢仆使。服饰田业不可限量。居一国之富无有过者。虽处荣富无有<a>信心</a>悭贪妒嫉。门合七重立守门人。有人来者不妄得入于中庭。<a>虚空</a>上安铁笼疏。恐有飞鸟食啖谷米。四壁墙下以白噤泥。恐鼠穿穴伤缺财物。然彼长者无常对至。唯有一子名栴<a>檀香</a>。即唤子前敕告子曰。吾今患苦必不济度。设我无常后所有财宝七珍之具勿妄费耗。亦莫施与沙门婆罗门。有乞丐者莫持一钱施与。此诸财宝足七世父母食啖。作此教敕已即取命终。即生舍卫城中处盲栴陀妇腹中。经八九月出生在外生盲无目。左右人问为生男女耶。母报生男。自念若生男者。吾今目冥须儿扶侍供养。左右报曰虽遇此儿生无两目。母闻此已倍增愁忧悲泣说曰。</p>
<p style="text-align: left">
	　　子盲吾亦盲二俱无两目</p>
<p style="text-align: left">
	　　遇此衰耗物益我愁忧苦</p>
<p style="text-align: left">
	　　尔时世尊将侍者阿难。在祇洹精舍门外经行。奋手而说曰祸灾祸灾。是时阿难叉手长跪白佛言。向者世尊称言祸灾。有何因缘愿闻其意。佛告阿难。汝颇闻舍卫城中有长者难陀不耶。阿难白佛。舍卫城里曾有长者久以命终。世尊告曰。此长者神还处舍卫城里。为盲旃陀妇作子生无两目。昔所居业豪富无量。今故观者斯为所在。象马七珍不可称计。然复悭贪妒嫉<a>禁忌</a>。是故说曰祸灾。阿难白佛而说颂曰。</p>
<p style="text-align: left">
	　　生死有畏惧幻化非有真</p>
<p style="text-align: left">
	　　有成必有败智者谁可乐</p>
<p style="text-align: left">
	　　是时盲母养儿年八九岁堪能行来。母以杖一枚食器一具而告子曰。吾今养汝堪能行来。宜求自活不须住此。吾亦无目复当乞求以济余命。此盲小儿家家乞求。渐至栴檀香长者家。在门外立而自说曰。</p>
<p style="text-align: left">
	　　饥饿切已困兼复无两目</p>
<p style="text-align: left">
	　　众苦无端绪谁当愍而施</p>
<p style="text-align: left">
	　　时守门人闻此语已。嗔恚炽盛即前捉手远掷深坑。寻伤左臂复打头破。所乞饭食尽捐在地。其中有人临坑见者甚怜愍伤。往语盲母。汝子为守门人所打甚见困苦。伤臂破头痛不可堪。时母闻已匍匐拄杖到盲儿所抱着膝上。而说颂曰。</p>
<p style="text-align: left">
	　　汝今有何愆子今速说之</p>
<p style="text-align: left">
	　　与谁谁与子遭此苦戹难</p>
<p style="text-align: left">
	　　子报母曰。</p>
<p style="text-align: left">
	　　母我向者乞至此栴檀家</p>
<p style="text-align: left">
	　　暂立此门外便遇恶人手</p>
<p style="text-align: left">
	　　尔时世尊慈育众生如母如父。兴大慈悲欲有所济。过食后着衣端严。比丘僧前后围绕。入舍卫城至栴檀长者门外。尔时城里长者人民。见如来非时入城。必当有缘。或能演说过去当来现在事。尽共翼从随如来后。普共至栴檀门外。至盲小儿所。栴檀香闻如来至。寻出门外头面礼足在一面立。尔时世尊观大众已集。复见栴檀长者集在门外。复欲演说悭贪妒嫉受罪无量。加说惠施受报无量。欲使离有不着三界指授泥洹趣无为道。尔时世尊告小儿曰。汝是难陀非也。小儿报曰实是难陀。佛复重问是难陀耶。即报佛言实是难陀。其城中人民闻佛小儿相问字。皆共愕然。云何难陀长者乃受此形。尔时世尊。欲与栴檀长者拔地狱苦。除悭贪心安立<a>福田</a>。佛告栴檀香而说偈言。</p>
<p style="text-align: left">
	　　昔父今难陀悭贪意缠裹</p>
<p style="text-align: left">
	　　本不造善行遭此众苦恼</p>
<p style="text-align: left">
	　　设当从此终当入无择狱</p>
<p style="text-align: left">
	　　成恶众生室系以宿缘强</p>
<p style="text-align: left">
	　　尔时栴檀长者。悲泣堕泪不能自止。头面礼足前白佛言。唯愿世尊慈愍见怜拔济罪根。于如来所得蒙遗福。唯愿世尊今请佛及比丘僧。尔时世尊为彼长者默然受请。时世尊明清旦着衣持钵。比丘僧前后围绕。至彼长者家。各次第坐。长者躬自行水清净饭食。供养饮食已讫。行清净水取一小床。在如来前坐欲得闻法。尔时世尊以权方便。渐与长者说微妙法。论讲如来深奥之藏。所谓论者施论戒论生天之论。欲不净行淫为秽浊。如是说法不可思议。尔时长者即于座上。诸尘垢尽得法眼净。长者自察得法见法。分别诸法。得无所畏。即从坐起礼世尊足。我今于如来受三自归。归命<a>佛法</a>僧。自今已后听为优婆塞。尽形寿不复<a>杀生</a>。尔时世尊欲呵难陀长者。而说此偈。</p>
<p style="text-align: left">
	　　愚者丧财货亦非自为己</p>
<p style="text-align: left">
	　　愚者贪财货自没沟为狱</p>
<p style="text-align: left">
	　　如是贪无利当知从痴生</p>
<p style="text-align: left">
	　　愚为此害贤首领分于地</p>
<p style="text-align: left">
	　　愚者丧财货者。所谓丧者已尽已灭更无有余。是故说曰丧财货也。愚者无智无所觉了。或贮聚财产。不能自食。复不施人。愚中之愚不过此人。人有财货。一者施与。二者自食。然彼长者自既不食。又不施人。自不为己者悭嫉是也。缠裹心本不能自解不能自为。愚者贪财货爱心染着不能舍离。是故智者去欲而守静。是故说曰。</p>
<p style="text-align: left">
	　　如是贪无利当知从痴生</p>
<p style="text-align: left">
	　　愚为此害贤首领分于地</p>
<p style="text-align: left">
	　　时诸大会闻佛所说。欢喜而去。</p>
<p style="text-align: left">
	　　天雨七宝犹欲无厌乐少苦多</p>
<p style="text-align: left">
	　　觉之为贤</p>
<p style="text-align: left">
	　　昔佛与顶生王而说此偈。是时顶生王宫天雨七宝七日七夜。时王临见心无厌足。贪欲者苦多乐少。是时彼王游在天上。受天五乐。游四方域快乐无穷。临知欲命终受无量苦。智者观察恒防未然。是故说曰。觉者为贤也。</p>
<p style="text-align: left">
	　　虽有天欲惠舍不贪乐离恩爱</p>
<p style="text-align: left">
	　　三<a>佛弟子</a></p>
<p style="text-align: left">
	　　昔佛在摩头罗国尼拘类园中。尔时有一比丘。静室坐禅形不移动。复有毒蛇床下蟠卧。比丘为睡所屈。或低或仰。毒蛇自念。此人见恐必欲害我。毒蛇即举身投掷螫坐禅比丘。比丘命终即生忉利天上。诸天玉女各来卫侍。天子告曰。汝等诸妹莫近我身。设当近者必犯于戒诸女自念。此天前身。必是沙门故生此间受天之福。时诸天女。各执镜前照。天子见镜衣天之服头串天冠。天自念言咄嗟形变。云何吾身舍人形今来生天。即自悲泣从坐而起。行诸天阙。见诸卫从。有端正者有丑陋者。渐从行至园坐一树下。端坐思惟求定三昧。池水之中有异类奇鸟。相对悲鸣声哀响响鸟形若干形色不同。欲求成道不能得办。是时天子尽其天寿。从三十三天至阎浮利。到世尊所。头面礼足叉手向佛。以偈问义。</p>
<p style="text-align: left">
	　　天女无数众侍卫有丑陋</p>
<p style="text-align: left">
	　　后园名迷惑何由而拔济</p>
<p style="text-align: left">
	　　然我世尊竟不见谛而取命终。虽生为天受天之福。福尽还入泰山地狱。如是流转无有穷已。如今处穷所向无趣。唯凭如来当见愍念。是时世尊以偈报曰。</p>
<p style="text-align: left">
	　　道名直一向彼方名无畏</p>
<p style="text-align: left">
	　　车名无曲戾观法所成就</p>
<p style="text-align: left">
	　　尔时天子闻佛所说。即于坐上诸尘垢尽得法眼净。尔时天子欢喜踊跃不能自胜。绕佛七匝作礼而去。尔时世尊观察此义寻究本末。示现大明。亦使正法久存于世。在大众中而说此偈。</p>
<p style="text-align: left">
	　　虽有天欲惠舍不贪乐离恩爱</p>
<p style="text-align: left">
	　　三佛弟子</p>
<p style="text-align: left">
	　　尔时众会闻佛所说。欢喜而去。</p>
<p style="text-align: left">
	　　众山尽为金犹如铁围山</p>
<p style="text-align: left">
	　　此犹无厌足唯圣能觉知</p>
<p style="text-align: left">
	　　尔时世尊亦与顶生而说此偈。未断欲之人。意所规郭境界方域。得一复念一。意贪无厌足。彼顶生王由贪着故。山中大者莫过此铁围。尽化为金弥满世界。犹无厌足也。</p>
<p style="text-align: left">
	　　不观苦原本爱生焉能别</p>
<p style="text-align: left">
	　　解知世爱刺进意修学戒</p>
<p style="text-align: left">
	　　不观苦原本者。诸有众生奔趣四方经历崄难。或遇虎狼盗贼毒虺恶鬼荆棘深林无人踪迹。或遇刀剑所见屠割。复入大海遭诸众难。或遇暴风回波曲折伤坏大船。或遇黑山鬼魅堕罗刹界。由此因缘。是故说曰。不观苦原本也。爱生焉能别者。皆由贪欲展转相生也。解知世爱刺者。结使亦名为刺。四大亦名为刺。人有此二刺。不离生死受诸苦恼。刺者亦名爱刺。亦名见刺。进意修学戒者。进名为智。演说幽奥舍非就是智慧成就。</p>
<p style="text-align: left">
	　　爱品第三</p>
<p style="text-align: left">
	　　夫人无止观多欲观清净</p>
<p style="text-align: left">
	　　倍增生爱着缚结遂固深</p>
<p style="text-align: left">
	　　夫人无止观者。如有人不善观染着。身心缠裹不解。于其中间不能思惟善法。是故说曰。夫人无止观。不得至于道。多欲观清净者。或有众生。染着于欲。不染着于结。或有染着于结不染着于欲。或有亦染着于欲。亦染着于结。或有不染着于结。亦不染着于欲。云何众生染着于欲。不染着于结。于是有人。初习于欲。后更不犯。是谓染着于欲不染着于结。或复有人数数习结而不去离。是谓习结不习欲。云何亦习结亦习欲。或有众生数数习欲亦习结。是谓习欲亦习结。云何亦不习欲亦不习结。或有众生。恩爱意断不着世累。亦不专意数数习近。或复有人从头至足。观身万物计齿白净手爪殊妙发绀青色。于中起想不能舍离。遂增爱根缚结转复坚固。为诸结所缚。今当引喻。智者以譬喻自解。犹如有人。而被二系。一者革索二者龙须索。将至火边。以火炙之。革索便急龙须索缓。若将入水革索便缓龙须索急。未断欲众生亦复如是。为二缚所系。云何为二缚。一者爱缚。二者见结。或时众生思惟不净观爱结便缓见结便急。有时众生思惟安般守意见结便缓。爱结便急。是故说缚结遂固深。</p>
<p style="text-align: left">
	　　若有乐止观专意念不净</p>
<p style="text-align: left">
	　　爱此便得除如此消灭结</p>
<p style="text-align: left">
	　　若有乐止观者。若使有人乐舍观不善。思惟善观恒常亲近修学不离系念。在前<a>修行</a>不净念。自校计前所意着。发毛爪齿从头至足。皆是我所。后复思惟秽污不净。三十六物无可贪者。一一分别。寻得不净观身观身意止内外意法也。爱此便得除者以慧证尽证而除去爱思惟不净者。便能去爱着亦不能缚着。永弃诸结更不习近。是故说曰。如是消灭结也。</p>
<p style="text-align: left">
	　　以欲网自弊以爱盖自覆</p>
<p style="text-align: left">
	　　自恣缚于狱如鱼入于狱</p>
<p style="text-align: left">
	　　为老死所伺若犊求母乳</p>
<p style="text-align: left">
	　　以欲网自弊者。网者覆弊人目损智不明。不能出要至无为道。网者不能专意思惟校计。以无明自覆弊以爱盖自覆者。以爱自缠裹求出无期。犹如刚火灰覆不现。无智之士。以脚蹈践烧足乃觉。爱所覆盖亦复如是。犹如刀剑仰向。无目之士。以手把持即自被伤。诸众生类亦复如是。以爱结自覆不观善不善法。缘是兴起忧悲苦恼。轮<a>转生</a>死不离五道。是故说曰。以爱盖自覆也。自恣缚于狱者。诸有自恣不顺正教。为爱缚所缚。不自恣者。便离于缚。如鱼入于狱者。犹如鱼猎执罗网捕鱼。以入罗网无有出期。此众生类亦复如是。舍于善法习于秽浊不要之道。如来说法时会众生大众之中。有如鱼入于狱求出无有期。此众生类亦复如是。为爱结所缠。不能得至泥洹无为之道。时彼猎人闻佛说颂各自惊愕。如来说法不为余人正为我等。各自悔责。改所修习更不为恶。是故说曰。犹鱼入于狱。诸佛常所说法。接有缘众生不唐举义。犹如医师。审病根原。而后授药。是时师瞻知病轻重。相颜视色然后授药。当授药时。不增不减处中瞻视。所以然者。恐病不除。诸佛世尊为人说法亦复如是。观察众人心意所趣。知病轻重然后说法。使得开解。心无减少要处中说。除诸结使。观众生心。须一偈者便说一偈。须五句者与说五句。须一句半者与说一句半。尔时世尊观察猎者意故。说斯偈。其中自恣放逸意者。便与说此为老死所伺。如犊求母乳也。犹如新生犊子。其心终不离母。此众生类亦复如是。为老死所追。如影随形。若利根众生善察分别。便得离此众患苦恼增益善本。若钝根众生不作此观则无所成。是故说曰。为老死所伺如犊求母乳。</p>
<p style="text-align: left">
	　　意如放逸者犹如摩楼树</p>
<p style="text-align: left">
	　　在在处处游如猿游求果</p>
<p style="text-align: left">
	　　意如放逸者。若刹利长者<a>居士</a>比丘<a>比丘尼</a>优婆塞优婆夷少壮处中长老。未至于道者。意增于放逸。增爱欲根如摩楼树。初生为葛藤所缠。长便枯死。爱欲之意亦如是。使诸众生根本燋尽。是故说曰。犹如摩楼树。在在处处游者。地狱饿鬼畜生流转五趣犹如坏轮。是故说曰。在在处处游。如猿游求果者。犹如猕猴求诸果蓏。从树至树。从林至林。是故说曰。如猿游求果。</p>
<p style="text-align: left">
	　　夫从爱润泽思想为滋蔓</p>
<p style="text-align: left">
	　　爱欲深无底老死是用增</p>
<p style="text-align: left">
	　　夫从爱润泽者。此爱流溢。如泉出水漏。诸色声香味细滑法。忆本所造五乐自娱。是故说曰。夫从爱润泽。夫为润泽酥麻膏油不为润泽。如此所润。可以灰土澡尽除去膏油。爱欲润泽者。唯有诸佛世尊。出现于世以智慧刀乃能割断。是故说曰。爱为润泽。思想为滋蔓者。火之炽热不过于思想。火所烧疮可以药疗。思想火被烧不可疗治。若有杀父杀母不与取淫逸作众罪过。诸佛世尊所不能疗治。是故说曰。思想为滋蔓。老死是用增者。生有分身忧。老有四百四病痛。死有刀风恼。是故说曰。老死是用增。</p>
<p style="text-align: left">
	　　众生爱缠裹犹兔在于罝</p>
<p style="text-align: left">
	　　为结使所缠数数受苦恼</p>
<p style="text-align: left">
	　　众生爱缠裹者。爱恒在前导流转生死不得出三界。犹兔在于罝者。犹如兔在罝网。驰走东西无有出要。此众生类亦复如是。为爱迷惑流转生死。周旋五道沈弱四流。为结使所缠者。此众生类。为爱系所缠。不能离生死。愚者受苦愚者心口意行皆非真正不别善恶。受于地狱饿鬼畜生形。是故说曰。数数受苦恼也。</p>
<p style="text-align: left">
	　　众生为爱使染着三有中</p>
<p style="text-align: left">
	　　方便求解脱须权乃得出</p>
<p style="text-align: left">
	　　众生为爱使者。为使所使。为结所结。为缚所缚。是故说曰。众生为爱所使。染着三有者。欲有色有无色有。是故说曰。染着三有中。方便求解脱者。云何求方便。欲使有使无明使见使。如此众生染着诸使。云何得免生死苦恼。犹如两牛共一轭。有人随后捶。岂得不挽重。此众生类亦复如是。以四流为重。安处四轭。岂得免生老死病也。须权乃得出者。以求方便与父母兄弟宗亲和同。无常对至。各自离别。是故说曰。为生老病死所逼。须权乃得出。诸有众生欲爱未尽。恒有生老病死。追在于后。欲爱已尽者。无复生老病死。是故说曰。生老病死须权乃得出。</p>
<p style="text-align: left">
	　　若能灭彼爱三有无复爱</p>
<p style="text-align: left">
	　　比丘已离爱寂灭归泥洹</p>
<p style="text-align: left">
	　　若能灭彼爱者。爱之为病众苦凑集。诸天世人所见叹誉。是故说曰。若能灭彼爱。三有无复爱者。已除爱已除热已除众恼已除去愁忧。三有者。欲有色有。无色有。是故说曰。三有无复爱。比丘已离爱者。诸有爱所缠所裹所持。比丘破诸结使是名为比丘。着弊衣持钵亦名为比丘。是故说曰。比丘已离爱。寂灭归泥洹。亦无是意处。是不受是都无想着。是故归泥洹。亦无结使影。亦无更生影。是故说曰寂灭归泥洹。</p>
<p style="text-align: left">
	　　以为爱忍苦贪欲着世间</p>
<p style="text-align: left">
	　　忧患日夜长莚如蔓草生</p>
<p style="text-align: left">
	　　以为爱忍苦者。诸有心趣不能去离。多诸患害无处不染着。是故说曰。以为爱忍苦。贪欲着世间者。难舍难离怀抱不忘世间者。五阴亦名世间受盛。亦名世间。是故说曰。贪欲着世间。忧患日夜长者。常有忧患有热恼有疾痛。今引譬喻。智者以譬喻自解。莚如蔓草日莚如蔓草生。</p>
<p style="text-align: left">
	　　人为恩爱惑不能舍情欲</p>
<p style="text-align: left">
	　　如是忧爱多潺潺盈于池</p>
<p style="text-align: left">
	　　人为恩爱惑者。恩爱牢固永劫不朽戢在心识不能舍怀。以此恩爱不能越次取证。一往不还不可制持。亦不可灭。是故说曰。人为恩爱惑。如是忧爱多者。由此恩爱增诸苦恼入骨彻髓。犹如流水流入于池。亦如莲花池水不着。此亦如是。恩爱缠结深固心怀。以解脱水洗其爱心。亦复不着。是故说曰。潺潺盈于池也。</p>
<p style="text-align: left">
	　　诸贤我今说众会咸共听</p>
<p style="text-align: left">
	　　共拔爱根本如择取细新</p>
<p style="text-align: left">
	　　以拔爱根本无忧何有惧</p>
<p style="text-align: left">
	　　诸贤我今说者。我者如来一切智三达六通众相具足分别诸法。诸贤者大众之名。成就圣贤诸法所行众法。仁贤过于三界所为皆办。是故说曰诸贤。我今说众会咸共听者。众会者。刹利波罗门比丘比丘尼优婆塞优婆夷。尽集一处思惟法本。志所趣向皆得其愿。是故说曰。众会咸共听。共拔爱根本者。何者是无明。是如所说。诸向此五趣。从今世至后世无明为根本。皆由贪欲生。更有说者。前有痴心后爱染着。是故说曰。拔爱根本者。如选择细新者。所以称说择细新者有二因缘。一者除病。二者贩卖。思惟选择好者便取。病者得愈。贩者得利。彼修行者亦复如是。爱根深固须慧分别应行。众生寻得受化。便成就大事已。拔爱根便得阿罗汉。是故说曰。如择细新者。已拔爱根本者。所谓爱根本。根本是无明枝叶余结使。故曰爱本也。无忧何有惧者。有忧当有惧。无忧何有惧。忧者欲界非色无色界。何以故。忧欲界非色无色界耶。答曰。以其彼界性无忧故。所以生忧者。有父有母国城妻子仆从奴僮田宅财谷。此诸居业皆亦为忧。永无此者终无有忧。是故说曰。拔爱根本。</p>
<p style="text-align: left">
	　　有爱以有死为致亲属多</p>
<p style="text-align: left">
	　　涉忧之长涂爱苦常堕厄</p>
<p style="text-align: left">
	　　为道行者不与俗会先诛爱本</p>
<p style="text-align: left">
	　　无所殖根勿如刈苇令心复生</p>
<p style="text-align: left">
	　　有爱以有死者。犹如未断欲众生。众结使具足爱在其中。说曰。凡此众生贪求无厌皆由爱心。求三有者。亦是爱心。意所贪着妻息财货皆由爱心。是故说曰。有爱以有死为致亲属多。涉忧之长涂者。前过不可寻。此诸众生。流转回趣五道生死。地狱饿鬼畜生死此生彼。缘此四大身爱结所缠。是故说曰。涉忧之长涂。爱苦常堕厄。数数处胎受形无量。处生熟藏间屎尿所染污臭秽不净数数入胎亦无厌足亦无惭愧。是故说曰。当以巧便修其道会不与俗会。数数者生生不息来往不已。于此生在彼没。此生者此现身分。彼生者彼异趣也。此生者此人身。彼生者彼五道也。是故说曰。先诛爱本无所殖根。恒处五道生处五道复有轻重。有福便轻无福便重。虽有轻重莫若于道。无为道中都无轻重。无生灭着断设不求道染污秽者。如刈芦苇及刈[卄/((女/女)*干)]草生生不息。</p>
<p style="text-align: left">
	　　无欲无所畏恬惔无忧患</p>
<p style="text-align: left">
	　　欲除使结解是为长出渊</p>
<p style="text-align: left">
	　　无欲无所畏者。<a>圣人</a>已离于欲无畏无忧。志性恬静。是故说曰。无欲无所畏。恬惔无忧患者。已离诸欲永尽无余。若有众生不能离爱。犹河趣海昼夜不息。是故说曰。恬惔无忧患。以能尽爱名灭体尽。无复根本。欲除使结解是为长出渊不复处有累。亦不作行非作不行。是故说曰。长出于渊。</p>
<p style="text-align: left">
	　　诸天世人民依爱而住止</p>
<p style="text-align: left">
	　　爱往众结随时流亦不停</p>
<p style="text-align: left">
	　　时过复生忧入狱乃<a>自觉</a></p>
<p style="text-align: left">
	　　诸天世人民者。何以故说天及人民乎。以其为爱所使。若生为天玉女营从共相娱乐。视东忘西。若生为人多所染着。养妻育子心不舍离。若入地狱受诸苦恼无复爱心。饿鬼畜生虽有爱心微少不足言。诸天及人爱心最多。是故说曰。诸天及人民。依爱而住止者。众生之类依爱住染污与爱共俱。是故说曰。依爱而住止。爱往众结随者。犹如有人渡江河海导正从亦正爱亦如是。趣三恶道众结亦随。是故说曰。爱往众结随。时流不停者。一时中间生处人中。处在中国平正之土得种善本。无有山河石壁饶出珍奇异物。得信坚固于佛法众有反复心。慈愍一切殖众德本诸佛出生皆与此国。虽处中国亦是过去不得久住。是故说曰。时流亦不停。时过复生忧者。边地佛后在八无闲处。追本寻末自耻不及于中。便生愁忧苦恼椎胸唤呼念过去事。是故说曰。时过复生忧入狱乃自觉。咄嗟老苦。我等在世间时。闻诸学道之人修善得福。为恶入狱习爱心者殖三界病。沙门亦说。奉持<a>五戒</a>修行十善。得生天上人中。我等愚痴不从教诫。今反入狱受诸苦恼。刀山剑树火车炉炭。皆由爱心种此诸根。是故说曰。入狱乃自觉。</p>
<p style="text-align: left">
	　　缘爱流不住阴根欲网覆</p>
<p style="text-align: left">
	　　枝叶增饥渴爱苦数数增</p>
<p style="text-align: left">
	　　缘爱流不住者。为缘何等。缘者地狱饿鬼人及诸天缘爱。未来有阴持入诸爱。亦缘境界出法所由。是故说曰缘也。爱流者犹如驶河流逝于海。此爱流者亦复如是。漏出诸色声香味细滑法。是故说曰爱流也。不住者犹如谷种子。入地即变易随时溉灌萌芽得长。爱谷种子亦复如是。遍满人身随气回转增诸不善根。不住三界流转四生奔趣五道。是故说不住也。阴根者五盛阴身。是谓五盛阴。深固难动。如说阴根痴刺苦无常苦空<a>无我</a>亦复如是。是故说阴根也。欲者有二事欲。上至空际下遍十方境界。地狱饿鬼畜生缘欲不断故曰欲也。网覆者犹如世人以罗网捕鸟。以罝弶捕鹿。以深阱捕虎。其有鸟兽遭此难者无有出期。此众生类亦复如是。以欲网所覆。不见善恶。意常甘乐妙色香味细滑法。为爱所缠不能去离。其有众生堕于爱网者。必败正道不至究竟。是故说爱网覆也。犹如葛藤缠树至末。遍则树枯。爱亦如是。遍满人身从头至足。无空缺处。犹如人堕厕。尽污人身体。有智之士欲济彼命。遍观其人颇有净处。挽而出之。彼无净处可挽出之。然此人身爱心。遍满不可疗治。是故说曰。枝叶增爱也。饥渴者世人饥渴。可以水浆以济其命。或食草根果蓏。或以消息服气。或以药草神咒。可得延寿。此爱心饥渴者饮四海水。犹不渍爱一尺之地。是故说爱渴而难济也。爱苦者爱未除尽。数数增多长诸苦原。是故说曰。爱苦数数增。</p>
<p style="text-align: left">
	　　伐树不尽根虽伐犹复生</p>
<p style="text-align: left">
	　　伐爱不尽本数数复生苦</p>
<p style="text-align: left">
	　　昔佛在舍卫国祇树给孤独园。时有守园人瞻守官园。当园中间生一毒树。诸有男女入园游观停息此树下者。或头痛欲裂。或腰脊疼痛。或即于树下便命终者。时守园人知为毒树。复见众人遭诸苦难。即施[金*斧]柯柯长一丈余。遥斫毒树。未经旬日即生如故。然彼毒树枝叶团足树中之妙。众人见者。无不欢喜其中众生。不知忌讳未遭此难。共往奔彼自荫其身。影未移间复遭苦戹。时守园人复于异日以[金*斧]往斫树生如故。倍复殊妙。如是数斫生生如旧。彼守园人宗族五亲妻息仆使。贪乐树荫尽取命终。其人单孑一己昼夜愁忧号悲。而行路遇智者。自陈酸苦其痛万端。是时智者。告园人曰。此众苦恼卿自为耳。夫欲止流莫若高隐。欲伐树者。当尽根原。卿所施功。但种生栽何言伐树。汝今速往掘出根本。其人意迷复虑死至。设我往彼掘出树根。定死无疑。若我死后官当更立守此园者。我族正尔灭尽无余。亦无继嗣续我后者。宜自逃走出家学道。至舍卫国祇洹精舍。诣诸道人得作沙门。然彼园人昔种善福根栽。垂熟应入律行。是时世尊还顾视彼比丘。在大众中而说此偈。</p>
<p style="text-align: left">
	　　伐树不尽根虽伐犹复生</p>
<p style="text-align: left">
	　　伐爱不尽本数数复生苦</p>
<p style="text-align: left">
	　　时彼比丘闻说斯偈。便自追本自所经历。即自心悟。内自克责。思惟四大秽漏之患。念彼毒树数数往伐生生不息。今四大身与彼无异。爱根深固不伐根者。枝流不断。便当就于生老病死。没彼生此没此生彼如是流转。永无休息。犹如毒树自伐其根复害众人。此爱结使亦复如是。自毁其命。复能外损智慧之性。尔时比丘。反覆重叠观此五阴。从头至足无一可贪。即于座上。得须陀洹果斯陀含阿那含阿罗汉果。六通清彻。在大众中。心自感激。三自称善快哉。大道不距微细。今蒙圣恩。得尽诸漏。即从座起。绕佛三匝。还复本座。现十八变。于无余泥洹界而取泥洹。</p>
<p style="text-align: left">
	　　犹如自造箭还自伤其身</p>
<p style="text-align: left">
	　　内箭亦如是爱箭伤众生</p>
<p style="text-align: left">
	　　昔佛在摩竭国甘黎园中城北石室窟中。有众多猎师。入山游猎。广施罗网。杀鹿无数。复还上山。时有一鹿。堕彼弶中。大声唤呼。猎师闻已。各各驰奔。自还堕弶。伤害人民不可称数。虽复不死被疮极重。痛不可言。各相扶持劣得到舍。求诸膏药以傅其疮。室家五亲各迎尸丧归还耶。旬之其中被疮众生。自知疮差。厌患游猎。宿缘应度种诸善本。便自舍家学道作沙门。尔时世尊。与无央数百千众生。前后围绕而为说法。尔时世尊。为彼众生。欲拔其根修立功德示现教诫。永离生死。常处福堂。于大众中。而说此偈。</p>
<p style="text-align: left">
	　　犹如自造箭还自伤其身</p>
<p style="text-align: left">
	　　内箭亦如是爱箭伤众生</p>
<p style="text-align: left">
	　　时彼猎者。虽为沙门不自觉知。如来今日证明我等定为猎师。内自惭愧。自省本过。在闲静处思惟止观。系意不乱所以族姓子。剃除须发着三法衣。出家学道修无上梵行。自身作证而自娱乐。生死已尽。梵行已立。所作已办。更不复受生死。如实知之。尔时诸比丘。皆得阿罗汉。六通清彻。无所挂碍。是故说此偈。</p>
<p style="text-align: left">
	　　能觉知是者爱苦共生有</p>
<p style="text-align: left">
	　　无欲无有想比丘专念度</p>
<p style="text-align: left">
	　　能觉知是者。爱者众病之首。犹如城郭。聚集人民凭地自怙。云何爱众病之首。如佛所说。泥梨受苦其数难量。皆由爱所造。凡在地狱受诸苦恼。皆由爱病。诸杀生者。亦由爱致。不与取淫劮妄语。十不善行亦复如是。皆由爱心。造斯诸恶。十恶已具死入地狱。十三火炙烧炙其身。云何为十三。有二火山当前向身入腹穿脊过。又二火山从背后来入脊从腹出。又二火山从左胁入右胁出。又二火山从右胁入左胁出。又二火山从下入上出。又二火山从上入下出。第十三火山何者。是自身所造。渴爱者是也。十二火山其痛可忍。自身所造渴爱火山者不可疗治。如佛契经。狱卒阿旁问诸罪人。汝等为从何来。罪人报曰。我等饥困亦不自知。为从何来。尔时狱卒。即以热铁丸。强令使食。狱卒斯须复问罪人。汝等为从何来。我等甚渴。亦不自知为从何来。尔时狱卒。偃卧罪人。洋铜灌口烧口咽喉皆悉下过。取要言之。地狱苦痛忧恼万端。受畜生形众苦无数。云何为畜生受苦。如佛契经所说。于是比丘。生畜生者。多诸苦恼。比丘当知。若有众生堕畜生者。生冥长冥于冥无常。此等何者。是所谓入地蛰虫。是皆由前身贪乐爱欲。身口意行恶身坏命终。死为地中蛰虫。是谓冥生冥长于冥命终。是谓比丘畜生甚苦甚痛难忍。或有众生。缘四大生缘四大长缘四大终。此何者是所谓疱生。是皆由前身贪着爱味故。身口意恶。身坏命终生疱虫中。缘四大生缘四大长缘四大命终。是谓比丘畜生甚苦甚痛难忍。比丘当知复有众生。生畜生中闻人大小便臭气驰走奔向。我等食是饮是。此等何者。是所谓鸡狗猪豚驴野狐乌鸟等是也。比丘当知饿鬼甚苦。云何饿鬼苦。或有饿鬼食啖须发或食身毛。或食指爪齿身垢薄膜至厚皮。至革筋骨心脾肾肝胆大小肠胃屎脑髓泪汗涕唾脓血脂腻胆尿。如此众类。饿鬼所食受此众苦。皆由前身贪着爱味悭贪独食。设施人食咒诅骂詈。汝等啖我食如食脓血大小便亦复如是。后为饿鬼食此众秽。复有饿鬼本为人时。独食无耻初不施人一粒之米。若见人施者抑遮使止。后为饿鬼经历久远。耳曾不闻饮食之名。况得食乎。此饿鬼苦不可具宣。此三恶趣受苦无量。斯由前身爱心坚固种此诸苦。是故佛说爱者众病之首也。爱苦共生有者无欲无有想。欲已去离永尽无余。已吐已舍。无有热恼众患之本。是故说曰。无欲无有想。比丘专念度者。比丘专意初不错乱离边至无边。从此彼岸入泥洹境。清无热恼。一切恋爱心寂然不起。是故说曰。比丘专念度也。</p>
		

	
	

		</div></div><hr><script charset='utf-8' src='../../js/footer.js'></script></body></html>