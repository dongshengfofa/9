<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 出曜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 出曜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 出曜经</strong></p>
<p style="text-align: left">
	　　无常品之余</p>
<p style="text-align: left">
	　　千百非一族姓男女贮聚财产</p>
<p style="text-align: left">
	　　无不衰丧</p>
<p style="text-align: left">
	　　众生居世驰趣四方。贪求财货兴欲无厌。盛夏冒焰冬履严霜。饥寒勤苦艰难忧虑。万失一获犹用自庆。施心难果意不开悟。既自不食复不施人。虽饶宝货与无不异。坐禅之人装以七宝。虽目视之意不甘乐。以悭贪故<a>流转</a><a>生死</a>。从今世至后世。尔时<a>世尊</a>以天眼观清净无瑕秽观了众生驰趣四方贪求财货不顾后虑。皆为愚惑所见迷误。世尊以此因缘寻究本末。为诸<a>比丘</a>导引法味。亦为将来众生示现大明。然炽<a>正法</a>久存于世。三世诸佛尽见将护。尔时世尊于大众中。而说此偈。</p>
<p style="text-align: left">
	　　千百非一族姓男女贮聚财产</p>
<p style="text-align: left">
	　　无不衰丧</p>
<p style="text-align: left">
	　　时世坐上数千万人。闻佛所说专意听受。各随所念成得果证。</p>
<p style="text-align: left">
	　　常者皆尽高者亦堕合会有离</p>
<p style="text-align: left">
	　　生者有死</p>
<p style="text-align: left">
	　　昔佛在舍卫国祇树给孤独园。尔时有异梵志至世尊所。共相问讯在一面坐。尔时梵志白世尊曰。愿欲所问。若见听者乃敢陈启。佛告梵志。恣汝所问。如来当为敷演其义。梵志白佛。云何世尊。以何因缘。今世众生转微转薄遂成减损。于人间世不见炽盛。佛告梵志。有三因缘使众生类转微转薄遂成减损。于人间世不见炽盛。云何为三。于是梵志。今世众生贪欲无道。悭嫉坚固习邪倒见。时彼众生为此三事所见染污。风雨非时灾害毒流。所种谷子各失时节。转不成熟。若彼众生所食之物或生或熟。饶诸疾疹疫气纵横。死者填路不可称计是谓梵志最初因缘。使今世众生转微转薄遂成减损。于人间世不见炽盛。风雨非时灾害纵横。所种谷子失时不收。转不成熟苗亦不生。人民饥馑饿死者众。是谓梵志第二因缘使今世众生转微转薄遂成减损不见炽盛。复次梵志。如今国王贪欲无道。悭嫉坚固习邪倒见。治化失度托境无厌。越界攻伐共相伤害。刀剑鉾箭共相斫射。杀者无数不可称量。是谓梵志由三因缘使此生类灾害横起饥馑饿死攻伐无道。佛说此已告目连曰。吾患脊痛还诣静室。汝今专意与梵志论。兼与来会永除孤疑。对曰。如是世尊。尔时世尊襞郁多罗僧枕<a>僧伽</a>梨右胁倚地。脚脚相累系念在明。时大目连汝今谛听善思念之。梵志对曰。愿乐欲闻。目连以偈告曰。</p>
<p style="text-align: left">
	　　今观此土境及诸众果树</p>
<p style="text-align: left">
	　　山河流泉源江海逝不停</p>
<p style="text-align: left">
	　　昔人瞻固守今为斯所在</p>
<p style="text-align: left">
	　　宁转尊法轮示现天世人</p>
<p style="text-align: left">
	　　不乐取命终竟知趣何方</p>
<p style="text-align: left">
	　　欲觅昔旧人如今不见一</p>
<p style="text-align: left">
	　　广说如旧文。梵志闻偈心开意解即履道迹。是故说曰。常者皆尽高者亦堕合会有离生者有死。此是其义。昔佛在舍卫国祇树给孤独园。尔时有一孤母而丧一子。得此忧恼愁愦失意恍惚倒错。譬如狂人意不开悟。出城至祇洹精舍。转闻人说佛为大圣<a>天人</a>所宗。演说经道忘忧除患。无不照鉴无不通达。于是孤母往至佛所。作礼长跪白世尊言。素少子息唯有一息。卒得重病舍我丧亡。母子情愍不能自胜。唯愿世尊。垂神开化释我忧结。佛告孤母。汝速入城遍行衢巷。有不死家者求火持还。孤母闻已欢悟踊跃。入舍卫城至一街巷。家家告曰。此中颇有不死者乎。吾欲须火还活我息。诸人报曰。我等曾祖父母今为所在。汝今荒错何须至巷狂有所说。所至之家皆言死亡。形神疲惓所求不克。便还归家。抱小小儿。至世尊所头面礼足白佛言。受敕入城家家乞火皆言死丧。是故空还。佛告孤母。夫人处世有四事因缘不可久保。何谓为四。一者常必无常。二者富贵必贫贱。三者合会必别离。四者强健必当死。趣死向死为死所牵无免此患。佛告孤母。汝今何为不自忧虑。何不广施持戒修斋。月八日十四日十五日。任力堪能给施孤穷<a>沙门</a><a>婆罗门</a>远行久住暂停止者。果获其福不可计量。孤母白佛言。我今爱子入骨彻髓。为彼子故不惜身命。尔时世尊欲化彼人令得开悟。即化作四大火坑围绕孤母之身。火气逼身以儿自障。儿复呼唤不堪火痛。佛语孤母。汝向自陈爱子情重入骨彻髓。宁自丧身不使子亡。火气逼己酸痛难堪。但当自受以子障乎。人间微火盖不足言。<a>地狱</a>火然<a>痛苦</a>无量。畜生愚惑怀痴为苦。饿鬼福鲜以饥为苦。能自利者乃得行道修诸善本。分檀布施持戒忍辱。不<a>生地</a>狱畜生饿鬼受诸苦恼。受天人福渐近泥洹。时彼孤母闻佛所说极深之法。还自思惟。内心恳责。厌患恩爱除去想着。便念<a>世间</a>不可乐想。思惟分别五盛阴苦。即于佛前诸尘垢尽。得<a>法眼</a>净成须陀洹。尔时世尊观察此义寻究本末。为后众生开演法门。便于大众而说此偈。</p>
<p style="text-align: left">
	　　常者皆尽高者亦堕合会有离</p>
<p style="text-align: left">
	　　生者有死众生相克以丧其命</p>
<p style="text-align: left">
	　　随行所堕自受殃福</p>
<p style="text-align: left">
	　　一切众生蜎飞蠕动蚑行喘息有形之类。皆归磨灭无免死患。随行所造而受其报。为善受福恶则祸随。如影随形有何可免。以此因缘故说此偈耳。</p>
<p style="text-align: left">
	　　恶行入地狱修善则生天</p>
<p style="text-align: left">
	　　若修善道者无漏入泥洹</p>
<p style="text-align: left">
	　　昔佛在罗阅城迦兰陀竹园所。时彼城中疫气灾害毒出纵横。人民死亡不可称限。世尊以天眼观清净无瑕秽。诸行恶者死入地狱。复有比丘。厌患生死观此四大无可贪慕臭秽难近。便入无余泥洹而般泥洹。尔时世尊观察此义寻究本末。为后众生示现大明。亦使正法久存于世。时诸大会闻佛所说。皆发无上正真道意。</p>
<p style="text-align: left">
	　　非空非海中非入山石间</p>
<p style="text-align: left">
	　　无有地方所脱止不受死</p>
<p style="text-align: left">
	　　昔者佛在王舍城迦兰陀竹园所。时有梵志兄弟四人。各得五通自知命促近在不远。却后七日皆当命终。思共议言。我等弟兄五通通达。以己神力翻覆天地。现身极大手扪日月。移山住流无所不办。宁当不能避此难耶。第一兄曰。吾入大海上下平等正处中间。无常杀鬼安知我处。第二弟言。吾入须弥山腹中间还合其表使无际现。无常杀鬼焉知我处。第三弟言。吾处处<a>虚空</a>隐形无迹。无常杀鬼安知我处。第四弟言。吾当隐大市之中。众人猥闹各不相识。无常杀鬼趣得一人。何必取吾四人。议讫相将辞王。吾等计算余命七日。各欲逃走欲求多福。王寻告曰。善进其德。于是别去各适所至。七日期满各从其处而皆命终。处虚空者犹如熟果自然凋落。市守白王。有一梵志卒死市中。王乃醒悟祸灾无常。四人避对一人已死。其余三人岂得免乎。尔时世尊以天眼观清净无瑕秽。知四梵志避无常对。各求度世免济其难。然其<a>宿命</a>终不可避。以此因缘寻究本末。欲使后世人示其大明。亦使正法久存于世。尔时世尊在大众中。而说此偈。</p>
<p style="text-align: left">
	　　非空非海中非入山石间</p>
<p style="text-align: left">
	　　无有地方所脱止不受死</p>
<p style="text-align: left">
	　　老见苦痛死则意去乐家缚狱</p>
<p style="text-align: left">
	　　贪世不断</p>
<p style="text-align: left">
	　　昔佛在罗阅城迦兰陀竹园所。众多比丘白世尊曰。如来今日为观何义有何事故。舍人间之乐极世之美。<a>出家</a>学道。尔时世尊与诸比丘广演生经。汝等谛听善思念之戢在心怀。吾今当说极微之法。诸比丘对曰。愿乐欲闻。世尊告曰。尔时世尊广与比丘生经。比丘当知。父真净王敕诸臣佐。吾今欲出后园观看。可速严驾羽宝之车。尔时臣佐至真净王所而白王曰。太子欲出后园观看。被敕严驾羽宝之车。时王闻此语。<a>欢喜</a>踊跃不能自胜。告臣佐曰。听太子出后园游观。或能除去愁忧乱想。即自严驾集诸大众三十部军。左右翼从各十五部。除前后导引。比丘。我时至后园观看。见有老人形衰色变皮缓面皱。拄杖呻吟气力枯竭。时问御者。斯是何人。形衰色变乃至于斯。御者报曰。此是老人。太子问曰。何谓为老。御者报曰。所谓老者形衰年迈伺命旦夕。衰耗之法渐近死趣。故谓为老。我时比丘。复问御者。吾亦当复有此衰耶。御者报曰。尊及人天皆有斯患无免此者。时我自念。夫人受形皆有此患。贫贱富贵皆当有此。便敕御者回车归宫。清净自守思惟<a>道德</a>。时真净王问彼御者。太子出游观看得遂意乎。御者曰。太子出游竟不至园。王问御者曰。以何因缘不至园观。御者报王。太子出游中道见老人。形变色衰忧思而还。时真净王得此罔然。吾先有教令敕语街巷。诸有不净秽污之物。无令太子见之。若有犯者左右前后当诛七家。即遣寻究而无有家。所以然者。以其净居天所化故也。时我比丘复作是念。衰老年迈非适今有。人出胞胎已受形分则有衰老。及出胞胎行步出入年盛力壮渐微转衰皆有此患。时我比丘窃说偈曰。</p>
<p style="text-align: left">
	　　少时意盛壮为老所见逼</p>
<p style="text-align: left">
	　　形衰极枯槁气竭凭杖行</p>
<p style="text-align: left">
	　　是时比丘。吾出游观先见此变。如是数日。复告御者。吾欲出游至后园观。速疾严驾羽宝之车。</p>
<p style="text-align: left">
	　　尔时御者至真净王所而白王曰。太子欲出后园观看。被敕严驾羽宝之车。王闻此语欢喜踊跃不能自胜。告臣佐曰。听太子出后园游观。或能除去愁忧乱想。即自严驾集诸大众三十部军。左右翼从各十五部。除前后导引。比丘。我时至后园观看见有病人。形羸吐逆卧大小便。蝇噆其身。水腹痿黄臭秽难近。时我比丘。问彼御者。斯是何人。御者对曰。病人也。何谓为病。对曰。病者风差火错心无欢乐。众疹集聚食则不消。恶闻人声故谓为病。时我问彼御者。吾亦当复有此患耶。御者报曰。尊及人天亦有此病。时我比丘。复作是念。夫人受形不免此患。至园观看竟何求乎。即敕御者回车归宫。静寂自修欲除其患时真净王问彼御者。太子出游后园观看为适意乎。御者报曰。太子出游竟不至园。王问御者。以何因缘不至园观。御者报王。太子出游中道见病人。形羸吐逆卧大小便。蝇噆其身。水腹痿黄臭秽难近。时真净王得此罔然。吾先有教敕语街巷。诸有不净秽污之物。无令太子见之。若有犯者左右前后当诛七家。即遣寻究无有家聚。所以然者。以其净居天所化故。时我比丘。复作是念。夫人受形必有此病。古来有是非适今也。时真净王便作是念。太子出游所见瑞应。忧念世间必不乐家。会当出学。吾今当倍彼直卫侍护左侧娱乐其志。复经数日敕告御者。吾欲出游观看。速疾严驾羽宝之车。王闻此语欢喜踊跃不能自胜。告臣佐曰。听太子出后园游观或能除去愁忧乱想。即自严驾集诸大众三十部军。左右翼从各十五部。除前后导引。我时比丘。至后园看见有死人。宗族五亲散发蓬头。呼天扣地围绕啼哭。时我比丘。问彼御者。斯是何人。宗族五亲散发蓬头。呼天扣地围绕啼哭。御者报曰。死人也。问曰。何谓为死。御者报曰所谓死。人恩爱已离无复命根。妻子五亲永与世别。风逝火灭水消土散各在异处。魂神迁转形如干木无所觉知。故曰死也。我时比丘。问彼御者。吾亦当复有此死耶。御者报曰。尊及人天皆有此患无有免者。时我比丘复作是念。夫人处世不免此患。至后园观竟何求乎。即敕御者回车归宫。静寂自修欲除其患。时真净王问彼御者曰。太子出游后园观看为何适意乎。御者报曰。太子出游竟不至园。中道见死人于是便还。时真净王得此罔然。吾先有教令敕语街巷。诸有不净秽污之物。无令太子见之。若有犯者左右前后当诛七家。即遣寻究而无有家。所以然者。以其净居天所化故也。时我比丘。便作是念。咄老病死无免之者。吾今宜可善求巧便出家学道时我比丘即舍家出求无上道成最正觉。今得为佛度脱万民。皆由积行无恋慕心。今我出现自致正觉。尔时世尊观察此义寻究本末。为将来众生示现大明。亦使正法久存于世。尔时世尊在大众中而说此偈。</p>
<p style="text-align: left">
	　　老者苦痛死则意去乐家缚狱</p>
<p style="text-align: left">
	　　贪世不断</p>
<p style="text-align: left">
	　　诸比丘。闻佛所说踊跃欢喜。即从坐起。<a>礼佛</a>而去。</p>
<p style="text-align: left">
	　　老则形变喻如故车法能除苦</p>
<p style="text-align: left">
	　　宜以力学</p>
<p style="text-align: left">
	　　昔佛在舍卫国祇树给孤独园。尔时众多比丘白世尊曰。如来今日年已耆老。肌肤舒缓不与常同。佛告比丘。如是如是。如汝所言。我年已老。设当持戒梵行。比丘以如来身安处高床周行四海。虽与恭敬以报重恩。然我本修无憍慢心自证成佛。吾不说是老则形变喻如故车。所谓故车者王家所造。或以金银刻镂作车。或水精琉璃杂厕其间。经年积岁犹有朽败。况四大身筋缠血浇。众事合集乃成此形。父母所造十月怀抱推温去湿。随时瞻视乃名为人。唯有明智能除此苦。以法自将训诲未悟。加以权化应适无方。宜以力学。称佛世尊诱导之言。以无谕谄蠲除妄见。不犯身口意行。以第一义充饱一切。将育众生行不漏失无惧畏者。谓佛世尊如来<a>弟子</a>教训弟子以禁防非。尔时世尊知彼内心有所趣向寻究本末。亦与后世众生示现大明。使正法久存于世。在大众中。便说此偈。</p>
<p style="text-align: left">
	　　老则形变喻如故车法能除苦</p>
<p style="text-align: left">
	　　宜以力学</p>
<p style="text-align: left">
	　　诸比丘闻佛所说。欢喜作礼而去。</p>
<p style="text-align: left">
	　　咄嗟老至色变作耄少时如意</p>
<p style="text-align: left">
	　　老见蹈藉</p>
<p style="text-align: left">
	　　昔佛在罗阅城迦兰陀竹园所。尔时尊者阿难着衣正服。偏露右臂长跪叉手白佛言。世尊。今观如来形变色微诸根舒缓形状转朽。眼根耳鼻舌身诸根不与常同。佛告阿难。如是如是。如汝所言。所谓老者。能使极妙殊特之容变为异色。诸根具满能使缺漏。与病结伴与死并流。色力豪贵<a>财富</a>盈溢能使阙减。身体平正内理充满。能使偻步凭杖而行。发如绀青亦如蜜王犹如纯黑。能使变白发落不住。眼如牛眴白黑分明。能使目中生肤睆翳。额如油光晃昱照曜。能使面皱状如皮燋。齿如白珂亦如白雪新[穀-禾+牛]牛乳。如乌贼鱼绝白胞满。上下齐平观无厌足。能使凋落虫龋疼痛。取要言之。于揵沓和阿须伦迦留罗甄陀罗摩休勒人及非人。能使衰耗无少壮心。痛中之苦莫甚于老。是故说曰咄嗟老至色变作耄少时如意老见蹈藉。如来世尊以三十二相而自缠络。八十种好庄严其身。圆光七尺无冥不照。八种音声远震十方。犹为老病所见蹈藉。况处凡夫得免此乎。以此因缘寻究本末。为后众生示现大明。亦使正法久存于世。于大众中故说斯偈。</p>
<p style="text-align: left">
	　　虽寿百岁亦死过去为老所压</p>
<p style="text-align: left">
	　　病条至际</p>
<p style="text-align: left">
	　　昔佛在舍卫国祇树给孤独园。为天人龙鬼众生之类广演法教。时国王波斯匿母年过百二十卒得重病。非医药所疗神祇不能救。不经日夜遂便命终。王及大臣<a>如法</a>葬送。油酥华香事事供养。安措神庙给人瞻守。葬送已讫。还过佛所。如故王法除去五饰前礼佛足。佛命令坐而问之曰。王所从来衣服尘土形变色异。何所施设乃至于斯。王白佛言。国大夫人年过百二十。间得重病奄忽无常。向送灵柩殡葬始讫。今还城池过觐世尊。佛三达智知而问曰。云何大王。夫人生世有不死者乎。王白佛言。人生于世无有不死。佛告王曰。自古迄今。大畏有五不可得避。应老之法欲使不老者此不可得。应病之法欲使不病此不可得。应死之法欲使不死此不可得。应磨灭之法欲使不磨灭此不可得。应尽之法。欲使不尽此不可得。是谓大王此五不可得法。不与人期万物无常。难得久居一日过去。人命亦然。如五江流昼夜不息。人命驶疾亦复如是。</p>
<p style="text-align: left">
	　　尔时世尊渐与波斯匿王说微妙法。论讲不退转要。所谓论者施论戒论生天之论。欲不净想漏为大患。大王当知。生则老至病无光泽。合会必离是世常法。如电历目击石现火。人命剧是有何可乐。衰变之法。欲使久存者。此事不然。尔时世尊以此因缘寻究本末。为后众生示现大明。亦使正法久存于世。尔时世尊在大众中。与波斯匿王。而说斯偈。</p>
<p style="text-align: left">
	　　虽寿百岁亦死过去为老所压</p>
<p style="text-align: left">
	　　病条至际</p>
<p style="text-align: left">
	　　佛告大王。世皆有是。无长存者。皆<a>当归</a>死无有脱者。古者国王诸佛真人五通仙士。亦皆过去无能住者。空为悲恋亡者为福不惓。福追魂灵如饷田夫。王由此缘广设福业。福祜助人如凭强杖。佛说此已。王及四辈诸来会者。莫不欢喜。忘忧除患[火*霍]然启悟。寻从坐起绕佛三匝。作礼而去。</p>
<p style="text-align: left">
	　　是日已过命则随减如少水鱼</p>
<p style="text-align: left">
	　　斯有何乐</p>
<p style="text-align: left">
	　　昔佛在舍卫国祇树给孤独园。时南大海卒涌大洮。越海境界有三大鱼。随上流处在浅水。自相谓言。我等三鱼处在厄地漫水未减。宜可逆上还归大海。有碍水舟不得越过。第一鱼者尽其力势跳舟越过。第二鱼者复得凭草越度。第三鱼者气力消竭为猎者所得。时猎者。便说此偈。</p>
<p style="text-align: left">
	　　第一虑未然必当被伤害</p>
<p style="text-align: left">
	　　凭草计现在彼命得脱死</p>
<p style="text-align: left">
	　　二鱼俱得免以济危脆命</p>
<p style="text-align: left">
	　　愚守少水池受困于猎者</p>
<p style="text-align: left">
	　　尔时世尊以天眼观清净无瑕秽。见彼三鱼逐洮波。二鱼得济一鱼受困。复见猎者而作斯颂。因此缘本寻究根原。为后众生示现大明。亦使正法久存于世。即集大众说斯颂曰。</p>
<p style="text-align: left">
	　　是日已过命则随减如少水鱼</p>
<p style="text-align: left">
	　　斯有何乐</p>
<p style="text-align: left">
	　　所谓是日已过者。或刹利婆罗门长者<a>居士</a>。若复少壮盛年老迈俱同此日。共有损减之逝昼夜不停。命变形羸气衰力竭。速迅于彼如少水鱼者。或为虚空飞鸟[壽*鳥]河白鹘鹳雀青鹤水乌黑鸡。亦为世人男女猎师。罗网捕取钩饵悬弶。处在浅水一命万虑。受形于水丧命在水。众苦难寻有何可乐。是故说曰。如少水鱼斯有何乐。</p>
<p style="text-align: left">
	　　逝者不还昼夜勤力鱼被炽然</p>
<p style="text-align: left">
	　　生苦死厄</p>
<p style="text-align: left">
	　　昔佛在摩竭国界善胜道场。集诸<a>修行</a>之士。处高山者。或在深窟隐形不出。然彼行人随时行道瞻相时气。春节以至观诸树木悉皆蓓蕾色如水精渐转敷花。复见沟涧水流澄清静无声响。时彼行人。心则念言。时不假借。万物并生尔时行人下山诣村家家乞食。见诸男女饮食欢宴共相娱乐。行人问曰。斯是何人。前人对曰。某村某家姓号如是。某家子者某父所生。时修行人复自念曰。今此内物悉皆孚乳。知其万物日滋日长。还入深山静默自修。复至秋节下山诣村人间乞食。见诸树木渐皆凋落。霜雪加被叶落凝冻。复见沟涧水竭枯涸指刺不耎。时修行人内自忖度。今外万物皆悉凋落。时不再鲜华不重茂。诚哉斯言。复见人间村落城郭。男女大小共相携抱。散头垂发椎胸自掴。高声啼哭不能自止。时修行人问彼人曰。此是何人哀号啼哭乃至于斯。某村某家儿亡女死或父母终。是故村落号悲如是。行人闻已而自思惟。今此内物亦复凋落已知内外衰耗法至。即还深山内自校计结跏趺坐。或坐绳床或坐树下。专心定意不兴乱想。观内外性实皆无常。便兴日转不停住想。云何为日转。计春至秋至岁。计岁至月。计月至半月。计半月至日数。计日数至时。计时至昼夜。计昼夜至动转。计动转至出入息。计出入息至尽无余。以至于尽。方知尽空万物无有。已知无有则知何起本灭亦无迹。或时行人行起有踪灭无有迹。方自<a>觉悟</a>忆如来一切无常亦无窠窟。有时行人观察前行。积时累日乃得消灭。复忆佛语如来亦说无常者苦也。时修行人内自忖度。生死如是谁肯乐者。心已厌患不染四流。愿于泥洹速取灭度。或于中间得须陀洹斯陀含阿那含果阿<a>罗汉果</a>。尔时世尊以天眼观清净无瑕秽。见彼行人处在深山。精勤学道不断圣族。因此缘本寻究根源。为后众生示现大明。亦使正法久存于世。即集大众而说斯偈。</p>
<p style="text-align: left">
	　　逝者不还尽欲勤力鱼被炽然</p>
<p style="text-align: left">
	　　生苦死厄</p>
<p style="text-align: left">
	　　人名如日夜或住或周行</p>
<p style="text-align: left">
	　　犹如驶流河往而不复反</p>
<p style="text-align: left">
	　　昔佛在舍卫国祇树给孤独园。诸佛世尊凡常<a>说法</a>。相时相宜观察人意。或有众生计身是常。昨五阴身今日不异。愚者意迷。谓阴不衰犹河逝驶。前非后流后非前流。去者永逝来者不停。人亦如是。前行非后行后行非前行。造功德人比丘<a>比丘尼</a>。优婆塞优婆夷。观四大身以譬流河。分别思惟至无漏境。优婆塞优婆夷得须陀洹斯陀含阿那含果。比丘比丘尼得阿<a>罗汉</a>。尔时世尊以天眼观清净无瑕秽。见彼四部众分别五阴成败所趣。尔时世尊寻究本末。为后众生示现大明。亦使正法久存于世。尔时世尊集于大众。而说颂曰。</p>
<p style="text-align: left">
	　　人名如日夜或住或周行</p>
<p style="text-align: left">
	　　犹如驶流河往而不复反</p>
<p style="text-align: left">
	　　四部之众闻佛所说。欢喜而去。</p>
<p style="text-align: left">
	　　老则色衰所病自坏形败腐朽</p>
<p style="text-align: left">
	　　命终其然</p>
<p style="text-align: left">
	　　昔佛在毗舍离城弥猴池侧普集讲堂所。佛告诸比丘。或有众生自怙盛壮力无俦匹。或恃无病自保康宁。或恃财富生业无量。或恃豪贵宗族成就。或有老者集在众中。为人所毁称为弃物。尔时世尊观察其人心有是非。欲使众人改往修来故说斯颂。时毗舍离诸童子等闻此教诫。或起无常<a>无我</a>之想。或起不净止观之心。或念安般守意顶法暖法忍法世间第一法。或得须陀洹果斯陀含果。或有兴发求无上道。或有求辟支佛阿罗汉道。尔时世尊以此一偈。化毗舍离无数童子。以此因缘寻究本末。为后世人现其大明。亦使正法久存于世。即于大众而说颂曰。</p>
<p style="text-align: left">
	　　老则色衰所病自坏形败腐朽</p>
<p style="text-align: left">
	　　命终其然</p>
<p style="text-align: left">
	　　时诸童子闻佛所说。作礼而去。</p>
<p style="text-align: left">
	　　是身不久还归于地神识已离</p>
<p style="text-align: left">
	　　骨干独存</p>
<p style="text-align: left">
	　　昔佛在毗舍离甘梨园中。尔时阿梵和利自怙色貌与世无双。进过人貌退及天形。形范端严视无厌足。然家里财富不可称限。饶财多宝七珍备足。时阿梵和利严饰羽宝之车。自严庄校饰沐浴澡洗香华芬薰。往至佛所头面礼足在一面住。是时众多比丘。欲爱未断在凡夫地。见阿梵和利来至佛所。皆兴爱欲起不净想。佛知其意即告之曰。云何比丘。阿梵和利者受四大形。臭处秽污无一可贪。比丘当知。此阿梵和利如是不久。当卧好高广床上衣裳芬薰价直一亿。于彼床上忽然命终。舁诣冢圹取耶旬之。时诸比丘闻之愕然。无常迅急不避老少。此人形貌世之希有。受如是形便当弃捐在于冢间。尔时世尊以此因缘寻究本末。为后世人示现大明。亦使正法久存于世。即于众中而说颂曰。其中四部众闻此教诫。或起无常无我之想。或起不净止观之心。或念安般守意顶法暖法忍法世间第一法。或得须陀洹果斯陀含果。或有兴发求无上道。或有求辟支佛阿罗汉道。尔时世尊以此一偈。化毗舍离无数童子。以此因缘而说颂曰。</p>
<p style="text-align: left">
	　　是身不久还归于地神识已离</p>
<p style="text-align: left">
	　　骨干独存</p>
<p style="text-align: left">
	　　时诸大众闻佛所说。欢喜而去。</p>
<p style="text-align: left">
	　　是身何用恒漏臭处为病所困</p>
<p style="text-align: left">
	　　有老死患</p>
<p style="text-align: left">
	　　昔佛在迦惟罗国尼拘类园中。彼国人民恒自恃怙。豪族富贵躯力强壮。所行自由夸无俦匹。彼有一人族姓最强身生疮痍。脓血流溢。昼夜不息臭秽不净。见皆掩鼻疼痛苦恼。众人见者无不厌患。佛知其心而告之曰。夫人受身四大一类。六门流溢与彼不异。一切人身患苦之室。安止苦恼忧畏万端。时诸释种闻<a>佛教</a>戒。或起无常无我之想。或起不净止观之心。或念安般守意顶法暖法忍法世间第一法。或得须陀洹果斯陀含果。或有兴发求无上道。或求辟支佛道阿罗汉道。尔时世尊以此一偈。化彼释种。</p>
<p style="text-align: left">
	　　昔佛在舍卫国祇树给孤独园。有一长者请佛及比丘僧。时比丘僧往彼家。如来不往遣信迎食。所以如来遣信迎食有二因缘。云何为二。一者欲与诸天说法。二者瞻视病人。是时世尊遍观比丘皆悉受请。即取钥母开一房门。见一比丘抱患顿笃卧大小便不能转侧。尔时世尊知而问曰。汝有何患卧着床褥大小便利不能转侧。时彼比丘受性质直内无奸宄。报世尊曰。受性闇钝恒怀懈慢。初不劝佐瞻视余人。是故今日无看我者。今实孤穷所怙无处。尔时世尊躬抱出在门外。除去不净湔浣坐具。复取净水用洗其身。便与着衣敷新坐具还卧房中。如来躬自舒手为枕。告比丘曰。汝不加勤求增上法。未获者获未得者得。未受果证令受果证。设不用意受此法者。便当更受剧是苦恼。尔时世尊渐与说极妙法。无数方便劝使勇猛思惟道德。即从座起还闭房门。诣普会讲堂敕语侍者。汝今速集舍卫城中诸现在比丘即诣普会讲堂。比丘已集。世尊告曰。汝等比丘。无父无母无弟无兄。亦无姊妹。亦复无有宗族五亲。不相瞻视各相捐弃此非其宜。便为外道异学梵志所见嗤笑。瞿昙沙门乃无毫厘慈心。视人形命如视瓦石。死者孤穷无瞻养者。我法齐整上下和顺。汝设尔者便屈于彼。自今已始。弟子侍师事如父母至死不舍。师看弟子视如己息。随时将息至死不舍。师徒相慈恩流永劫。所有什物平等分布。设无什物当诣广施之家劝令修福。若少知识当诣贾家分卫乞食。好者给病恶者自食。其瞻病者则瞻我身。所获功德亦无差降。时病比丘世尊去不久便自思惟。受此四大众苦凑集。是身何用漏诸不净。为病所困不脱老死。宜可自谨承修佛语。即舍形寿入无余泥洹境而般泥洹。尔时众多比丘持钥母开门。见彼比丘已舍形寿即白世尊。抱患比丘今已命终。不审魂神为生何处在何道种。佛告比丘。彼病比丘素积善行。吾与说法意寻开悟。后便意猛向法次法分别深法。此族姓子已取泥洹。汝等宜可供养<a>舍利</a>。尔时世尊观察此义已。欲使正法久存于世。为将来众生示现大明。于大众中而说颂曰。</p>
<p style="text-align: left">
	　　是身何用恒漏臭处为病所困</p>
<p style="text-align: left">
	　　有老死患</p>
<p style="text-align: left">
	　　众生闻法欢喜奉行。</p>
<p style="text-align: left">
	　　是身漏臭处众疾集普会</p>
<p style="text-align: left">
	　　无患第一灭安隐永休息</p>
<p style="text-align: left">
	　　是身漏臭处者。众患秽污人所恶见。疮痍苦漏诸不净众刺之首。无常变易法应磨灭。苦中之苦莫甚于阴。当求巧便离四大身。善谋权慧求于出要。一切众恼永息无余。故曰尽也。已尽虚者空寂。亦无生灭着断之二。无患第一灭者。安隐无忧喜想。安隐永休息。第一灭。尽无余泥洹。时诸会者闻说此义。欢喜而受。作礼而去。</p>
<p style="text-align: left">
	　　暑当止此寒雪止此愚多豫虑</p>
<p style="text-align: left">
	　　莫知来变</p>
<p style="text-align: left">
	　　昔有长者造立屋舍。春秋冬夏各立堂室。任情自用不奉禁戒。岁三月六初不防制。财富无数悭贪不施。亦不给与沙门婆罗门。亦不信有今世后世。放逸自恣悭贪难化。不识道德不计无常。更作好室前庌后堂。清凉之台冬温之室。东西起舍数十余间。刀风解形忽然无常。佛以天眼清净无瑕秽。见此长者卒便命终。存在之日无有慈恩加被众生。但有劳役于余人民。意所规郭竟不充愿。尔时世尊在诸大众中。欲现其义宣畅本原。亦使将来众生善解无疑。复现过去诸佛世尊神口印封之所封印。亦使正法久存于世。寻集大众而说颂曰。</p>
<p style="text-align: left">
	　　暑当止此寒雪止此愚多豫虑</p>
<p style="text-align: left">
	　　莫知来变</p>
<p style="text-align: left">
	　　时诸会者闻佛所说。欢喜奉行。</p>
<p style="text-align: left">
	　　生子欢豫爱染不离醉遇暴河</p>
<p style="text-align: left">
	　　溺没形命</p>
<p style="text-align: left">
	　　昔有居士。财富无数家里库藏七宝充满。金银珍宝车磲马瑙真珠虎珀七珍具足。奴僮仆从象马车乘谷储仓库一以无乏。唯阙无息以系后嗣。彼以子故求祷诸神。或跽舍神城神阶陌诸神。或跽诸神先祖父母山神树神天地神。下至墓堆秽恶之神尽向跪拜。意不充愿亦不生子。昼夜愁忧渐以生疾。今我家里财宝无数。难得之宝尽在我家。又复无息承继我后。若我命终所有财货尽没入官。念此伤惋知复如何。斯人有幸疾渐瘳降。未经旬月便生一息。端正无双世之希有。面如桃华众相具足。父母见已欢喜踊跃不能自胜。复请比居诸村落人。饮食欢宴作倡伎乐终日自娱。或耽醉睡眠无所觉知。时有大水暴涨驶流。尽漂没死无存活者。尔时世尊以天眼观清净无瑕秽。见此长者成败所趣。因此缘本寻究根原。欲使后世众生善解无疑。复现过去诸佛世尊神口印封之所封印。亦使正法久存于世。寻集大众而说颂曰。</p>
<p style="text-align: left">
	　　生子欢豫爱染不离醉遇暴河</p>
<p style="text-align: left">
	　　溺没形命</p>
<p style="text-align: left">
	　　尔时诸比丘。闻佛所说。欢喜奉行。</p>
<p style="text-align: left">
	　　有子有财愚惟汲汲命非我有</p>
<p style="text-align: left">
	　　何有子财愚蒙愚极自谓我智</p>
<p style="text-align: left">
	　　愚而称智是谓极愚</p>
<p style="text-align: left">
	　　昔佛在毗舍离猕猴池侧高讲堂上。尔时众多童子等善知射术。筈筈相拄于射术上彼最为第一。自恃高族与世无双。处阎浮利内无及我等。正使有忧虑者。子今与世无双。岂有奸贼侵欺我等。儿复自惟。吾父有伎必胜众人。各相凭俟竟不自济。无常对至迸在异处。是故颂曰。</p>
<p style="text-align: left">
	　　在众疾姓流目视兄弟亲</p>
<p style="text-align: left">
	　　为死使所追被害无有退</p>
<p style="text-align: left">
	　　死使有数种亲族所在救</p>
<p style="text-align: left">
	　　积财无有数为贼所娆触</p>
<p style="text-align: left">
	　　火炽以水灭以盖除彼明</p>
<p style="text-align: left">
	　　恚以毒药去咒术除非邪</p>
<p style="text-align: left">
	　　暴象以钩牵牧牛以杖将</p>
<p style="text-align: left">
	　　此众皆有乐无常难可保</p>
<p style="text-align: left">
	　　无常力势不可恃怙知死命终</p>
<p style="text-align: left">
	　　然不久住一切皆尽无觉知者</p>
<p style="text-align: left">
	　　为世所毁流转诸趣</p>
<p style="text-align: left">
	　　时诸迦惟罗越国释种闻佛所说。知已射术无有挂碍。与流离王共斗以箭相射。或残眉毛或残须鬓。无所伤损。流离王寻欲退还。诸臣前谏诸释种等。奉修戒律皆成<a>道果</a>。虽有射术无所损害。时流离王渐皆前进诸释退还。固守城门遣使白佛。今日穷急为流离王所攻。世尊告曰。若开门者有所伤损。不开门者无所伤损。时彼信使还至释所。而语释言。如来有教。若开门者为王所害。不开门者不为王所害。诸释闻语已重关闭固瞻守门户。时流离王屯守城门。语释种曰。速开城门两家共和无所伤损。其中释种宿缘牵者皆称开门。无宿缘者承如来教不肯开门。舍马释种先在城外。与流离王战杀七万众生。拔象牙伤杀无数众生。舍马释种语流离曰。室婢生子要莫退还。须我入城更备战具。是时城中诸释。闻舍马释伤害人民不可称计。即遣唤舍马释呵止责数。非释自称释。污染我释种。汝今已毁名。速出国去不须住此城。速去不须住。</p>
<p style="text-align: left">
	　　时舍马释即出城去。时流离王复开门。宿缘释种语诸释言。但速开门。此婢生子何所堪办。<a>无缘</a>释种等语诸释言。如来有教。若开门者有所杀。不开门者无所杀。时流离王复逼城门。时摩诃男释语流离王曰。听我一愿。若见许者便当自陈。王报释言。恣汝所说。吾不相违。</p>
<p style="text-align: left">
	　　时摩诃男释前白王言。听我入水经时。令诸释种各得免脱。时摩诃男释。即入水以发系树根没死水底。时诸释皆得逃走。时流离王遣人入水看。舅男释入水何乃稽迟。寻入水云。摩诃男释已死于水。时流离王取七万释种成须陀洹果者。生埋在地暴象践杀。宿缘对至无所恃怙。尔时世尊语毗舍离诸童子等。空可为地地可为空。宿对因缘不可逃避。以此因缘寻究本末。为后世众生现示大明。亦使正法久存于世。在大众中而说颂曰。</p>
<p style="text-align: left">
	　　非有子恃亦非父兄为死所迫</p>
<p style="text-align: left">
	　　无亲可怙</p>
<p style="text-align: left">
	　　时诸四辈之众。闻佛所说欢喜而去。</p>
<p style="text-align: left">
	　　为是当行是行是事成是</p>
<p style="text-align: left">
	　　众人自劳役不觉老死至</p>
<p style="text-align: left">
	　　饥饿乏浆水如穷鹿奔驰</p>
<p style="text-align: left">
	　　为猎者所射不念断欲爱</p>
<p style="text-align: left">
	　　如是求方便分别此形体</p>
<p style="text-align: left">
	　　老死忽然至不至究竟界</p>
<p style="text-align: left">
	　　众多众生志行不同所作各异。所修善本亦不足言。意着外役不念内法。不念死命意恒计常。昔罽宾国兄弟二人。一人出家得阿罗汉道。一人在家修治居业。尔时兄数至弟家教诲弟言。布施持戒修诸善本生有名誉死堕善处。弟报兄曰。舍家作道。不虑官私不念父兄妻子。亦复不念居业财宝。若被毁辱不怀忧戚。若遇欢乐不孚用喜。数数谏诲不从兄教。弟后遇患忽便无常。生受牛形为人所驱驮盐入城。时兄罗汉从城中出。即向彼牛而说偈曰。</p>
<p style="text-align: left">
	　　脊负为重担涉道无懈息</p>
<p style="text-align: left">
	　　为人所驱使今日为闲剧</p>
<p style="text-align: left">
	　　穿鼻为靷系破脊痈疽疮</p>
<p style="text-align: left">
	　　为蝇所噆[口*束]今日为闲剧</p>
<p style="text-align: left">
	　　食以刍恶草饮以雨潦汁</p>
<p style="text-align: left">
	　　杖捶不离身今日为闲剧</p>
<p style="text-align: left">
	　　以受畜生形为行何权计</p>
<p style="text-align: left">
	　　为可专意念三耶三佛德</p>
<p style="text-align: left">
	　　时牛闻已悲哽不乐。牛主语道人曰。汝何道说使我牛不乐。道人报曰。此牛本是我弟牛主闻已语道人曰。君弟昔日与我亲亲。罗汉说曰。我弟昔日负君一钱盐价。是时牛主即语牛曰。吾今放汝不复役使。时牛自投深涧至心<a>念佛</a>。即便命终得生天上。或有众生深慕世累恋着财货不修善行。身坏命终生饿鬼中。或复有人出家学道。捐弃恩爱舍世八法修清净志。犹王太子栴陀罗女。身佩香璎颜貌端正。像如天女意欲纳娶。其王报曰。夫王者法不娶外类。不与细民为婚。常与长者居士共婚。太子白王。设不与婚此女者。今当<a>自杀</a>。不堪生世。王闻此语如食遇噎。既不入腹又不得吐。王遣出适到旃陀罗家。语女父母曰。汝当嫁女与我太子。女母报曰。随我种类习杀法者。当嫁女与王太子。王还语太子曰。汝今要习<a>杀生</a>法。舍王种类习凡细事。何为要杀女为婚。太子白王。意所贪乐。要习杀法不以为难。即舍王宫出诣杀家计<a>婚姻</a>。如是积久担负薪草持筐扫。第一大臣出行见之。问王子曰。竟得女不。王子报曰。吾役使烦多。早忘失女不复忆之。臣复问曰。香璎贯珠今为所在。太子报曰。吾亦忘不复忆也。臣语王子。既不得女。亦不得珠。复失王位。无所果获欲何方宜。王子堕泪悲感不乐。此譬在众有所长益。或有王子长者居士出家学道。建功立德求为阿罗汉。离世缚着于欲离欲。彼此<a>解脱</a>分别无明智慧解脱无疑解脱成珍宝义。父母兄弟呵制语出家者言。人中薄贱莫过于道。家家乞求以此为常。为人嗤笑何可堪乐。人相咒诅使汝作乞儿。不如在家五欲自娱。分檀布施作福不惓。供给当来过去现在。给施孤穷裸贱之人沙门婆罗门侨客远行。四事供养衣被饮食床卧医药。须衣与衣须食。与食。香熏华鬘手巾六器在家可办此物。出家极辛苦。时诸学人语五亲曰。我等志趣必欲学道。不乐在家理俗因缘。五亲报曰。不乐俗者随意出家。即舍家为道所习非要。不修正业经历数时。五亲往见语诸道士。汝等得罗汉道耶。道人报曰。自学道以来今乃闻阿罗汉名。五亲复问。于欲无欲彼此解脱除去无明智慧解脱无疑成就珍宝。具足如此众法为得不乎。道人报曰。如此众法我等悉失。不识其名况理行耶。五亲问道人。汝等何为舍家财业捐弃五亲与恩爱别。所习非法与世人不异。尔时世尊以天眼观清净无瑕秽。见彼五亲与道人论。知习非法不顺正要。佛欲往化因现道力。因此因缘寻究本末。为后世众生示现大明。亦使正法久在于世。在大众中而说颂曰。</p>
<p style="text-align: left">
	　　为是当行是行是事成是</p>
<p style="text-align: left">
	　　众人自劳役不觉老死至</p>
<p style="text-align: left">
	　　尔时尊者马声。复说颂曰。</p>
<p style="text-align: left">
	　　沐浴庄严身愚弊不习善</p>
<p style="text-align: left">
	　　无常忽然至如母抱死女</p>
<p style="text-align: left">
	　　众生相克互相是非。所习非要不顺正法。犹昔夫妇二人姿貌端正威颜具足众相备悉诸根寂静。共相待敬终日无厌。如是经曰。夫妇二人忽然失明目无所睹。夫妇相恋恐为人所欺。夫恐失妇妇恐失夫。坐共相守不远斯须。时诸五亲远方求医。将至失明夫妇所拊药治目寻得开明。夫见妇颜变易非故。举声而言谁易我妇去。妇见夫颜状变易非故。举声而言谁易我夫。五亲晓曰。少壮之容随日迁转。气羸力竭皮缓面皱日异日变。以老朽颜望比少壮。钻冰求火不亦谬乎。何为啼哭自不相识。以镜自照容颜变易。咄嗟老至色不久停。威容挺特一朝色异。愁思忧虑遂增苦恼。尊者昙摩也世利。因此而说颂曰。</p>
<p style="text-align: left">
	　　如人眠寐睡贼窃开墙盗</p>
<p style="text-align: left">
	　　失财不觉知觉乃周旋觅</p>
<p style="text-align: left">
	　　愚少习放恣自陷没冥池</p>
<p style="text-align: left">
	　　不见贼失财为老贼无势</p>
<p style="text-align: left">
	　　是故说曰。习不真要违道失法。不觉老死至。时诸人民闻说斯语。欢喜而去。</p>
<p style="text-align: left">
	　　是故习<a>禅定</a>生尽无热恼</p>
<p style="text-align: left">
	　　比丘厌魔兵从生死得度</p>
<p style="text-align: left">
	　　如来宣昔无常迁转。诸比丘闻皆兴患厌去离阴持诸入之本。世尊教诫指授正业教习正法。或在冢间树下。或露处经行坐禅念定。勿怀懈慢。今不精勤后悔无益。是谓比丘我之禁戒。是故说曰。是故习禅定生尽无热恼。清旦日中向暮初夜中夜后夜。佛告比丘。若行若坐若来若去若睡若觉。当念行此三昧使无漏失。生尽无热恼者。身口意不恼不为结火所恼。勇猛精勤。佛告比丘。然头然衣以何防之。比丘白佛。救头护衣乃可防之。佛告比丘。不如来言观头观衣。更求方便以善法消灭恶法用意坚固。于诸善法永不越绪。生尽无热恼。生者犹生有。老病死犹生有。忧恼苦患周旋往来皆由有生。当说无常品时。时阿难便说颂曰。</p>
<p style="text-align: left">
	　　吾闻一时事如来说出曜</p>
<p style="text-align: left">
	　　众生怀愚闇以慈往拔济</p>
<p style="text-align: left">
	　　说无常者。名身味身句身义身充足口说无瑕。</p>
<p style="text-align: left">
	　　闻是一时吾者阴持入相尽能分别人士。夫众生<a>寿命</a>生形祸身。吾从佛闻一时事如是专意不乱亦不他念。求诸善本为愚闇众生开示径路。众生处世生盲无目。便与开目使得视瞻。以大慈哀拔济其苦。视彼众生如父如母。敷演其义。</p>
<p style="text-align: left">
	　　以解深句义善修其道德</p>
<p style="text-align: left">
	　　便得尽诸苦得逮无余处</p>
<p style="text-align: left">
	　　或以义除结不以味身句身。<a>佛经</a>亦说不施无漏等见顺正。无结去漏勿生便说生。非余是佛经。或诵佛经不尽结使。是故世尊说当深解句义。时尊者罗云往至佛所。头面礼足在一面坐。时尊者罗云白世尊曰。唯愿如来。与我说法。使有漏心疾得解脱。尔时世尊告罗云曰。汝当思惟因缘杂诵已诵讫。来至如来所。是时罗云便诵因缘杂诵流利上口至世尊所。白世尊曰。唯然世尊。已诵因缘杂诵。有漏不得解脱。世尊告罗云。汝讽诵五盛阴杂诵。尔时罗云即受教诫便诵五盛阴。复于余时至世尊所白世尊曰。已诵五盛阴已。有漏心不得解脱。尔时世尊告罗云曰。汝当诵六更乐杂诵。时罗云受佛教已复诵六更乐。复余时到世尊所白世尊曰。已诵六更乐已有漏心不得解脱。是时世尊告罗云曰。汝当思惟观察其义。尔时罗云承受佛教。即自思惟分别其义。渐尽结使得阿罗汉果。皆由分别义。故越次取证。尽有漏成无漏。是故阿难说曰。以解深句义。善<a>修道</a>德。以道断结去诸七使缠缚。永尽无余。道者谓泥洹。灭尽无生灭着断安隐快乐。是故说曰善修其道德便得尽诸苦者。所谓苦者生苦老苦病苦死苦恩爱别离苦怨憎会苦得逮无余处。无余者。第一义无上无有过者。</p>
		

	
	

		</div></div><hr><script charset='utf-8' src='../../js/footer.js'></script></body></html>