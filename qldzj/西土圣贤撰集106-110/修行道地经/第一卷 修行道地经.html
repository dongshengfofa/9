<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 修行道地经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 修行道地经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 <a>修行</a>道地经</strong></p>
<p style="text-align: left">
	　　修行道地经序</p>
<p style="text-align: left">
	　　造立修行道地经者。<a>天竺</a><a>沙门</a>。厥名众护。出于中国圣兴之域。幼学大业洪要之典。通尽法藏十二部经。三达之智。靡不贯博。钩玄致妙。能体深奥。以大慈悲弘益众生。助明大光照悟盲冥。叙尊<a>甘露</a>荡荡之训。权现真人其实<a>菩萨</a>也。愍念后贤庶几道者。傥有力劣不能自前。故总众经之大较。建易进之径路。分别五阴成败所趣。变起几微<a>生死</a>之苦。劝迷励惑。故作斯经。虽文约而义丰。采喻远近。防制奸心。但以三昧禅数为务。解空归无众想为宗。真可谓离患之至寂无为之道哉。</p>
<p style="text-align: left">
	　　集散品第一</p>
<p style="text-align: left">
	　　厥元由显兴灼灼踰日光</p>
<p style="text-align: left">
	　　德积甚巍巍胜于帝王种</p>
<p style="text-align: left">
	　　诸天及神仙专精暴露成</p>
<p style="text-align: left">
	　　多学博众义咸皆礼最安</p>
<p style="text-align: left">
	　　<a>天人</a>龙鬼神在世而精进</p>
<p style="text-align: left">
	　　奉迎于<a>世尊</a><a>三界</a>无等伦</p>
<p style="text-align: left">
	　　济以无比慧生死惧了除</p>
<p style="text-align: left">
	　　佛<a>正法</a>众僧是<a>三德</a>无踰</p>
<p style="text-align: left">
	　　当观此道眼谛说平等法</p>
<p style="text-align: left">
	　　意采宣尊教犹如出甘露</p>
<p style="text-align: left">
	　　或有专修行观察于世俗</p>
<p style="text-align: left">
	　　众闹若干种生死之不安</p>
<p style="text-align: left">
	　　沉溺于世根犹朽车没泥</p>
<p style="text-align: left">
	　　不能自拔济当从经典要</p>
<p style="text-align: left">
	　　亦如采诸花愍世是故演</p>
<p style="text-align: left">
	　　专听修行经除有令至无</p>
<p style="text-align: left">
	　　于是当讲修行道经。生死老病忧结啼哭。诸不可意众恼集会。专修<a>行者</a>在家出学。欲令究竟清净之法。志不转还遂至甘露众患为绝。其无救护无所依仰。唯当弃舍一切诸求。是故修行欲离恼者。常当精进奉行此经。即说颂曰。</p>
<p style="text-align: left">
	　　堕生老死而忧恼身心所兴有众苦</p>
<p style="text-align: left">
	　　欲得济度不复还学修行道莫有厌</p>
<p style="text-align: left">
	　　何谓无行何谓为行。云何修行云何修行道。其无行者。谓念淫怒欲害亲属。诸天国土弊友毁戒。习恶粗言听于不善。不好学问自轻自慢。兴有着想起邪计常。贪乐有身所居之处。习近女色放逸<a>懈怠</a>。而着情欲不离怒痴。多缘众求人舍远避。纵恣自是放心睡疑。失于精进常怀恐怖。根门不定追逐众事。多于言语无有节度。思乐长路反论邪说。乐说戾事顺逐非法。远于道义是谓无行。此于无为而不可行。于是颂曰。</p>
<p style="text-align: left">
	　　嗔恚贪欲念害命常有乐身不净想</p>
<p style="text-align: left">
	　　邪智反顺若干瑕佛说是辈不可行</p>
<p style="text-align: left">
	　　何谓可行。不起嗔恚不念加害。亲近善友奉戒清净。言辄以道受教学问。不自轻慢念计无常。苦空非身处于可居。不习女色除其放逸。当志精进灭于尘劳。少食知节救摄身行。宿夜<a>觉悟</a>敛心不忘。无有狐疑不怀恐怖。寂定根门无有众缘。所说辄正平等<a>解脱</a>。乐于闲居所观如谛。所未获法当以怀来。诸可逮法坚持不忘。欢心采取法化之要。于诸衣食而知止足。志存经道而无厌极。习计非常不乐<a>世间</a>秽食诸想也。无为之道所为寂然。如是辈法近于无为是谓可行。行在何许谓之泥洹。于是颂曰。</p>
<p style="text-align: left">
	　　戒净志乐<a>无我</a>想唯听经义随善友</p>
<p style="text-align: left">
	　　所见审谛如教行佛说此则无为道</p>
<p style="text-align: left">
	　　诸可所趣众法念定若干意无苦厌</p>
<p style="text-align: left">
	　　是为讲说德所聚摄定诸根是谓行</p>
<p style="text-align: left">
	　　何谓修行云何为行。谓能顺行修习遵奉是为修行。其修及习是谓为行。何谓修行道。专精寂道是为修行道。其彼修行而有三品。一曰凡夫。二曰学向道。三无所学也。所谓凡夫修行新学旧学未成。为此辈说修行道经。其不学者以为通达何所复论彼所以谓。修行道地经寂然而观。云何寂观。趣于沙门四德之果。云何四德。谓为有余泥洹之界。云何有余。谓其当至无为之界。云何当至无为之界。谓众苦本一切除尽。是故行者欲舍一切剧苦之恼。常当专精不兴异行。不伤教禁修建寂观。假使行者毁戒伤教。不至寂观唐捐功夫。譬如有人钻木求火数数休息。而不专一终不致之。既不获火唐劳其功。其懈怠心欲求无为譬犹亦然。于是颂曰。</p>
<p style="text-align: left">
	　　常得寂然行于定当舍憍慢及轻戏</p>
<p style="text-align: left">
	　　以奉修行莫毁失譬如冥夜开目行</p>
<p style="text-align: left">
	　　如是行者见所趣智慧若斯精进前</p>
<p style="text-align: left">
	　　奉于正化未曾懈乃致静漠无为道</p>
<p style="text-align: left">
	　　彻睹众玄微妙事观采大德所说教</p>
<p style="text-align: left">
	　　此经洪训名寂观吾钞众经以演说</p>
<p style="text-align: left">
	　　五阴本品第二</p>
<p style="text-align: left">
	　　从若干经采明要立不老死甘露言</p>
<p style="text-align: left">
	　　耳所听闻明者行清净之慧除垢冥</p>
<p style="text-align: left">
	　　入于寂然若日光譬如月行照众星</p>
<p style="text-align: left">
	　　已获度世当受教是盛无量如秋月</p>
<p style="text-align: left">
	　　恭奉<a>罗汉</a>而稽首能仁如空头面礼</p>
<p style="text-align: left">
	　　归命巍巍获甘露除世根芽种种欲</p>
<p style="text-align: left">
	　　生若干种之果实欣乐忧戚为诸枝</p>
<p style="text-align: left">
	　　佛解五阴而本无当观众经从其原</p>
<p style="text-align: left">
	　　修行道者当复观身五阴之本。色痛想行识是谓五阴也。譬如有城若干家居。东西南北合乃为城。色亦如是。亦不一色为色阴也。痛想行识亦复如此。非但一识名为识阴。彼有十入。或色观法是为色阴也。八百痛乐名之痛阴。想行识阴各有八百。乃名为阴。解五阴本亦当如斯。于是颂曰。</p>
<p style="text-align: left">
	　　色痛想行识五阴之所起</p>
<p style="text-align: left">
	　　譬如有大城若干家名色</p>
<p style="text-align: left">
	　　非一色为色凡有十色入</p>
<p style="text-align: left">
	　　痛乐有八百想行识亦尔</p>
<p style="text-align: left">
	　　慧人解此法若干乃名阴</p>
<p style="text-align: left">
	　　分别知非一行者之所念</p>
<p style="text-align: left">
	　　五阴相品第三</p>
<p style="text-align: left">
	　　合集众事而相连用离慧言舍<a>佛教</a></p>
<p style="text-align: left">
	　　习于愚痴不了了譬如有树多枝叶</p>
<p style="text-align: left">
	　　其五觚生而分布无巧便种亦如是</p>
<p style="text-align: left">
	　　当了五阴为若斯黠人解慧明知此</p>
<p style="text-align: left">
	　　所以生长有姓地所讲法言如蜜涂</p>
<p style="text-align: left">
	　　<a>比丘</a>譬蜂采华味犹若莲华之开剖</p>
<p style="text-align: left">
	　　其慧觉了胜日出佛复超越胜莲花</p>
<p style="text-align: left">
	　　佛之清洁无所著是故稽首归命尊</p>
<p style="text-align: left">
	　　其相淡然达无碍寂寞无想而得定</p>
<p style="text-align: left">
	　　未曾有退还堕落而以救济至无为</p>
<p style="text-align: left">
	　　秉意将导而示现教训群萌如己行</p>
<p style="text-align: left">
	　　以愍伤吾是故说乃为当来众生类</p>
<p style="text-align: left">
	　　其修行者当解五阴相。云何各知五阴之相。有光明为色。有像相亦复为色。手所获持亦名为色。若示他人亦复是色也。习乐为痛。不乐不苦亦复是痛。是为痛想也。识相为想。若男若女及余众物。是曰思想。有所造作名之为行。若作善行若作恶行。亦不<a>善恶</a>是谓为行。晓想为识。善不善亦非有善亦非不善。晓是为识。如是各了五阴之相。于是颂曰。</p>
<p style="text-align: left">
	　　色者不安多瑕秽佛说经教实如应</p>
<p style="text-align: left">
	　　如其所言随顺行分别五阴若干相</p>
<p style="text-align: left">
	　　分别五阴品第四</p>
<p style="text-align: left">
	　　而以甘露灭盛火消除五阴诸苦本</p>
<p style="text-align: left">
	　　其慧光明喻日光三界普奉吾亦归</p>
<p style="text-align: left">
	　　佛能仁尊深慧力解了清净之智黠</p>
<p style="text-align: left">
	　　顺其所知而现义采<a>佛法</a>教随应说</p>
<p style="text-align: left">
	　　当分别解听其讲今者导彼顺定意</p>
<p style="text-align: left">
	　　别了五阴本所兴博引众义善思之</p>
<p style="text-align: left">
	　　其修行者。当分别了五阴行本。何谓晓了五阴之本。譬如四衢堕贯真珠。有人见之意中欣然欲往敛取。其人目见真珠之贯谓应色阴。爱乐可意是谓痛阴。初始见之识是贯珠名为想阴。其人生意欲取贯珠是为行阴。分别贯珠是为识阴。如是五阴如是五阴如一贯珠。一时俱行造若干行。若从心出如一贯珠。同时俱兴退从五阴。一切诸人亦复如是。目所见色五阴皆从。如是耳声鼻香舌味身更心法。心中四阴为无色阴。如是为别五阴之本。于是颂曰。</p>
<p style="text-align: left">
	　　无极之德分别说如其所讲经中义</p>
<p style="text-align: left">
	　　贪欲者迷不受教吾今顺法承其讲</p>
<p style="text-align: left">
	　　五阴成败品第五</p>
<p style="text-align: left">
	　　明智之无世尊要调顺无低获其际</p>
<p style="text-align: left">
	　　已超境界无边岸稽首世尊称无量</p>
<p style="text-align: left">
	　　所讲犹日明照<a>弟子</a>若兹</p>
<p style="text-align: left">
	　　了知于尘劳除畏如萎华</p>
<p style="text-align: left">
	　　其睹诸起灭了五阴成败</p>
<p style="text-align: left">
	　　愿稽首彼佛听我说尊言</p>
<p style="text-align: left">
	　　修行道者当知五阴成败之变。何谓当知五阴成败。譬若如人命欲终时。逼寿尽故其人身中。四百四病前后稍至。便值多梦而睹瑞怪而怀惊恐。梦见蜜蜂乌鹊雕鹫住其顶上。睹众住堂在上娱乐。身所著衣青黄白黑。骑乱[馬*毛]马而复呜呼。梦枕大狗又枕猕猴。在土上卧。梦与死人屠魁除溷者。共一器食同乘游观。或以麻油及脂醍醐。自浇其身又服食之。数数如是。见蛇缠身倒掣入水。或自睹身<a>欢喜</a>踊跃拍髀戏笑。或自睹之华饰堕灰。以灰坌身复取食之。或见蚁子身越其上。或见嚼盐狗犬猕猴。所见追逐各还啮之。或见娶妇又祠家神。见屋崩坏诸神寺破。梦见耕犁犁堕须发。或时牙齿而自堕地。又着伍白衣。或见己身倮跣而行。麻油涂身宛转土中。梦服皮草弊坏之衣。梦见他人乘朽败车。到其门户欲迎之去。或见众花甲煎诸香。亲属取之以严其身。先祖为现颜色青黑。呼前捉抴数作此梦。游丘塳间拾取华璎及见赤莲华落在颈。堕大河中为水所漂。梦倒堕水五湖九江不得其底。或见其身入诸<a>丛林</a>无有华果。而为荆棘钩坏躯体。以诸瓦石镇其身上。或见枯树都无枝叶。梦缘其上而独戏乐。在于庙坛而自搏舞。或见丛树独乐其中欣欣大笑。折取枯枝束负持行。或入冥室不知户出。又上山岳岩穴之中不知出处。复见山崩镇己身上悲哭号呼。或见群象忽然来至蹑蹈其身。梦见土尘坌其身首。或着弊衣行于旷野。梦见乘虎而暴奔走。或乘驴狗而南游行。入于塳间收炭爪发。自见其身戴于枯华。引入大山阎王见问。于是颂曰。</p>
<p style="text-align: left">
	　　处世多安乐命对至乃怖</p>
<p style="text-align: left">
	　　为疾所中伤逼困不<a>自在</a></p>
<p style="text-align: left">
	　　心热忧恼至见梦怀恐惧</p>
<p style="text-align: left">
	　　犹恶人见逐忧畏亦如是</p>
<p style="text-align: left">
	　　其人心觉已心怀恐怖身体战栗。计命欲尽审尔不疑。今吾所梦自昔未有。以意懅故衣毛为竖。病遂困笃震动不安。譬如猛象群众普至踏蹈<a>芭蕉</a>。病转着床其譬如是。穷迫无计便求归医。昆弟族亲见困如此遣人呼医。所可遣人体多垢秽衣被弊坏。或手爪长戴裂伞盖。其足履决木跂屣破。乘朽坏车。颜色正黑两眼复青。而数以手摩抆须发。所可驾牛或青或黑又有正白。急急呼医捉来上车。于是颂曰。</p>
<p style="text-align: left">
	　　人行游观时唯乐无益事</p>
<p style="text-align: left">
	　　放恣于所欲未曾念于医</p>
<p style="text-align: left">
	　　体适有疾病困笃着床席</p>
<p style="text-align: left">
	　　然后乃请医欲令疗其疾</p>
<p style="text-align: left">
	　　于时其医以意察之。病者必死。所以者何。见此怪应。视来呼人服色语言。持坏伞盖须爪毛乱。又其日恶若四日六日十二日十四日。以此日来者皆为不祥医即不喜。以抵星宿失于良时。神仙先圣所禁之日。医心念言。虽值此怪星宿吉凶。或可治疗。所以者何。虽有病者方便消息。本命未尽想当除愈。若对至者不能令差。以是言之。不必在善日星宿吉凶。是故慧人不从历日而求良时。神仙常言。当求方便。或风寒病命未尽者。傥有横死是者可治。设命应尽无如之何。虽尔往而治之犹胜不行。医念此已即起欲去。于是颂曰。</p>
<p style="text-align: left">
	　　譬如有二人俱发行入海</p>
<p style="text-align: left">
	　　或有到<a>彼岸</a>或而中断绝</p>
<p style="text-align: left">
	　　堕于疾病海其譬亦如是</p>
<p style="text-align: left">
	　　傥时从病差而有更死者</p>
<p style="text-align: left">
	　　于是其医已到病家。则有恶怪便闻凶声。亡失焚烧破坏断截。剥拨掣出恐杀曳去。发行拘闭当以占之。不可复疗以为死已。南方狐鸣或闻乌枭声。或见小儿以土相坌。而复裸立相挽头发。破罂瓶盆及诸器物。见此变已前省病人困劣着床。于是颂曰。</p>
<p style="text-align: left">
	　　医则占视病者相惊怖惶惶而不安</p>
<p style="text-align: left">
	　　或坐或起复着床烦懑热极如烧皮</p>
<p style="text-align: left">
	　　医睹如是便心念言。如吾观历诸经本末是则死应。面色惶懅眼睫为乱。身体萎黄口中涎出。目冥昧昧鼻孔骞黄。颜彩失色不闻声香。唇断舌干其貌如地。百脉正青毛发皆竖。捉发掏鼻都无所觉。喘息不均或迟或疾。于是颂曰。</p>
<p style="text-align: left">
	　　面色则为变毛发而正竖</p>
<p style="text-align: left">
	　　直视如所思舌强怪已现</p>
<p style="text-align: left">
	　　病人有是应余命少少耳</p>
<p style="text-align: left">
	　　疾火之所围如焚烧草木</p>
<p style="text-align: left">
	　　复有异经说人终时诸怪之变。设有洗沐若复不浴。设烧好香木櫁栴檀根香花香。此诸杂香其香实好。病者闻之如烧死人骨发毛爪皮肤脂髓粪除之臭也。又如枭鹫狐狸狗鼠蛇虺之臭也。病者声变言如破瓦状如咽塞。其音或如鹤雁孔雀。牛马虎狼雷鼓之声。其人志性变改不常。或现端政其身柔软。或复粗坚身体数变。或轻或重而失所愿。此诸变怪命应尽者。各值数事不悉具有。于是颂曰。</p>
<p style="text-align: left">
	　　睹见若干变众恼趣逼身</p>
<p style="text-align: left">
	　　志怀于恐怖遭厄为若斯</p>
<p style="text-align: left">
	　　人性败如此身变不一种</p>
<p style="text-align: left">
	　　犹如竹苇实自生自然坏</p>
<p style="text-align: left">
	　　今我所学如所闻知。人临死时所现变怪。口不知味耳不闻音。筋脉缩急喘息不定。体痛呻吟血气微细。身转羸瘦其筋现粗。或身卒肥血脉隆起。颊车垂下其头战掉。视之可憎举动舒缓。其眼童子甚黑于常。眼目不视便利不通。诸节欲解诸根不定。眼口中尽青气结连喘。诸所怪变各现如此。于是颂曰。</p>
<p style="text-align: left">
	　　其病恼无数血脉精气竭</p>
<p style="text-align: left">
	　　如水啮树根当愍如拔裁</p>
<p style="text-align: left">
	　　于时医心念言。有如此病必死不疑。古昔良医造结经文。名曰于彼除恐长耳灰掌。养言长育急教多髯。天又长盖大首退转。燋悴大白最尊路面。调牛岐伯医徊扁鹊。如是等辈悉疗身病。于是颂曰。</p>
<p style="text-align: left">
	　　于彼之等类尊法梵志仙</p>
<p style="text-align: left">
	　　正救所有果及余王良医</p>
<p style="text-align: left">
	　　此为主成败博知能度厄</p>
<p style="text-align: left">
	　　愍以经救命犹如梵造法</p>
<p style="text-align: left">
	　　复有其医主治耳目。名曰眼眴动摇和斗铃鸣。月氏。英子箧藏善觉。调牛目金秃枭力氏雷鸣。是上医名主治耳目。于是颂曰。</p>
<p style="text-align: left">
	　　眼眴医之等造合药分明</p>
<p style="text-align: left">
	　　除疾之瑕冥如日灭诸冥</p>
<p style="text-align: left">
	　　复有疮医治疗诸疮。名曰法财稚弟端政辞约黄金言谈。是为疮医等。于是颂曰。</p>
<p style="text-align: left">
	　　其有能疗治百种之疮痍</p>
<p style="text-align: left">
	　　能除众厄疾如以脚平地</p>
<p style="text-align: left">
	　　法财所以出于世造经书</p>
<p style="text-align: left">
	　　正为治疮病令众离患难</p>
<p style="text-align: left">
	　　复有小儿医。其名曰尊迦葉耆域奉慢速疾。是等皆治小儿之病。于是颂曰。</p>
<p style="text-align: left">
	　　譬如有苍头捐务除贡高</p>
<p style="text-align: left">
	　　故生于世俗愍伤治小儿</p>
<p style="text-align: left">
	　　此尊迦葉等行仁以正法</p>
<p style="text-align: left">
	　　哀念童幼故则作于医经</p>
<p style="text-align: left">
	　　复有鬼神医。名曰戴华不事火。是等辟除鬼神来娆人者。于是颂曰。</p>
<p style="text-align: left">
	　　诸宿转周行人生犹亦然</p>
<p style="text-align: left">
	　　主有所恐怖而多有危害</p>
<p style="text-align: left">
	　　造立是经者悉为解其患</p>
<p style="text-align: left">
	　　如佛以正法除愚令见明</p>
<p style="text-align: left">
	　　正使合会此上诸医。及幻蛊道并巫咒说。不能使差令不终亡。于是颂曰。</p>
<p style="text-align: left">
	　　造作罪尘劳勤苦怀众恼</p>
<p style="text-align: left">
	　　病痛乱其志名垢命日促</p>
<p style="text-align: left">
	　　为病所漂没死证见便怖</p>
<p style="text-align: left">
	　　天帝诸神等不救安况吾</p>
<p style="text-align: left">
	　　医心念言曼命未断当避退矣。便语众人今此病者。设有所索饭食美味。恣意与之勿得逆也。吾有急事而相舍去事了当还。故兴此缘便舍退去。于是颂曰。</p>
<p style="text-align: left">
	　　命欲向断时得病甚困极</p>
<p style="text-align: left">
	　　与尘劳俱合罪至不<a>自觉</a></p>
<p style="text-align: left">
	　　怪变自然起得对阴热极</p>
<p style="text-align: left">
	　　正使执金刚不能济其命</p>
<p style="text-align: left">
	　　是时病家大小男女。闻医所说便弃汤药及诸咒术。家室眷属宗党比邻亲厚知识。悉来聚会围绕病者。悲哀啼哭观念病困。譬如屠家群中捕猪。牵欲杀之。余猪悉聚惊怖。侧耳听声惶懅愕视。譬如猛虎群中搏牛。余牛见之惊怖而走。或入山岩或投深谷。又入树间跳腾哮吼。譬如鱼师持网捕鱼。余鱼见之怖散沈窜石岸草底。又如苍鹰临其众鸟有所爴取。余鸟见之各散飞去。其人如是无常对至其身坏散家室亲属念当别离。悲哀若斯命临欲断。阎王使者自然来至。其到见缚铁箭所射。上生死船罪所牵引。即欲发去家室绕之。放发悲恸尘坌其面目。哀泣叹息涕泪流面。皆言痛哉奈何相舍。椎胸郁[悍-干+月]。称叹病者若干<a>德行</a>心怀懊恼。于是颂曰。</p>
<p style="text-align: left">
	　　人其疾苦困身冷消离热</p>
<p style="text-align: left">
	　　室家悉聚会举声而悲哀</p>
<p style="text-align: left">
	　　造业更苦乐如蜂采华味</p>
<p style="text-align: left">
	　　心遂受忧戚并恼一宗门</p>
<p style="text-align: left">
	　　其人疾病如是身中刀风起。令病者骨节解。有风名科断诸节解。有风名震令筋脉缓。有风名破骨消病人髓。有风名减变其面色。眼耳鼻口咽喉皆青。出入诸孔断绝破坏[利-禾+皮]剥其身。复有一风名曰止胁。令其身内。及膝肩胁背脊腹齐。大小之肠肝肺心脾。并余诸藏皆令断绝。有风名旋令其肪血。及大小便生藏熟藏。所食不通寒热悉干。有风名节间。令诸支节或缩或伸。而举手足欲捉<a>虚空</a>。坐起烦愦有时笑戏。又复大息其声恳恻。节节以断筋脉则缓髓脑为消。目不见色耳不闻声。鼻不别香口不知味。身冷气绝无所复识心下尚暖魂神续在。挺直如木不能动摇。于是颂曰。</p>
<p style="text-align: left">
	　　其刀风起时身动多不安</p>
<p style="text-align: left">
	　　众缘普皆至悉不自觉知</p>
<p style="text-align: left">
	　　身遭若干恼命乃为穷尽</p>
<p style="text-align: left">
	　　譬如弓弩弦缓急不可用</p>
<p style="text-align: left">
	　　尔时彼人其心周匝。所有四大皆为衰落。微命虽在如灯欲灭。此人心中有身意根。其生存时所为善恶即心念本殃福吉凶。今世后世所可作为心悉自知。奉行善者面色和解。其行恶者颜貌不悦。其人心喜面色则好。当知所归必至善道。其面色恶心念不善则趣恶道。如有老人而照净镜。皆自见形头白面皱。齿落疮痍尘垢黑丑。皮缓脊偻年老战[病-丙+又](音又)。设见如是还自羞鄙。闭目放镜吾已去少。衰老将至心怀愁忧。已离安隐至于穷极。素行恶者临寿终时所见恶变愁惨恐怖。深自克责吾归。恶道定无有疑。亦如老人照镜见身知为衰至。于是。颂曰。</p>
<p style="text-align: left">
	　　金宝等所作巧拙成不同</p>
<p style="text-align: left">
	　　设有行恶者沉没于深渊</p>
<p style="text-align: left">
	　　已没虽更生顾视无所依</p>
<p style="text-align: left">
	　　如为水所漂临死亦若斯</p>
<p style="text-align: left">
	　　其有行善为有三辈。摄身口意净修众德。以法为财临寿终时。心怀喜踊吾定上天。譬如贾客远行治生。得度厄道多获财利。还归到家心悦无量。又如田家犁不失时。风雨复节多收五谷。藏着篅中意甚欢喜。如困病得愈得毕偿债。中心踊跃亦复如是。犹蜂采花以用作蜜积德亦尔。其意大悦我定上天。于是颂曰。</p>
<p style="text-align: left">
	　　其有学正士积累行真法</p>
<p style="text-align: left">
	　　以度于众患自致得明道</p>
<p style="text-align: left">
	　　譬如闲居者高山望其下</p>
<p style="text-align: left">
	　　彼人命尽时见善道若斯</p>
<p style="text-align: left">
	　　尔时其人命已尽者。身根识灭便受中止譬若如称随其轻重或上或下。善恶如是。神离人身住于中止。五阴悉具无所乏少。死时五阴不到中止。中止五阴亦不离本也。譬以印章以用印泥。印不着泥亦不离之。如种五谷苗生茎实。非是本种亦不离本。如是人死精神魂魄。不齐五阴亦不离本也。随本所种各得果报。其作德者住善中止。履行恶者在罪中止。唯有道眼乃见之耳。处于中止而有三食。一曰触软。二曰心食。三曰<a>意识</a>。在中止者或住一日极久七日。至父母会随其本行。或趣三涂人间天上。行恶多者在中止中。见大火起围绕其身。犹如野火焚烧草木。尘雨其形。见乌雕鹫恶人之类。爪齿皆长面目丑陋。衣服弊坏头上火然。各执兵仗为所挝棒。矛刺刀斫心怀恐惧。欲求救护遥见丛树。走往趣之尔时即失。中止五阴入刀剑树泥犁之中。堕<a>地狱</a>者神见若此。于是颂曰。</p>
<p style="text-align: left">
	　　迷惑如醉象违失圣法教</p>
<p style="text-align: left">
	　　染浊如潦水心愦乱若斯</p>
<p style="text-align: left">
	　　常捐于正道放心入邪径</p>
<p style="text-align: left">
	　　此人遭众苦命终堕地狱</p>
<p style="text-align: left">
	　　行小恶者见火烟尘绕满其身。及为师子虎狼蛇虺群象所逐。又见故渠泉源深水。崩山大涧心怀怖懅。赴趣其中。尔时即失。中止五阴堕畜生处。见是变者知受兽身。于是颂曰。</p>
<p style="text-align: left">
	　　习痴舍慧便或醉堕冥道</p>
<p style="text-align: left">
	　　恶口常粗言喜行挝捶人</p>
<p style="text-align: left">
	　　又为犯罪殃乐为不善事</p>
<p style="text-align: left">
	　　如是无慈者生于畜兽中</p>
<p style="text-align: left">
	　　罪若微者周匝四面有热风起。身体郁蒸自然饥渴。遥见人来皆持刀杖。矛戟弓箭而围绕之。望见大城意欲入中。适发此心即失。中止所受五阴生于薜荔。其见如是变。当知堕饿鬼中。于是颂曰。</p>
<p style="text-align: left">
	　　刚弊喜谮人远戒不顺法</p>
<p style="text-align: left">
	　　犯禁秽浊事贪[彌/食]而独食</p>
<p style="text-align: left">
	　　堕于脓血处饥饿烦恼极</p>
<p style="text-align: left">
	　　当知此辈人定入为饿鬼</p>
<p style="text-align: left">
	　　清修德善。凉风四来其风甚香。若干种熏雨其身上。诸妓乐音相和而鸣。瞻视园观树木花果。而悉茂盛发意欲往。即时便失。中止五阴精神自然上忉利天。于是颂曰。</p>
<p style="text-align: left">
	　　习法归圣道种福业生天</p>
<p style="text-align: left">
	　　妓乐以自娱游诸花树间</p>
<p style="text-align: left">
	　　美艳玉女众端正光<a>从容</a></p>
<p style="text-align: left">
	　　常观心欣悦居止太山顶</p>
<p style="text-align: left">
	　　行不淳一或善或恶当至人道。父母合会精不失时子应来生。父母德想而俱同时等。其母胎通无所拘碍。心怀喜跃而无邪念。则为柔软而不[怡-台+龍]悷。无有疾疹堪任受子。不为轻慢亦无反行。顺其正法不受浊污。即捐一切瑕秽之尘。其精不清亦不为浊。中适不强亦不腐败亦不赤黑。不为风寒众毒杂错与小便别。应来生者精神便趣。心自念言设是男子。不与女人共俱合者。吾欲与通起嗔怒心。恚彼男子志怀恭敬。念于女人嗔喜俱作。便排男子欲向女人。父时精下其神忻欢谓是吾许。尔时即失中止五阴便入胞胎父母精合。既在胞胎倍用踊跃。非是中止五阴亦不离之。入于胞胎是为色阴。欢喜之时为痛乐阴。念于精时是为想阴。因本罪福缘得入胎是为行阴。神处胞中则应识阴。如是和合名曰五阴。寻在胎时即得二根。意根身根也。七日住中而不增减。又二七日其胎稍转譬如薄酪。至<a>三七</a>日似如生酪。又四七日精凝如熟酪。至五七日胎精遂变犹如生酥。又六七日变如息肉。至七七日转如段肉。又八七日其坚如坏。至九七日变为五疱。两肘两髀及其颈项而从中出也。又十七日复有五疱。手腕脚腕及生其头。十一七日续生二十四疱。手指足指眼耳鼻口此从中出。十二七日是诸胞相转成就。十三七日则现腹相。十四七日生。肝肺心及其脾肾。十五七日则生大肠。十六七日即有小肠。十七七日则有胃处。十八七日生藏熟藏起此二处。十九七日生髀及[跳-兆+尃]肠骸。手掌足趺臂节筋连二十七日生阴脐乳颐项形相。二十一七日体骨各分随其所应。两骨在头。三十二骨着口。七骨着项。两骨着髀。两骨着肘。四骨着臂。十二骨着胸。十八骨着背。两骨着臗。四骨着膝。四十骨着足。微骨百八与体肉合。其十八骨着在两胁。二骨着肩。如是身骨凡有三百。而相连结其骨柔软如初生瓠。二十二七日其骨稍坚如未熟瓠。二十三七日其骨转坚譬如胡桃。此三百骨各相连缀。足骨着足膝骨着膝。踝骨着踝髀骨着髀。臗骨着臗脊骨着脊。胸骨着胸。胁骨着胁唇骨着唇。项颐臂腕手足诸骨转相连着。如是聚骨犹若幻化。又如合车骨为垣墙筋束血流。皮肉涂裹薄肤覆之。因本罪福果获致此。无有思想依其心元。随风所由牵引举动。于是颂曰。</p>
<p style="text-align: left">
	　　其五骨积聚随心轻放恣</p>
<p style="text-align: left">
	　　在身现掣顿犹如牵拽蛇</p>
<p style="text-align: left">
	　　前世所造行善恶所兴法</p>
<p style="text-align: left">
	　　譬如人行路或平或荆棘</p>
<p style="text-align: left">
	　　二十四七日生七百筋连着其身。二十五七日生七千脉尚未具成。二十六七日诸脉悉彻具足成就如莲华根孔。二十七七日三百六十三筋皆成。二十八七日其肌始生。二十九七日肌肉稍厚。三十七日才有皮有像。三十一七日皮转厚坚。三十二七日皮革转成三十三七日耳鼻唇指诸膝节成。三十四七日生九十九万毛孔发孔犹尚未成。三十五七日毛孔具足。三十六七日爪甲成。三十七七日其母腹中若干风起。有风开儿耳目鼻口。或有风起染其发毛。或端正或丑陋。又有风起成体颜色。或白赤黑有好有丑皆由宿行在此七日中。生风寒热大小便通。于是颂曰。</p>
<p style="text-align: left">
	　　是身筋缠裹诸血脉所成</p>
<p style="text-align: left">
	　　不净盛腐积水洗诸漏孔</p>
<p style="text-align: left">
	　　虚覆心使然巧伪而合成</p>
<p style="text-align: left">
	　　机关如木人求之甚难得</p>
<p style="text-align: left">
	　　三十八七日在母腹中。随其本行自然风起。宿行善者便有香风。可其身意柔软无瑕。正其骨节令其端正莫不爱敬也。本行恶者则起臭风。令身不安不可心意。吹其骨节令偻邪曲使不端正。又不能男人所不喜也。是为三十八七日。九月不满四日。其儿身体骨节则成为人。于是颂曰。</p>
<p style="text-align: left">
	　　人在身九月则具诸体脉</p>
<p style="text-align: left">
	　　骨节皆成就满足无所乏</p>
<p style="text-align: left">
	　　腹中渐自办稍稍而成长</p>
<p style="text-align: left">
	　　期至悉具足如月十五日</p>
<p style="text-align: left">
	　　其小儿体而有二分一分从父一分从母。身诸发毛颊眼舌喉心肝脾肾肠血软者从母也。爪齿骨节髓脑筋脉坚者从父也。于是颂曰。</p>
<p style="text-align: left">
	　　人体相连缀皆由父母生</p>
<p style="text-align: left">
	　　若干之节解因缘化成立</p>
<p style="text-align: left">
	　　依而致颜色悉当为衰耗</p>
<p style="text-align: left">
	　　众材合起车计体犹亦然</p>
<p style="text-align: left">
	　　作前有二事立身譬若斯</p>
<p style="text-align: left">
	　　因从父母报然后乃得生</p>
<p style="text-align: left">
	　　其小儿在母腹中。处生藏之下熟藏之上。男儿背外而面向内在左胁也。女子背母而面向外处在右胁也。苦痛臭处污露不净。一切骨节缩不得伸。捐在革囊腹网缠裹。藏血涂染所处逼迮。依因屎尿瑕秽若斯。其于九月此余四日。宿有善行初日后日发心念言。吾在园观亦在天上。其行恶者谓在泥犁世间之狱。至三日中即愁不乐。到四日时母腹风起。或上或下转其儿身。而令倒悬头向产门。其有德者时心念言。我投浴池水中游戏。如堕高床华香之处也。其无福者自发念言。吾从山堕投于树岸沟坑溷中。或如地狱罗网蕀上旷野石涧剑戟之中。愁忧不乐。善恶之报不同若此。于是颂曰。</p>
<p style="text-align: left">
	　　如投烧热火乱烟来围绕</p>
<p style="text-align: left">
	　　放逸果所致处形若沸汤</p>
<p style="text-align: left">
	　　苦乐之所由皆因罪福成</p>
<p style="text-align: left">
	　　在在生所作受身各如是</p>
<p style="text-align: left">
	　　其小儿身既当向产。又堕地时外风所吹。女人手触暖水洗之。逼迫毒痛犹如疮病也。以是苦恼恐畏死亡。便有痴惑是故迷愦。不识本来去至何所也。适生在地血缠臭处。鬼魅来绕奸邪所中飞尸所触。蛊道癫鬼各伺犯之。如四交道堕一叚肉。乌鸱雕狼各来诤之。诸邪魅鬼欲得儿便。周匝围饶亦复如是。宿行善者邪不得便设宿行恶众邪即着。儿初生时因母乳活。稍稍长大因食得立。于是颂曰。</p>
<p style="text-align: left">
	　　在于胞胎时遭若干苦恼</p>
<p style="text-align: left">
	　　既生得为人其痛有百千</p>
<p style="text-align: left">
	　　诸根已成就因出危脆身</p>
<p style="text-align: left">
	　　有生必老死是为最不真</p>
<p style="text-align: left">
	　　儿已长大揣哺养身。适得谷气其体即时。生八十种虫。两种在发根。一名舌舐。二名重舐三种在头名曰坚固伤损毁害。一种在脑两种在脑表。一名蜥咮。二水耗扰。三名愦乱。两种在额。一名卑下。二名朽腐。两种在眼。一名舌舐。二名重舐。两种在耳。一名识味。二名现味英。两种在耳根。一名曰赤。二名复赤。两种在鼻。一名曰肥。二名复肥。两种在口中。一名曰摇。二名动摇。两种在齿中。一名恶弊。二名凶暴。三种在齿根。名曰喘息休止捽搣。一种在舌。名曰甘美。一种在舌根。名曰柔软。一种在上龂。名曰来往。一种在咽。名为嗽喉。两种在瞳子。一名曰生。二名不熟。两种在肩。一名曰垂。二名曰复垂。一种在臂。名为住立。一种在手。名为周旋。两种在胸。一名额坑。二名广普。一种在心。名为班驳。一种在乳。名曰湩现一种在脐。名为围绕。两种在胁。一名为月。二名月面。两种在脊。一名月行。二名月貌。一种在背胸间。名为安丰。一种在皮里。名为虎爪。两种在肉。一名消肤。二名烧树。四种在骨。名为甚毒习毒细骨杂毒。五种在髓。名曰杀害无杀破坏离骸白骨。两种在肠。一名蜣螂。二名蜣螂嘴。两种在细肠。一名儿子。二名复子。一种在肝名为嚚喍。一种在生藏。名曰帔[怡-台+ㄆ]。一种在熟藏。名为太息。一种在谷道。名为重身。三种在粪中。名曰筋目结目编发。两种在尻。一名流下。二名重流。五种在胞。名为宗姓恶族卧寐不觉护汁。一种在髀。名为挝杖。一种在膝。名为现伤。一种在踝。名为针嘴。一种在足。指名为燋然。一种在足心。名为食皮。是为八十种虫。处在人身昼夜食体。于是颂曰。</p>
<p style="text-align: left">
	　　从头发下至足遍中虫消食人</p>
<p style="text-align: left">
	　　计念之为瑕秽譬喻比如浊水</p>
<p style="text-align: left">
	　　从己生反自残如刀怨患害人</p>
<p style="text-align: left">
	　　常来啮伤其身若流水侵两岸</p>
<p style="text-align: left">
	　　其人身中因风起病有百一种。寒热共合各有百一。凡合计之四百四病。在人身中如木生火还自烧然。病亦如是。本因体兴反来危人。及身中表八十种虫。扰动其身令人不安。岂复况外诸苦之恼也。计身如是常有忧患。凡夫之士自谓为安不闻不解。所以者何。不见谛故。于是颂曰。</p>
<p style="text-align: left">
	　　发毛诸爪齿心肉皮骨合</p>
<p style="text-align: left">
	　　精血寒热生髓脑脂生熟</p>
<p style="text-align: left">
	　　诸寒涕唾泪大小便常漏</p>
<p style="text-align: left">
	　　非常计不净愚者谓为珍</p>
<p style="text-align: left">
	　　计念人身覆以薄皮。如合枣奈皮甚薄少耳。以为盖之人而不知。假使脱皮如困钝肉。何可名之为是人身。骨节相拄如连铁锁。谛见如是尚不足蹈。况复亲近而目视之。于是以偈而叹颂曰。</p>
<p style="text-align: left">
	　　计本为瑕秽譬如臭烂尸</p>
<p style="text-align: left">
	　　亦如诸尘垢体虫俱复然</p>
<p style="text-align: left">
	　　亦如画好像会<a>当归</a>腐败</p>
<p style="text-align: left">
	　　以谛见本无安可附近之</p>
<p style="text-align: left">
	　　计人在世所作祸福。不尽其寿亦有中夭而死伤者。譬如陶家作诸瓦器。或始破者。向欲刀治坏时破者。或塼上破或下时破。或着地破或拍时破。或坏燥破或陶中破。或熟破者或移时破者。或用破者。设使不用久久会破也。人亦如是有初发意向来未至死者。或有二根胎如生酪。有如熟酪息肉段肉具足六情。或不具足而有死者。向欲生时又适堕地。一日百日一岁十岁学业死者。二十三十四十五十。从一岁死至到百岁。虽复长寿会当归尽也。如是五阴计本皆空展转相依。须臾有起须臾有灭。举足下足而皆无常。愚痴之人不闻不知反计有身。从少至老皆谓我所。呼为一种不知非常之变也。修行道者思惟计之。从是致是无是则无。何谓从是致是者。因本之行所作殃福。故致死亡而在中止。至于胞胎精神处之。形如薄酪息肉段肉。稍至坚肉因有六根。六根具足则便出生。从少小身及至中年。乃到老病当复归死。其五阴转于生死之轮。常如川流无有休息。一切皆空譬如幻化。如是颠倒至于老病死。譬如有大城西门失火。从次烧之乃到东门皆令灰烬。计东门火非是初火也。然其燋燃不离本火也。人亦如是从本因缘随其祸福。当观如此从是有是也。何谓无是则无也。无有凶福及余尘劳则不归死。已不归死不在中止。设无中止何从有生。已不有生其老病死何由而有也。计生死流本末如此。修行道者当观五阴所从成败。于是颂曰。</p>
<p style="text-align: left">
	　　明识诸慧义心净如月盛</p>
<p style="text-align: left">
	　　秉志而专一愍哀三界人</p>
<p style="text-align: left">
	　　如莲花于水甘美柔软上</p>
<p style="text-align: left">
	　　口之所宣说听者则欣达</p>
<p style="text-align: left">
	　　分别演本起了之归灭尽</p>
<p style="text-align: left">
	　　能仁悉究竟以愍众生故</p>
<p style="text-align: left">
	　　吾从<a>佛经</a>中省采而钞取</p>
<p style="text-align: left">
	　　因佛之讲说故造修行经</p>
		

	
	

		</div></div><hr><script charset='utf-8' src='../../js/footer.js'></script></body></html>