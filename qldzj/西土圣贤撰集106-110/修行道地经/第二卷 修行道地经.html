<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 修行道地经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 修行道地经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 <a>修行</a>道地经</strong></p>
<p style="text-align: left">
	　　慈品第六</p>
<p style="text-align: left">
	　　贾人行旷野饥渴于厄道</p>
<p style="text-align: left">
	　　导师救护之将至水果处</p>
<p style="text-align: left">
	　　以无为之道消灭诸垢毒</p>
<p style="text-align: left">
	　　积安得等心稽首佛<a>世尊</a></p>
<p style="text-align: left">
	　　本船在巨海向鱼摩竭口</p>
<p style="text-align: left">
	　　其船入鱼腹发慈以济之</p>
<p style="text-align: left">
	　　向没之顷间度人及珍宝</p>
<p style="text-align: left">
	　　知无数百千终始之苦乐</p>
<p style="text-align: left">
	　　超越诸先圣其德如太山</p>
<p style="text-align: left">
	　　道智踰日光奉愿稽首慧</p>
<p style="text-align: left">
	　　修行道者当弃嗔恚常奉慈心。或有<a>行者</a>但口发愿令众生安。不晓何缘救济使安。虽有此言柔软安隐。不为慈心平等定故。修行道者莫为口慈。或修行者发意念慈。欲安一切众生之类。有此慈心亦为佳耳。非是<a>道德</a>具足之慈也。欲行大道莫兴此慈。于是颂曰。</p>
<p style="text-align: left">
	　　设使学道士心口言念慈</p>
<p style="text-align: left">
	　　则自鲜安隐亦获薄福祐</p>
<p style="text-align: left">
	　　譬如师治箭失堕火烧之</p>
<p style="text-align: left">
	　　安能使其箭成就而可用</p>
<p style="text-align: left">
	　　修行道地建大弘慈当何行之。设修行者在于暑热。求处清凉然后安隐。在冰寒处求至温暖然乃安隐。如饥得食如渴得饮。如行远路疲极甚困。而得车乘然后安隐。如见住立而得安坐。如疲极者得卧安隐。如人裸形得衣弊盖。如身有垢沐浴澡洗。心大忻欢隐定寂然。若干种苦各得所便。身志踊跃得诸安故。执心不乱所可爱敬。亲亲恩爱父母兄弟。妻子亲属朋友知识。皆令安隐。一切众生诸苦恼者。亦复如我身得安隐。十方人民悉令度脱身心得安。欲使二亲宗族中外悉令安隐。次念凡人等加以慈普。及怨家无差特心。皆令得度如我身安。设使前念十方人民。中念怨家其心傥乱。初始之心不能顿等。怨家及友中间之人者。当作是观我所怀结憎于怨家。此心已过今已弃舍。更甚爱之念如父母及身妻子。亦如宗亲敬之。如是不复怀恨。察其本源五道<a>生死</a>。或作父母家室妻子兄弟朋友。但其久远不复识念。以是之故不当怀怨。于是颂曰。</p>
<p style="text-align: left">
	　　当发行慈心念怨如善友</p>
<p style="text-align: left">
	　　展转在生死悉曾为亲族</p>
<p style="text-align: left">
	　　譬如树生华转成果无异</p>
<p style="text-align: left">
	　　父母妻子友宗亲亦如是</p>
<p style="text-align: left">
	　　修行道者心自念言。假使嗔恚向于他人。则为自侵也。如木出火还自烧身。若如<a>芭蕉</a>生实便枯。如骡怀驹还自危身。吾亦如是设怀嗔恚自侵犹然。有起嗔恚向他人者。傥用此罪堕于蛇虺或入恶道。谛观如是不当怀恶。若憎于人当发慈哀。于是颂曰。</p>
<p style="text-align: left">
	　　其有从嗔恚怨害向他人</p>
<p style="text-align: left">
	　　后生堕蛇虺或作残贼兽</p>
<p style="text-align: left">
	　　譬如竹树劈芭蕉骡怀妊</p>
<p style="text-align: left">
	　　还害亦如是故当发慈心</p>
<p style="text-align: left">
	　　其<a>修道</a>者当行等慈。父母妻子兄弟朋友。及与怨家无远无近等无憎爱。及于十方无量世界。普以慈向未曾增减。有如此行乃应为慈。于是颂曰。</p>
<p style="text-align: left">
	　　其行慈心者等意无憎爱</p>
<p style="text-align: left">
	　　不问于远近乃应为大慈</p>
<p style="text-align: left">
	　　等心行大哀乃至<a>三界</a>人</p>
<p style="text-align: left">
	　　行慈如是者其德踰梵天</p>
<p style="text-align: left">
	　　其修道者成具慈心。火所不烧刀刃不害。毒亦不行。众邪不得便。于是颂曰。</p>
<p style="text-align: left">
	　　刀刃不能害县官及大怨</p>
<p style="text-align: left">
	　　邪鬼诸罗刹蛇虺雷霹雳</p>
<p style="text-align: left">
	　　师子并象虎及余诸害兽</p>
<p style="text-align: left">
	　　一切不敢近无能中伤者</p>
<p style="text-align: left">
	　　修道习慈行当如是。夜寐安隐寤已欢然。<a>天人</a>宿护未曾恶梦。颜色和悦衣食不乏。生于梵天所在之处。常端正好眼目白黑分明。身体柔软少于疾病。而得长寿诸天恭敬。所趣得道佛所称叹。消于尘劳逮不退转。以获安隐至无余界。而得寂度皆由慈心。于是颂曰。</p>
<p style="text-align: left">
	　　其有行慈者端正衣食丰</p>
<p style="text-align: left">
	　　众人皆宗仰长寿明如日</p>
<p style="text-align: left">
	　　卧觉行止安神天悉拥护</p>
<p style="text-align: left">
	　　生梵诸天敬世尊所称叹</p>
<p style="text-align: left">
	　　是故修道当行慈心。于是颂曰。</p>
<p style="text-align: left">
	　　其行慈心向一切除诸嗔害是谓慈</p>
<p style="text-align: left">
	　　今吾已现众德本观察<a>佛经</a>而抄说</p>
<p style="text-align: left">
	　　除恐怖品第七</p>
<p style="text-align: left">
	　　诸所当觉了分别悉解之</p>
<p style="text-align: left">
	　　睹诸过去佛明达为若斯</p>
<p style="text-align: left">
	　　用正等觉故是故号为佛</p>
<p style="text-align: left">
	　　明智及天龙莫不归命奉</p>
<p style="text-align: left">
	　　<a>教化</a>诸部界除去众瑕秽</p>
<p style="text-align: left">
	　　化恶窈冥者令心获光明</p>
<p style="text-align: left">
	　　得安脱诸苦除去众恐怖</p>
<p style="text-align: left">
	　　愿稽首彼佛归命于最胜</p>
<p style="text-align: left">
	　　佛降于不调象吼如雷震</p>
<p style="text-align: left">
	　　秉志声普闻悉出永蒙度</p>
<p style="text-align: left">
	　　愚痴而自恣奔走如暴雨</p>
<p style="text-align: left">
	　　象名为檀钵以制伏贡高</p>
<p style="text-align: left">
	　　及诸龙神王怀毒眼出火</p>
<p style="text-align: left">
	　　佛以善化救其身常寂然</p>
<p style="text-align: left">
	　　<a>解脱</a>而无碍今吾愿稽首</p>
<p style="text-align: left">
	　　归命寂然胜世尊之足下</p>
<p style="text-align: left">
	　　睹魔怀恚毒变化普为火</p>
<p style="text-align: left">
	　　戴山赍兵仗持刀及矛戟</p>
<p style="text-align: left">
	　　蛇虺擎大树欲来危世尊</p>
<p style="text-align: left">
	　　诸鬼神普至不惧亦不懅</p>
<p style="text-align: left">
	　　其毛如锥刀周匝而围绕</p>
<p style="text-align: left">
	　　计数甚众多不以为恐畏</p>
<p style="text-align: left">
	　　亦未曾惊疑而无诸愚痴</p>
<p style="text-align: left">
	　　已弃诸畏难愿归命最胜</p>
<p style="text-align: left">
	　　其行道者若在闲居及于屏处。傥怀恐怖衣毛为竖。当念如来功德之善。形像颜貌及法众僧。思其戒禁分别解空。知为六分<a>十二因缘</a>。奉行慈哀假使恐怖。若念此事无所复畏。于是颂曰。</p>
<p style="text-align: left">
	　　或以恐怖而躄地不能自正立于法</p>
<p style="text-align: left">
	　　教令坚住持戒法如风吹山不能动</p>
<p style="text-align: left">
	　　譬如彼蜂采花味吾抄诸经亦如是</p>
<p style="text-align: left">
	　　其文甚少所安多欲除恐怖故讲是</p>
<p style="text-align: left">
	　　分别相品第八</p>
<p style="text-align: left">
	　　本失于宝珠堕之于大海</p>
<p style="text-align: left">
	　　即时执取器耗海求珠宝</p>
<p style="text-align: left">
	　　精进不以懈执心而不移</p>
<p style="text-align: left">
	　　海神见如此即出珠还之</p>
<p style="text-align: left">
	　　适兴此方便休息意天王</p>
<p style="text-align: left">
	　　超至大宝山不以为懈惓</p>
<p style="text-align: left">
	　　能究竟本无稽首无所著</p>
<p style="text-align: left">
	　　所愿而不转归命礼最胜</p>
<p style="text-align: left">
	　　如龙王蟠结端坐亦如是</p>
<p style="text-align: left">
	　　求道以精进大力起得佛</p>
<p style="text-align: left">
	　　独步于七日能忍化女人</p>
<p style="text-align: left">
	　　稽首彼至尊信见而不转</p>
<p style="text-align: left">
	　　其行道者心设自念。在于生死不可称计。习淫怒痴已来甚久。人命既短又复<a>懈怠</a>。安能一生除尽诸瑕乎。若有此念当作是观。譬如故舍初无居者。若干之岁冥不燃灯。执火而入冥即消索也。虽为久习尘垢众毒。以有智慧诸瑕则灭。所以者何。智慧力强愚痴劣故。于是颂曰。</p>
<p style="text-align: left">
	　　欲求道义莫懈怠以得法利离衰耗</p>
<p style="text-align: left">
	　　承<a>佛光</a>明之智慧除淫怒痴悉永尽</p>
<p style="text-align: left">
	　　谁能奉斯顺道如是。唯有信者精进智慧。无谄有志尔乃顺行。何谓为信。见知万物皆归无常。所可受身悉为忧苦。三界悉空一切诸法计皆<a>无我</a>。解如此者是谓为信。于是颂曰。</p>
<p style="text-align: left">
	　　其行修道者计知世不安</p>
<p style="text-align: left">
	　　万物尽非常其受身皆苦</p>
<p style="text-align: left">
	　　三界悉为空一切法无我</p>
<p style="text-align: left">
	　　所在能受行是故谓有信</p>
<p style="text-align: left">
	　　设有吾我想则为颠倒人</p>
<p style="text-align: left">
	　　能解了悉空即当知是佛</p>
<p style="text-align: left">
	　　获致<a>甘露</a>道觉了如是者</p>
<p style="text-align: left">
	　　无有能动摇此乃谓为信</p>
<p style="text-align: left">
	　　修行道者何谓精进。假使行者专精空无。心不舍离是谓精进。设野火烧稍来近座。并烧衣服上及首目。心当念言火烧我头。正使燋燃骨肉皮肌。令我身死终不舍行。所以者何。虽烧吾身为不足言。其内体中淫怒痴火。展<a>转生</a>死三恶道中。烧我身来无央数世。未得究竟至于道德。虽烧一身不足为救。但当力济淫怒痴火。已得灭度不复退还。已无有身则无内外诸火之患。此淫怒痴不可轻灭。譬如以糠欲消铜铁终不能也。执心坚强一切方便。乃可除尽淫怒痴病。于是颂曰。</p>
<p style="text-align: left">
	　　其有专精于道德当尔之时莫惜身</p>
<p style="text-align: left">
	　　譬如有象洗其身沐浴适净复卧土</p>
<p style="text-align: left">
	　　假使急厄来及已雷电霹雳不以惊</p>
<p style="text-align: left">
	　　譬如萎华人不惜捐弃尘劳当如是</p>
<p style="text-align: left">
	　　修行道者何谓智慧。晓了寂定时知当观时。知察慧时知受法时。了知定意正受之时。亦知迟疾从定起时。分别己心所有<a>善恶</a>。譬如良医知腹中病也。当制其心莫令放恣。譬如健象坠向沟井。将养之者以御抑之不令堕落。修行道者制断外着亦当如是。知心因缘诸想所奉。譬如明者知食所便。又如宰人知君主意所嗜可否也。了知方便一切解脱进止所趣。犹如金师别金好丑。设行道者离于明智。不了道趣心怀恐惧。以是为非以非为是则不成慧。其行道者设得一禅至第二禅。则自畏惧谓为失禅不知转寂也。心自念言咄哉迷设本有善应而念反失心便移走也。在<a>欢喜</a>悦离于定意。则自限心而不得前。怀疑如此便为失禅。谓成不成谓不成为成。云何了知<a>禅定</a>之意。专心秉志入第一禅心在灭定。适作是行入第二禅。所以迷者久习俗事。未知正谛及诸漏尽。用不了谛志在所漏故也。求第二禅不能制心。则不具禅。是故行者当知此非也。设行者明不作是迷。则不失禅斯谓智慧。于是颂曰。</p>
<p style="text-align: left">
	　　假使晓了身诸法则知其意所归趣</p>
<p style="text-align: left">
	　　方便制止心所趣譬如铁钩调白象</p>
<p style="text-align: left">
	　　其有明了解定意分别寂观亦如是</p>
<p style="text-align: left">
	　　常以智慧无犹豫住于道德<a>如法</a>教</p>
<p style="text-align: left">
	　　修行道者云何不邪。谓不谀谄其心质直。专精行道敦信守诚。设使在行而不为行。诸所尘劳不可之事。悉向法师说其瑕疹。譬如病者而有疾苦。悉当为医至诚说之。法师观察行者志意。应所乏短为其<a>说法</a>。于是颂曰。</p>
<p style="text-align: left">
	　　行者怀质直其心无谀谄</p>
<p style="text-align: left">
	　　承受法师教断诸尘劳垢</p>
<p style="text-align: left">
	　　安隐善清净专精勤修道</p>
<p style="text-align: left">
	　　奉经如<a>佛教</a>遵法犹战斗</p>
<p style="text-align: left">
	　　假使行者情欲炽盛。为说人身不净之法。有三品教。一曰身骨如锁支拄相连。二曰适受法教便观头骨。三曰已了是观复察额上系心着头。假使嗔怒而炽多者。为说慈心慈有四品。一曰父母宗亲。二曰中间之人无大亲疏。三曰凡人众庶。四曰以得是行等施慈心。护于怨家仁心具足。则除九恼及与横嗔。分别此义。虽有亲厚则远离之。何谓九恼而横嗔者。一曰心自念言。此人本曾侵抂我。二曰此人后傥侵我。三曰今复欺我。四曰过去之时抂我亲友。五曰后傥复侵我亲友。六曰于今现复欺我亲友。七曰其人前时敬我怨家。八曰后傥复敬。九曰于今现复敬之。虽有是心悉当弃舍。何能令人不侵己身。但当自守不侵人耳。是我宿罪不善之报。致此恶果也。吾亲友本亦有罪故致此患也。及吾怨家素与彼人宿旧亲亲。又有福德令人敬耳。三品九恼不足怀恨。何谓横嗔未曾相见见便恚之。即当思惟此人未曾侵抂我身。今亦无过复且无失。何故怀恶视他人乎。其发恶心横加于人还自受罪。譬如向风扬尘还自坌身也。修行道者不能灭恚令不起者。此辈之人不入道品。如坏盛水不能致远也。能制恚者如水浇火则无所害。是应修行入于道律。以是之故虽遭苦恼。刀锯截身莫起嗔恚。如烧枯树无有恨心。况复嗔恚向精神者。于是颂曰。</p>
<p style="text-align: left">
	　　等观于己身凡人怨无异</p>
<p style="text-align: left">
	　　弃捐诸九恼立志不横嗔</p>
<p style="text-align: left">
	　　制心不怀恨如枯树无恚</p>
<p style="text-align: left">
	　　修行道地者如是无瑕秽</p>
<p style="text-align: left">
	　　修行道者设多愚痴当观十二因缘分别了之。从生因缘而有老死。设不来生则无终始。于是颂曰。</p>
<p style="text-align: left">
	　　不痴则无生已除老死患</p>
<p style="text-align: left">
	　　睹本无有始何从致衰尽</p>
<p style="text-align: left">
	　　原因六情兴多乱故致痴</p>
<p style="text-align: left">
	　　从痴有结网转成愚冥痴</p>
<p style="text-align: left">
	　　修行道者设多想念。则为解说出入数息。喘息已定意寂无求。于是颂曰。</p>
<p style="text-align: left">
	　　数息求止及相随睹正谛想心便止</p>
<p style="text-align: left">
	　　本性净者奉如是独坐多想不成行</p>
<p style="text-align: left">
	　　修行道者设多憍慢为说此义。人有三慢。一曰言我不如某。二曰某与我等。三曰我胜于某。有念是者为怀自大。当作此计城外塳间。弃捐骨锁头身异处。无有血脉皮肉消烂。当往观此贫富贵贱。男女大小端正丑陋。枯骨正等有何殊别。本末终时肉衣皮裹血润筋束。衣服香花璎珞其身。譬如幻化巧风所合。因心<a>意识</a>周旋而行。至于城郭国邑聚落出入进止。作是观已无有憍慢。本无观者见于塳间。及一切人等而无异。于是颂曰。</p>
<p style="text-align: left">
	　　其有豪富贵乘驾出城游</p>
<p style="text-align: left">
	　　及散弃塳间计之等无异</p>
<p style="text-align: left">
	　　闲居处树下若有作是观</p>
<p style="text-align: left">
	　　执心而行道慢火不能烧</p>
<p style="text-align: left">
	　　法师说经观察人情凡十九辈。以何了知。分别尘劳尔乃知之。何谓十九。一曰贪淫。二曰嗔恚。三曰愚痴。四曰淫怒。五曰淫痴。六曰痴恚。七曰淫怒愚痴。八曰口清意淫。九曰言柔心刚。十曰口慧心痴。十一者言美而怀三毒。十二者言粗心和。十三者恶口心刚。十四者言粗心痴。十五者口粗而怀三毒。十六者口痴心淫。十七者口痴怀怒。十八者心口俱痴。十九者口痴心怀三毒。于是颂曰。</p>
<p style="text-align: left">
	　　其有淫怒痴合此为三毒</p>
<p style="text-align: left">
	　　两两而杂错计便复有四</p>
<p style="text-align: left">
	　　口柔复有四口痴言痴四</p>
<p style="text-align: left">
	　　世尊之所说人情十九种</p>
<p style="text-align: left">
	　　何而知人有贪淫相。文饰自喜调戏性急。志操匆匆性如猕猴。而多忘误。智诈浅薄无有远虑。举动所为不顾前后。造作不要多事恐怖。多言喜啼易诈易伏。安隐易解十耐勤苦。得小利入大用欢喜。忘失小小而甚忧戚。闻人称誉欢喜信之。伏匿之事。悉为道说。体温多污。皮薄身臭。毛发稀疏。多白多皱。不好长须白齿起行。喜净洁衣。好著文饰。庄严其身喜于薄衣。多学伎术无所不通。数行游观常喜含笑。绮饰奉戒性和敬长。见人先问巧黠妍雅。性不佷戾惭愧多慈。分别好丑取与交易。柔和多哀多所恩惠。于诸亲友放舍施与。所有多少不与人争所惠广大。观顾身形所作迟缓。了知世法悉能决断。若见好人敬而重之。觉事翻疾工于言语黠慧言和。多有朋友不能久亲。少于嗔恚尊敬长老。卧起行步而不安详。虽学于法爱欲财物。亲属朋友舍不坚固结友不久。闻<a>色欲</a>事即贪着之。说其恶露寻复厌之。易进易退。以是之故为贪淫相。于是颂曰。</p>
<p style="text-align: left">
	　　卒暴轻举如猕猴常欢喜笑又喜啼</p>
<p style="text-align: left">
	　　得利大喜失甚忧多于言语易降伏</p>
<p style="text-align: left">
	　　志惑匆匆而惊恐自喜易诈信人语</p>
<p style="text-align: left">
	　　志性多忘无远虑好按戒法而有慧</p>
<p style="text-align: left">
	　　贪视于色志善施绮顾其身敬朋友</p>
<p style="text-align: left">
	　　舒缓体温为多污喜信惭软而有勇</p>
<p style="text-align: left">
	　　于法财色及亲友不可便疏寻即悔</p>
<p style="text-align: left">
	　　诸所造学即能得虽疾知之速忘失</p>
<p style="text-align: left">
	　　花饰庄严其衣服所作不要而敬老</p>
<p style="text-align: left">
	　　智者敬之有学志通达能明而和解</p>
<p style="text-align: left">
	　　常喜出城行游观美于言语亦乐听</p>
<p style="text-align: left">
	　　利口便辞能分别所处卧坐不忍久</p>
<p style="text-align: left">
	　　柔软性至诚轻事不顾后</p>
<p style="text-align: left">
	　　志卒不耐苦朋友好惠施</p>
<p style="text-align: left">
	　　憎长须喜短自喜然而臭</p>
<p style="text-align: left">
	　　巧黠多皱白奉戒慧无碍</p>
<p style="text-align: left">
	　　见人先问讯衣薄面齿净</p>
<p style="text-align: left">
	　　有慈易从事起行不惜财</p>
<p style="text-align: left">
	　　别知人行慈易教不很戾</p>
<p style="text-align: left">
	　　佛说性如是为应贪淫相</p>
<p style="text-align: left">
	　　当何以观嗔恚之相。解于深义不卒怼恨。若怒难解无有哀心。所言至诚恶口粗[麩-夫+黃]。普怀狐疑不寻信之。喜求他短多寤少寐。多有怨憎结友究竟。仇仇难和所受不忘。无有怨惊人怖不惧。多力反复不能下屈多忧难训。身体长大肥项大头广肩方额。好发勇猛性强难伏。所可听受迟钝难得。既受得之亦复难忘。若失法财所欲亲友。永无愁顾难进难退。以是知之为嗔恚相。于是颂曰。</p>
<p style="text-align: left">
	　　志性刚强深解义普疑于人求长短</p>
<p style="text-align: left">
	　　少于睡眠难屈伏性曚难学亦难忘</p>
<p style="text-align: left">
	　　能忍勤苦叵触近无所畏录不卒嗔</p>
<p style="text-align: left">
	　　身口相应难谏晓勇猛有力而刚强</p>
<p style="text-align: left">
	　　少恐鲜友多怨憎少安有反身广大</p>
<p style="text-align: left">
	　　所可作为不追悔弃法财反不顾念</p>
<p style="text-align: left">
	　　一舍所亲不思之未曾还变亦不伏</p>
<p style="text-align: left">
	　　勤力精进修大事佛说是辈为嗔相</p>
<p style="text-align: left">
	　　云何察知愚痴之相。谓性柔软喜自称誉。无有慈哀破坏法桥。常而闭目面色憔悴。无有黠慧爱乐冥处。数自叹息懈惰无信。憎于善人常喜独行。寡见自大作事犹豫。不了吉凶不别善恶。若有急事。不能自理又不受谏不别善友及与怨家。作事反戾弊如虎狼。被服弊衣身体多垢。性不自喜须发蓬乱不自整顿。多忧嗜卧多食无节。人倩使之而不肯作。不倩不使而更自为。当畏不畏。不当畏者然反畏之。当忧反喜。当喜反忧。应哭而笑。应笑而哭。设有急事使之不行。适去呼还不肯反顾。常遭勤苦强忍尘劳。有所食啖不别五味。言语多笑喜忘重语。啮舌舐唇然而噤龂。行步卧起未曾安隐。举动作事无所畏难不知去就。佛说是辈为愚痴相。于是颂曰。</p>
<p style="text-align: left">
	　　弱颜愚无慈强额而自举</p>
<p style="text-align: left">
	　　眼目不视眴燋焠数叹息</p>
<p style="text-align: left">
	　　独行然无信嫉贤及懈息</p>
<p style="text-align: left">
	　　常忧多狐疑不别诸善恶</p>
<p style="text-align: left">
	　　体面多尘垢不知善恶语</p>
<p style="text-align: left">
	　　作事多愦闹不能自究竟</p>
<p style="text-align: left">
	　　所倩使不肯不使而反行</p>
<p style="text-align: left">
	　　当畏而不畏不畏而反畏</p>
<p style="text-align: left">
	　　应喜而反忧应忧而反喜</p>
<p style="text-align: left">
	　　当哭而反笑当笑而反哭</p>
<p style="text-align: left">
	　　贪饮食无饱不别反怨仇</p>
<p style="text-align: left">
	　　志性喜佷戾无慧遭苦恼</p>
<p style="text-align: left">
	　　须发常蓬乱无信喜居冥</p>
<p style="text-align: left">
	　　不别知五味多卧如虎狼</p>
<p style="text-align: left">
	　　寡见而贡高啮舌而舐唇</p>
<p style="text-align: left">
	　　弄口而喜龂所语而多笑</p>
<p style="text-align: left">
	　　卧处而不安诸急事难进</p>
<p style="text-align: left">
	　　呼还而突前性尔为痴相</p>
<p style="text-align: left">
	　　何谓淫怒痴相。向所说淫怒痴是也。淫痴怒痴相亦如是。其与一切尘劳合者。是谓淫怒痴相。于是颂曰。</p>
<p style="text-align: left">
	　　其处于尘劳与淫怒俱合</p>
<p style="text-align: left">
	　　当观淫怒相是为痴无慧</p>
<p style="text-align: left">
	　　一切前所说贪欲诸垢秽</p>
<p style="text-align: left">
	　　有淫怒愚行则知不离痴</p>
<p style="text-align: left">
	　　何谓口欲心欲者。语言柔软顺从不违。身所不欲不加于人。言念辄善安隐可意。譬如好树其华色鲜果实亦美。口欲心欲亦复如此。于是颂曰。</p>
<p style="text-align: left">
	　　其语常柔和顺从言可人</p>
<p style="text-align: left">
	　　言行而相副心身不伤人</p>
<p style="text-align: left">
	　　譬如好花树成实亦甘美</p>
<p style="text-align: left">
	　　佛尊解说是心口之淫相</p>
<p style="text-align: left">
	　　何谓口欲心怒者。口言柔软而心怀毒。如种苦树其花色鲜成果甚苦。言柔怀毒亦复如是。于是颂曰。</p>
<p style="text-align: left">
	　　其口言柔软而心怀毒害</p>
<p style="text-align: left">
	　　视人甚欢喜相随而可亲</p>
<p style="text-align: left">
	　　口言而柔顺其心内含毒</p>
<p style="text-align: left">
	　　如树华色鲜其实苦若毒</p>
<p style="text-align: left">
	　　云何知口欲心痴者。言语柔和其心冥冥。不能益人亦不欺损。譬如画瓶视表甚好里空且冥。口欲心痴亦犹如此。于是颂曰。</p>
<p style="text-align: left">
	　　口言有柔和而心怀冥痴</p>
<p style="text-align: left">
	　　当知此辈人口淫而心愚</p>
<p style="text-align: left">
	　　观其口如慧心中冥如漆</p>
<p style="text-align: left">
	　　外好如画瓶其内空且冥</p>
<p style="text-align: left">
	　　何谓口欲而心怒痴。所言柔软念善鲜少。性不调顺或复念恶。有时不念善恶不别其性难知。譬如甜药杂以碱苦不可分别。其有口欲而心怒痴亦复如此。于是颂曰。</p>
<p style="text-align: left">
	　　其有口言欲心怀诸怒痴</p>
<p style="text-align: left">
	　　譬如醍醐蜜杂以辛苦碱</p>
<p style="text-align: left">
	　　何谓口粗而心淫者。语言刚急中伤于人。众所憎恶不欲见之。无有敬者。譬如父母诃教子孙。虽口刚急而心犹爱。譬如疮医破洗人疮。当时大痛久久除愈心甚欢喜。其有口刚而心淫者亦复如是。于是颂曰。</p>
<p style="text-align: left">
	　　有现口言急而心怀淫欲</p>
<p style="text-align: left">
	　　譬如夏日热其光照冷水</p>
<p style="text-align: left">
	　　何谓口刚而心怒者。口言粗[麩-夫+黃]。所可怀念。无有慈善不欲人利。譬如苦药复和以毒。设饮病人吐之不服。设饮消时则害人命。其口刚急而心怒者亦复如是。于是颂曰。</p>
<p style="text-align: left">
	　　其口言急无亲敬心念弊恶而怀毒</p>
<p style="text-align: left">
	　　常喜侵枉于他人当观此辈行杂毒</p>
<p style="text-align: left">
	　　何谓口粗而心痴者。言常刚急恶加于人。举动所作心不<a>自觉</a>。不念人善亦不念恶。譬若有贼拔刀恐人而不能害。如是行者知为口急而心愚痴。于是颂曰。</p>
<p style="text-align: left">
	　　口言刚急心不害喜恐于人无所加</p>
<p style="text-align: left">
	　　譬如拔刀无所施口粗心痴亦如是</p>
<p style="text-align: left">
	　　何谓口粗心怀三毒者。口言刚急或善于人。又复加恶乍念不善亦不能恶。譬如大吏捕得盗贼。其下小吏恐责其辞。又复有吏诱进问之。其次小吏鞭杖拷之。又复有吏不问善恶亦不拷责。是谓口粗而怀三毒者。于是颂曰。</p>
<p style="text-align: left">
	　　口言而刚急其心怀三毒</p>
<p style="text-align: left">
	　　志性如是者不善不为恶</p>
<p style="text-align: left">
	　　行迹若斯者名之中间人</p>
<p style="text-align: left">
	　　勤苦及安隐是事杂错俱</p>
<p style="text-align: left">
	　　何谓口痴而心欲者。无所别知人与共语。都无所解不晓善恶。义所归趣心常自念。当何以益加于人也。至于趣事如所思念不失本要。譬如冥夜兴云降雨。其口痴心欲亦复如此。于是颂曰。</p>
<p style="text-align: left">
	　　其有口痴而心淫口所言说不了了</p>
<p style="text-align: left">
	　　如龙兴云而不雷口痴心淫亦如是</p>
<p style="text-align: left">
	　　云何为口痴心刚。不能施善亦不加恶。常心念言以何方便中伤于人。设得便者辄危害人。譬如以灰覆于炭火。行人蹑上便烧其足。口痴心怒亦复如是。于是颂曰。</p>
<p style="text-align: left">
	　　口痴而心刚不柔无恶言</p>
<p style="text-align: left">
	　　常怀恶加人不念人善利</p>
<p style="text-align: left">
	　　所言不了了藏恶在于心</p>
<p style="text-align: left">
	　　如灰覆炭火设蹑烧人足</p>
<p style="text-align: left">
	　　何谓口痴而心怀冥。不能以善加施于人。亦不加恶心亦不念。他人善恶无所增损。所以者何。无势力故。譬如火灭以灰覆之。若持枯草及燥牛屎。积着其上手触足蹈。无所能烧而不成熟。所以者何。无所堪任。口痴心冥亦复如是。于是颂曰。</p>
<p style="text-align: left">
	　　其口有痴愚而心怀闇冥</p>
<p style="text-align: left">
	　　都不能念恶亦不能念善</p>
<p style="text-align: left">
	　　不能成办事亦不不为能</p>
<p style="text-align: left">
	　　如暴中炊煮无所能成熟</p>
<p style="text-align: left">
	　　何谓口痴心怀三毒。口无所犯不益于人。少所中伤昼夜思念。以何方便中伤于人。又复心念云何饶人。或心念言不损益人。譬如故瓶盛净不净。而盖其口不见其里发口则现。口痴心怀三毒亦复如此。于是颂曰。</p>
<p style="text-align: left">
	　　作性喜反戾口言不了除</p>
<p style="text-align: left">
	　　而怀淫怒痴盛满以臭秽</p>
<p style="text-align: left">
	　　譬如大故瓶受诸净不净</p>
<p style="text-align: left">
	　　不能益于人亦都无所损</p>
<p style="text-align: left">
	　　其为法师以此十九事。观察人情而为说法。其淫相者云何解说。为讲法言习欲多者堕于<a>地狱</a>饿鬼之中。然后得出复作淫鸟。鹦鹉青雀及鸽鸳鸯。鹅鹜孔雀野人猕猴。设还作人多淫放逸轻举卒暴。仁当察此曼及人身。观知罪垢恶露不净莫习淫欲。于是颂曰。</p>
<p style="text-align: left">
	　　其多习淫色憍慢速目烧</p>
<p style="text-align: left">
	　　在人若畜<a>生地</a>狱饿鬼中</p>
<p style="text-align: left">
	　　生彼还自害尘劳火见烧</p>
<p style="text-align: left">
	　　欲令解脱此随行故说是</p>
<p style="text-align: left">
	　　设多嗔者随其行迹。而为说法。犯众嗔恚堕于地狱饿鬼之道。从恶处出当作毒兽。鬼魅罗刹反足女鬼溷鬼之类。又作师子虎狼蛇虺。毒虫蚊虻蚑蜂百足之虫。设从此道还在<a>世间</a>。形貌丑陋人所不媚。常当短命而多疾病身体不完。以是之故殃罪分明。常奉慈心除其嗔恚。于是颂曰。</p>
<p style="text-align: left">
	　　人多怀嗔恚众共所憎恶</p>
<p style="text-align: left">
	　　坐是堕恶道多病不安隐</p>
<p style="text-align: left">
	　　堕鬼及毒兽既作人下贱</p>
<p style="text-align: left">
	　　能行慈心者即除嗔恚冥</p>
<p style="text-align: left">
	　　设多愚痴为说此法。曚冥兴盛死堕地狱饿鬼之路。若在畜生则作痴兽。谓牛羊狐犬骡驴猪豚之属。设还人道性不决了少眼根弱。当多疾病六情不完。生于夷狄野人之中。从冥入冥。以是教之观十二缘除愚冥本。于是颂曰。</p>
<p style="text-align: left">
	　　多习愚痴者诸根不完具</p>
<p style="text-align: left">
	　　生于牛羊中然后堕地狱</p>
<p style="text-align: left">
	　　假使修学人愿度此恶道</p>
<p style="text-align: left">
	　　欲得脱其冥当观十二缘</p>
<p style="text-align: left">
	　　设多淫怒当行二事。观其不净又奉慈心。若多淫痴为讲二事。空无及慈。设怒痴盛为说二事。导以慈心并了痴本。于是颂曰。</p>
<p style="text-align: left">
	　　行慈观不净攻治淫怒痴</p>
<p style="text-align: left">
	　　教色诸愚者十二缘不明</p>
<p style="text-align: left">
	　　若人嗔恚盛及痴甚除冥</p>
<p style="text-align: left">
	　　当为讲慈心十二因缘本</p>
<p style="text-align: left">
	　　若有口淫而心欲者。为说无常空寂之义也。心怒口恚唯讲慈仁也。口痴心冥讲十二缘。其余四种众病备具。一者口淫心怀三毒。二者口怒淫恚痴具。三者口愚内怀三垢。四者有人淳怀三毒。其解法师当为此辈说法教化。令其寂然观因缘本。所以者何。是辈种类尘劳淳厚。积诸罪殃而自缠裹。虽为现法不见圣谛。唯当教之讽诵劝进。缘是之故专在诵务。尘劳转薄。虽不获道可得上天。于是颂曰。</p>
<p style="text-align: left">
	　　其有行犯淫而心嗔恚痴</p>
<p style="text-align: left">
	　　当教讽诵经及劝使为福</p>
<p style="text-align: left">
	　　尘劳虽兴盛缘是除罪盖</p>
<p style="text-align: left">
	　　因斯之方便然后得生天</p>
<p style="text-align: left">
	　　譬如有人修治树园。地高下之丘墟平之。溉灌以时拔去荆棘。秽草芦苇邪生诸曲。横出不理皆落治之。弃着垣外令其顺好。树木无碍根生滋茂。皆悉护之令不折伤。以是之故。树木转大花实兴盛。其修行者受法师教。除淫怒痴欲想诸秽。以是之故。行遂长成至于得道。于是颂曰。</p>
<p style="text-align: left">
	　　其树木曲戾邪出不顺生</p>
<p style="text-align: left">
	　　荆棘诸瑕秽悉落治令政</p>
<p style="text-align: left">
	　　以若干方便修理乃得成</p>
<p style="text-align: left">
	　　修行治法树奉经亦如是</p>
<p style="text-align: left">
	　　除诸淫怒痴受师百千教</p>
<p style="text-align: left">
	　　灭去诸瑕秽如园师修树</p>
<p style="text-align: left">
	　　法师说经察以四事。何谓为四。一曰博学而得至道。二曰怀来以道其于学问不能论义。三曰博学道德未得成就。四曰无知无道。复有四法。一曰初由法师从其启受知义解法。二曰虽解其义不能微妙。三曰分别浅法不能至深。四曰不知其义亦不晓了。如是<a>学法</a>所习唐苦。譬如两人俱不晓泅堕深水中。欲相免济反更溺死。如盲牵盲欲有所至。中道迷惑竟不能达。不知义者亦不晓慧。而欲说法欲有所救亦复如是。于是颂曰。</p>
<p style="text-align: left">
	　　譬如人博学众善无央数</p>
<p style="text-align: left">
	　　已得度无极若人越大海</p>
<p style="text-align: left">
	　　若人净如谛而无有智慧</p>
<p style="text-align: left">
	　　但可取其要不能获深义</p>
<p style="text-align: left">
	　　若习入道者随顺不违律</p>
<p style="text-align: left">
	　　以能敬受教如是有反复</p>
<p style="text-align: left">
	　　譬如近尊者必当获大利</p>
<p style="text-align: left">
	　　其学修行道所求义必进</p>
<p style="text-align: left">
	　　但解进其义而不能微妙</p>
<p style="text-align: left">
	　　如人食空羹而无有饭具</p>
<p style="text-align: left">
	　　从师咨受义不了妙如是</p>
<p style="text-align: left">
	　　不能解大道不至正真慧</p>
<p style="text-align: left">
	　　设使不入道不能分别说</p>
<p style="text-align: left">
	　　则不解于慧无义不了了</p>
<p style="text-align: left">
	　　如盲欲御盲不能致所趣</p>
<p style="text-align: left">
	　　无义亦无慧譬之亦其然</p>
<p style="text-align: left">
	　　其修行者计有三品。一曰或身行道而心不随。二曰或心行道而身不从。三曰修道身心俱行也。何谓身行而心不随。假使行者结跏趺坐政直端心。譬如柱树未曾动摇。而现此相内心流逸。色声香味细滑之念。所更不更而普求之。其心放逸不得<a>自在</a>。譬如死尸捐在冢墓。虎狼禽兽飞鸟狗犬貉争食之。身定内乱亦犹其然。斯为修行道德地者身定心乱。于是颂曰。</p>
<p style="text-align: left">
	　　结加趺端坐不动如太山</p>
<p style="text-align: left">
	　　其心内迷散情犹象堕渊</p>
<p style="text-align: left">
	　　如是修行者身定而心乱</p>
<p style="text-align: left">
	　　譬若树狂花不成果而落</p>
<p style="text-align: left">
	　　何谓修行道地者。有心在道而身不从。身不端坐成四意止。是时心定而身不安。于是颂曰。</p>
<p style="text-align: left">
	　　假使心性自调和住四意止无他相</p>
<p style="text-align: left">
	　　是时则名四意止虽身不定心不乱</p>
<p style="text-align: left">
	　　修行道地。何谓身心而俱定者。身坐端正心不放逸。内根皆寂亦不走外随诸因缘也。当尔之时身心端定都不可动。以此知之身心等定。于是颂曰。</p>
<p style="text-align: left">
	　　其身心俱定内外不放逸</p>
<p style="text-align: left">
	　　寂然加趺坐如柱定难倾</p>
<p style="text-align: left">
	　　见于生死谛如水漂岸树</p>
<p style="text-align: left">
	　　身心而相应疾成道得果</p>
<p style="text-align: left">
	　　修行道地。专精于道而不动转。如是寂灭速至泥洹。于是颂曰。</p>
<p style="text-align: left">
	　　讲说若干之要义如乳石蜜和食之</p>
<p style="text-align: left">
	　　其无谀谄能承法则以佛教自调顺</p>
		

	
	

		</div></div><hr><script charset='utf-8' src='../../js/footer.js'></script></body></html>