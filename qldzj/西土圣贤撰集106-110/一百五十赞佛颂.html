<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，一百五十赞佛颂' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>一百五十赞佛颂</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>一百五十赞佛颂</strong></p>
<p style="text-align: left">　　<a>世尊</a>最<a>殊胜</a>善断诸惑种</p>
<p style="text-align: left">　　无量胜功德总集如来身</p>
<p style="text-align: left">　　唯佛可归依可赞可承事</p>
<p style="text-align: left">　　如理思惟者宜应住此教</p>
<p style="text-align: left">　　诸恶烦恼习护世者已除</p>
<p style="text-align: left">　　福智二俱圆唯尊不退没</p>
<p style="text-align: left">　　纵生恶见者于尊起嫌恨</p>
<p style="text-align: left">　　伺求身语业无能得瑕隙</p>
<p style="text-align: left">　　记我得人身闻法生<a>欢喜</a></p>
<p style="text-align: left">　　譬如巨海内盲龟遇楂穴</p>
<p style="text-align: left">　　忘念恒随逐惑业堕深坑</p>
<p style="text-align: left">　　故我以言词叹佛实功德</p>
<p style="text-align: left">　　牟尼无量境圣德无边际</p>
<p style="text-align: left">　　为求自利故我今赞少分</p>
<p style="text-align: left">　　敬礼无师智希有众事性</p>
<p style="text-align: left">　　福慧及威光谁能知数量</p>
<p style="text-align: left">　　如来德无限无等无能说</p>
<p style="text-align: left">　　我今求福利假赞以名言</p>
<p style="text-align: left">　　我智力微浅佛德无崖际</p>
<p style="text-align: left">　　唯愿大慈悲拯我无归处</p>
<p style="text-align: left">　　怨亲悉平等<a>无缘</a>起大悲</p>
<p style="text-align: left">　　普于众生界恒作真善友</p>
<p style="text-align: left">　　内财尚能舍何况于外财</p>
<p style="text-align: left">　　尊无吝惜心求者满其愿</p>
<p style="text-align: left">　　以身护彼身以命赎他命</p>
<p style="text-align: left">　　全躯救一鸽欢喜无悭吝</p>
<p style="text-align: left">　　尊不畏恶道亦不贪善趣</p>
<p style="text-align: left">　　但为心澄洁尸罗由此成</p>
<p style="text-align: left">　　常离诸邪曲恒亲质直者</p>
<p style="text-align: left">　　诸业本性空唯居第一义</p>
<p style="text-align: left">　　众苦逼其身尊能善安虑</p>
<p style="text-align: left">　　正智断诸惑有过悉兴悲</p>
<p style="text-align: left">　　殉命济他难生无量欢喜</p>
<p style="text-align: left">　　如死忽重苏此喜过于彼</p>
<p style="text-align: left">　　怨对害其身一切时恒恼</p>
<p style="text-align: left">　　不观其过恶常起大悲心</p>
<p style="text-align: left">　　正遍菩提种心恒所珍玩</p>
<p style="text-align: left">　　大雄难胜智无有能及者</p>
<p style="text-align: left">　　无等菩提果苦行是其因</p>
<p style="text-align: left">　　由此不顾身勤修诸胜品</p>
<p style="text-align: left">　　豪贵与贫贱等引以大悲</p>
<p style="text-align: left">　　于诸差别中而无高下想</p>
<p style="text-align: left">　　胜乐等持果心无有贪着</p>
<p style="text-align: left">　　普济诸群生大悲无间断</p>
<p style="text-align: left">　　尊虽遭极苦于乐不悕求</p>
<p style="text-align: left">　　妙智诸功德殊胜无能共</p>
<p style="text-align: left">　　染净诸杂法简伪取其真</p>
<p style="text-align: left">　　如清净鹅王饮乳弃其水</p>
<p style="text-align: left">　　于无量亿劫勇猛趣菩提</p>
<p style="text-align: left">　　于彼生生中丧身求妙法</p>
<p style="text-align: left">　　三僧祇数量精勤无懈惓</p>
<p style="text-align: left">　　持此为胜伴以证妙菩提</p>
<p style="text-align: left">　　尊无嫉姤心于劣除轻想</p>
<p style="text-align: left">　　平等无乖诤胜行悉圆成</p>
<p style="text-align: left">　　尊唯重因行非求果位圆</p>
<p style="text-align: left">　　遍修诸胜业众德自成满</p>
<p style="text-align: left">　　勤修出离法超升众行顶</p>
<p style="text-align: left">　　坐卧经行处无非胜<a>福田</a></p>
<p style="text-align: left">　　拔除众过染增长清净德</p>
<p style="text-align: left">　　斯由积行成唯尊最无上</p>
<p style="text-align: left">　　众福皆<a>圆满</a>诸过悉蠲除</p>
<p style="text-align: left">　　如来净法身尘习皆已断</p>
<p style="text-align: left">　　资粮集更集功归调御身</p>
<p style="text-align: left">　　欲求于譬类无能与佛等</p>
<p style="text-align: left">　　遍观诸<a>世间</a>灾横多障恼</p>
<p style="text-align: left">　　纵有少分善易得为比对</p>
<p style="text-align: left">　　远离诸过患湛然安不动</p>
<p style="text-align: left">　　最胜诸善根无能为譬喻</p>
<p style="text-align: left">　　如来智深远无底无边际</p>
<p style="text-align: left">　　世事喻佛身牛迹方大海</p>
<p style="text-align: left">　　深仁荷一切世间无有比</p>
<p style="text-align: left">　　大地持重担喻此实为轻</p>
<p style="text-align: left">　　愚痴闇已除牟尼光普照</p>
<p style="text-align: left">　　世智非能譬如萤对日光</p>
<p style="text-align: left">　　如来三业净秋月皎空池</p>
<p style="text-align: left">　　世洁喻佛身俱成尘浊性</p>
<p style="text-align: left">　　如上诸所引世中殊胜事</p>
<p style="text-align: left">　　<a>佛法</a>迥超过俗事可哀愍</p>
<p style="text-align: left">　　圣法珍宝聚佛最居其顶</p>
<p style="text-align: left">　　无上无比中唯佛与佛等</p>
<p style="text-align: left">　　如来圣智海随乐叹少分</p>
<p style="text-align: left">　　鄙词赞胜德对此实多惭</p>
<p style="text-align: left">　　时俗睹降魔一切咸归伏</p>
<p style="text-align: left">　　观彼同真性我谓等轻毛</p>
<p style="text-align: left">　　假令大战阵智勇能摧伏</p>
<p style="text-align: left">　　圣德超世间降彼非为喻</p>
<p style="text-align: left">　　邻次降魔后于夜后分中</p>
<p style="text-align: left">　　断诸烦恼习胜德皆圆满</p>
<p style="text-align: left">　　圣智除众闇超过千日光</p>
<p style="text-align: left">　　摧伏诸邪宗希有无能比</p>
<p style="text-align: left">　　三善根圆满永灭贪恚痴</p>
<p style="text-align: left">　　种习悉已除清净无能喻</p>
<p style="text-align: left">　　妙法尊恒赞不<a>正法</a>恒非</p>
<p style="text-align: left">　　于斯邪正处心无有憎爱</p>
<p style="text-align: left">　　于圣<a>弟子</a>众及外道师徒</p>
<p style="text-align: left">　　于彼违顺中佛心初无二</p>
<p style="text-align: left">　　于德情无著德者亦非贪</p>
<p style="text-align: left">　　善哉极无垢圣智恒圆洁</p>
<p style="text-align: left">　　诸根常湛寂永离迷妄心</p>
<p style="text-align: left">　　于诸境界中<a>现量</a>由亲睹</p>
<p style="text-align: left">　　念慧穷真际非凡愚所测</p>
<p style="text-align: left">　　善安立语言证彼亡言处</p>
<p style="text-align: left">　　寂静无碍光皎洁逾辉映</p>
<p style="text-align: left">　　妙色世希有熟不怀敬心</p>
<p style="text-align: left">　　若有暂初观或复恒瞻睹</p>
<p style="text-align: left">　　妙相曾无二前后悉同欢</p>
<p style="text-align: left">　　最胜威德身观者心无厌</p>
<p style="text-align: left">　　纵经无量劫欣仰似初观</p>
<p style="text-align: left">　　所依之德体能依之德心</p>
<p style="text-align: left">　　性相二俱融能所初无异</p>
<p style="text-align: left">　　如斯善逝德总集如来躬</p>
<p style="text-align: left">　　离佛相好身余非所安处</p>
<p style="text-align: left">　　我因先世福幸遇调御师</p>
<p style="text-align: left">　　仰赞功德山远酬尊所记</p>
<p style="text-align: left">　　一切有情类皆因烦恼持</p>
<p style="text-align: left">　　唯佛能善除由悲久住世</p>
<p style="text-align: left">　　谁当先敬礼唯佛大悲尊</p>
<p style="text-align: left">　　圣德超世间悲愿处<a>生死</a></p>
<p style="text-align: left">　　尊居寂静乐处浊为群生</p>
<p style="text-align: left">　　永劫久精勤慈心为一切</p>
<p style="text-align: left">　　从真还利俗由悲所引生</p>
<p style="text-align: left">　　如咒出潜龙兴云注甘雨</p>
<p style="text-align: left">　　恒居胜定位等观以怨亲</p>
<p style="text-align: left">　　凶崄倡聒人投身归圣德</p>
<p style="text-align: left">　　<a>神通</a>师子吼宣言<a>三界</a>尊</p>
<p style="text-align: left">　　久已厌名闻由悲自称赞</p>
<p style="text-align: left">　　常修利他行曾无自利心</p>
<p style="text-align: left">　　慈念遍众生于己偏无爱</p>
<p style="text-align: left">　　悲愿无边际逐器化群生</p>
<p style="text-align: left">　　随处皆<a>饶益</a>犹如散祭食</p>
<p style="text-align: left">　　深心念一切恒不舍须臾</p>
<p style="text-align: left">　　利彼反遭辱由咎非佛作</p>
<p style="text-align: left">　　慈音演妙义诚谛非虚说</p>
<p style="text-align: left">　　广略任机缘半满随时转</p>
<p style="text-align: left">　　若闻尊演说孰不叹希奇</p>
<p style="text-align: left">　　纵令怀恶心有智咸归信</p>
<p style="text-align: left">　　义词恒善巧或复出粗言</p>
<p style="text-align: left">　　利益悉不虚故并成真妙</p>
<p style="text-align: left">　　柔软及粗犷随事化众生</p>
<p style="text-align: left">　　圣智无碍心一味皆平等</p>
<p style="text-align: left">　　胜哉无垢业善巧喻良工</p>
<p style="text-align: left">　　成此微妙身演斯珍宝句</p>
<p style="text-align: left">　　睹者皆欢喜闻说并心开</p>
<p style="text-align: left">　　美颜宣妙词如月流<a>甘露</a></p>
<p style="text-align: left">　　慈云洒法雨能清染欲尘</p>
<p style="text-align: left">　　如彼金翅王吞灭诸龙毒</p>
<p style="text-align: left">　　能殄无明闇喻如千日光</p>
<p style="text-align: left">　　摧碎我慢山譬犹天帝杵</p>
<p style="text-align: left">　　现证非虚谬静虑除乱心</p>
<p style="text-align: left">　　如实善<a>修行</a>三事皆圆满</p>
<p style="text-align: left">　　创闻佛所说心喜已开明</p>
<p style="text-align: left">　　从此善思惟消除诸垢染</p>
<p style="text-align: left">　　遭苦能安慰放逸令生怖</p>
<p style="text-align: left">　　着乐劝厌心随事皆开诱</p>
<p style="text-align: left">　　上智证法喜中根胜解生</p>
<p style="text-align: left">　　浅劣发<a>信心</a>尊言遍饶益</p>
<p style="text-align: left">　　善拔诸邪见引之趣<a>涅槃</a></p>
<p style="text-align: left">　　罪垢能洗除由尊降法雨</p>
<p style="text-align: left">　　一切智无碍恒住<a>正念</a>中</p>
<p style="text-align: left">　　如来所记莂一向非虚谬</p>
<p style="text-align: left">　　无非处非时亦无非器转</p>
<p style="text-align: left">　　尊言不虚发闻者悉勤修</p>
<p style="text-align: left">　　一路胜方便无杂可修学</p>
<p style="text-align: left">　　初中后尽善余教所皆无</p>
<p style="text-align: left">　　如斯一向善狂愚起谤心</p>
<p style="text-align: left">　　此教若生嫌无怨与斯等</p>
<p style="text-align: left">　　历劫为群迷备经众苦毒</p>
<p style="text-align: left">　　此教纵非善<a>念佛</a>尚应修</p>
<p style="text-align: left">　　况能大饶益复宣深妙义</p>
<p style="text-align: left">　　纵使头被焚先应救此教</p>
<p style="text-align: left">　　<a>自在</a>菩提乐圣德恒淡然</p>
<p style="text-align: left">　　皆由此教生证彼亡言处</p>
<p style="text-align: left">　　世雄真实教邪宗闻悉惊</p>
<p style="text-align: left">　　魔王怀恼心人天生胜喜</p>
<p style="text-align: left">　　大地无分别平等普能持</p>
<p style="text-align: left">　　圣教利群生邪正俱蒙益</p>
<p style="text-align: left">　　暂闻佛所说金刚种已成</p>
<p style="text-align: left">　　纵未出樊笼终超死行处</p>
<p style="text-align: left">　　闻法方思义如实善修行</p>
<p style="text-align: left">　　次第三慧圆余教皆无此</p>
<p style="text-align: left">　　唯独牛王仙妙契真圆理</p>
<p style="text-align: left">　　斯教不勤修宁有怨过此</p>
<p style="text-align: left">　　暂闻除渴爱邪见信心生</p>
<p style="text-align: left">　　听者发喜心依斯具净戒</p>
<p style="text-align: left">　　诞应时咸喜成长世皆欢</p>
<p style="text-align: left">　　大化利群生示灭兴悲感</p>
<p style="text-align: left">　　赞咏除众毒忆念招欣庆</p>
<p style="text-align: left">　　寻求发慧明解悟心圆洁</p>
<p style="text-align: left">　　遇者令尊贵恭侍胜心生</p>
<p style="text-align: left">　　承事感福因亲奉除忧苦</p>
<p style="text-align: left">　　尸罗具清洁静虑心澄寂</p>
<p style="text-align: left">　　般若圆智融恒沙福所集</p>
<p style="text-align: left">　　尊容及尊教及尊所证法</p>
<p style="text-align: left">　　见闻思觉中此宝最殊胜</p>
<p style="text-align: left">　　漂流作洲渚害己恒为护</p>
<p style="text-align: left">　　怖者作归依引之令<a>解脱</a></p>
<p style="text-align: left">　　净戒成妙器良田生胜果</p>
<p style="text-align: left">　　善友能饶益慧命由此成</p>
<p style="text-align: left">　　行恩及和忍见者咸欣悦</p>
<p style="text-align: left">　　广集仁慈心功德无边际</p>
<p style="text-align: left">　　身口无过恶爱敬由之生</p>
<p style="text-align: left">　　吉祥众义利咸依善逝德</p>
<p style="text-align: left">　　导师能善诱堕慢使翘勤</p>
<p style="text-align: left">　　等持调曲心迷途归正道</p>
<p style="text-align: left">　　善根成熟者驾驭以三乘</p>
<p style="text-align: left">　　[怡-台+龍]悷不调人由悲故暂舍</p>
<p style="text-align: left">　　于遭厄能设安乐劝善修</p>
<p style="text-align: left">　　悲愍苦众生利乐诸群品</p>
<p style="text-align: left">　　违害兴慈念失<a>行者</a>生忧</p>
<p style="text-align: left">　　暴虐起悲心圣德无能赞</p>
<p style="text-align: left">　　恩深于罔极举世所咸知</p>
<p style="text-align: left">　　于此返生怨尊恒起慈愍</p>
<p style="text-align: left">　　亡身救一切自事不生忧</p>
<p style="text-align: left">　　于诸崩堕人亲能为援护</p>
<p style="text-align: left">　　二世行恩造超过诸世间</p>
<p style="text-align: left">　　于闇常照明尊为慧灯炷</p>
<p style="text-align: left">　　人天所受用随类有差殊</p>
<p style="text-align: left">　　唯尊正法味平等无差别</p>
<p style="text-align: left">　　不观于氏族色力及年华</p>
<p style="text-align: left">　　随有善根人求者皆蒙遂</p>
<p style="text-align: left">　　广现诸希有无缘起大慈</p>
<p style="text-align: left">　　圣众及人天合掌咸亲近</p>
<p style="text-align: left">　　呜呼生死畏佛出乃光晖</p>
<p style="text-align: left">　　饶益诸众生皆能满其愿</p>
<p style="text-align: left">　　恶人与共处摧乐取忧危</p>
<p style="text-align: left">　　谤恼害其身犹如受胜德</p>
<p style="text-align: left">　　为物行勤苦曾无染着心</p>
<p style="text-align: left">　　世尊希有德难以名言说</p>
<p style="text-align: left">　　尊游崄恶道马麦及牛锵</p>
<p style="text-align: left">　　苦行经六年安受心无退</p>
<p style="text-align: left">　　尊居最胜位悲愍化群生</p>
<p style="text-align: left">　　纵遇轻贱人身语逾谦敬</p>
<p style="text-align: left">　　或位尊贵主曾无憍慢心</p>
<p style="text-align: left">　　屈己事众生卑恭如仆使</p>
<p style="text-align: left">　　机情亿万种论难百千端</p>
<p style="text-align: left">　　如来慈善音一答疑皆断</p>
<p style="text-align: left">　　恩深过覆载背德起深怨</p>
<p style="text-align: left">　　尊观怨极境犹如极重恩</p>
<p style="text-align: left">　　怨于尊转害尊于怨转亲</p>
<p style="text-align: left">　　彼恒求佛过佛以彼为恩</p>
<p style="text-align: left">　　邪宗妒心请毒饭与火坑</p>
<p style="text-align: left">　　悲愿化清池变毒成甘露</p>
<p style="text-align: left">　　以忍调恚怒<a>真言</a>销谤毁</p>
<p style="text-align: left">　　慈力伏魔怨正智降邪毒</p>
<p style="text-align: left">　　群迷从旷劫习恶以性成</p>
<p style="text-align: left">　　唯尊妙行圆一念翻令善</p>
<p style="text-align: left">　　温柔降暴虐惠施破悭贪</p>
<p style="text-align: left">　　善语伏粗言唯尊胜方便</p>
<p style="text-align: left">　　难提摧巨慢鸯掘起慈心</p>
<p style="text-align: left">　　难调能善调谁不赞希有</p>
<p style="text-align: left">　　唯尊圣弟子法味自怡神</p>
<p style="text-align: left">　　草座以为安金床非所贵</p>
<p style="text-align: left">　　善知根欲性摄化任机缘</p>
<p style="text-align: left">　　或有待其请或无问自说</p>
<p style="text-align: left">　　初陈施戒等渐次净心生</p>
<p style="text-align: left">　　后谈真实法究竟令圆证</p>
<p style="text-align: left">　　怖畏漂流处唯佛可归依</p>
<p style="text-align: left">　　勇猛大悲尊拯济诸群品</p>
<p style="text-align: left">　　身云遍法界法雨洒尘方</p>
<p style="text-align: left">　　应现各不同随机故有异</p>
<p style="text-align: left">　　善净无违诤唯尊可承奉</p>
<p style="text-align: left">　　广利诸人天咸应兴供养</p>
<p style="text-align: left">　　身口无起作善化遍群方</p>
<p style="text-align: left">　　所说妙相应此德唯尊有</p>
<p style="text-align: left">　　久修三业净妙瑞现无边</p>
<p style="text-align: left">　　普观诸世间曾无此胜德</p>
<p style="text-align: left">　　况于极恶者纯行最上悲</p>
<p style="text-align: left">　　广利诸众生勇猛勤精进</p>
<p style="text-align: left">　　声闻知法者于尊恒奉事</p>
<p style="text-align: left">　　设使证涅槃终名为负债</p>
<p style="text-align: left">　　彼等诸圣众为己而修学</p>
<p style="text-align: left">　　由<a>舍利</a>生心不名还债者</p>
<p style="text-align: left">　　无明睡已觉<a>悲观</a>遍群方</p>
<p style="text-align: left">　　荷负起翘勤圣善宜亲近</p>
<p style="text-align: left">　　魔怨兴恼害佛力已能除</p>
<p style="text-align: left">　　<a>无畏</a>功德中斯但显少分</p>
<p style="text-align: left">　　悲心化一切圣意绝希求</p>
<p style="text-align: left">　　利乐无不施能事斯皆毕</p>
<p style="text-align: left">　　如来胜妙法若或可迁移</p>
<p style="text-align: left">　　调达与善星不应投此教</p>
<p style="text-align: left">　　无始<a>流转</a>中互为不饶益</p>
<p style="text-align: left">　　由斯佛出世开示化众生</p>
<p style="text-align: left">　　鹿苑度俱邻坚林化须跋</p>
<p style="text-align: left">　　此土根缘尽更无余债牵</p>
<p style="text-align: left">　　法轮久已转<a>觉悟</a>诸群迷</p>
<p style="text-align: left">　　恒沙受学人皆能利三有</p>
<p style="text-align: left">　　以胜金刚定自碎坚牢身</p>
<p style="text-align: left">　　不舍于大悲自化犹分布</p>
<p style="text-align: left">　　二利行已满色法两身圆</p>
<p style="text-align: left">　　救摄一阐提双林显<a>佛性</a></p>
<p style="text-align: left">　　悲心贯三有色像应群方</p>
<p style="text-align: left">　　粟粒以分身尔乃居圆寂</p>
<p style="text-align: left">　　善哉奇特行希有功德身</p>
<p style="text-align: left">　　大觉诸法门世所未曾有</p>
<p style="text-align: left">　　流恩遍含识身语恒寂然</p>
<p style="text-align: left">　　凡愚背圣恩于尊兴谤怒</p>
<p style="text-align: left">　　法聚宝藏真无际德源福海实难量</p>
<p style="text-align: left">　　若有众生曾礼尊礼彼亦名为善礼</p>
<p style="text-align: left">　　圣德神功无有尽我今智劣喻微尘</p>
<p style="text-align: left">　　欲赞如来功德山望崖怯退由斯止</p>
<p style="text-align: left">　　无量无数无边境难思难见难证理</p>
<p style="text-align: left">　　唯佛圣智独了知岂是凡愚所能赞</p>
<p style="text-align: left">　　一毫一相充法界一行一德遍心源</p>
<p style="text-align: left">　　清净广大喻芳池能疗众生烦恼渴</p>
<p style="text-align: left">　　我赞牟尼功德海凭斯善业趣菩提</p>
<p style="text-align: left">　　普愿含生发胜心永离凡愚虚妄识</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>