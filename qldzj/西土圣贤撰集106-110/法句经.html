<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，法句经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>法句经</center></div><div class='fo'><center>经文出处:来自无量光明网</center><br/><br>
			<div style="text-align: center">第一卷&nbsp;&nbsp; 第二卷
<p>&nbsp;</p>
<p style="text-align: left">　　　<strong>法句经 </strong>卷上<br />
<br />
　　　法句经序</p>
<p style="text-align: left">　　昙钵偈者。众经之要义。昙之言。法钵者句也。而法句经别有数部。有九百偈或七百偈及五百偈。偈者结语。犹诗颂也。是佛见事而作。非一时言。各有本末布在诸经。佛一切智厥性大仁。愍伤天下出兴于世。开显道义所以解人。凡十二部经。总括其要别为数部。四部阿含佛去世后阿难所传。卷无大小皆称闻如是处。佛所在究畅其说。是后五部<a>沙门</a>。各自钞众经中四句六句之偈。比次其义条别为品。于十二部经靡不斟酌。无所适名。故曰法句。诸经为法言。法句者由法言也。近世葛氏传七百偈。偈义致深译人出之颇使其浑。惟佛难值其文难闻。又诸佛兴皆在<a>天竺</a>。天竺言语与汉异音云。其书为天书语为天语。名物不同传实不易。唯昔蓝调安侯世高都尉佛调。译梵为秦。实得其体。斯已难继。后之传者虽不能密。犹常贵其宝粗得大趣。始者维只难。出自天竺。以黄武三年来适武昌。仆从受此五百偈本。请其同道竺将焰为译。将焰虽善天竺语未备晓汉。其所传言或得梵语。或以义出音。迎质真朴初谦其为辞不雅。维只难曰。佛言。依其义不用饰。取其法不以严。其传经者令易晓。勿失厥义。是则为善。坐中咸曰。老氏称美言不信。信言不美。仲尼亦云。书不尽言。言不尽意。明<a>圣人</a>意深邃无极。今传梵义实宜经达。是以自偈受译人口。因修本旨不加文饰。译所不解则阙不传。故有脱失多不出者。然此虽辞朴而旨深。文约而义博事钩众经章有本句有义说。其在天竺始进业者。不<a>学法</a>句谓之越叙。此乃始进者之洪渐。深入者之奥藏也。可以启曚辩惑诱人自立。学之功微而所苞者广。寔可谓妙要也哉。昔传此时。有所不解。会将炎来。更从咨问受此偈辈。复得十三品。并校往古。有所增定。第其品目合为一部三十九篇。大凡偈七百五十二章。庶有补益共广问焉。</p>
<p style="text-align: left">&nbsp;</p>
<p style="text-align: left">　　无常品第一</p>
<p style="text-align: left">　　二十有一章。无常品者。寤欲昏乱。荣命难保。唯道是真。</p>
<p style="text-align: left">　　睡眠解寤宜<a>欢喜</a>思听我所说</p>
<p style="text-align: left">　　撰记佛言所行非常谓兴衰法</p>
<p style="text-align: left">　　夫生辄死此灭为乐譬如陶家</p>
<p style="text-align: left">　　埏埴作器一切要坏人命亦然</p>
<p style="text-align: left">　　如河驶流往而不返人命如是</p>
<p style="text-align: left">　　逝者不还譬人操杖行牧食牛</p>
<p style="text-align: left">　　老死犹然亦养命去千百非一</p>
<p style="text-align: left">　　族姓男女贮聚财产无不衰丧</p>
<p style="text-align: left">　　生者日夜命自攻削寿之消尽</p>
<p style="text-align: left">　　如[榮-木+巾][雨/井]水常者皆尽高者亦堕</p>
<p style="text-align: left">　　合会有离生者有死众生相克</p>
<p style="text-align: left">　　以丧其命随行所堕自受殃福</p>
<p style="text-align: left">　　老见苦痛死则意去乐家缚狱</p>
<p style="text-align: left">　　贪世不断咄嗟老至色变作耄</p>
<p style="text-align: left">　　少时如意老见蹈藉虽寿百岁</p>
<p style="text-align: left">　　亦死过去为老所厌病条至际</p>
<p style="text-align: left">　　是日已过命则随减如少水鱼</p>
<p style="text-align: left">　　斯有何乐老则色衰所病自坏</p>
<p style="text-align: left">　　形败腐朽命终自然是身何用</p>
<p style="text-align: left">　　恒漏臭处为病所困有老死患</p>
<p style="text-align: left">　　嗜欲自恣非法是增不见闻变</p>
<p style="text-align: left">　　<a>寿命</a>无常非有子恃亦非父兄</p>
<p style="text-align: left">　　为死所迫无亲可怙昼夜慢惰</p>
<p style="text-align: left">　　老不止淫有财不施不受佛言</p>
<p style="text-align: left">　　有此四弊为自侵欺</p>
<p style="text-align: left">　　非空非海中非入山石间</p>
<p style="text-align: left">　　无有地方所脱之不受死</p>
<p style="text-align: left">　　是务是吾作当作令致是</p>
<p style="text-align: left">　　人为此[跳-兆+參]扰履践老死忧</p>
<p style="text-align: left">　　知此能自净如是见生尽</p>
<p style="text-align: left">　　<a>比丘</a>厌魔兵从<a>生死</a>得度</p>
<p style="text-align: left">　　教学品第二</p>
<p style="text-align: left">　　二十有九章。教学品者。导以所行。释己愚闇得见道明。</p>
<p style="text-align: left">　　咄哉何为寐螉螺蚌蠹类</p>
<p style="text-align: left">　　隐弊以不净迷惑计为身</p>
<p style="text-align: left">　　焉有被斫创心如婴疾痛</p>
<p style="text-align: left">　　遘于众厄难而反为用眠</p>
<p style="text-align: left">　　思而不放逸为仁学仁迹</p>
<p style="text-align: left">　　从是无有忧常念自灭意</p>
<p style="text-align: left">　　<a>正见</a>学务增是为<a>世间</a>明</p>
<p style="text-align: left">　　所生福千倍终不堕恶道</p>
<p style="text-align: left">　　莫学小道以信邪见莫习放荡</p>
<p style="text-align: left">　　令增欲意善修法行学诵莫犯</p>
<p style="text-align: left">　　行道无忧世世常安愍学摄身</p>
<p style="text-align: left">　　常慎思言是到不死行灭得安</p>
<p style="text-align: left">　　非务勿学是务宜行已知可念</p>
<p style="text-align: left">　　则漏得灭见法利身夫到善方</p>
<p style="text-align: left">　　知利健行是谓贤明起觉义者</p>
<p style="text-align: left">　　学灭以固着灭自恣损而不兴</p>
<p style="text-align: left">　　是向以强是学得中从是解义</p>
<p style="text-align: left">　　宜忆念行学先断母率君二臣</p>
<p style="text-align: left">　　废诸营从是上道人学无朋类</p>
<p style="text-align: left">　　不得善友宁独守善不与愚偕</p>
<p style="text-align: left">　　乐戒学行奚用伴为独善无忧</p>
<p style="text-align: left">　　如空野象戒闻俱善二者孰贤</p>
<p style="text-align: left">　　方戒称闻宜谛学行学先护戒</p>
<p style="text-align: left">　　开闭必固施而无受仂行勿卧</p>
<p style="text-align: left">　　若人寿百岁邪学志不善</p>
<p style="text-align: left">　　不如生一日精进受<a>正法</a></p>
<p style="text-align: left">　　若人寿百岁奉火修异术</p>
<p style="text-align: left">　　不如须臾顷事戒者福称</p>
<p style="text-align: left">　　能行说之可不能勿空语</p>
<p style="text-align: left">　　虚伪无诚信智者所屏弃</p>
<p style="text-align: left">　　学当先求解观察别是非</p>
<p style="text-align: left">　　受谛应诲彼慧然不复惑</p>
<p style="text-align: left">　　被发学邪道草衣内贪浊</p>
<p style="text-align: left">　　曚曚不识真如聋听五音</p>
<p style="text-align: left">　　学能舍三恶以药消众毒</p>
<p style="text-align: left">　　健夫度生死如蛇脱故皮</p>
<p style="text-align: left">　　学而多闻持戒不失两世见誉</p>
<p style="text-align: left">　　所愿者得学而寡闻持戒不完</p>
<p style="text-align: left">　　两世受痛丧其本愿夫学有二</p>
<p style="text-align: left">　　常亲多闻安谛解义虽困不邪</p>
<p style="text-align: left">　　稊稗害禾多欲妨学耘除众恶</p>
<p style="text-align: left">　　成收必多虑而后言辞不强梁</p>
<p style="text-align: left">　　法说义说言而莫违善学无犯</p>
<p style="text-align: left">　　畏法晓忌见微知者诫无后患</p>
<p style="text-align: left">　　远舍罪福务成梵行终身自摄</p>
<p style="text-align: left">　　是名善学</p>
<p style="text-align: left">　　多闻品第三</p>
<p style="text-align: left">　　十有九章。多闻品者。亦劝闻学积闻成圣。自致正觉。</p>
<p style="text-align: left">　　多闻能持固奉法为垣墙</p>
<p style="text-align: left">　　精进难踰毁从是戒慧成</p>
<p style="text-align: left">　　多闻令志明已明智慧增</p>
<p style="text-align: left">　　智则博解义见义行法安</p>
<p style="text-align: left">　　多闻能除忧能以定为欢</p>
<p style="text-align: left">　　善说<a>甘露</a>法自致得泥洹</p>
<p style="text-align: left">　　闻为知法律解疑亦见正</p>
<p style="text-align: left">　　从闻舍非法行到不死处</p>
<p style="text-align: left">　　为能师现道解疑令学明</p>
<p style="text-align: left">　　亦兴清净本能奉持法藏</p>
<p style="text-align: left">　　能摄为解义解则义不穿</p>
<p style="text-align: left">　　受法猗法者从是疾得安</p>
<p style="text-align: left">　　若多少有闻自大以憍人</p>
<p style="text-align: left">　　是如盲执烛昭彼不自明</p>
<p style="text-align: left">　　夫求爵位财尊贵升天福</p>
<p style="text-align: left">　　辩慧世间悍斯闻为第一</p>
<p style="text-align: left">　　帝王聘礼闻天上天亦然</p>
<p style="text-align: left">　　闻为第一藏最富旅力强</p>
<p style="text-align: left">　　智者为闻屈好道者亦乐</p>
<p style="text-align: left">　　王者尽心事虽释梵亦然</p>
<p style="text-align: left">　　仙人常敬闻况贵巨富人</p>
<p style="text-align: left">　　是以慧为贵可礼无过是</p>
<p style="text-align: left">　　事日为明故事父为恩故</p>
<p style="text-align: left">　　事君以力故闻故事道人</p>
<p style="text-align: left">　　人为命事医欲胜依豪强</p>
<p style="text-align: left">　　法在智慧处福行世世明</p>
<p style="text-align: left">　　察友在为谋别伴在急时</p>
<p style="text-align: left">　　观妻在房乐欲知智在说</p>
<p style="text-align: left">　　闻为今世利妻子昆弟友</p>
<p style="text-align: left">　　亦致后世福积闻成圣智</p>
<p style="text-align: left">　　是能散忧恚亦除不祥衰</p>
<p style="text-align: left">　　欲得安隐吉当事多闻者</p>
<p style="text-align: left">　　斫创无过忧射箭无过愚</p>
<p style="text-align: left">　　是壮莫能拔唯从多闻除</p>
<p style="text-align: left">　　盲从是得眼闇者从得烛</p>
<p style="text-align: left">　　亦导世间人如目将无目</p>
<p style="text-align: left">　　是故可舍痴离慢豪富乐</p>
<p style="text-align: left">　　务学事闻者是名积聚德</p>
<p style="text-align: left">　　笃信品第四</p>
<p style="text-align: left">　　十有八章。笃信品者。立道之根果。于因正见行不回顾。</p>
<p style="text-align: left">　　信惭戒意财是法雅士誉</p>
<p style="text-align: left">　　斯道明智说如是升天世</p>
<p style="text-align: left">　　愚不修天行亦不誉布施</p>
<p style="text-align: left">　　信施助善者从是到彼安</p>
<p style="text-align: left">　　信者真人长念法所住安</p>
<p style="text-align: left">　　近者意得上智寿寿中贤</p>
<p style="text-align: left">　　信能得道法致灭度从闻得智</p>
<p style="text-align: left">　　所到有明信能度渊摄为船师</p>
<p style="text-align: left">　　精进除苦慧到<a>彼岸</a>士有信行</p>
<p style="text-align: left">　　为圣所誉乐无为者一切缚解</p>
<p style="text-align: left">　　信之与戒慧意能行健夫度恚</p>
<p style="text-align: left">　　从是脱渊信使戒诚亦受智慧</p>
<p style="text-align: left">　　在在能行处处见养比方世利</p>
<p style="text-align: left">　　慧信为明是财上宝家产非常</p>
<p style="text-align: left">　　欲见诸真乐听讲法能舍悭垢</p>
<p style="text-align: left">　　此之为信信能度河其福难夺</p>
<p style="text-align: left">　　能禁止盗野沙门乐无信不习</p>
<p style="text-align: left">　　好剥正言如拙取水掘泉扬泥</p>
<p style="text-align: left">　　贤夫习智乐仰清流如善取水</p>
<p style="text-align: left">　　思令不扰信不染他唯贤与人</p>
<p style="text-align: left">　　可好则学非好则远信为我舆</p>
<p style="text-align: left">　　莫知斯载如大象调自调最胜</p>
<p style="text-align: left">　　信财戒财惭愧亦财闻财施财</p>
<p style="text-align: left">　　慧为七财从信守戒常净观法</p>
<p style="text-align: left">　　慧而利行奉敬不忘生有此财</p>
<p style="text-align: left">　　不问男女终以不贫贤者识真</p>
<p style="text-align: left">　　戒慎品第五</p>
<p style="text-align: left">　　十有六章。诫慎品者。授与善道禁制邪非。后无所悔也。</p>
<p style="text-align: left">　　人而常清奉律至终净修善行</p>
<p style="text-align: left">　　如是戒成慧人护戒福致三宝</p>
<p style="text-align: left">　　名闻得利后上天乐常见法处</p>
<p style="text-align: left">　　护戒为明得成真见辈中吉祥</p>
<p style="text-align: left">　　持戒者安令身无恼夜卧恬淡</p>
<p style="text-align: left">　　寤则常欢修戒布施作福为福</p>
<p style="text-align: left">　　从是适彼常到安处何终为善</p>
<p style="text-align: left">　　何善安止何为人宝何盗不取</p>
<p style="text-align: left">　　戒终老安戒善安止慧为人宝</p>
<p style="text-align: left">　　福盗不取比丘立戒守摄诸根</p>
<p style="text-align: left">　　食知自节悟意令应以戒降心</p>
<p style="text-align: left">　　守意正定内学正观无忘正智</p>
<p style="text-align: left">　　明哲守戒内思正<a>智行</a>道如应</p>
<p style="text-align: left">　　自清除苦蠲除诸垢尽慢勿生</p>
<p style="text-align: left">　　终身求法勿暂离圣<a>戒定慧</a>解</p>
<p style="text-align: left">　　是当善惟都已离垢无祸除有</p>
<p style="text-align: left">　　着解则度余不复生越诸魔界</p>
<p style="text-align: left">　　如日清明狂惑自恣已常外避</p>
<p style="text-align: left">　　戒定慧行求满勿离持戒清净</p>
<p style="text-align: left">　　心不自恣正智已解不睹邪部</p>
<p style="text-align: left">　　是往吉处为无上道亦舍非道</p>
<p style="text-align: left">　　离诸魔界</p>
<p style="text-align: left">　　惟念品第六</p>
<p style="text-align: left">　　十有二章。惟念品者。守微之始。内思安般必解道纪。</p>
<p style="text-align: left">　　出息入息念具满谛思惟</p>
<p style="text-align: left">　　从初竟通利安如佛所说</p>
<p style="text-align: left">　　是则昭世间如云解月现</p>
<p style="text-align: left">　　起止学思惟坐卧不废忘</p>
<p style="text-align: left">　　比丘立是念前利后则胜</p>
<p style="text-align: left">　　始得终必胜逝不睹生死</p>
<p style="text-align: left">　　若见身所住六更以为最</p>
<p style="text-align: left">　　比丘常一心便自知泥洹</p>
<p style="text-align: left">　　已有是诸念自身常建行</p>
<p style="text-align: left">　　若其不如是终不得意行</p>
<p style="text-align: left">　　是随本<a>行者</a>如是度爱劳</p>
<p style="text-align: left">　　若能悟意念知解一心乐</p>
<p style="text-align: left">　　应时等行法是度老死恼</p>
<p style="text-align: left">　　比丘悟意行当令应是念</p>
<p style="text-align: left">　　诸念生死弃为能作苦际</p>
<p style="text-align: left">　　常当听微妙自<a>觉悟</a>其意</p>
<p style="text-align: left">　　能觉者为贤终始无所会</p>
<p style="text-align: left">　　以觉意能应日夜务学行</p>
<p style="text-align: left">　　当解甘露要令诸漏得尽</p>
<p style="text-align: left">　　夫人得善利乃来自归佛</p>
<p style="text-align: left">　　是故当昼夜常念<a>佛法</a>众</p>
<p style="text-align: left">　　己知<a>自觉</a>意是为<a>佛弟子</a></p>
<p style="text-align: left">　　常当昼夜<a>念佛</a>与法及僧</p>
<p style="text-align: left">　　念身念非常念戒布施德</p>
<p style="text-align: left">　　空不愿无相昼夜当念是</p>
<p style="text-align: left">　　慈仁品第七</p>
<p style="text-align: left">　　十有八章。慈仁品者。是谓大人圣人所履德普无量。</p>
<p style="text-align: left">　　为仁不杀常能摄身是处不死</p>
<p style="text-align: left">　　所适无患不杀为仁慎言守心</p>
<p style="text-align: left">　　是处不死所适无患彼乱已整</p>
<p style="text-align: left">　　守以慈仁见怒能忍是为梵行</p>
<p style="text-align: left">　　至诚安徐口无粗言不嗔彼所</p>
<p style="text-align: left">　　是谓梵行垂拱无为不害众生</p>
<p style="text-align: left">　　无所娆恼是应梵行常以慈哀</p>
<p style="text-align: left">　　净如<a>佛教</a>知足知止是度生死</p>
<p style="text-align: left">　　少欲好学不惑于利仁而不犯</p>
<p style="text-align: left">　　世上所称仁寿无犯不兴变快</p>
<p style="text-align: left">　　人为诤扰慧以嘿安普忧贤友</p>
<p style="text-align: left">　　哀加众生常行慈心所适者安</p>
<p style="text-align: left">　　仁儒不邪安止无忧上天卫之</p>
<p style="text-align: left">　　智者乐慈昼夜念慈心无克伐</p>
<p style="text-align: left">　　不害众生是行无仇不慈则杀</p>
<p style="text-align: left">　　违戒言妄过不与他不观众生</p>
<p style="text-align: left">　　酒致失志为放逸行后堕恶道</p>
<p style="text-align: left">　　无诚不真履仁行慈博爱济众</p>
<p style="text-align: left">　　有十一誉福常随身卧安觉安</p>
<p style="text-align: left">　　不见恶梦天护人爱不毒不兵</p>
<p style="text-align: left">　　水火不丧在所得利死升梵天</p>
<p style="text-align: left">　　是为十一若念慈心无量不废</p>
<p style="text-align: left">　　生死渐薄得利度世仁无乱志</p>
<p style="text-align: left">　　慈最可行愍伤众生此福无量</p>
<p style="text-align: left">　　假令尽寿命勤事天下人</p>
<p style="text-align: left">　　象马以祠天不如行一慈</p>
<p style="text-align: left">　　言语品第八</p>
<p style="text-align: left">　　十有二章。言语品者。所以戒口发说谈论当用道理。</p>
<p style="text-align: left">　　恶言骂詈憍陵蔑人兴起是行</p>
<p style="text-align: left">　　疾怨滋生逊言顺辞尊敬于人</p>
<p style="text-align: left">　　弃结忍恶疾怨自灭夫士之生</p>
<p style="text-align: left">　　斧在口中所以斩身由其恶言</p>
<p style="text-align: left">　　诤为少利如掩失财从彼致诤</p>
<p style="text-align: left">　　令意向恶</p>
<p style="text-align: left">　　誉恶恶所誉是二俱为恶</p>
<p style="text-align: left">　　好以口侩斗是后皆无安</p>
<p style="text-align: left">　　无道堕恶道自增<a>地狱</a>苦</p>
<p style="text-align: left">　　远愚修忍意念谛则无犯</p>
<p style="text-align: left">　　从善得<a>解脱</a>为恶不得解</p>
<p style="text-align: left">　　善解者为贤是为脱恶恼</p>
<p style="text-align: left">　　解自抱损意不躁言得中</p>
<p style="text-align: left">　　义说<a>如法</a>说是言柔软甘</p>
<p style="text-align: left">　　是以言语者必使己无患</p>
<p style="text-align: left">　　亦不克众人是为能善言</p>
<p style="text-align: left">　　言使投意可亦令得欢喜</p>
<p style="text-align: left">　　不使至恶意出言众悉可</p>
<p style="text-align: left">　　至诚甘露说如法而无过</p>
<p style="text-align: left">　　谛如义如法是为近道立</p>
<p style="text-align: left">　　说如佛言者是吉得灭度</p>
<p style="text-align: left">　　为能作浩际是谓言中上</p>
<p style="text-align: left">　　双要品第九</p>
<p style="text-align: left">　　二十有二章。双要品者。两两相明<a>善恶</a>有对。举义不单。</p>
<p style="text-align: left">　　心为法本心尊心使中心念恶</p>
<p style="text-align: left">　　即言即行罪苦自追车轹于辙</p>
<p style="text-align: left">　　心为法本心尊心使中心念善</p>
<p style="text-align: left">　　即言即行福乐自追如影随形</p>
<p style="text-align: left">　　随乱意行拘愚入冥自大无法</p>
<p style="text-align: left">　　何解善言随正意行开解清明</p>
<p style="text-align: left">　　不为妒嫉敏达善言愠于怨者</p>
<p style="text-align: left">　　未尝无怨不愠自除是道可宗</p>
<p style="text-align: left">　　不好责彼务自省身如有知此</p>
<p style="text-align: left">　　永灭无患行见身净不摄诸根</p>
<p style="text-align: left">　　饮食不节慢堕怯弱为邪所制</p>
<p style="text-align: left">　　如风靡草观身不净能摄诸根</p>
<p style="text-align: left">　　食知节度常乐精进不为邪动</p>
<p style="text-align: left">　　如风大山不吐毒态欲心驰骋</p>
<p style="text-align: left">　　未能自调不应法衣能吐毒态</p>
<p style="text-align: left">　　戒意安静降心已调此应法衣</p>
<p style="text-align: left">　　以真为伪以伪为真是为邪计</p>
<p style="text-align: left">　　不得真利知真为真见伪知伪</p>
<p style="text-align: left">　　是为正计必得真利盖屋不密</p>
<p style="text-align: left">　　天雨则漏意不惟行淫泆为穿</p>
<p style="text-align: left">　　盖屋善密雨则不漏摄意惟行</p>
<p style="text-align: left">　　淫泆不生鄙夫染人如近臭物</p>
<p style="text-align: left">　　渐迷习非不觉成恶贤夫染人</p>
<p style="text-align: left">　　如近香熏进智习善行成洁芳</p>
<p style="text-align: left">　　造忧后忧行恶两忧彼忧惟惧</p>
<p style="text-align: left">　　见罪心懅造喜后喜行善两喜</p>
<p style="text-align: left">　　彼喜惟欢见福心安今悔后悔</p>
<p style="text-align: left">　　为恶两悔厥为自殃受罪热恼</p>
<p style="text-align: left">　　今欢后欢为善两欢厥为自祐</p>
<p style="text-align: left">　　受福悦豫巧言多求放荡无戒</p>
<p style="text-align: left">　　怀淫怒痴不惟止观聚如群牛</p>
<p style="text-align: left">　　非佛<a>弟子</a>时言少求行道如法</p>
<p style="text-align: left">　　除淫怒痴觉正意解见对不起</p>
<p style="text-align: left">　　是佛弟子</p>
<p style="text-align: left">　　放逸品第十</p>
<p style="text-align: left">　　有二十章。放逸品者。引律戒情。防邪捡失以道劝贤。</p>
<p style="text-align: left">　　戒为甘露道放逸为死径</p>
<p style="text-align: left">　　不贪则不死失道为自丧</p>
<p style="text-align: left">　　慧智守道胜终不为放逸</p>
<p style="text-align: left">　　不贪致欢喜从是得道乐</p>
<p style="text-align: left">　　常当惟念道自强守正行</p>
<p style="text-align: left">　　健者得度世吉祥无有上</p>
<p style="text-align: left">　　<a>正念</a>常兴起行净恶易灭</p>
<p style="text-align: left">　　自制以法寿不犯善名增</p>
<p style="text-align: left">　　发行不放逸约以自调心</p>
<p style="text-align: left">　　慧能作定明不返冥渊中</p>
<p style="text-align: left">　　愚人意难解贪乱好诤讼</p>
<p style="text-align: left">　　上智常重慎护斯为宝尊</p>
<p style="text-align: left">　　莫贪莫好诤亦莫嗜欲乐</p>
<p style="text-align: left">　　思心不放逸可以获大安</p>
<p style="text-align: left">　　放逸如自禁能却之为贤</p>
<p style="text-align: left">　　已升智慧阁去危为即安</p>
<p style="text-align: left">　　明智观于愚譬如山与地</p>
<p style="text-align: left">　　居乱而身正彼为独觉悟</p>
<p style="text-align: left">　　是力过师子弃恶为大智</p>
<p style="text-align: left">　　睡眠重若山痴冥为所弊</p>
<p style="text-align: left">　　安卧不计苦是以常受胎</p>
<p style="text-align: left">　　不为时自恣能制漏得尽</p>
<p style="text-align: left">　　自恣魔得便如师子搏鹿</p>
<p style="text-align: left">　　能不自恣者是为戒比丘</p>
<p style="text-align: left">　　彼思正净者常当自护心</p>
<p style="text-align: left">　　比丘谨慎乐放逸多忧[億-音+(夫*夫)]</p>
<p style="text-align: left">　　变诤小致大积恶入火焰</p>
<p style="text-align: left">　　守戒福致善犯戒有惧心</p>
<p style="text-align: left">　　能断<a>三界</a>漏此乃近泥洹</p>
<p style="text-align: left">　　若前放逸后能自禁是昭世间</p>
<p style="text-align: left">　　念定其宜过失为恶追覆以善</p>
<p style="text-align: left">　　是昭世间念善其宜少庄舍家</p>
<p style="text-align: left">　　盛修佛教是昭世间如月云消</p>
<p style="text-align: left">　　人前为恶后止不犯是昭世间</p>
<p style="text-align: left">　　如月云消生不施恼死而不戚</p>
<p style="text-align: left">　　是见道悍应中勿忧断浊黑法</p>
<p style="text-align: left">　　学惟清白度渊不反弃猗行止</p>
<p style="text-align: left">　　不复染乐欲断无忧</p>
<p style="text-align: left">　　心意品第十一</p>
<p style="text-align: left">　　十有二章。心意品者。说意精神虽空无形造作无竭。</p>
<p style="text-align: left">　　意使作狗难护难禁慧正其本</p>
<p style="text-align: left">　　其明乃大轻躁难持唯欲是从</p>
<p style="text-align: left">　　制意为善自调则宁意微难见</p>
<p style="text-align: left">　　随欲而行慧常自护能守即安</p>
<p style="text-align: left">　　独行远逝覆藏无形损意近道</p>
<p style="text-align: left">　　魔系乃解心无住息亦不知法</p>
<p style="text-align: left">　　迷于世事无有正智念无适止</p>
<p style="text-align: left">　　不绝无边福能遏恶觉者为贤</p>
<p style="text-align: left">　　佛说心法虽微非真当觉逸意</p>
<p style="text-align: left">　　莫随放心见法最安所愿得成</p>
<p style="text-align: left">　　慧护微意断苦因缘有身不久</p>
<p style="text-align: left">　　皆<a>当归</a>土形坏神去寄住何贪</p>
<p style="text-align: left">　　心豫造处往来无端念多邪僻</p>
<p style="text-align: left">　　自为招恶是意自造非父母为</p>
<p style="text-align: left">　　可勉向正为福勿回藏六如龟</p>
<p style="text-align: left">　　防意如城慧与魔战胜则无患</p>
<p style="text-align: left">　　华香品第十二</p>
<p style="text-align: left">　　十有七章。华香品者。明学当行因华见实使伪反真。</p>
<p style="text-align: left">　　孰能择地舍鉴取天谁<a>说法</a>句</p>
<p style="text-align: left">　　如择善华学者择地舍鉴取天</p>
<p style="text-align: left">　　善说法句能采德华知世坏喻</p>
<p style="text-align: left">　　幻法忽有断魔华敷不睹生死</p>
<p style="text-align: left">　　见身如沫幻法自然断魔华敷</p>
<p style="text-align: left">　　不睹生死身病则萎若华零落</p>
<p style="text-align: left">　　死命来至如水湍骤贪欲无厌</p>
<p style="text-align: left">　　消散人念邪致之财为自侵欺</p>
<p style="text-align: left">　　如蜂集华不娆色香但取昧去</p>
<p style="text-align: left">　　仁入聚然不务观彼作与不作</p>
<p style="text-align: left">　　常自省身知正不正如可意华</p>
<p style="text-align: left">　　色好无香工语如是不行无得</p>
<p style="text-align: left">　　如可意华色美且香工语有行</p>
<p style="text-align: left">　　必得其福多作宝花结步摇绮</p>
<p style="text-align: left">　　广积德者所生转好奇草芳花</p>
<p style="text-align: left">　　不逆风熏近道敷开德人逼香</p>
<p style="text-align: left">　　旃檀多香青莲芳花虽曰是真</p>
<p style="text-align: left">　　不如戒香华香气微不可谓真</p>
<p style="text-align: left">　　持戒之香到天<a>殊胜</a>戒具成就</p>
<p style="text-align: left">　　行无放逸定意度脱长离魔道</p>
<p style="text-align: left">　　如作田沟近于大道中生莲华</p>
<p style="text-align: left">　　香洁可意有生死然凡夫处边</p>
<p style="text-align: left">　　慧者乐出为佛弟子</p>
<p style="text-align: left">　　愚闇品第十三</p>
<p style="text-align: left">　　二十有一章。愚闇品者。将以开曚故陈其态欲使窥明。</p>
<p style="text-align: left">　　不寐夜长疲惓道长愚生死长</p>
<p style="text-align: left">　　莫知正法痴意常冥逝如流川</p>
<p style="text-align: left">　　在一行强独而无偶愚人着数</p>
<p style="text-align: left">　　忧戚久长与愚居苦于我犹怨</p>
<p style="text-align: left">　　有子有财愚惟汲汲我且非我</p>
<p style="text-align: left">　　何忧子财暑当止此寒当止此</p>
<p style="text-align: left">　　愚多务虑莫知来变愚曚愚极</p>
<p style="text-align: left">　　自谓我智愚而胜智是谓极愚</p>
<p style="text-align: left">　　顽闇近智如瓢斟味虽久狎习</p>
<p style="text-align: left">　　犹不知法开达近智如舌尝味</p>
<p style="text-align: left">　　虽须臾习即解道要愚人施行</p>
<p style="text-align: left">　　为身招患快心作恶自致重殃</p>
<p style="text-align: left">　　行为不善退见悔吝致涕流面</p>
<p style="text-align: left">　　报由宿习行为德善进睹欢喜</p>
<p style="text-align: left">　　应来受福喜笑悦习过罪未熟</p>
<p style="text-align: left">　　愚以恬惔至其熟处自受大罪</p>
<p style="text-align: left">　　愚所望处不谓适苦临堕厄地</p>
<p style="text-align: left">　　乃知不善愚蠢作恶不能自解</p>
<p style="text-align: left">　　殃追自焚罪成炽燃愚好美食</p>
<p style="text-align: left">　　月月滋甚于十六分未一思法</p>
<p style="text-align: left">　　愚生念虑至终无利自招刀杖</p>
<p style="text-align: left">　　报有印章</p>
<p style="text-align: left">　　观处知其愚不施而广求</p>
<p style="text-align: left">　　所堕无道智往往有恶行</p>
<p style="text-align: left">　　远道近欲者为食在学名</p>
<p style="text-align: left">　　贪猗家居故多取供异姓</p>
<p style="text-align: left">　　学莫堕二望莫作家沙门</p>
<p style="text-align: left">　　贪家违圣教为后自匮乏</p>
<p style="text-align: left">　　此行与愚同但令欲慢增</p>
<p style="text-align: left">　　利求之愿异求道意亦异</p>
<p style="text-align: left">　　是以有识者出为佛弟子</p>
<p style="text-align: left">　　弃爱舍世习终不堕生死</p>
<p style="text-align: left">　　明哲品第十四</p>
<p style="text-align: left">　　明哲品者。举智行者。修福进道法为明镜。</p>
<p style="text-align: left">　　深观善恶心知畏忌畏而不犯</p>
<p style="text-align: left">　　终吉无忧故世有福念思绍行</p>
<p style="text-align: left">　　善致其愿福禄转胜信善作福</p>
<p style="text-align: left">　　积行不厌信知阴德久而必彰</p>
<p style="text-align: left">　　常避无义不亲愚人思从贤友</p>
<p style="text-align: left">　　押附上士喜法卧安心悦意清</p>
<p style="text-align: left">　　圣人演法慧常乐行仁人智者</p>
<p style="text-align: left">　　斋戒奉道如星中月照明世间</p>
<p style="text-align: left">　　弓工调角水人调船材匠调木</p>
<p style="text-align: left">　　智者调身譬如厚石风不能移</p>
<p style="text-align: left">　　智者意重毁誉不倾譬如深渊</p>
<p style="text-align: left">　　澄静清明慧人闻道心净欢然</p>
<p style="text-align: left">　　大人体无欲在所照然明</p>
<p style="text-align: left">　　虽或遭苦乐不高现其智</p>
<p style="text-align: left">　　大贤无世事不愿子财国</p>
<p style="text-align: left">　　常守戒慧道不贪邪富贵</p>
<p style="text-align: left">　　智人知动摇譬如沙中树</p>
<p style="text-align: left">　　朋友志未强随色染其素</p>
<p style="text-align: left">　　世皆没渊鲜克度岸如或有人</p>
<p style="text-align: left">　　欲度必奔诚贪道者览受正教</p>
<p style="text-align: left">　　此近彼岸脱死为上断五阴法</p>
<p style="text-align: left">　　静思智慧不反入渊弃猗其明</p>
<p style="text-align: left">　　抑制情欲绝乐无为能自拯济</p>
<p style="text-align: left">　　使意为慧学取正智意惟正道</p>
<p style="text-align: left">　　一心受谛不起为乐漏尽习除</p>
<p style="text-align: left">　　是得度世</p>
<p style="text-align: left">　　<a>罗汉</a>品第十五</p>
<p style="text-align: left">　　有十章。罗汉品者。言真人性脱欲无著心不渝变。</p>
<p style="text-align: left">　　去离忧患脱于一切缚结已解</p>
<p style="text-align: left">　　冷而无暖心净得念无所贪乐</p>
<p style="text-align: left">　　已度痴渊如雁弃池量腹而食</p>
<p style="text-align: left">　　无所藏积心空无想度众行地</p>
<p style="text-align: left">　　如空中鸟远逝无碍世间习尽</p>
<p style="text-align: left">　　不复仰食虚心无患已到脱处</p>
<p style="text-align: left">　　譬如飞鸟暂下辄逝制根从止</p>
<p style="text-align: left">　　如马调御舍憍慢习为天所敬</p>
<p style="text-align: left">　　不怒如地不动如山真人无垢</p>
<p style="text-align: left">　　生死世绝心已休息言行亦正</p>
<p style="text-align: left">　　从正解脱寂然归灭弃欲无著</p>
<p style="text-align: left">　　缺三界障望意已绝是谓上人</p>
<p style="text-align: left">　　在聚若野平地高岸应真所过</p>
<p style="text-align: left">　　莫不蒙祐彼乐空闲众人不能</p>
<p style="text-align: left">　　快哉无望无所欲求</p>
<p style="text-align: left">　　述千品第十六</p>
<p style="text-align: left">　　十有六章。述千品者。示学者经多而不要不如约明。</p>
<p style="text-align: left">　　虽诵千言句义不正不如一要</p>
<p style="text-align: left">　　闻可灭意虽诵千言不义何益</p>
<p style="text-align: left">　　不如一义闻行可度虽多诵经</p>
<p style="text-align: left">　　不解何益解一法句行可得道</p>
<p style="text-align: left">　　千千为敌一夫胜之未若自胜</p>
<p style="text-align: left">　　为战中上自胜最贤故曰人雄</p>
<p style="text-align: left">　　护意调身自损至终虽曰尊天</p>
<p style="text-align: left">　　神魔梵释皆莫能胜自胜之人</p>
<p style="text-align: left">　　月千反祠终身不辍不如须臾</p>
<p style="text-align: left">　　一心念法一念道福胜彼终身</p>
<p style="text-align: left">　　虽终百岁奉事火祠不如须臾</p>
<p style="text-align: left">　　供养三尊一供养福胜彼百年</p>
<p style="text-align: left">　　祭神以求福从后观其报</p>
<p style="text-align: left">　　四分未望一不如礼贤者</p>
<p style="text-align: left">　　能善行礼节常敬长老者</p>
<p style="text-align: left">　　四福自然增色力寿而安</p>
<p style="text-align: left">　　若人寿百岁远正不持戒</p>
<p style="text-align: left">　　不如生一日守戒正意禅</p>
<p style="text-align: left">　　若人寿百岁邪伪无有智</p>
<p style="text-align: left">　　不如生一日一心学正智</p>
<p style="text-align: left">　　若人寿百岁<a>懈怠</a>不精进</p>
<p style="text-align: left">　　不如生一日勉力行精进</p>
<p style="text-align: left">　　若人寿百岁不知成败事</p>
<p style="text-align: left">　　不如生一日见微知所忌</p>
<p style="text-align: left">　　若人寿百岁不见甘露道</p>
<p style="text-align: left">　　不如生一日服行甘露味</p>
<p style="text-align: left">　　若人寿百岁不知大道义</p>
<p style="text-align: left">　　不如生一日学推佛法要</p>
<p style="text-align: left">　　恶行品第十七</p>
<p style="text-align: left">　　二十有二章。恶行品者。感切恶人动有罪报不行无患。</p>
<p style="text-align: left">　　见善不从反随恶心求福不正</p>
<p style="text-align: left">　　反乐邪淫凡人为恶不能自觉</p>
<p style="text-align: left">　　愚痴快意令后郁毒凶人行虐</p>
<p style="text-align: left">　　沈渐数数快欲为人罪报自然</p>
<p style="text-align: left">　　吉人行德相随积增甘心为之</p>
<p style="text-align: left">　　福应自然妖[卄/(阿-可+辛)/女]见福其恶未熟</p>
<p style="text-align: left">　　至其恶熟自受罪虐贞祥见祸</p>
<p style="text-align: left">　　其善未熟至其善熟必受其福</p>
<p style="text-align: left">　　击人得击行怨得怨骂人得骂</p>
<p style="text-align: left">　　施怒得怒世人无闻不知正法</p>
<p style="text-align: left">　　生此寿少何宜为恶莫轻小恶</p>
<p style="text-align: left">　　以为无殃水渧虽微渐盈大器</p>
<p style="text-align: left">　　凡罪充满从小积成莫轻小善</p>
<p style="text-align: left">　　以为无福水滴虽微渐盈大器</p>
<p style="text-align: left">　　凡福充满从纤纤积夫士为行</p>
<p style="text-align: left">　　好之与恶各自为身终不败亡</p>
<p style="text-align: left">　　好取之士自以为可没取彼者</p>
<p style="text-align: left">　　人亦没之恶不即时如构牛乳</p>
<p style="text-align: left">　　罪在阴祠如灰覆火戏笑为恶</p>
<p style="text-align: left">　　以作身行号泣受报随行罪至</p>
<p style="text-align: left">　　作恶不覆如兵所截牵往乃知</p>
<p style="text-align: left">　　已堕恶行后受苦报如前所习</p>
<p style="text-align: left">　　如毒摩疮船入洄澓恶行流衍</p>
<p style="text-align: left">　　靡不伤克</p>
<p style="text-align: left">　　加恶诬罔人清白犹不污</p>
<p style="text-align: left">　　愚殃反自及如尘逆风坌</p>
<p style="text-align: left">　　过失犯非恶能追悔为善</p>
<p style="text-align: left">　　是明照世间如日无云曀</p>
<p style="text-align: left">　　夫士所以行然后身自见</p>
<p style="text-align: left">　　为善则得善为恶则得恶</p>
<p style="text-align: left">　　有识堕胞胎恶者入地狱</p>
<p style="text-align: left">　　行善上升天无为得泥洹</p>
<p style="text-align: left">　　非空非海中非隐山石间</p>
<p style="text-align: left">　　莫能于此处避免宿恶殃</p>
<p style="text-align: left">　　众生有苦恼不得免老死</p>
<p style="text-align: left">　　唯有仁智者不念人非恶</p>
<p style="text-align: left">　　刀杖品第十八</p>
<p style="text-align: left">　　十有四章。刀杖品者。教习慈仁无行刀杖贼害众生。</p>
<p style="text-align: left">　　一切皆惧死莫不畏杖痛</p>
<p style="text-align: left">　　恕己可为譬勿杀勿行杖</p>
<p style="text-align: left">　　能常安群生不加诸楚毒</p>
<p style="text-align: left">　　现世不逢害后世长安隐</p>
<p style="text-align: left">　　不当粗言言当畏报恶往祸来</p>
<p style="text-align: left">　　刀杖归躯出言以善如叩钟磬</p>
<p style="text-align: left">　　身无论议度世则易欧杖良善</p>
<p style="text-align: left">　　妄谗无罪其殃十倍灾迅无赦</p>
<p style="text-align: left">　　生受酷痛形体毁折自然恼病</p>
<p style="text-align: left">　　失意恍惚人所诬咎或县官厄</p>
<p style="text-align: left">　　财产耗尽亲戚离别舍宅所有</p>
<p style="text-align: left">　　灾火焚烧死入地狱如是为十</p>
<p style="text-align: left">　　虽倮剪发长服草衣沐浴踞石</p>
<p style="text-align: left">　　奈痴结何不伐杀烧亦不求胜</p>
<p style="text-align: left">　　人爱天下所适无怨世党有人</p>
<p style="text-align: left">　　能知惭愧是名诱进如策良马</p>
<p style="text-align: left">　　如策善马进道能远人有信戒</p>
<p style="text-align: left">　　定意精进受道慧成便灭众苦</p>
<p style="text-align: left">　　自严以修法灭损受净行</p>
<p style="text-align: left">　　杖不加群生是沙门道人</p>
<p style="text-align: left">　　无害于天下终身不遇害</p>
<p style="text-align: left">　　常慈于一切孰能与为怨</p>
<p style="text-align: left">　　老耗品第十九</p>
<p style="text-align: left">　　十有四章。老耗品者诲人勤仂不与命竞老悔何益。</p>
<p style="text-align: left">　　何喜何笑命常炽然深弊幽冥</p>
<p style="text-align: left">　　如不求锭见身形范倚以为安</p>
<p style="text-align: left">　　多想致病岂知非真老则色衰</p>
<p style="text-align: left">　　病无光泽皮缓肌缩死命近促</p>
<p style="text-align: left">　　身死神徒如御弃车肉消骨散</p>
<p style="text-align: left">　　身何可怙身为如城骨干肉涂</p>
<p style="text-align: left">　　生至老死但藏恚慢老则形变</p>
<p style="text-align: left">　　喻如故车法能除苦宜以仂学</p>
<p style="text-align: left">　　人之无闻老若特牛但长肌肥</p>
<p style="text-align: left">　　无有福慧生死无聊往来艰难</p>
<p style="text-align: left">　　意猗贪身生苦无端慧以见苦</p>
<p style="text-align: left">　　是故弃身灭意断行爱尽无生</p>
<p style="text-align: left">　　不修梵行又不富财老如白鹭</p>
<p style="text-align: left">　　守伺空池既不守戒又不积财</p>
<p style="text-align: left">　　老羸气竭思故何逮老如秋叶</p>
<p style="text-align: left">　　何秽鉴录命疾脱至亦用后悔</p>
<p style="text-align: left">　　命欲日夜尽及时可勤力</p>
<p style="text-align: left">　　世间谛非常莫惑堕冥中</p>
<p style="text-align: left">　　当学燃意灯自练求智慧</p>
<p style="text-align: left">　　离垢勿染污执烛观道地</p>
<p style="text-align: left">　　爱身品第二十</p>
<p style="text-align: left">　　十有三章。爱身品者。所以劝学终有益己灭罪兴福。</p>
<p style="text-align: left">　　自爱身者慎护所守悕望欲解</p>
<p style="text-align: left">　　学正不寐为身第一常自勉学</p>
<p style="text-align: left">　　利乃诲人不惓则智学先自正</p>
<p style="text-align: left">　　然后正人调身入慧必迁为上</p>
<p style="text-align: left">　　身不能利安能利人心调体正</p>
<p style="text-align: left">　　何愿不至本我所造后我自受</p>
<p style="text-align: left">　　为恶自更如刚钻珠人不持戒</p>
<p style="text-align: left">　　滋蔓如藤逞情极欲恶行日增</p>
<p style="text-align: left">　　恶行危身愚以为易善最安身</p>
<p style="text-align: left">　　愚以为难如真人教以道法身</p>
<p style="text-align: left">　　愚者疾之见而为恶行恶得恶</p>
<p style="text-align: left">　　如种苦种恶自受罪善自受福</p>
<p style="text-align: left">　　亦各须熟彼不自代习善得善</p>
<p style="text-align: left">　　亦如种甜自利利人益而不费</p>
<p style="text-align: left">　　欲知利身戒闻为最如有自忧</p>
<p style="text-align: left">　　欲生天上敬乐闻法当念佛教</p>
<p style="text-align: left">　　凡用必豫虑勿以损所务</p>
<p style="text-align: left">　　如是意日修事务不失时</p>
<p style="text-align: left">　　夫治事之士能至终成利</p>
<p style="text-align: left">　　真见身应行如是得所欲</p>
<p style="text-align: left">　　世俗品第二十一</p>
<p style="text-align: left">　　十有四章。世俗品者。说世幻梦当舍浮华勉<a>修道</a>用。</p>
<p style="text-align: left">　　如车行道舍平大途从邪径败</p>
<p style="text-align: left">　　生折轴忧离法如是从非法增</p>
<p style="text-align: left">　　愚守至死亦有折患顺行正道</p>
<p style="text-align: left">　　勿随邪业行住卧安世世无患</p>
<p style="text-align: left">　　万物如泡意如野马居世若幻</p>
<p style="text-align: left">　　奈何乐此若能断此伐其树根</p>
<p style="text-align: left">　　日夜如是必至于定一施如信</p>
<p style="text-align: left">　　如乐之人或从恼意以饭食众</p>
<p style="text-align: left">　　此辈日夜不得定意世俗无眼</p>
<p style="text-align: left">　　莫见道真如少见明当养善意</p>
<p style="text-align: left">　　如雁将群避罗高翔明人导世</p>
<p style="text-align: left">　　度脱邪众世皆有死三界无安</p>
<p style="text-align: left">　　诸天虽乐福尽亦丧观诸世间</p>
<p style="text-align: left">　　无生不终欲离生死当行道真</p>
<p style="text-align: left">　　痴覆天下贪令不见邪疑却道</p>
<p style="text-align: left">　　苦愚从是一法脱过谓妄语人</p>
<p style="text-align: left">　　不免后世靡恶不更</p>
<p style="text-align: left">　　虽多积珍宝嵩高至于天</p>
<p style="text-align: left">　　如是满世间不如见道迹</p>
<p style="text-align: left">　　不善像如善爱如似无爱</p>
<p style="text-align: left">　　以苦为乐像狂夫为所厌</p>
<p style="text-align: left">　　<strong>法句经 </strong>卷下</p>
<p style="text-align: left">　　述佛品第二十二</p>
<p style="text-align: left">　　二十有一章。述佛品者。道佛神德无不利度明为世则。</p>
<p style="text-align: left">　　己胜不受恶一切胜世间</p>
<p style="text-align: left">　　睿智廓无强开曚令入道</p>
<p style="text-align: left">　　决网无挂碍爱尽无所积</p>
<p style="text-align: left">　　佛意深无极未践迹令践</p>
<p style="text-align: left">　　勇健立一心<a>出家</a>日夜灭</p>
<p style="text-align: left">　　根断无欲意学正念清明</p>
<p style="text-align: left">　　见谛净无秽已度五道渊</p>
<p style="text-align: left">　　佛出照世间为除众忧苦</p>
<p style="text-align: left">　　得生人道难生寿亦难得</p>
<p style="text-align: left">　　世间有佛难佛法难得闻</p>
<p style="text-align: left">　　我既无归保亦独无伴侣</p>
<p style="text-align: left">　　积一行得佛自然通圣道</p>
<p style="text-align: left">　　船师能渡水精进为桥梁</p>
<p style="text-align: left">　　人以种姓系度者为健雄</p>
<p style="text-align: left">　　坏恶度为佛止地为梵志</p>
<p style="text-align: left">　　除馑为学法断种为弟子</p>
<p style="text-align: left">　　观行忍第一佛说泥洹最</p>
<p style="text-align: left">　　舍罪作沙门无娆害于彼</p>
<p style="text-align: left">　　不娆亦不恼如戒一切持</p>
<p style="text-align: left">　　少食舍身贪有行幽隐处</p>
<p style="text-align: left">　　意谛以有黠是能奉佛教</p>
<p style="text-align: left">　　诸恶莫作诸善奉行自净其意</p>
<p style="text-align: left">　　是诸佛教佛为尊贵断漏无淫</p>
<p style="text-align: left">　　诸释中雄一群从心快哉福报</p>
<p style="text-align: left">　　所愿皆成敏于上寂自致泥洹</p>
<p style="text-align: left">　　或多自归山川树神庙立图像</p>
<p style="text-align: left">　　祭祠求福自归如是非吉非上</p>
<p style="text-align: left">　　彼不能来度我众苦如有自归</p>
<p style="text-align: left">　　佛法圣众<a>道德</a><a>四谛</a>必见正慧</p>
<p style="text-align: left">　　生死极苦从谛得度度世八道</p>
<p style="text-align: left">　　斯除众苦自归三尊最吉最上</p>
<p style="text-align: left">　　唯独有是度一切苦士如中正</p>
<p style="text-align: left">　　志道不悭利哉斯人自归佛者</p>
<p style="text-align: left">　　明人难值亦不比有其所生处</p>
<p style="text-align: left">　　族亲蒙庆诸佛兴快说经道快</p>
<p style="text-align: left">　　众聚和快和则常安</p>
<p style="text-align: left">　　安宁品第二十三</p>
<p style="text-align: left">　　十有四章。安宁品者。差次安危去恶即善快而不堕。</p>
<p style="text-align: left">　　我生已安不愠于怨众人有怨</p>
<p style="text-align: left">　　我行无怨我生已安不病于病</p>
<p style="text-align: left">　　众人有病我行无病我生已安</p>
<p style="text-align: left">　　不戚于忧众人有忧我行无忧</p>
<p style="text-align: left">　　我生已安清净无为以乐为食</p>
<p style="text-align: left">　　如光音天我生已安澹泊无事</p>
<p style="text-align: left">　　弥薪国火安能烧我胜则生怨</p>
<p style="text-align: left">　　负则自鄙去胜负心无争自安</p>
<p style="text-align: left">　　热无过淫毒无过怒苦无过身</p>
<p style="text-align: left">　　乐无过灭无乐小乐小辩小慧</p>
<p style="text-align: left">　　观求大者乃获大安我为<a>世尊</a></p>
<p style="text-align: left">　　长解无忧正度三有独降众魔</p>
<p style="text-align: left">　　见圣人快得依附快得离愚人</p>
<p style="text-align: left">　　为善独快守正道快工说法快</p>
<p style="text-align: left">　　与世无诤戒具常快依贤居快</p>
<p style="text-align: left">　　如亲亲会近仁智者多闻高远</p>
<p style="text-align: left">　　寿命鲜少而弃世多学当取要</p>
<p style="text-align: left">　　令至老安</p>
<p style="text-align: left">　　诸欲得甘露弃欲灭谛快</p>
<p style="text-align: left">　　欲度生死苦当服甘露味</p>
<p style="text-align: left">　　好喜品第二十四</p>
<p style="text-align: left">　　十有二章。好喜品者。禁人多喜能不贪欲则无忧患。</p>
<p style="text-align: left">　　违道则自顺顺道则自违</p>
<p style="text-align: left">　　舍义取所好是为顺爱欲</p>
<p style="text-align: left">　　不当趣所爱亦莫有不爱</p>
<p style="text-align: left">　　爱之不见忧不爱见亦忧</p>
<p style="text-align: left">　　是以莫造爱爱憎恶所由</p>
<p style="text-align: left">　　已除缚结者无爱无所憎</p>
<p style="text-align: left">　　爱喜生忧爱喜生畏无所爱喜</p>
<p style="text-align: left">　　何忧何畏好乐生忧好乐生畏</p>
<p style="text-align: left">　　无所好乐何忧何畏贪欲生忧</p>
<p style="text-align: left">　　贪欲生畏解无贪欲何忧何畏</p>
<p style="text-align: left">　　贪法戒成至诚知惭行身近道</p>
<p style="text-align: left">　　为众所爱欲态不出思正乃语</p>
<p style="text-align: left">　　心无贪爱必截流渡譬人久行</p>
<p style="text-align: left">　　从远吉还亲厚普安归来欢喜</p>
<p style="text-align: left">　　好行福者从此到彼自受福祚</p>
<p style="text-align: left">　　如亲来喜起从圣教禁制不善</p>
<p style="text-align: left">　　近道见爱离道莫亲近与不近</p>
<p style="text-align: left">　　所住者异近道升天不近堕狱</p>
<p style="text-align: left">　　忿怒品第二十五</p>
<p style="text-align: left">　　二十有六章。忿怒品者。见嗔恚害宽弘慈柔天祐人爱。</p>
<p style="text-align: left">　　忿怒不见法忿怒不知道</p>
<p style="text-align: left">　　能除忿怒者福喜常随身</p>
<p style="text-align: left">　　贪淫不见法愚痴意亦然</p>
<p style="text-align: left">　　除淫去痴者其福第一尊</p>
<p style="text-align: left">　　恚能自制如止奔车是为善御</p>
<p style="text-align: left">　　弃冥入明忍辱胜恚善胜不善</p>
<p style="text-align: left">　　胜者能施至诚胜欺不欺不怒</p>
<p style="text-align: left">　　意不多求如是三事死则上天</p>
<p style="text-align: left">　　常自摄身慈心不杀是生天上</p>
<p style="text-align: left">　　到彼无忧意常觉寤明慕勤学</p>
<p style="text-align: left">　　漏尽意解可致泥洹人相谤毁</p>
<p style="text-align: left">　　自古至今既毁多言又毁讷忍</p>
<p style="text-align: left">　　亦毁中和世无不毁欲意非圣</p>
<p style="text-align: left">　　不能制中一毁一誉但为利名</p>
<p style="text-align: left">　　明智所誉唯称是贤慧人守戒</p>
<p style="text-align: left">　　无所讥谤如罗汉净莫而诬谤</p>
<p style="text-align: left">　　诸人咨嗟梵释所称常守慎身</p>
<p style="text-align: left">　　以护嗔恚除身恶行进修<a>德行</a></p>
<p style="text-align: left">　　常守慎言以护嗔恚除口恶言</p>
<p style="text-align: left">　　诵习法言常守慎心以护嗔恚</p>
<p style="text-align: left">　　除心恶念思惟念道节身慎言</p>
<p style="text-align: left">　　守摄其心舍恚行道忍辱最强</p>
<p style="text-align: left">　　舍恚离慢避诸爱会不著名色</p>
<p style="text-align: left">　　无为灭苦起而解怒淫生自禁</p>
<p style="text-align: left">　　舍不明健斯皆得安嗔断卧安</p>
<p style="text-align: left">　　恚灭淫忧怒为毒本软意梵志</p>
<p style="text-align: left">　　言善得誉断为无患同志相近</p>
<p style="text-align: left">　　详为作恶后别余恚火自烧恼</p>
<p style="text-align: left">　　不知惭愧无戒有怒为怒所牵</p>
<p style="text-align: left">　　不厌有务有力近兵无力近软</p>
<p style="text-align: left">　　夫忍为上宜常忍羸举众轻之</p>
<p style="text-align: left">　　有力者忍夫忍为上宜常忍羸</p>
<p style="text-align: left">　　自我与彼大畏有三如知彼作</p>
<p style="text-align: left">　　宜灭己中俱两行义我为彼教</p>
<p style="text-align: left">　　如知彼作宜灭己中苦智胜愚</p>
<p style="text-align: left">　　粗言恶说欲常胜者于言宜默</p>
<p style="text-align: left">　　夫为恶者怒有怒报怒不报怒</p>
<p style="text-align: left">　　胜彼斗负</p>
<p style="text-align: left">　　尘垢品第二十六</p>
<p style="text-align: left">　　十有九章。尘垢品者。分别清浊学当洁白无行污辱。</p>
<p style="text-align: left">　　生无善行死堕恶道住疾无间</p>
<p style="text-align: left">　　到无资用当求智慧以然意定</p>
<p style="text-align: left">　　去垢勿污可离苦形慧人以渐</p>
<p style="text-align: left">　　安徐稍进洗除心垢如工炼金</p>
<p style="text-align: left">　　恶生于心还自坏形如铁生垢</p>
<p style="text-align: left">　　反食其身</p>
<p style="text-align: left">　　不诵为言垢不勤为家垢</p>
<p style="text-align: left">　　不严为色垢放逸为事垢</p>
<p style="text-align: left">　　悭为惠施垢不善为行垢</p>
<p style="text-align: left">　　今世亦后世恶法为常垢</p>
<p style="text-align: left">　　垢中之垢莫甚于痴学当舍恶</p>
<p style="text-align: left">　　比丘无垢苟生无耻如鸟长喙</p>
<p style="text-align: left">　　强颜耐辱名曰秽生廉耻虽苦</p>
<p style="text-align: left">　　义取清白避辱不妄名曰洁生</p>
<p style="text-align: left">　　愚人好杀言无诚实不与而取</p>
<p style="text-align: left">　　好犯人妇逞心犯戒迷惑于酒</p>
<p style="text-align: left">　　斯人世世自掘身本人如觉是</p>
<p style="text-align: left">　　不当念恶愚近非法久自烧没</p>
<p style="text-align: left">　　若信布施欲扬名誉会人虚饰</p>
<p style="text-align: left">　　非入净定一切断欲截意根原</p>
<p style="text-align: left">　　昼夜守一必入定意着垢为尘</p>
<p style="text-align: left">　　从染尘漏不染不行净而离愚</p>
<p style="text-align: left">　　见彼自侵常内自省行漏自欺</p>
<p style="text-align: left">　　漏尽无垢</p>
<p style="text-align: left">　　火莫热于淫捷莫疾于怒</p>
<p style="text-align: left">　　网莫密于痴爱流驶乎河</p>
<p style="text-align: left">　　<a>虚空</a>无辙迹沙门无外意</p>
<p style="text-align: left">　　众人尽乐恶唯佛净无秽</p>
<p style="text-align: left">　　虚空无辙迹沙门无外意</p>
<p style="text-align: left">　　世间皆无常佛<a>无我</a>所有</p>
<p style="text-align: left">　　奉持品第二十七</p>
<p style="text-align: left">　　十有七章。奉持品者。解说道义法贵德行不用贪侈。</p>
<p style="text-align: left">　　好经道者不竞于利有利无利</p>
<p style="text-align: left">　　无欲不惑常愍好学正心以行</p>
<p style="text-align: left">　　拥怀宝慧是谓为道所谓智者</p>
<p style="text-align: left">　　不必辩言无恐无惧守善为智</p>
<p style="text-align: left">　　奉持法者不以多言虽素少闻</p>
<p style="text-align: left">　　身依法行守道不忌可谓奉法</p>
<p style="text-align: left">　　所谓老者不必年耆形熟发白</p>
<p style="text-align: left">　　蠢愚而已谓怀谛法顺调慈仁</p>
<p style="text-align: left">　　明远清洁是为长老所谓端政</p>
<p style="text-align: left">　　非色如花悭嫉虚饰言行有违</p>
<p style="text-align: left">　　谓能舍恶根原已断慧而无恚</p>
<p style="text-align: left">　　是谓端政所谓沙门非必除发</p>
<p style="text-align: left">　　妄语贪取有欲如凡谓能止恶</p>
<p style="text-align: left">　　恢廓弘道息心灭意是为沙门</p>
<p style="text-align: left">　　所谓比丘非时乞食邪行淫彼</p>
<p style="text-align: left">　　称名而已谓舍罪福净修梵行</p>
<p style="text-align: left">　　慧能破恶是为比丘所谓仁明</p>
<p style="text-align: left">　　非口不言用心不净外顺而已</p>
<p style="text-align: left">　　谓心无为内行清虚此彼寂灭</p>
<p style="text-align: left">　　是为仁明所谓有道非救一物</p>
<p style="text-align: left">　　普济天下无害为道戒众不言</p>
<p style="text-align: left">　　我行多诚得定意者要由闭损</p>
<p style="text-align: left">　　意解求安莫习凡人使结未尽</p>
<p style="text-align: left">　　莫能得脱</p>
<p style="text-align: left">　　道行品第二十八</p>
<p style="text-align: left">　　二十有八章。道行品者。旨说大要度脱之道此为极妙。</p>
<p style="text-align: left">　　八直最上道四谛为法迹</p>
<p style="text-align: left">　　不淫行之尊施灯必得眼</p>
<p style="text-align: left">　　是道无复畏见净乃度世</p>
<p style="text-align: left">　　此能坏魔兵力行灭邪苦</p>
<p style="text-align: left">　　我已开正道为大现异明</p>
<p style="text-align: left">　　已闻当自行行乃解邪缚</p>
<p style="text-align: left">　　生死非常苦能观见为慧</p>
<p style="text-align: left">　　欲离一切苦行道一切除</p>
<p style="text-align: left">　　生死非常空能观见为慧</p>
<p style="text-align: left">　　欲离一切苦但当勤行道</p>
<p style="text-align: left">　　起时当即起莫如愚覆渊</p>
<p style="text-align: left">　　与堕与瞻聚计罢不进道</p>
<p style="text-align: left">　　念应念则正念不应则邪</p>
<p style="text-align: left">　　慧而不起邪思正道乃成</p>
<p style="text-align: left">　　慎言守意念身不善不行</p>
<p style="text-align: left">　　如是三行除佛说是得道</p>
<p style="text-align: left">　　断树无伐本根在犹复生</p>
<p style="text-align: left">　　除根乃无树比丘得泥洹</p>
<p style="text-align: left">　　不能断树亲戚相恋贪意自缚</p>
<p style="text-align: left">　　如犊慕乳能断意本生死无强</p>
<p style="text-align: left">　　是为近道疾得泥洹贪淫致老</p>
<p style="text-align: left">　　嗔恚致病愚痴致死除三得道</p>
<p style="text-align: left">　　释前解后脱中度彼一切念灭</p>
<p style="text-align: left">　　无复老死人营妻子不观病法</p>
<p style="text-align: left">　　死命卒至如水湍骤父子不救</p>
<p style="text-align: left">　　余亲何望命尽怙亲如盲守灯</p>
<p style="text-align: left">　　慧解是意可修经戒勤行度世</p>
<p style="text-align: left">　　一切除苦远离诸渊如风却云</p>
<p style="text-align: left">　　已灭思想是为知见智为世长</p>
<p style="text-align: left">　　惔乐无为知受正教生死得尽</p>
<p style="text-align: left">　　知众行空是为慧见罢厌世苦</p>
<p style="text-align: left">　　从是道除知众行苦是为慧见</p>
<p style="text-align: left">　　罢厌世苦从是道除众行非身</p>
<p style="text-align: left">　　是为慧见罢厌世苦从是道除</p>
<p style="text-align: left">　　吾语汝法爱箭为射宜以自勖</p>
<p style="text-align: left">　　受如来言</p>
<p style="text-align: left">　　吾为都以灭往来生死尽</p>
<p style="text-align: left">　　非一情以解所演为道眼</p>
<p style="text-align: left">　　驶流澍于海潘水漾疾满</p>
<p style="text-align: left">　　故为智者说可趣服甘露</p>
<p style="text-align: left">　　前未闻法轮转为哀众生</p>
<p style="text-align: left">　　于是奉事者礼之度三有</p>
<p style="text-align: left">　　三念可念善三亦难不善</p>
<p style="text-align: left">　　从念而有行灭之为正断</p>
<p style="text-align: left">　　三定为转念弃猗行无量</p>
<p style="text-align: left">　　得三三窟除解结可应念</p>
<p style="text-align: left">　　知以戒禁恶思惟慧乐念</p>
<p style="text-align: left">　　已知世成败息意一切解</p>
<p style="text-align: left">　　广衍品第二十九</p>
<p style="text-align: left">　　十有四章。广衍品者。言凡善恶积小致大证应章句。</p>
<p style="text-align: left">　　施安虽小其报弥大慧从小施</p>
<p style="text-align: left">　　受见景福施劳于人而欲望祐</p>
<p style="text-align: left">　　殃咎归身自遘广怨已为多事</p>
<p style="text-align: left">　　非事亦造伎乐放逸恶习日增</p>
<p style="text-align: left">　　精进惟行习是舍非修身自觉</p>
<p style="text-align: left">　　是为正习既自解慧又多学问</p>
<p style="text-align: left">　　渐进普广油酥投水自无慧意</p>
<p style="text-align: left">　　不好学问凝缩狭小酪酥投水</p>
<p style="text-align: left">　　近道名显如高山雪远道闇昧</p>
<p style="text-align: left">　　如夜发箭为佛弟子常寤自觉</p>
<p style="text-align: left">　　昼夜念佛惟法思众为佛弟子</p>
<p style="text-align: left">　　当寤自觉日暮思禅乐观一心</p>
<p style="text-align: left">　　人当有念意每食知自少</p>
<p style="text-align: left">　　则是痛欲薄节消而保寿</p>
<p style="text-align: left">　　学难舍罪难居在家亦难</p>
<p style="text-align: left">　　会止同利难难难无过有</p>
<p style="text-align: left">　　比丘乞求难何可不自勉</p>
<p style="text-align: left">　　精进得自然后无欲于人</p>
<p style="text-align: left">　　有信则戒成从戒多致宝</p>
<p style="text-align: left">　　亦从得谐偶在所见供养</p>
<p style="text-align: left">　　一坐一处卧一行无放恣</p>
<p style="text-align: left">　　守一以正身心乐居树间</p>
<p style="text-align: left">　　地狱品第三十</p>
<p style="text-align: left">　　十有六章。地狱品者。道泥梨事作恶受恶罪牵不置。</p>
<p style="text-align: left">　　妄语地狱近作之言不作</p>
<p style="text-align: left">　　二罪后俱受是行自牵往</p>
<p style="text-align: left">　　法衣在其身为恶不自禁</p>
<p style="text-align: left">　　苟没恶行者终则堕地狱</p>
<p style="text-align: left">　　无戒受供养理岂不自损</p>
<p style="text-align: left">　　死啖烧铁丸然热剧火炭</p>
<p style="text-align: left">　　放逸有四事好犯他人妇</p>
<p style="text-align: left">　　卧险非福利毁三淫泆四</p>
<p style="text-align: left">　　不福利堕恶畏恶畏乐寡</p>
<p style="text-align: left">　　王法重罚加身死入地狱</p>
<p style="text-align: left">　　譬如拔菅草执缓则伤手</p>
<p style="text-align: left">　　学戒不禁制狱录乃自贼</p>
<p style="text-align: left">　　人行为慢惰不能除众劳</p>
<p style="text-align: left">　　梵行有玷缺终不受大福</p>
<p style="text-align: left">　　常行所当行自持必令强</p>
<p style="text-align: left">　　远离诸外道莫习为尘垢</p>
<p style="text-align: left">　　为所不当为然后致郁毒</p>
<p style="text-align: left">　　行善常吉顺所适无悔吝</p>
<p style="text-align: left">　　其于众恶行欲作若已作</p>
<p style="text-align: left">　　是苦不可解罪近难得避</p>
<p style="text-align: left">　　妄证求败行已不正怨谮良人</p>
<p style="text-align: left">　　以抂治士罪缚斯人自投于坑</p>
<p style="text-align: left">　　如备边城中外牢固自守其心</p>
<p style="text-align: left">　　非法不生行缺致忧令堕地狱</p>
<p style="text-align: left">　　可羞不羞非羞反羞生为邪见</p>
<p style="text-align: left">　　死堕地狱可畏不畏非畏反畏</p>
<p style="text-align: left">　　信向邪见死堕地狱可避不避</p>
<p style="text-align: left">　　可就不就玩习邪见死堕地狱</p>
<p style="text-align: left">　　可近则近可远则远恒守正见</p>
<p style="text-align: left">　　死堕善道</p>
<p style="text-align: left">　　象喻品第三十一</p>
<p style="text-align: left">　　十有八章。象喻品者。教人正身为善得善福报快焉。</p>
<p style="text-align: left">　　我如象斗不恐中箭常以诚信</p>
<p style="text-align: left">　　度无戒人譬象调正可中王乘</p>
<p style="text-align: left">　　调为尊人乃受诚信虽为常调</p>
<p style="text-align: left">　　如彼新驰亦最善象不如自调</p>
<p style="text-align: left">　　彼不能适人所不至唯自调者</p>
<p style="text-align: left">　　能到调方</p>
<p style="text-align: left">　　如象名财守猛害难禁制</p>
<p style="text-align: left">　　系绊不与食而犹暴逸象</p>
<p style="text-align: left">　　没在恶行者恒以贪自系</p>
<p style="text-align: left">　　其象不知厌故数入胞胎</p>
<p style="text-align: left">　　本意为纯行及常行所安</p>
<p style="text-align: left">　　悉舍降伏结如钩制象调</p>
<p style="text-align: left">　　乐道不放逸能常自护心</p>
<p style="text-align: left">　　是为拔身苦如象出于塪</p>
<p style="text-align: left">　　若得贤能伴俱行行善悍</p>
<p style="text-align: left">　　能伏诸所闻至到不失意</p>
<p style="text-align: left">　　不得贤能伴俱行行恶悍</p>
<p style="text-align: left">　　广断王邑里宁独不为恶</p>
<p style="text-align: left">　　宁独行为善不与愚为侣</p>
<p style="text-align: left">　　独而不为恶如象惊自护</p>
<p style="text-align: left">　　生而有利安伴软和为安</p>
<p style="text-align: left">　　命尽为福安众恶不犯安</p>
<p style="text-align: left">　　人家有母乐有父斯亦乐</p>
<p style="text-align: left">　　世有沙门乐天下有道乐</p>
<p style="text-align: left">　　持戒终老安信正所正善</p>
<p style="text-align: left">　　智慧最安身不犯恶最安</p>
<p style="text-align: left">　　如马调软随意所如信戒精进</p>
<p style="text-align: left">　　定法要具明行成立忍和意定</p>
<p style="text-align: left">　　是断诸苦随意所如从是往定</p>
<p style="text-align: left">　　如马调御断恚无漏是受天乐</p>
<p style="text-align: left">　　不自放恣从是多寤羸马比良</p>
<p style="text-align: left">　　弃恶为贤</p>
<p style="text-align: left">　　爱欲品第三十二</p>
<p style="text-align: left">　　三十有二章。爱欲品者。贱淫恩爱世人为此盛生灾害。</p>
<p style="text-align: left">　　心放在淫行欲爱增枝条</p>
<p style="text-align: left">　　分布生炽盛超跃贪果猴</p>
<p style="text-align: left">　　以为爱忍苦贪欲着世间</p>
<p style="text-align: left">　　忧患日夜长莚如蔓草生</p>
<p style="text-align: left">　　人为恩爱惑不能舍情欲</p>
<p style="text-align: left">　　如是忧爱多潺潺盈于池</p>
<p style="text-align: left">　　夫所以忧悲世间苦非一</p>
<p style="text-align: left">　　但为缘爱有离爱则无忧</p>
<p style="text-align: left">　　己意安弃忧无爱何有世</p>
<p style="text-align: left">　　不忧不染求不爱焉得安</p>
<p style="text-align: left">　　有忧以死时为致亲属多</p>
<p style="text-align: left">　　涉忧之长涂爱苦常堕危</p>
<p style="text-align: left">　　为道行者不与欲会先诛爱本</p>
<p style="text-align: left">　　无所植根勿如刈苇令心复生</p>
<p style="text-align: left">　　如树根深固虽截犹复生</p>
<p style="text-align: left">　　爱意不尽除辄当还受苦</p>
<p style="text-align: left">　　猿猴得离树得脱复趣树</p>
<p style="text-align: left">　　众人亦如是出狱复入狱</p>
<p style="text-align: left">　　贪意为常流习与憍慢并</p>
<p style="text-align: left">　　思想猗淫欲自覆无所见</p>
<p style="text-align: left">　　一切意流衍爱结如葛藤</p>
<p style="text-align: left">　　唯慧分别见能断意根原</p>
<p style="text-align: left">　　夫从爱润泽思想为滋蔓</p>
<p style="text-align: left">　　爱欲深无底老死是用增</p>
<p style="text-align: left">　　所生枝不绝但用食贪欲</p>
<p style="text-align: left">　　养怨益丘塳愚人常汲汲</p>
<p style="text-align: left">　　虽狱有钩鍱慧人不谓牢</p>
<p style="text-align: left">　　愚见妻子息染着爱甚牢</p>
<p style="text-align: left">　　慧说爱为狱深固难得出</p>
<p style="text-align: left">　　是故当断弃不视欲能安</p>
<p style="text-align: left">　　见色心迷惑不惟观无常</p>
<p style="text-align: left">　　愚以为美善安知其非真</p>
<p style="text-align: left">　　以淫乐自裹譬如蚕作茧</p>
<p style="text-align: left">　　智者能断弃不盻除众苦</p>
<p style="text-align: left">　　心念放逸者见淫以为净</p>
<p style="text-align: left">　　恩爱意盛增从是造狱牢</p>
<p style="text-align: left">　　觉意灭淫者常念欲不净</p>
<p style="text-align: left">　　从是出邪狱能断老死患</p>
<p style="text-align: left">　　以欲网自蔽以爱盖自覆</p>
<p style="text-align: left">　　自恣缚于狱如鱼入笱口</p>
<p style="text-align: left">　　为老死所伺若犊求母乳</p>
<p style="text-align: left">　　离欲灭爱迹出网无所弊</p>
<p style="text-align: left">　　尽道除狱缚一切此彼解</p>
<p style="text-align: left">　　已得度边行是为大智士</p>
<p style="text-align: left">　　勿亲远法人亦勿为爱染</p>
<p style="text-align: left">　　不断三世者会复堕边行</p>
<p style="text-align: left">　　若觉一切法能不着诸法</p>
<p style="text-align: left">　　一切爱意解是为通圣意</p>
<p style="text-align: left">　　众施经施胜众味道味胜</p>
<p style="text-align: left">　　众乐法乐胜爱尽胜众苦</p>
<p style="text-align: left">　　愚以贪自缚不求度彼岸</p>
<p style="text-align: left">　　贪为败处故害人亦自害</p>
<p style="text-align: left">　　爱欲意为田淫怨痴为种</p>
<p style="text-align: left">　　故施度世者得福无有量</p>
<p style="text-align: left">　　伴少而货多商人怵惕惧</p>
<p style="text-align: left">　　嗜欲贼害命故慧不贪欲</p>
<p style="text-align: left">　　心可则为欲何必独五欲</p>
<p style="text-align: left">　　违可绝五欲是乃为勇士</p>
<p style="text-align: left">　　无欲无有畏恬惔无忧患</p>
<p style="text-align: left">　　欲除使结解是为长出渊</p>
<p style="text-align: left">　　欲我知汝本意以思想生</p>
<p style="text-align: left">　　我不思想汝则汝而不有</p>
<p style="text-align: left">　　伐树忽休树生诸恶断树尽株</p>
<p style="text-align: left">　　比丘灭度夫不伐树少多余亲</p>
<p style="text-align: left">　　心系于此如犊求母</p>
<p style="text-align: left">　　利养品第三十三</p>
<p style="text-align: left">　　有二十章。利养品者。励己防贪见德思议不为秽生。</p>
<p style="text-align: left">　　<a>芭蕉</a>以实死竹芦实亦然</p>
<p style="text-align: left">　　駏驉坐妊死士以贪自丧</p>
<p style="text-align: left">　　如是贪无利当知从痴生</p>
<p style="text-align: left">　　愚为此害贤首领分于地</p>
<p style="text-align: left">　　天雨七宝欲犹无厌乐少苦多</p>
<p style="text-align: left">　　觉者为贤虽有天欲慧舍无贪</p>
<p style="text-align: left">　　乐离恩爱为佛弟子远道顺邪</p>
<p style="text-align: left">　　贪养比丘止有悭意以供彼姓</p>
<p style="text-align: left">　　</p>
</div>
		</div>
	
		
		

		</div></div><hr><script charset='utf-8' src='../../js/footer.js'></script></body></html>