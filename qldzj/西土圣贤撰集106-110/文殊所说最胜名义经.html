<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，文殊所说最胜名义经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>文殊所说最胜名义经</center></div><div class='fo'><center>经文出处:来自无量光明网</center><br/><br>
			<div style="text-align: center">第一卷&nbsp;&nbsp; 第二卷
<p>&nbsp;</p>
<p style="text-align: left">　　<strong>文殊所说最胜名义经 </strong>卷上</p>
<p style="text-align: left">　　归命妙吉祥所说最胜义</p>
<p style="text-align: left">　　金刚掌<a>菩萨</a>降伏诸魔众</p>
<p style="text-align: left">　　身涌遍<a>三界</a>秘密王<a>自在</a></p>
<p style="text-align: left">　　目若青莲叶面如莲华敷</p>
<p style="text-align: left">　　执持金刚杵以手掷复掷</p>
<p style="text-align: left">　　现大忿怒相威振十方界</p>
<p style="text-align: left">　　金刚手菩萨亦持金刚杵</p>
<p style="text-align: left">　　精进相微妙勇猛降诸魔</p>
<p style="text-align: left">　　大智利群生化亿数金刚</p>
<p style="text-align: left">　　或踊跃<a>欢喜</a>或现忿怒相</p>
<p style="text-align: left">　　顶<a>礼佛</a><a>世尊</a>合掌心恭敬</p>
<p style="text-align: left">　　愿令法久住作众生依怙</p>
<p style="text-align: left">　　常于幻网中引接菩提路</p>
<p style="text-align: left">　　无智愚痴人困苦烦恼者</p>
<p style="text-align: left">　　救护令<a>解脱</a>皆护最上果</p>
<p style="text-align: left">　　世尊调御师<a>常住</a>大三昧</p>
<p style="text-align: left">　　能了诸法性根境亦如是</p>
<p style="text-align: left">　　如来智慧身乌瑟腻沙相</p>
<p style="text-align: left">　　文殊大智者智观善出生</p>
<p style="text-align: left">　　甚深微妙义大法无等伦</p>
<p style="text-align: left">　　于初中后善名义为最胜</p>
<p style="text-align: left">　　过去佛已说未来佛当说</p>
<p style="text-align: left">　　现在佛今说三世皆如是</p>
<p style="text-align: left">　　于大幻网中能度诸群品</p>
<p style="text-align: left">　　金刚掌菩萨欢喜伸赞叹</p>
<p style="text-align: left">　　佛说真密语我今能受持</p>
<p style="text-align: left">　　决定心坚固至成等正觉</p>
<p style="text-align: left">　　演说秘密法引导诸众生</p>
<p style="text-align: left">　　起无漏智慧烦恼尽无余</p>
<p style="text-align: left">　　金刚手菩萨合掌住佛前</p>
<p style="text-align: left">　　尔时释迦佛最上两足尊</p>
<p style="text-align: left">　　舌相真实语清净微妙音</p>
<p style="text-align: left">　　普流于<a>世间</a>四种魔不现</p>
<p style="text-align: left">　　遍满三界中<a>梵音</a>美赞叹</p>
<p style="text-align: left">　　如来秘密王宣说大法要</p>
<p style="text-align: left">　　善哉金刚掌善哉金刚手</p>
<p style="text-align: left">　　为作利益故大智得成就</p>
<p style="text-align: left">　　最上大义利灭除诸罪垢</p>
<p style="text-align: left">　　文殊大智者愿听如是义</p>
<p style="text-align: left">　　善哉大导师方便为宣说</p>
<p style="text-align: left">　　尔时释迦佛开示秘密法</p>
<p style="text-align: left">　　摄持大明咒谓持明咒部</p>
<p style="text-align: left">　　世出世间部周遍世界部</p>
<p style="text-align: left">　　大印诸法部乌瑟腻沙部</p>
<p style="text-align: left">　　六种大咒王相应无有二</p>
<p style="text-align: left">　　出生伽陀法我今故宣说</p>
<p style="text-align: left">　　遏阿(引)壹翳(引)嗢污(引)伊爱(引)邬奥(引)暗恶。</p>
<p style="text-align: left">　　安住心智观如来三业转</p>
<p style="text-align: left">　　唵字金刚利能断诸苦恼</p>
<p style="text-align: left">　　文殊大吉祥智慧妙观察</p>
<p style="text-align: left">　　宣说秘密门自在王神咒</p>
<p style="text-align: left">　　阿啰钵左那(引)野谛曩莫。</p>
<p style="text-align: left">　　归命佛世尊出生菩提智</p>
<p style="text-align: left">　　遏字一切中为大最上义</p>
<p style="text-align: left">　　出生大有情离心离言相</p>
<p style="text-align: left">　　及一切音声一切光明相</p>
<p style="text-align: left">　　此摩诃大贪一切众生着</p>
<p style="text-align: left">　　摩诃大嗔恨一切苦恼因</p>
<p style="text-align: left">　　摩诃大愚痴众生心深入</p>
<p style="text-align: left">　　摩诃大忿怒是为大怨害</p>
<p style="text-align: left">　　摩诃大爱乐心种种见着</p>
<p style="text-align: left">　　大欲及大乐大喜及大染</p>
<p style="text-align: left">　　大色及大身大相及大貌</p>
<p style="text-align: left">　　大名及大施大<a>圆满</a>道场</p>
<p style="text-align: left">　　持大智慧剑断大烦恼网</p>
<p style="text-align: left">　　大显及大称大光及大明</p>
<p style="text-align: left">　　大幻作幻师大幻义成就</p>
<p style="text-align: left">　　大幻化染欲大幻化见网</p>
<p style="text-align: left">　　大布施<a>殊胜</a>大持戒摄受</p>
<p style="text-align: left">　　大忍辱执持大精进勇猛</p>
<p style="text-align: left">　　大<a>禅定</a>安住大智慧出生</p>
<p style="text-align: left">　　大方便大愿大力及大智</p>
<p style="text-align: left">　　大慈法<a>无我</a>大悲深妙行</p>
<p style="text-align: left">　　大慧大勇猛大施大方便</p>
<p style="text-align: left">　　大<a>神通</a>智力大威德勇健</p>
<p style="text-align: left">　　大炽盛大力大<a>流转</a>除断</p>
<p style="text-align: left">　　大金刚秘密大忿怒威猛</p>
<p style="text-align: left">　　大怖畏能除大最胜明王</p>
<p style="text-align: left">　　大乘最上行大乘法增长</p>
<p style="text-align: left">　　大毗卢遮佛大寂默牟尼</p>
<p style="text-align: left">　　出生大咒部成就秘密法</p>
<p style="text-align: left">　　依十波罗蜜修习殊胜行</p>
<p style="text-align: left">　　得十波罗蜜清净妙法门</p>
<p style="text-align: left">　　十种波罗蜜如来本真智</p>
<p style="text-align: left">　　十地自在行十地安隐住</p>
<p style="text-align: left">　　十智清净身十智功德聚</p>
<p style="text-align: left">　　十相十义利牟尼十力尊</p>
<p style="text-align: left">　　十相广大行周遍悉圆满</p>
<p style="text-align: left">　　如来清净身非实亦非假</p>
<p style="text-align: left">　　真语与实语如语不异语</p>
<p style="text-align: left">　　无二非无二如实际安住</p>
<p style="text-align: left">　　处于无我义犹如狮子吼</p>
<p style="text-align: left">　　威振诸外道众魔皆惊怖</p>
<p style="text-align: left">　　一切真空行如来亲所证</p>
<p style="text-align: left">　　勇猛破怨敌是名为最胜</p>
<p style="text-align: left">　　大力转轮王最上尊重者</p>
<p style="text-align: left">　　咸生恭敬心了法无差别</p>
<p style="text-align: left">　　演说大乘教赞叹无边义</p>
<p style="text-align: left">　　如来真实语无实亦无虚</p>
<p style="text-align: left">　　诱接诸群迷皆得不退转</p>
<p style="text-align: left">　　声闻及缘觉佛乘菩提果</p>
<p style="text-align: left">　　种种空无著如实而了知</p>
<p style="text-align: left">　　漏尽阿<a>罗汉</a>离欲胜根境</p>
<p style="text-align: left">　　尽诸烦恼结<a>无畏</a>得清凉</p>
<p style="text-align: left">　　如来无所著明行足善逝</p>
<p style="text-align: left">　　世间最上士调御十号尊</p>
<p style="text-align: left">　　无我慢贡高真实心安住</p>
<p style="text-align: left">　　远离于轮回亿劫修胜行</p>
<p style="text-align: left">　　所作皆已办智慧心决定</p>
<p style="text-align: left">　　世尊大法王演说微妙法</p>
<p style="text-align: left">　　周遍于世间<a>教化</a>诸众生</p>
<p style="text-align: left">　　以最殊胜行成就诸义利</p>
<p style="text-align: left">　　作大引导师令离诸疑惑</p>
<p style="text-align: left">　　尽诸众生界悉获安隐地</p>
<p style="text-align: left">　　檀戒忍进禅熏修为福藏</p>
<p style="text-align: left">　　智慧波罗蜜熏修为智藏</p>
<p style="text-align: left">　　方便及愿力随顺修二藏</p>
<p style="text-align: left">　　圆满行众善常普遍相应</p>
<p style="text-align: left">　　禅定意微妙示身相不动</p>
<p style="text-align: left">　　法报化三身五佛五种智</p>
<p style="text-align: left">　　五佛严宝冠五眼照世间</p>
<p style="text-align: left">　　应现一切佛令众善增长</p>
<p style="text-align: left">　　所修智慧力能断诸轮转</p>
<p style="text-align: left">　　金刚坚固身真实不思议</p>
<p style="text-align: left">　　毗卢遮那佛大智光炽盛</p>
<p style="text-align: left">　　自然<a>虚空</a>中涌出智慧光</p>
<p style="text-align: left">　　遍照诸刹土一切如来身</p>
<p style="text-align: left">　　明王大神咒胜义悉成就</p>
<p style="text-align: left">　　大乌瑟腻沙普放净光明</p>
<p style="text-align: left">　　照一切佛身彼佛咸恭敬</p>
<p style="text-align: left">　　瞻仰心欢喜威仪皆具足</p>
<p style="text-align: left">　　供养伸赞叹牟尼大金仙</p>
<p style="text-align: left">　　安住三部咒三昧咒现前</p>
<p style="text-align: left">　　三宝最殊胜三乘及引导</p>
<p style="text-align: left">　　不空罥索部执持金刚索</p>
<p style="text-align: left">　　及持金刚钩示现忿怒相</p>
<p style="text-align: left">　　降伏诸魔怨大忿怒明王</p>
<p style="text-align: left">　　六面现六眼一身生六臂</p>
<p style="text-align: left">　　口出大利牙手执绀迦罗</p>
<p style="text-align: left">　　臂缠百毒蛇名焰鬘德迦</p>
<p style="text-align: left">　　亦名除障王现大怖畏相</p>
<p style="text-align: left">　　执金刚利刃种种相差别</p>
<p style="text-align: left">　　化金刚眷属遍满于虚空</p>
<p style="text-align: left">　　大仪德忿怒不动尊明王</p>
<p style="text-align: left">　　一髻发蓬乱身挂大象皮</p>
<p style="text-align: left">　　时发大笑音呵呵呬呬声</p>
<p style="text-align: left">　　草木皆摇动现大笑明王</p>
<p style="text-align: left">　　有大威德力金刚大菩萨</p>
<p style="text-align: left">　　金刚王大乐金刚相大喜</p>
<p style="text-align: left">　　金刚咒吽吽金刚弓及箭</p>
<p style="text-align: left">　　手持金刚剑烦恼皆除断</p>
<p style="text-align: left">　　坚固及利用此金刚最胜</p>
<p style="text-align: left">　　炽盛金刚焰炽盛金刚眼</p>
<p style="text-align: left">　　金刚大色相金刚焰百眼</p>
<p style="text-align: left">　　金刚毛铦利示现斗战相</p>
<p style="text-align: left">　　金刚现指爪亿数锋坚利</p>
<p style="text-align: left">　　金刚殊胜鬘金刚妙庄严</p>
<p style="text-align: left">　　金刚笑音声字门有六种</p>
<p style="text-align: left">　　文殊大音声遍彻于三界</p>
<p style="text-align: left">　　乃至虚空界音声皆遍彻</p>
<p style="text-align: left">　　如实而了知一切法无我</p>
<p style="text-align: left">　　离文字语言同真际法性</p>
<p style="text-align: left">　　譬如大牛王作大音声吼</p>
<p style="text-align: left">　　吹于大法螺击于大法鼓</p>
<p style="text-align: left">　　建广大法幢作广大音声</p>
<p style="text-align: left">　　不住于<a>涅槃</a>悲愍诸众生</p>
<p style="text-align: left">　　十方虚空界无色非无色</p>
<p style="text-align: left">　　种种色心中能了一切法</p>
<p style="text-align: left">　　犹如大圆鉴遍照尽无余</p>
<p style="text-align: left">　　化诸<a>天人</a>众三界得自在</p>
<p style="text-align: left">　　住平等圣道涌现于法幢</p>
<p style="text-align: left">　　普于十方界示现童子相</p>
<p style="text-align: left">　　或现<a>沙门</a>相或现老人相</p>
<p style="text-align: left">　　或三十二相端严甚微妙</p>
<p style="text-align: left">　　智慧<a>德行</a>者阿阇梨法师</p>
<p style="text-align: left">　　度一切众生相应成正觉</p>
<p style="text-align: left">　　了达虚空界一切智智海</p>
<p style="text-align: left">　　破坏无明网摧灭流转轮</p>
<p style="text-align: left">　　永离诸烦恼速达于<a>彼岸</a></p>
<p style="text-align: left">　　以智水灌顶庄严妙宝冠</p>
<p style="text-align: left">　　断除三种苦离一切缠缚</p>
<p style="text-align: left">　　得三种解脱成正等正觉</p>
<p style="text-align: left">　　常于三界中利益诸众生</p>
<p style="text-align: left">　　圆满清净行功德悉增长</p>
<p style="text-align: left">　　离一切有着安住真实际</p>
<p style="text-align: left">　　持大如意宝为最上导师</p>
<p style="text-align: left">　　现大相相应作最上贤瓶</p>
<p style="text-align: left">　　<a>饶益</a>诸众生护念如赤子</p>
<p style="text-align: left">　　净通非净通时分三昧通</p>
<p style="text-align: left">　　了达正定通众生根境通</p>
<p style="text-align: left">　　功德通法通得三种解脱</p>
<p style="text-align: left">　　清净吉祥事心欢喜踊跃</p>
<p style="text-align: left">　　五面及五顶五山严饰相</p>
<p style="text-align: left">　　大喜及大乐大庆及大欲</p>
<p style="text-align: left">　　决定真实法吉祥最胜尊</p>
<p style="text-align: left">　　殊胜微妙行利益诸众生</p>
<p style="text-align: left">　　为降伏魔怨消除诸惊怖</p>
<p style="text-align: left">　　尸弃室[口*龕]呢惹胝路垂髻</p>
<p style="text-align: left">　　剃发及头陀着大净行衣</p>
<p style="text-align: left">　　持最上梵行大<a>婆罗门</a>众</p>
<p style="text-align: left">　　灰身乔答摩修持大苦行</p>
<p style="text-align: left">　　证清净涅槃寂然得解脱</p>
<p style="text-align: left">　　能持大净行安乐无染着</p>
<p style="text-align: left">　　决定断苦乐尽远离诸欲</p>
<p style="text-align: left">　　无失亦无得无显亦无著</p>
<p style="text-align: left">　　一切行无秽是谓婆罗门</p>
<p style="text-align: left">　　菩萨修正行<a>意识</a>净无垢</p>
<p style="text-align: left">　　离染无怖畏善<a>觉悟</a><a>佛性</a></p>
<p style="text-align: left">　　智解如来地能知过去法</p>
<p style="text-align: left">　　无智亦无色亦无有疑惑</p>
<p style="text-align: left">　　照见三世<a>佛法</a>本来无著</p>
<p style="text-align: left">　　觉法离系缚慧眼照无碍</p>
<p style="text-align: left">　　如来妙智观<a>说法</a>自在王</p>
<p style="text-align: left">　　以最胜法义悉除诸诤论</p>
<p style="text-align: left">　　犹如师子王能伏于众兽</p>
<p style="text-align: left">　　众生咸欣仰如来尊重相</p>
<p style="text-align: left">　　文殊妙智光炽盛皆遍照</p>
<p style="text-align: left">　　灌顶法王子最胜名义师</p>
<p style="text-align: left">　　能为大良药消除诸病苦</p>
<p style="text-align: left">　　舒白毫相光照耀于三界</p>
<p style="text-align: left">　　乃至十方刹普建大法幢</p>
<p style="text-align: left">　　及张大伞盖为慈悲道场</p>
<p style="text-align: left">　　莲华大宝盖遍覆诸如来</p>
<p style="text-align: left">　　一切佛法性一切佛相应</p>
<p style="text-align: left">　　一切佛平等为最胜尊重</p>
<p style="text-align: left">　　金刚智灌顶吉祥自在王</p>
<p style="text-align: left">　　一切世自在最胜金刚王</p>
<p style="text-align: left">　　一切佛大心一切佛<a>智行</a></p>
<p style="text-align: left">　　一切佛大身一切佛妙辩</p>
<p style="text-align: left">　　金刚日大光金刚月大明</p>
<p style="text-align: left">　　炽盛皆遍照十方众生界</p>
<p style="text-align: left">　　佛金刚坚固佛胜义法生</p>
<p style="text-align: left">　　佛莲华吉祥成就一切智</p>
<p style="text-align: left">　　佛持大幻法佛持大明咒</p>
<p style="text-align: left">　　金刚剑大利断诸烦恼结</p>
<p style="text-align: left">　　金刚法大器金刚法最胜</p>
<p style="text-align: left">　　金刚慧出生圆满波罗蜜</p>
<p style="text-align: left">　　佛地为庄严清净法无我</p>
<p style="text-align: left">　　正智心明了幻网种种事</p>
<p style="text-align: left">　　金刚能除断烦恼尽无余</p>
<p style="text-align: left">　　<strong>文殊所说最胜名义经 </strong>卷下</p>
<p style="text-align: left">　　菩萨妙智身出生诸善利</p>
<p style="text-align: left">　　譬如大地中生种种利益</p>
<p style="text-align: left">　　一切佛智藏流出大法轮</p>
<p style="text-align: left">　　一切法自性一切自性生</p>
<p style="text-align: left">　　于一<a>刹那</a>中出生诸法义</p>
<p style="text-align: left">　　即得大智慧觉了一切法</p>
<p style="text-align: left">　　深入诸三昧安住平等理</p>
<p style="text-align: left">　　诸法悉清净成正等正觉</p>
<p style="text-align: left">　　一切佛现前欢喜义成就</p>
<p style="text-align: left">　　大智焰光明灭除诸罪垢</p>
<p style="text-align: left">　　一切众生中作最上利益</p>
<p style="text-align: left">　　苦恼为怨贼智慧能战胜</p>
<p style="text-align: left">　　精进殊胜相微妙大吉祥</p>
<p style="text-align: left">　　手臂长百肘举足作无蹈</p>
<p style="text-align: left">　　一足按金轮下至地绝处</p>
<p style="text-align: left">　　一足覆梵际但见指爪甲</p>
<p style="text-align: left">　　最上胜自在法义无差别</p>
<p style="text-align: left">　　现种种色相起于方便智</p>
<p style="text-align: left">　　周遍十方界利益无穷尽</p>
<p style="text-align: left">　　已离轮回染得三种大乐</p>
<p style="text-align: left">　　犹如清净云亦如秋皎月</p>
<p style="text-align: left">　　如日离云翳炽盛大光明</p>
<p style="text-align: left">　　帝释大青宝庄严色最上</p>
<p style="text-align: left">　　及大如意珠亦为妙庄严</p>
<p style="text-align: left">　　所现神通力震动百世界</p>
<p style="text-align: left">　　住念处正勤神足及根力</p>
<p style="text-align: left">　　七觉妙意华了知八圣道</p>
<p style="text-align: left">　　趣正等菩提如来功德海</p>
<p style="text-align: left">　　诸众生蕴聚犹如于虚空</p>
<p style="text-align: left">　　诸众生心行种种相差别</p>
<p style="text-align: left">　　了知诸根境<a>五蕴</a>悉皆空</p>
<p style="text-align: left">　　五蕴义清净诸行无亿数</p>
<p style="text-align: left">　　了知诸行相安住实际中</p>
<p style="text-align: left">　　十二缘生法体性皆清净</p>
<p style="text-align: left">　　四无量真乘八智从觉生</p>
<p style="text-align: left">　　了内根外境十二真实义</p>
<p style="text-align: left">　　秘密十六分觉道二十种</p>
<p style="text-align: left">　　如是最胜义诸佛皆了知</p>
<p style="text-align: left">　　佛现无数身常在于三昧</p>
<p style="text-align: left">　　诸众生心行刹那能了知</p>
<p style="text-align: left">　　三乘方便门清净行微妙</p>
<p style="text-align: left">　　觉法无自性住于一乘道</p>
<p style="text-align: left">　　尽诸烦恼结出流转<a>苦海</a></p>
<p style="text-align: left">　　离系缚稠林种种诸苦等</p>
<p style="text-align: left">　　方便智大悲能普遍饶益</p>
<p style="text-align: left">　　摄受诸有情令悟无生忍</p>
<p style="text-align: left">　　一切众生心了境界清净</p>
<p style="text-align: left">　　一切众生心平等无差别</p>
<p style="text-align: left">　　一切众生心欢喜生爱乐</p>
<p style="text-align: left">　　令离于散乱成就诸功德</p>
<p style="text-align: left">　　通达三世法一切智慧义</p>
<p style="text-align: left">　　五蕴性本空三世皆如是</p>
<p style="text-align: left">　　一念生信解即见诸佛性</p>
<p style="text-align: left">　　诸法自性生佛身本无著</p>
<p style="text-align: left">　　乐见诸佛身种种庄严相</p>
<p style="text-align: left">　　乐闻佛菩提最上真实义</p>
<p style="text-align: left">　　大咒离文字大咒三种性</p>
<p style="text-align: left">　　泯睹离文字出生一切咒</p>
<p style="text-align: left">　　泯睹百字门五字门大空</p>
<p style="text-align: left">　　秘密十六种从泯睹中生</p>
<p style="text-align: left">　　葛罗非葛罗过去有四种</p>
<p style="text-align: left">　　禅义生亿数一切作非作</p>
<p style="text-align: left">　　通达一切禅了知根本定</p>
<p style="text-align: left">　　三昧身最上报<a>化身</a>亦然</p>
<p style="text-align: left">　　普遍十方界化度诸众生</p>
<p style="text-align: left">　　最后天中天吉祥最胜者</p>
<p style="text-align: left">　　为天人导师降伏诸魔众</p>
<p style="text-align: left">　　如<a>帝释天</a>王能作大布施</p>
<p style="text-align: left">　　度一切众生出烦恼稠林</p>
<p style="text-align: left">　　十方皆赞叹唯一无有二</p>
<p style="text-align: left">　　以大慈悲法为精进甲胄</p>
<p style="text-align: left">　　智慧为弓剑灭除烦恼贼</p>
<p style="text-align: left">　　最胜威神力众魔皆怖畏</p>
<p style="text-align: left">　　降伏魔怨已兴广大供养</p>
<p style="text-align: left">　　稽首最上师诸佛护世者</p>
<p style="text-align: left">　　顶礼伸赞叹亲近而奉事</p>
<p style="text-align: left">　　十方虚空界供养亦如是</p>
<p style="text-align: left">　　文殊大吉祥菩萨摩诃萨</p>
<p style="text-align: left">　　具六通三明六念皆圆满</p>
<p style="text-align: left">　　现大神通力智慧到彼岸</p>
<p style="text-align: left">　　远离于轮回永得不退转</p>
<p style="text-align: left">　　勇猛大精进了知一切法</p>
<p style="text-align: left">　　大补特伽罗得超最上地</p>
<p style="text-align: left">　　以智慧法雨普润诸众生</p>
<p style="text-align: left">　　宣示四法印引导于三乘</p>
<p style="text-align: left">　　清净最上义能作大吉祥</p>
<p style="text-align: left">　　菩萨所称赞成就金刚尊</p>
<p style="text-align: left">　　众生无亿数瞻仰归命礼</p>
<p style="text-align: left">　　归命大空藏赞叹大空藏</p>
<p style="text-align: left">　　归命佛觉道赞叹佛觉道</p>
<p style="text-align: left">　　归命诸佛身赞叹诸佛身</p>
<p style="text-align: left">　　归命佛欣悦赞叹佛欣悦</p>
<p style="text-align: left">　　归命佛功德赞叹佛功德</p>
<p style="text-align: left">　　归命诸佛念赞叹诸佛念</p>
<p style="text-align: left">　　归命佛喜笑赞叹佛喜笑</p>
<p style="text-align: left">　　归命诸佛语赞叹诸佛语</p>
<p style="text-align: left">　　归命佛所爱赞叹佛所爱</p>
<p style="text-align: left">　　归命诸佛生赞叹诸佛生</p>
<p style="text-align: left">　　归命佛智生赞叹佛智生</p>
<p style="text-align: left">　　归命佛戏舞赞叹佛戏舞</p>
<p style="text-align: left">　　归命一切智赞叹一切智</p>
<p style="text-align: left">　　性空及幻网归赞亦如是</p>
<p style="text-align: left">　　尔时金刚掌菩萨摩诃萨。金刚手菩萨摩诃萨。白佛言世尊。如来智观一切智身甚深微妙。<a>文殊菩萨</a>摩诃萨。为欲利益一切众生。说此清净最胜名义。若诸众生未净三业。令于佛地波罗蜜门福智藏中。摄持三业圆满清净。于最上义未了解者令得了解。乃至一切诸佛法藏。皆为开发令得悟解。出生众善为功德门。复次金刚掌菩萨摩诃萨金刚手菩萨摩诃萨言。此最胜名义出生一切净地波罗蜜法秘密神咒圆满成就一切智智诸功德海。净身语意三秘密门。观想诸佛正等正觉。成就佛智大三摩地。一切如来清净法界。最胜十力破坏魔怨。具一切智一切种智。根本方便饶益众生。福德智藏清净圆满。出生菩萨声闻缘觉。二乘圣种一切人天。安住大乘诸菩萨行。入正圣道皆得解脱。复能增长菩萨善根。摄受一切外道异论。威德摧伏四种魔怨。令诸众生同归圣道。解脱系缚离诸散乱。具足一切诸善事业。断除轮回得真圣道。以妙香华幢幡伞盖。普遍供养一切如来。速得成就诸咒部门。于诸菩萨生爱乐想。相应般若波罗蜜多。了知菩萨空行无二。具足一切波罗蜜藏。圆满一切清净佛地。得四<a>真谛</a>圣智现前。一心安住四<a>正念</a>处。乃至具足诸佛功德。复次金刚掌菩萨摩诃萨金刚手菩萨摩诃萨言。此最胜名义经。能除一切众生身语意业不善罪垢。令得远离一切恶道。及得断除一切业障。八难怖畏皆得消除。离恶眠梦获大吉祥。及离一切诸魔怨结。修诸善根福德利益。断除一切增上我慢。永离一切苦恼轮转。一切佛心了知如实菩萨密行了知如实。三乘圣智了知如实。一切咒印了知如实。最胜法义生大智慧。住安乐行色力自在。获得清净大吉祥事。欢喜踊跃以妙句偈。称扬赞叹此名义经。亦能消除一切疾病及大恐怖。若众生心有所乐欲。至心诵持最胜名义悉得如意。欲得清净即得清净。欲得救护即得救护。欲得富饶即得富饶。如漂溺人得获济度。未得道者令得<a>道果</a>。乘般若舟到菩提岸。如大医王能除众病。以方便智救护众生。愚痴暗蔽悉得永离。犹如意宝随其所欲。利益一切皆令圆满。文殊菩萨摩诃萨。如实了知一切智智。具足五眼<a>六波罗蜜</a>。得四无畏安住十地。大福智藏三摩地门皆得圆满。如实了知法性无二。如实了知色相差别。如实了知种种亿数色相清净。如来自性悉皆空故。此名义经无二法义。若有受持开示显发。则能利益一切众生。令离邪见烦恼稠林。复次金刚掌菩萨摩诃萨金刚手菩萨摩诃萨。白佛言世尊。文殊师利菩萨摩诃萨。及一切如来智观无二。此名义经最胜尊重。如佛顶中大摩尼珠。若善男子善女人依此最胜秘密咒门句偈义理。每日三时受持读诵解说书写。利益众生显示三乘普令悟入。尔时文殊师利菩萨摩诃萨。说此最胜名义。欲令众生一心信受。得胜解心了达一切最上法门。修无住行具足智慧。清净三业发菩提心。一切诸佛诸大菩萨。普皆示现平等法门。令诸众生皆得悟入。大金刚掌菩萨现忿怒相。以大威力降伏魔怨。普皆利益一切众生令得安乐。显示秘密三昧道场一切咒印。引导众生入正定聚圆满无余。大明咒王除诸障难。消伏魔怨具大威德。于昼夜中常当拥护。童真菩萨梵王帝释。噜陀罗神那罗延天。大自在天并子歌哩底计大黑天神。难底计说啰大神焰魔天王。水界大神毗沙门天王贺哩帝母。于昼夜中常当拥护。若行若住若坐若卧一切时中。诸佛菩萨威神加护。一切诸佛及诸菩萨。饶益摄受彼诸众生。身意语业皆得清净。一切罗汉声闻缘觉。护念摄受彼诸众生。于一切法得无所畏。如是最胜名义圣法。于诸经中最为上首。若能于此信解受持。是人则为得菩提道。或处禅定或居阓闹。或入王城聚落之处。江河园林一切住处。于昼夜中常当拥护令无怖畏。天龙八部人及非人。乃至毗舍遮女并诸眷属。常当拥护是诸众生。令离诸恼得大安隐。复次金刚掌菩萨金刚手菩萨言。此最胜名义经。如佛顶珠最上微妙。功德殊胜不可思议。每日三时受持读诵。正念思惟精进无懈。于佛菩提速能趣入。复白佛言世尊。文殊师利菩萨色相具足观察思惟。以大愿力度脱众生。或于空中现一切佛。一切菩萨种种化身。随顺众生所乐示现。演说微妙甚深句义。引导众生远离恶趣。不生卑贱不堕边境。生不丑陋不堕邪见。常生佛刹听闻<a>正法</a>离无想处。不生饥馑斗战劫中。不生五浊及贼难处。不生贫穷及困苦处。不生非法妄说句偈为求名闻。生贤善家尊贵人中。圆满色相端严具足。见者欢喜无不爱乐。得宿住通大尊重相具大威德。布施持戒忍辱精进。禅定智慧方便愿力。慈悲喜舍四无量心具足圆满。及于一切工巧技艺。赞咏外书皆得了解。<a>出家</a>求道于一切智心无散失。了达三乘诸法义利。此经功德出生无量智慧无量善法。若善男子善女人。受持读诵解其义理为人演说。当知是人于如来藏中得佛功德。不久当证最上菩提。具一切智一切种智。安住世间振大法鼓建大法幢。作大法王演大法咒。即说咒曰。</p>
<p style="text-align: left">　　唵(引)萨哩嚩(二合)达哩摩(二合引)阿婆(引)嚩娑嚩(二合)婆(引)嚩尾秫驮嚩惹啰(二合)遏阿暗恶</p>
<p style="text-align: left">　　一切<a>法相</a>自性清净。所谓一切如来智身。文殊菩萨清净出生。咒曰。</p>
<p style="text-align: left">　　恶萨哩嚩(二合)怛陀(引)誐多纥哩(二合)捺野喝啰喝啰唵(引)吽(引)纥哩(二合)</p>
<p style="text-align: left">　　文殊菩萨语自在王。广大宣说一切法性。犹如虚空圆满清净。法界智藏咒曰。</p>
<p style="text-align: left">　　阿</p>
<p style="text-align: left">　　尔时金刚掌菩萨摩诃萨金刚手菩萨摩诃萨。欢喜踊跃恭敬合掌瞻仰如来。诸佛圣众大秘密王。<a>随喜</a>称赞广大道场。尔时<a>释迦牟尼佛</a>。赞金刚掌菩萨金刚手菩萨言。善哉善哉。汝能显示文殊所说诸佛秘密最胜名义。利益安乐一切众生。汝等不久当得阿耨多罗三藐三菩提。得大解脱于幻网中作大导师。以大清净甚深妙义开发引导。令诸众生入佛境界。我今证明。汝等所说最胜名义。此经于一万六千大秘密教智慧藏中。次第流出为三摩地轮。摧伏魔怨消除烦恼。度诸众生远离轮回到菩提岸。</p>
</div>
		</div>
	
		
		

		</div></div><hr><script charset='utf-8' src='../../js/footer.js'></script></body></html>