<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 阿育王传' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 阿育王传</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 阿育王传</strong></p>
<p style="text-align: left">
	　　本施土缘第一</p>
<p style="text-align: left">
	　　归命一切智婆伽婆。住王舍城迦兰陀竹林。尔时<a>世尊</a>日时已到。着衣持钵将诸<a>比丘</a>前后围绕。向王舍城次行乞食。说者曰。</p>
<p style="text-align: left">
	　　不动如金山容豫如象王</p>
<p style="text-align: left">
	　　圆足如满月比丘众围绕</p>
<p style="text-align: left">
	　　诣王舍大城威仪甚庠序</p>
<p style="text-align: left">
	　　乃至到城足蹑门阃。大地即时六返震动。说者曰。</p>
<p style="text-align: left">
	　　海以庄严地山城亦复然</p>
<p style="text-align: left">
	　　牟尼足蹑阃一切皆踊没</p>
<p style="text-align: left">
	　　如是入城时男女生净信</p>
<p style="text-align: left">
	　　城中悉变动如风吹海浪</p>
<p style="text-align: left">
	　　皆出和雅声<a>世间</a>未曾有</p>
<p style="text-align: left">
	　　当佛入城时丘墟悉平整</p>
<p style="text-align: left">
	　　无诸砂砾荆棘粪秽皆没于地</p>
<p style="text-align: left">
	　　盲视聋听哑言躄申狂者得心</p>
<p style="text-align: left">
	　　贫穷得财疾病得愈一切众乐</p>
<p style="text-align: left">
	　　不鼓自鸣宝器相扣出种种音</p>
<p style="text-align: left">
	　　<a>佛光</a>普照如百千日明彻内外</p>
<p style="text-align: left">
	　　皆如金色所放光明映蔽日月</p>
<p style="text-align: left">
	　　照于众生郁蒸凉乐譬如栴檀</p>
<p style="text-align: left">
	　　涂彼热病无不消灭</p>
<p style="text-align: left">
	　　尔时世尊与阿难在巷中。行见二小儿。一名德胜是上族姓子。二名无胜是次族姓子。弄土而戏以土为城。城中复作舍宅仓储。以土为麦着于仓中。此二小儿见佛三十二大人之相庄严其身。放金色光照城内外。皆作金色无不明彻。见已<a>欢喜</a>。德胜于是掬仓中土名为麦者奉上世尊。无胜在傍合掌<a>随喜</a>。德胜于是说偈赞曰。</p>
<p style="text-align: left">
	　　大悲无师觉圆光显照身</p>
<p style="text-align: left">
	　　强颜生敬信以土施如来</p>
<p style="text-align: left">
	　　稽首于世尊已断<a>生死</a>者</p>
<p style="text-align: left">
	　　尔时德胜童子。施土已讫而发愿言。使我将来盖于天地。复说偈供养。说者曰。</p>
<p style="text-align: left">
	　　佛知彼小儿心念发正愿</p>
<p style="text-align: left">
	　　以胜<a>福田</a>故必获于大果</p>
<p style="text-align: left">
	　　大悲救世者即时受彼土</p>
<p style="text-align: left">
	　　使其心欢喜以种王业缘</p>
<p style="text-align: left">
	　　尔时世尊即便微笑。阿难长跪合掌白佛言。世尊。佛不以<a>无缘</a>而笑。何因缘故现于微笑。尔时阿难便作偈言。</p>
<p style="text-align: left">
	　　断忧憍慢者世界中最上</p>
<p style="text-align: left">
	　　终不无因缘现珂藕根齿</p>
<p style="text-align: left">
	　　如云出雷音牛王眼相者</p>
<p style="text-align: left">
	　　愿说施土报及与微笑事</p>
<p style="text-align: left">
	　　佛告阿难。如是如是。阿难。佛不无缘而微笑也。汝今见是二小儿不也。已见世尊。佛言。我若<a>涅槃</a>百年之后。此小儿者当作转轮圣王四分之一。于花氏城作<a>正法</a>。王号阿恕伽。分我<a>舍利</a>而作八万四千宝塔<a>饶益</a>众生。</p>
<p style="text-align: left">
	　　尔时世尊即说偈言。</p>
<p style="text-align: left">
	　　今吾灭度后有王阿恕伽</p>
<p style="text-align: left">
	　　名称广流布庄严吾舍利</p>
<p style="text-align: left">
	　　遍满阎浮提人天所供养</p>
<p style="text-align: left">
	　　以少土施缘受是大果报</p>
<p style="text-align: left">
	　　佛说偈已。便以此土授与阿难。使涂如来经行之地。因作是言。阿难。频婆娑罗王子名阿阇世。阿阇世子名优陀那拔陀罗。优陀那拔陀罗子名文荼。文荼子名乌耳。乌耳子名莎破罗。莎破罗子名兜罗贵之。兜罗贵之子名莎呵蔓荼罗。莎呵蔓荼罗子名波斯匿。波斯匿子名难陀。难陀子名频头莎罗王。花氏城频头莎罗子名宿尸魔时。瞻婆罗国有<a>婆罗门</a>生一女宝。相师占言。必为王后为王宠爱。当生二宝子。一者当作转轮圣王王四分之一。二者<a>出家</a>当得<a>罗汉</a>。婆罗门闻极大欢喜。便将是女至花氏城。众宝璎珞以庄严之。嫁与频头莎罗王为妻。王即纳娶置于后宫。宫中妃后皆生嫉心而作念言。王必爱重薄贱我等。当教贱业令王恶之。遂便教使善解剃除须发。伺王眠时令为王剃须。王眠觉已语言。当为我剃须。答言已剃。王即以镜自照。知须剃竟即语之言。汝欲得何愿。答言唯求与王交会。王言我是刹利。汝身卑贱何由交会。女答王言我非下贱。我是婆罗门女。婆罗门本以我与王为妻。宫人妒嫉教我贱业。王即语之。自今已后莫为此事。遂便立作第一夫人。共相爱乐而生一子。母言我忧患尽除。即为作字名阿恕伽。阿恕伽者(晋言无忧)复生一子名为尽忧。</p>
<p style="text-align: left">
	　　阿恕伽身体粗涩父不爱念。频头莎罗亦于诸妃多生子息。集诸相师相诸子等。有一相师名宾陵伽婆嗟。王语此相师。占我诸子谁中为王。相师答言。王将诸子向金地园就彼相之。王与诸子至金地园中。母敕阿恕伽言。今王相子于金地园汝亦可往。阿恕伽言。王不爱我何为至彼。母复告言。汝当必去。阿恕伽言我去。之后送食与我即辞而去。出花氏城见辅相子罗提掘多。罗提掘多问阿恕伽言。欲何处去。答言。王集诸子诣金地园我今欲往。尔时掘多乘一老象。语阿恕伽言可乘此象。阿恕伽即乘此象向金地园。即到园所从象而下。于诸子边在地而坐。诸子皆食种种肴膳。阿恕伽食<a>粳米</a>饭。盛以瓦器用酪和之渴则饮水。王语相师言。和尚愿相诸子。我死之后谁中为王。相师念言。阿恕伽者必应为王。我答王言彼应王者。王不爱之必当杀我。便答王言。不中说名字可说形相。其所服用事第一者相应为王。诸王子等各各自以。乘第一乘坐第一坐。食第一食用第一器饮第一浆。阿恕伽念言我应为王。所以者何。象为第一乘。地为第一座。粳米第一饭。瓦器为第一盛。酪为第一味。水为第一浆。以是义故我应为王。相师相已。王将诸子还入城中。相师语阿恕伽母言。阿恕伽必得为王。母语相师言且莫复道。并远藏避如护身命。待阿恕伽得绍王位汝可来出。</p>
<p style="text-align: left">
	　　频头莎罗王以得叉尸罗城叛逆不顺。即遣阿恕伽往讨彼国。唯与四兵不与刀杖。时阿恕伽受命即出华氏之城。左右人言无有刀杖。如何得共怨敌斗战。阿恕伽言我有福力应为王者。所须刀杖自然当有。作是语已地神开地授刀杖与。遂便前进四兵围绕到得叉尸罗国。国中人民闻阿恕伽来自然归伏。庄严城地平治道路。各各持瓶盛满中物以花覆上名为吉瓶。以现伏相。半由旬迎而作是言。我不叛于王亦不叛王子。唯逆王边诸恶臣耳。供养恭敬随从入城。人民调顺还来归国。王复遣阿恕伽伐佉沙国。彼国人民承迎调顺如前无异。既调顺已即还本国。有二大力士亲近阿恕伽。阿恕伽即与二人封邑。天神尔时即护国土。天神作是唱言慎莫叛逆。何以故阿恕伽应为转轮王王四分之一。渐渐征伐四海之内悉皆归伏。阿恕伽兄名苏深摩者方入花氏城。第一辅臣复欲出城。道中相逢。辅臣头秃落。苏深摩戏笑故以手打辅臣头。辅相念言。此王子者未绍王位。便用权势驱我头上。若绍王位必当以刀而斩我首。即向五百辅相说苏深摩过状言不中为王。唯阿恕伽者相师记言当作转轮圣王四分之一。我等诸臣应共立之。后得叉尸罗国为恶臣所教复还叛逆。王即遣苏深摩往彼讨之。苏深摩到不能令彼人民调顺。频头莎罗王闻其不能调伏彼国。即生疾病便敕诸臣唤苏深摩以为太子。令阿恕伽而往讨伐。时辅臣为其作计。便以黄物涂阿恕伽身。以罗叉汁洗盛而弃之。诈称阿恕伽得吐血病不任征伐。</p>
<p style="text-align: left">
	　　阿育王本缘第二</p>
<p style="text-align: left">
	　　尔时频头莎罗王。疾病唯笃余命无几。辅相庄严阿恕伽已而白王言。请当并立阿恕伽为王以理国事。苏深摩来当还废之。阿恕伽念言我若有福德力应为王者。天当以天缯结我顶上。作是语已应言即结。王见阿恕伽天缯结顶。极大嗔恚沸血从面出而便命终。立阿恕伽为王罗提掘多作第一辅相。苏深摩闻父王命终阿恕伽得立为王。心生忿怒还花氏城。阿恕伽闻苏深摩来。严备一大力士置第一门下。第二力士置第二门下。第三力士置第三门下。置罗提掘多东门之下。阿恕伽而自当之。置机关白象。象上画作阿恕伽像。周匝四边造大火坑粪草覆上。苏深摩来向第三门下。罗提掘多语苏深摩言。今阿恕伽在东门下从彼入去。若得入者即为汝臣。若不能害阿恕伽从此门入亦无所能。于是苏深摩即往东门。直趣象上欲捉阿恕伽。不觉堕于火坑而自灭没。时苏深摩有一力士名曰贤踊。将数万军众入<a>佛法</a>中。出家得阿罗汉道。诸辅相大臣轻蔑阿恕伽。阿恕伽密欲治之。即语诸大臣斫取好花果树围于棘刺。大臣白言由来正闻以诸棘刺围花果林。不闻以好花果之树以围棘刺。乃至三敕臣固不从。王极嗔恚即便杀此五百大臣。更至后春时与诸宫人共相围绕至园林间。有树名阿恕伽华极可爱。阿恕伽以此树与己同名爱念此树。阿恕伽身体粗涩。诸婇女等以阿恕伽身体粗涩。情不爱敬不喜亲近。伺其眠时园中游戏。见阿恕伽树即时折其花枝。王于眠觉见树毁坏问左右言。谁毁此树。答言宫人毁之。王大忿怒捉五百宫人绕树烧杀。举国人民皆称暴恶。遂号名为恶阿恕伽。</p>
<p style="text-align: left">
	　　时罗提掘多而启王言。自行杀害非王所宜。王今应当简选恶人以治有罪。王可其言即便遣使募觅恶人。于国边陲山下有一织师。生育一子名曰耆梨。为人极恶骂父骂母。手则挈网脚则顿机。毒涂草叶虫兽。触者无不即死。凡是众人称为大恶。举国号之为恶耆梨。使往其所语耆梨言。汝能为阿恕伽王治罪人不。耆梨答言。天下恶人使我治者。犹故能为何况一阿恕伽。岂可不能。使闻此语具以启王。王即召之。耆梨闻使来召。即辞父母。父母不听即便杀之。使问耆梨何以故迟。耆梨答言父母不听。我乃杀之以是故迟。于是随使见王而白王言。为我作狱极令严峻使可爱乐。作狱已竟名爱乐狱。又白王言若有人入要不听出。王即听可。时彼恶耆梨往到鸡头末寺。时彼寺中有一比丘。诵恶婴愚经言。喜镬汤者以碓捣之。喜碓臼者以镬煮之。在<a>地狱</a>中吞大铁丸融铜灌口。闻是语已即自念言。我狱城中亦当作此。时有长者<a>夫妻</a>。相将入海采宝。到于海中生一男儿。即为立字名之为海。经十二年乃出于海。逢五百贼劫其财物杀害长者。于是子海便出家学道。展转乞食至华氏城。不识村落入爱乐狱中而作是言。外相可爱内如地狱。便欲出去耆梨不听。语比丘曰。汝今于此当受死罪如何欲出。比丘闻已即便大哭。耆梨问言何为大哭如婴儿也。比丘答言我不畏死而作是哭畏失善利。何以故。我新出家未证道法。人身难得佛法难值是故哭耳。耆梨言王先听我。入此城者不令使出必索治罪。比丘言活我七日。随汝杀之即便听许。时阿恕伽王见其宫人共他男子有爱着语。便生嗔忿付爱乐狱。耆梨寻时即以碓捣。杵下打头眼睛脱出。比丘见已得厌恶心而作是念。呜呼大悲所言诚谛。说色危脆犹如聚沫不坚。速朽无有暂停。端政容貌今安所在。好颜薄皮亦俱败坏。怪哉生死婴愚所乐。非是圣法见此境界不没有悔。于是比丘通夜观察。断众结使得成须陀洹果。如是精勤乃至复获阿罗汉道。已满七日耆梨语言。七日已过八日欲出可受刑罚。比丘答言我夜已过我日已出。利益时到随汝刑治。耆梨问言。云何名为我夜已过我日已出利益时到。广为我说。比丘答言。吾昔黑闇无明之夜。结使怨贼悉已永灭。则是名曰我夜已过。智慧空心谛见<a>三界</a>。是则名为我日已出。佛之所为我今悉成。是则名之利益时到。但令汝老寿任意见治。耆梨心恶残害无罪。不信后世作重嗔恚。便设大镬以水置中。脂膏血髓屎尿秽恶俱充满之。即以比丘提掷着中。下然大火薪草欲尽不能令热。于是耆梨嗔然火者以杖打之。手自着火薪柴都尽亦复不热。又以屋椽涂苏众叠悉然使尽水冷如故。怪其所由便看镬中。见向比丘结跏趺坐。坐千叶莲花上。尔时耆梨甚惊所以。便往白王王即来看坏墙而入。一切人民随从王者数千亿万观此比丘。是时比丘见无量众应受化者皆已聚集。即从镬出衣服洁净。一切大众无不睹见。踊身<a>虚空</a>作种种变。身上出水身下出火。譬如大山显于虚空中。王见此已生希有心。瞻仰恭敬合掌观察而作是言。今此比丘同与我等俱禀人身。威德尊妙出过世表。踊在虚空现大神足。我今未解唯愿善说。便得了知汝之圣事。随我力能而当服习。</p>
<p style="text-align: left">
	　　尔时。比丘知阿育王是大檀越。必能分布佛之舍利饶益<a>天人</a>。时佛说言我是大悲断结使者。佛之法子于三有中已得<a>解脱</a>。为调御者所调。为寂灭者所灭。为解脱者所解。大王当知。佛亦记汝将来佛灭百年后。王华氏城号阿恕伽。转轮圣王王四分之一。为正法王广分舍利。而起八万四千宝塔。王今乃返造大狱城如似地狱。残害百千众生之命。大王汝今应当施于一切众生<a>无畏</a>。亦复应当满足佛意。人中帝释必施无畏起悲愍心。分布舍利广作真济。王闻是语于佛法中深生信悟。合掌恭敬十力之子而作是言。我先所作极有罪过听我忏悔。今归依佛归依如来所说胜法。当开福业庄严大地。尔时比丘即乘空出王亦欲出。恶耆梨言。王先与我有要入此狱者尽不听出。王便语言欲杀我耶。答言欲杀。王言汝为先入我在前入耶。答王言我在前入。王言汝在前入应前受罪。王即遣人捉耆梨置胡胶。舍中以火烧杀坏爱乐狱。施众生无畏。便诣王舍城取阿阇世王所埋四升舍利。即于此处造立大塔。第二第三乃至第七所埋舍利悉皆取之。于是复到罗摩聚落。海龙王所欲取舍利。龙王即出请王入宫。王便下船入于龙宫。龙白王言。唯愿留此舍利听我供养慎莫取去。王见龙王恭敬供养倍加人间。遂即留置而不持去。王还于本处便造八万四千宝箧。金银琉璃以严饰之。一宝箧中盛一舍利。复造八万四千宝瓮。八万四千宝盖。八万四千疋彩以为装校。一一舍利付一夜叉使遍阎浮提。其有一亿人处造立一塔。于是鬼神各持舍利四出作塔。有一夜叉赍一舍利。至得叉尸罗国欲作浮图。其国人民言我国人民凡有三十六亿。今当与我三十六箧。时夜叉鬼具以上事还白于王。王自念言人众甚多。若尔作者舍利不足满阎浮提。当设方便断而不与。即遣夜叉复语之曰。除却汝国三十五亿。唯留一亿与一舍利。彼国人言我宁不用三十六箧。得一便休愿莫杀我等。便从其意唯与一箧。于是王言。多一亿处莫与舍利。少一亿处亦莫与之。作此语已向鸡头摩寺。到于上座夜舍之前合掌而言。我今欲于阎浮提内造立八万四千宝塔。上座答言。善哉善哉。王若欲得一时作塔。我于大王作塔之时。以手障日可遍敕国界。手障日时尽仰立塔。于是后即以手障日。阎浮提内一时造塔。造塔已竟。一切人民号为正法阿恕伽王。广能安隐饶益世间。遍于国界而起塔庙。善得滋长恶名消灭。天下皆称为正法王。</p>
<p style="text-align: left">
	　　阿恕伽王作塔已讫欢喜踊跃。群臣围绕至鸡头摩寺。诣上座前而问之言。此阎浮提颇有如我为佛记者不。上座夜舍即答王言。亦有如王佛所记者。昔者佛在乌长国降阿波波龙。于罽宾国降化梵志师。于乾陀卫国化真陀罗。于乾陀罗国降伏牛龙。于是复往末突罗国告阿难言。我百年后末突罗当有长者名为掘多。其子名曰优波掘多。虽无相好化导如佛。能不入定知一由旬众生心相。教授禅法最为第一。种种化导而作佛事。又复告阿难汝今见是青色园不。已见世尊。佛言此名优留慢荼山。那罗拔利阿兰若处。房舍敷具最为第一。能生定心如是事皆是佛记。王闻是语白上座言。彼清净尊者为出世未也。答言已出消灭结使得罗汉道。与万八千阿罗汉众围绕。在于优留慢荼山那罗拔利阿兰若处。具一切智最胜清净。为诸贤圣众生之类开<a>说法</a>门。天龙夜叉人与非人。皆使得入解脱之城。王语诸臣急疾庄严车兵步兵象马之兵。我今欲往优留慢荼山观解脱众尊者。大德优波掘多得漏尽者。辅相启王。彼国隘小士众极多。但遣使唤彼自当来。王即答言彼应往见。何以故。我今未得金刚心故。云何屈彼如佛之人。即遣使白尊者优婆掘多。我今欲往觐问尊者。尊者闻已自思惟言。若使王来。国土隘小困苦者众。我当自往。尊者即便并合诸船作大长舫。广十二由旬与万八千诸阿罗汉。共乘并舫来向花氏城。有人告王。尊者掘多为利益王故躬自来至。以大饶益为大船师。王闻欢喜自脱缨络价值百千两金赏此语者。约敕左右击鼓号令。欲得大富生于天者。欲求解脱见如来者。当共供养优婆掘多。而说偈言。</p>
<p style="text-align: left">
	　　诸有欲见两足尊大悲世雄无师觉</p>
<p style="text-align: left">
	　　<a>教化</a>如佛照三有各来聚集共出迎</p>
<p style="text-align: left">
	　　王说偈已。乃庄严城郭扫除巷陌。共诸群臣一切人民。作倡伎乐以种种香。出花氏城半由旬。迎遥见尊者与万八千阿罗汉等。譬如半月围绕而来。王即下象一脚登船一脚在地。扶接尊者优婆鞠多。王身卑伏五体投地呜尊者足。起而恭敬瞻仰尊颜合掌而言。我今摧灭一切怨敌。得阎浮提诸城山海富有天下。欢喜之时不如今日目视尊者。所以者何。今见尊者便为见佛。于三宝中深生敬信。而说偈言。</p>
<p style="text-align: left">
	　　佛虽入寂灭尊者补处生</p>
<p style="text-align: left">
	　　慧日已潜没尊者继大明</p>
<p style="text-align: left">
	　　今应垂教授我当随顺行</p>
<p style="text-align: left">
	　　尊者于是。即以右手摩王顶上。以偈答言。</p>
<p style="text-align: left">
	　　谨慎恐惧莫放逸王位富贵难可保</p>
<p style="text-align: left">
	　　一切皆<a>当归</a>迁灭世间无有<a>常住</a>者</p>
<p style="text-align: left">
	　　三宝难遭汝值遇恒当供养莫休废</p>
<p style="text-align: left">
	　　大王当知。佛以正法付嘱于汝亦付嘱我。我等当共坚固护持。王复说偈言。</p>
<p style="text-align: left">
	　　佛所付嘱我已作种种塔庙犹山林</p>
<p style="text-align: left">
	　　宝盖幢幡已施设各用众宝而装校</p>
<p style="text-align: left">
	　　皆使大地极严净流布舍利满阎浮</p>
<p style="text-align: left">
	　　己身妻子及库藏宫殿屋舍并人民</p>
<p style="text-align: left">
	　　一切大地尽用施供养佛法比丘僧</p>
<p style="text-align: left">
	　　尊者赞言。善哉善哉。大王。应作此事。于身命财应取坚法。后致不悔则生天上。作是语讫。王请尊者入于宫中。为敷床座即扶尊者安置座上。其身柔软如兜罗绵。王便合掌白尊者言。尊体柔软如兜罗绵。我之少福身体粗涩。尊者答言。我昔修施。常以清净胜妙之物。未曾以土而用布施。王言。我昔愚小无智。值佛世尊最上福田。便以土施。今得此报。尊者和色而言。福田胜妙能令施土获尊贵报。王闻是语。生未曾有欢喜之心。敕诸群臣。我以土施得转轮王。以是义故。宜当勤心供养三宝。王白尊者言。佛所游方行住之处悉欲起塔。所以者何。为将来众生生信敬故。尊者赞言。善哉善哉。大王。我今当往尽示王处。王以香花缨络杂香涂香种种供养尊者掘多。即集四兵便共发引至林牟尼园。尊者举手指示王言。此佛生处此中起塔最为初塔。佛之上胜始生之日行七步处。遍观四方举手唱言。此是我之最后生也。末后胞胎。王闻是语。五体投地。恭敬作礼合掌涕泣。而作偈言。</p>
<p style="text-align: left">
	　　修胜福吉利得见牟尼尊</p>
<p style="text-align: left">
	　　复见佛生处得闻所说语</p>
<p style="text-align: left">
	　　我无胜福业不得见世尊</p>
<p style="text-align: left">
	　　复不见初生亦不闻所说</p>
<p style="text-align: left">
	　　复次尊者优波掘多。示王摩耶所攀树枝生<a>菩萨</a>处。尊者举手语庵罗树神言。汝本见佛。今可现身以示于王。使王得见增长<a>信心</a>。时此树神即现其身。尊者掘多语于王言。此树神者。见佛生时。王即合掌。向于树神说偈问言。</p>
<p style="text-align: left">
	　　汝见相好身庄严生时不</p>
<p style="text-align: left">
	　　为见修广目莲花叶眼不</p>
<p style="text-align: left">
	　　汝闻于牛王说柔软音不</p>
<p style="text-align: left">
	　　树神即便以偈答言。</p>
<p style="text-align: left">
	　　我见真金色两足最胜尊</p>
<p style="text-align: left">
	　　举足行七步闻彼世尊说</p>
<p style="text-align: left">
	　　王又问言。庄严生时。其事云何。树神答言。语所不及。言不能宣。今当略说。便作偈言。</p>
<p style="text-align: left">
	　　身出金色光人天所乐见</p>
<p style="text-align: left">
	　　大地山海动如船在海浪</p>
<p style="text-align: left">
	　　王以百千两金。置此处起塔而去。于是尊者将王复至迦毗罗城。举右手而言。此是抱菩萨示净饭王处。又示诸释天祀之处。时将菩萨入此天祀。泥木天像皆来恭敬曲躬<a>礼拜</a>。恕头檀王因是之故号为天中天。又示唤诸相师相菩萨处。阿斯陀仙相菩萨子必作佛处。又复示王波阇波提养菩萨处。又示菩萨学书之处。菩萨骑象处。学乘马处。乘车之处。学射之处。菩萨散劳之处。菩萨以六万婇女相娱乐处。菩萨见老病死生厌患之处。又复将王至阎菩树举手指言。此是菩萨坐凉之处。又至林中。示菩萨思惟弃欲恶不善。有觉有观离生喜乐获得初禅。树为曲荫影不移转。即时五体投地为菩萨作礼。示指城门而语王。此是菩萨将百千诸天。前后围绕出迦毗罗处。又示以马璎珞付车匿还处。又示菩萨一身己入林之处。又示菩萨以刀剃发掷虚空中帝释奉接处。又示菩萨而以宝衣从猎师边博<a>袈裟</a>处。又示频婆娑罗王以半国请菩萨处。又示菩萨至阿兰加罗郁头蓝处。又示菩萨苦行六年之处。即便说偈。</p>
<p style="text-align: left">
	　　菩萨六年难苦行身卧灰上棘刺上</p>
<p style="text-align: left">
	　　知此邪行非真道便舍苦行修正法</p>
<p style="text-align: left">
	　　复示菩萨受难陀跋难陀百味乳糜之处。又示菩萨向菩提树处。所示之处。王于此中悉皆起塔。尊者又示迦罗龙王赞菩萨处。于是王乃礼尊者足合掌而言。我今欲问迦罗龙王曾见佛事。尊者即时语龙王言。速起速起。王欲问汝见佛时事。龙王便起。向尊者边合掌白言。大德有何约敕。尊者语王言。此是迦罗龙王偈赞佛者。王即合掌以说偈言。</p>
<p style="text-align: left">
	　　汝见真金炽然之色无上世尊</p>
<p style="text-align: left">
	　　面如满月汝为我说十力少分</p>
<p style="text-align: left">
	　　云何端严向菩提树</p>
<p style="text-align: left">
	　　龙王答言。端严之事非言所及。今当略说。即说偈言。</p>
<p style="text-align: left">
	　　佛足蹑地大地山河踊跃[跳-兆+叵][跳-兆+我]</p>
<p style="text-align: left">
	　　六种震动如来身光遏绝日月</p>
<p style="text-align: left">
	　　普照十方一切蒙益</p>
<p style="text-align: left">
	　　王于此处起塔而去。遂与尊者向菩提树。尊者举手而示王言。此处是菩萨以慈悲心为伴力处。坏破魔众成阿耨多罗三藐三<a>佛陀</a>处。王乃于此起塔。以百千两金而布施之。此是四天王天奉佛四钵。如来受之拍成一钵处。亦是五百贾客施食之处。又示菩萨向波罗捺女处。又示婆罗门赞佛之处。王于此处亦皆起塔。尊者将王复至古仙林中。举右手而言。此是如来转法轮处。王于此处起塔。以百千两金与之。又以示如来度千婆罗门处。又示频婆娑罗王听法得见谛处。亦是八万四千天王远尘离垢得<a>法眼</a>净处。亦是无量婆罗门及<a>居士</a>得须陀洹处。又示帝释受化处。又示如来作神变处。又示如来忉利天上为母说法来下之处。王于上来所示之处皆起宝塔。尊者将王复至拘尸那城。举手而言。此是如来<a>化缘</a>已讫入涅槃处。王闻是语懊恼闷绝。以水洒面令得醒悟。施百千两金于此起塔。而更合掌敬礼尊者足。复作是言。我今欲<a>礼佛</a>大<a>弟子</a>声闻之塔。尊者赞言。善哉善哉。王能发是重信敬之心。即将王至彼只陀林中。举手而言。大王。此是<a>舍利弗</a>塔。应当供养。王问言曰。此有何德。尊者答言。此是第一世尊法之大将。能转法轮。如来所记智慧第一。唯除如来。一切众生所有智慧十六分中不及其一。但可略说。谁能尽其智慧之藏。王闻欢喜。即以百千两金奉施此塔。即时归命舍利弗。而作偈言。</p>
<p style="text-align: left">
	　　解脱诸有结名称满世间</p>
<p style="text-align: left">
	　　于诸智慧中是为最第一</p>
<p style="text-align: left">
	　　复示于王目揵连塔令王供养。王又问言。此有何德。尊者答言。如来所记神足第一。能以右足动帝释宫。复能降伏难陀拔难陀龙王。略而言之。不能说尽其功德<a>彼岸</a>。王以百千两金供养此塔。王即合掌而说偈言。</p>
<p style="text-align: left">
	　　归命大名称神足第一者</p>
<p style="text-align: left">
	　　于生老忧苦而得于解脱</p>
<p style="text-align: left">
	　　遂复示王迦葉之塔。举手而言。此是摩诃迦葉之塔。亦应供养。王问言曰。有何功德。尊者答言。少欲知足头陀第一。如来分坐而与令坐。佛自脱衣以与迦葉。怜愍穷苦护持佛法。今为略说。岂能尽其苦行功德。王以百千两金施迦葉塔。即便合掌而作偈言。</p>
<p style="text-align: left">
	　　坐于山窟去除斗诤无诸忿怒</p>
<p style="text-align: left">
	　　常行<a>禅定</a>少欲知足功德最上</p>
<p style="text-align: left">
	　　我今顶礼至心归命</p>
<p style="text-align: left">
	　　复示于王婆驹罗塔。教使供养。王言。此有何德。答言。如来所记无诸衰病少欲第一。未曾教人一四句偈。王即使人持一金钱布施此塔。辅相白王。同是大德阿罗汉塔。云何独以一钱用施。答言。以其自度不能度他人。是故唯以一钱与之。塔神不受还授与王。辅相复言。实是少欲。乃至一钱犹尚不取。尊者于是复示于王阿难之塔。语王供养。王言。有何功德。答言。如来所记总持第一。执持佛法念力智慧多闻如海。义妙言说人天供养。能知佛意一切善巧功德众法之箧。王闻是语极大欢喜。以一亿两金布施此塔。大臣问言。云何诸供养中于此最胜。王言。以其总持法身之故。能令法灯至今不灭。阿难之力。譬如牛迹不受海水。佛智慧海阿难能受。以是因缘。诸供养中于此最多。王已供养诸大弟子声闻塔竟。欢喜敬礼尊者塔。合掌恭敬而说偈言。</p>
<p style="text-align: left">
	　　设百千祀方得为人我今便为</p>
<p style="text-align: left">
	　　不空受身值良福田具造人果</p>
<p style="text-align: left">
	　　以危脆财而修坚法我所起塔</p>
<p style="text-align: left">
	　　严阎浮提犹如白云庄校虚空</p>
<p style="text-align: left">
	　　我遭佛法一切清净</p>
<p style="text-align: left">
	　　说是偈已作礼而去。阿恕伽王于佛生处塔。菩提树塔。转法轮塔。般涅槃塔。虽各各施与百千两金。于菩提塔其心最重。所以者何。佛于此处成正觉故。于是已后所得珍宝。常以奉施菩提之塔。王第一夫人帝舍罗叉心自念言。王得好宝尽与菩提。曾不见与。即语真陀罗摩登伽言。汝能为我坏怨嫉不。答言若与我金。则能坏之。便许金钱。时摩登伽不解其意。谓为导彼菩提之树。即结咒索系菩提树。而欲咒杀转转干枯。王守树人来告王言。菩提之树今将欲枯。即说偈言。</p>
<p style="text-align: left">
	　　如来在此处<a>觉悟</a>诸世间</p>
<p style="text-align: left">
	　　逮得菩提道证于一切智</p>
<p style="text-align: left">
	　　此树今将坏转转欲干枯</p>
<p style="text-align: left">
	　　王闻斯语闷绝躄地。以水洒面久乃得醒。啼哭而言。我见树王犹如见佛。菩提树坏我必定死。帝舍罗叉而白王言。菩提树虽死。我亦能与大王之乐。王言。菩提之树非女人也。乃是佛得无上道处。帝舍罗叉闻是语已。心生敬悔语摩登伽言。汝今还能令菩提树生如本不。答言。若不枯尽有少<a>生气</a>能令如本。故于是乃解咒结缕。恒以千瓶乳灌。未久之间树生如故。王守树人复来告王。树还复生与本无异。王闻是语踊跃欢喜。诣菩提树观树而言。频婆娑罗王等所不能作。我于今日当作二种。云何二种。一者当造千杖宝瓶以盛香汁灌菩提树。二者当作般遮于瑟极大之会。王便即以金银琉璃作千宝瓶。满中香汤以灌于树。并众花鬘末香涂香复庄严之。王自洗浴着新净衣受持八斋。上高楼上遍观四方。诸<a>佛弟子</a>声闻之众。修<a>正见</a>者诸根寂定摧灭欲结。人天阿修罗等所应供养者。愿见怜愍。受我之请。诸乐禅定及智慧者。解脱众僧最胜真子。善逝法中之所生者。哀受我请。居住罽宾昼夜无畏。摩诃婆那离越诸圣亦垂哀愍而受我请。阿耨大池峻崄之处。及与河边诸山谷间舍利窟住者。香山住者。皆愿垂矜受我之请。王如是请已。四方来者三十万僧。十万僧者是阿罗汉。二十万僧者是须陀洹斯陀含阿那含。及清净凡夫悉皆就座。唯留上座所坐之处无敢坐者。王问上座。以何义故。坐此空处。答言。更有上座当坐此处。王复问言。更有上座大于汝耶。夜舍答言。昔佛所记师子吼中最为第一。名宾头卢跋罗豆婆阇。尊重于我。王闻此语衣毛皆竖。如迦昙花树。</p>
<p style="text-align: left">
	　　又问言。颇有得见如来者不。夜舍答言。有宾头卢阿罗汉。见佛在时。王言。可得见不。答言。正尔。当来使王见之。王欢喜而言。我得极大利益。今哀愍我第一得见宾头卢。即便合掌瞻仰而待。见宾头卢犹如半月亦如鹅王。与数千万阿罗汉等从空中来下坐上座头。三十万众皆起恭敬。王见宾头卢头白眉秀。身体相好如辟支佛。即为作礼五体投地。呜尊者足起而胡跪。说于偈言。</p>
<p style="text-align: left">
	　　如来虽灭度尊者补处生</p>
<p style="text-align: left">
	　　哀愍垂教授我当随顺行</p>
<p style="text-align: left">
	　　说此偈已。问尊者言。见如来不。答言。我见。色如金聚。面如满月。三十二相庄严其身。<a>梵音</a>深妙大悲窟宅。王又问言。于何处见。尊者言。佛与五百阿罗汉等。在王舍城夏安居时。我在其中见盛福田。在舍卫国现大神变摧外道时。庄严化佛次第上至阿迦腻吒。我于尔时亦在其中。佛在忉利天为母说法。诸天围绕。来下之时我亦在其中。至<a>僧伽</a>户沙池侧时我亦在其中。莲花<a>比丘尼</a>化作转轮圣王。具足千子礼佛足时亦在其中。苏摩伽帝满富城内请佛之时。五百罗汉各现神变至满富城。我于尔时化作宝山。宝窟中坐往满富城。佛入王舍城次行乞食。汝以土施。罗提鞠多合掌随喜。佛记汝时我亦得见。王又问言。尊者。近来在何处住。尊者答言。在香山住。复问言曰。将从几许。答言。六万。大王且止。何须多问。日时已到可与僧食。食讫当更为王具说。王言。请从尊者教。先发起我<a>念佛</a>之心。灌菩提树然后与食。王唤维那萨娑蜜多而语之言。我以十万两金施于众僧。以千宝瓶盛满香汤灌菩提树。可打揵捶称我名字用为檀越作般遮于瑟。王子驹那罗左右面立不发口言。便举手指。我倍与之。见人皆笑。王亦自笑。语罗提鞠多。汝所为也。答言。人众极多贪福者众。王复言曰。我以三十万两金奉施于僧。以三千宝瓶盛满香汤灌菩提树。时驹那罗复举四指。王语罗提鞠多。谁与我竞。罗提鞠多长跪而言。谁能敢与人帝共竞。驹那罗婴孩小儿与父戏耳。王右顾见驹那罗即语上座言。我尽库藏一切宫人并诸辅相及与我身子驹那罗等。一切施僧。请称我名般遮于瑟。布施已讫。僧为咒愿。受咒愿竟。于菩提树四边缚格。自上其上。以四千宝瓶盛满香汤灌菩提树。灌菩提树已。欲与僧食。上座夜舍言。王遇胜福田。莫生优劣心。王自行食。乃至于<a>沙弥</a>。</p>
<p style="text-align: left">
	　　时有二沙弥行和敬法。一者以麦用施于彼。彼还以麦而与此。此以饼复施于彼。彼亦用饼还与施之。此更复以欢喜丸用施于彼。彼亦还以欢喜丸而复报与。王见是已笑而言曰。如小儿戏耳。时王行食到上座头。上座问言。王见非威仪事。能不生嫌心耶。王言。不也。见二沙弥如小儿戏。上座言。大王。莫生讥嫌。此二沙弥是俱解脱阿罗汉也。王闻是语生欢喜心。而自念言。我今当施一切众僧人一张氎。时二沙弥已知王心作是思惟。今当使王倍生信敬。于是二沙弥一者具镬一者办染具。王见是已。语沙弥言。欲作何物。沙弥言。王以我故欲与众僧人一张氎。今办染具。欲以染之。王闻此语。便自念言。彼二沙弥已知我心。王大欢喜。五体投地。礼沙弥足起合掌言。我之眷属极得大利获胜福田。今尽我力而用布施。语沙弥言。以汝之故。一切众僧人与三衣。于是便造般遮于瑟以四十万两金国土宫人辅相己身子驹那罗等。尽施众僧而还归家。阿恕伽王信敬具足。起八万四千塔。作般遮于瑟竟。阎浮提内多分之一信向佛法。</p>
		

	
	

		</div></div><hr><script charset='utf-8' src='../../js/footer.js'></script></body></html>