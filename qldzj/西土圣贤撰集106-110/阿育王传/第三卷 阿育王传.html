<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 阿育王传' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 阿育王传</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 阿育王传</strong></p>
<p style="text-align: left">
	　　优波鞠多因缘第七</p>
<p style="text-align: left">
	　　佛于摩突罗国告阿难言。我百年后摩突罗国有鞠多长者之子名优波鞠多。教授禅法。<a>弟子</a>之中最为第一。虽无相好化度如我。我<a>涅槃</a>已后当大作佛事。其所<a>教化</a>阿僧祇众生皆令<a>解脱</a>。得阿<a>罗汉</a>者人使捉一四寸之筹。掷着窟里积满其中。此窟长短三十六尺广狭则有二十四尺。复告阿难言汝今见是青树林不。唯然已见。阿难此是优留慢荼山。我百年后有<a>比丘</a>名商那和修。于优留慢荼山当作僧房。而度优波鞠多。摩突罗国有二长者子。一名那罗二名拔利。于优留慢荼山当起僧房。闲豫清净能生<a>禅定</a>。房舍卧具悉皆具足。遂名那罗拔吒阿练若处。阿难白佛言。<a>世尊</a>优波鞠多所化度者多所利益。佛告阿难。优波鞠多非但今日多所化度。乃于往昔无量劫时亦多所利益。欲得闻者至心听之当为汝说。往昔优留慢荼山有五百辟支佛止住一面。五百仙人复在一面。五百猕猴亦住一面。尔时五百猕猴从住往辟支佛所。生<a>欢喜</a>心采花拾果与辟支佛。时辟支佛结加趺坐入于禅定。猕猴合掌在其下头学辟支佛结加趺坐。后辟支佛入于涅槃。猕猴过花果与都无取相。于是猕猴挽衣推排亦不动摇。知涅槃去用为懊恼。便向山一面见五百<a>婆罗门</a>。或卧棘刺或卧灰土。或翘一脚或举一手。或自倒悬或五热炙身。卧棘刺上者猕猴便收棘刺远弃。卧灰土者亦收灰土而远弃之。举一手者挽手令下。倒悬之者挽其索绝。翘一脚者挽其脚展。五热炙身者远弃其火。怪彼所作即于其前结加趺坐。五百仙人各作是言。猕猴今怪我等所作。我等试学猕猴所作。便结加趺坐思惟系念无师自悟。七觉意法自然在前。即得辟支佛。而作是念我等今得辟支佛道。皆由猕猴之所教。授具以花果供养猕猴。猕猴寿终便以香薪烧而供养。阿难。尔时猕猴者今优波鞠多是。昔为猕猴犹能利益五百仙人使得道证。佛语阿难。汝捉我衣。即便捉衣。遂即相将向罽宾国。到罽宾已佛告阿难。此地平正甚大宽广。阿难白佛言如是。世尊复告阿难我百年后有比丘名摩田地。当安<a>佛法</a>于罽宾国。此罽宾国多饶房舍卧具坐禅第一。佛从是渐进向拘尸那城。佛欲般涅槃告摩诃迦葉言。于我灭后当撰<a>法眼</a>使千年在世利益众生。迦葉答言请受尊教。佛入世俗心而作念言。释提桓因应来我所。释提桓因知佛心念即至佛所。佛语释提桓因。我灭度后当拥护善法。释提桓因白佛言。世尊唯然受教。佛亦入世俗心而作心念。四天王天应至我所。时四天王知佛心念即来佛所。佛告四天王。我涅槃后当拥护善法。唯然世尊当受圣教。佛敕摩诃迦葉释提桓因四天王等已。便至拘尸那城娑罗林中双树间宿。涅槃时至告阿难言。汝于娑罗林中北首敷置我于今日中夜当入涅槃。而说偈言。</p>
<p style="text-align: left">
	　　诸有皆回覆生老如波浪</p>
<p style="text-align: left">
	　　度死之大海舍身如弃唾</p>
<p style="text-align: left">
	　　至<a>无畏</a>涅槃死魔竭大怖</p>
<p style="text-align: left">
	　　三有海渊广解脱师能度</p>
<p style="text-align: left">
	　　说此偈已即入涅槃。如是乃至起八<a>舍利塔</a>。第九瓶塔第十灰炭塔。乃至释提桓因及四天王。以香花音乐末香涂香供养<a>舍利</a>。而作是言。佛付嘱我等法而般涅槃。从今已去当护持佛法。帝释告提头罗吒。汝当拥护东方佛法。复告毗楼勒。汝当拥护南方佛法。告毗楼博叉。汝当拥护西方佛法。告毗<a>沙门</a>天王。汝当拥护北方佛法。所以者何。未来当有三邪见王毁灭佛法。佛之所记汝当护持。佛灭度后数千亿万阿罗汉等悉入涅槃。诸天空中出大音声而作是言。诸<a>佛弟子</a>皆从佛去。法灯欲灭大闇将至。若不聚集<a>三藏</a>经书。若诸罗汉入涅槃已佛法即灭。释提桓因将四天王及诸天众。往尊者摩诃迦葉所。头面作礼而白迦葉言。尊者如来之法付嘱尊者。尊者今当聚集法眼。令诸<a>天人</a>千载之后利益众生。迦葉即时于<a>虚空</a>中打大揵捶。三千世界皆闻其声。五百罗汉即来集于拘尸那城。迦葉语阿那律言。诸罗汉中谁有不来。答言。唯有尊者骄梵波提。在尸利沙宫而未来至。迦葉问言。今此众中谁为下座。弗那答言。我是下座。尊者语言。汝当从僧<a>如法</a>教不。弗那答言。我能从顺。尊者言。善哉善哉。汝能为下座庄严众僧。今可往彼尸利天宫语骄梵波提言。迦葉等比丘僧唤汝。此间今有僧事唤于大德。弗那即往至尸利沙宫白骄梵波提言。迦葉等比丘僧今有僧事暂唤尊者。答言。长老弗那应言如来等比丘僧。何以乃言迦葉等比丘僧。佛不入涅槃耶。将非外道坏佛法也。将非恶比丘破和合僧也。弗那言。如尊者语如来已入涅槃。法桥已坏法须弥山已崩。声闻由乾陀山已坏。尊者骄梵波提言。世尊若在阎浮提者。我可往彼今已灭度。阎浮提内空旷不乐。我何故去。我今乃欲入于涅槃。遥以我心顶礼迦葉及众僧足。作是语已即入涅槃。</p>
<p style="text-align: left">
	　　于是弗那还阎浮提。到众僧前向上座言。骄梵波提不肯来下。礼上座足并诸众僧即入涅槃。致此命已而作言曰。十力大象没象子亦随没。诸罗汉等多有随佛而涅槃者。摩诃迦葉作是制言。未集法藏不听比丘入于涅槃。乃集五百诸阿罗汉。皆共和合欲集法藏。又语阿难。长老汝是佛弟子多闻总持有大智慧。常随从佛有清净行知见具足。最后法中利安众僧佛所赞叹。尊者迦葉告诸比丘。佛般涅槃众人云集此处妨闹我等。宜向闲静之处撰集经法。于是乃与五百罗汉向王舍城。尊者阿难将弟子婆阇弗哆游行婆利阇聚落。时彼聚落四部之众闻佛涅槃。皆生悲苦闷绝懊恼。阿难见已生哀愍心升师子座。为<a>说法</a>要解喻其意。时有弟子婆阇弗哆观其和尚尊者阿难。犹是学人未得罗汉。即向阿难而说偈言。</p>
<p style="text-align: left">
	　　安静树下坐寂灭证涅槃</p>
<p style="text-align: left">
	　　瞿昙应入定莫修放逸行</p>
<p style="text-align: left">
	　　不久得寂灭涅槃清净法</p>
<p style="text-align: left">
	　　婆阇弗哆说如此偈<a>觉悟</a>阿难。阿难闻已竟夜经行坐禅念定。于后夜初右胁着地。头未到枕豁尔意解得阿罗汉。即向王舍城。尊者摩诃迦葉亦将五百罗汉到王舍城。阿阇世王韦提希子。闻迦葉将五百罗汉在王舍城。庄严城池修治道路出城往迎。王先获得无根信故见世尊时自投象下。今见尊者摩诃迦葉亦投象下。尊者以<a>神通</a>力接令无患。即语王言。如来神足捷疾不似声闻。声闻极用功夫方得神足。自今已往若见我等莫投象下如见佛。时王言唯然受教。时阿阇世王五体投地顶礼尊者足合掌而言。如来涅槃我不得见。尊者涅槃必使我见。答言尔。许可王已即告王言。我今欲集如来法眼。唯愿大王为我檀越。王言愿诸比丘终身受我房舍卧具病瘦医药衣服饮食。尊者迦葉即便印可。往至竹林作是念言。此中多饶房舍多诸比丘或能妨闹。毕钵罗窟房舍卧具不多不少。当于彼中撰集法眼。于是迦葉即共五百罗汉至毕钵罗窟。敷卧具坐而作是言。未来比丘少忆念力。我等于日前集法句偈。于其食后当集法眼。时诸比丘五百罗汉等悉皆已集而作是言。我等先集何法。尊者迦葉答言先集修多罗。诸比丘言今此众中谁可使集修多罗者。迦葉言。阿难多闻第一。诸修多罗藏阿难尽持。我等今共问于阿难而修集之。即告阿难言。阿难法眼者是佛所出。诸多闻者去世已尽。守法藏者唯汝一人。今当集法汝可说之。阿难言如尊者语。即上座前观察众心而说偈言。</p>
<p style="text-align: left">
	　　比丘所行道离佛不庄严</p>
<p style="text-align: left">
	　　如似虚空中众星之无月</p>
<p style="text-align: left">
	　　众僧中无佛丑陋亦如是</p>
<p style="text-align: left">
	　　说是偈已礼上座足即升高座心自念言。有修多罗从佛闻者。有修多罗从声闻闻者。尊者迦葉即便问言。佛于何处最初说修多罗。阿难答言。如是我闻一时佛住波罗奈<a>鹿野苑</a>中古仙住处。为五比丘三转法轮。此苦圣谛如是广说。尊者骄陈如便作是念。昔本佛为我说如是法。今阿难说与本无异。即从座起在地而坐说是偈言。</p>
<p style="text-align: left">
	　　咄哉诸有苦回动如水月</p>
<p style="text-align: left">
	　　不坚如<a>芭蕉</a>譬如幻影响</p>
<p style="text-align: left">
	　　如来大雄猛功德尽<a>三界</a></p>
<p style="text-align: left">
	　　犹为无常风漂流而不住</p>
<p style="text-align: left">
	　　五百罗汉闻是偈已皆从座起在地而坐。尊者摩诃迦葉告诸比丘。阿难所说为是实不。皆答言如是。阿难如是乃至广说修多罗藏。尊者迦葉心复念言。今当使谁说于毗尼。又念尊者优波离佛说持律最为第一。一切毗尼皆从佛受。当问忧波离撰集毗尼。摩诃迦葉即语优波离。汝诵毗尼今欲撰集汝可说之。忧波离答言尔。迦葉问言佛于何处说最初戒。答言在毗舍离国因须达迦兰陀子制于初戒。如是第二第三乃至广集毗尼藏。尊者迦葉作是念。我今当自诵摩得勒伽藏。即告诸比丘。摩得勒伽藏者。所谓四念处四正勤四如意足五根五力七觉八圣道分四难行道四易行道无诤三昧愿智三昧增一之法百八烦恼世论记结使记业记定慧等记。诸长老此名摩得罗藏。集法藏讫尊者迦葉而说偈言。</p>
<p style="text-align: left">
	　　以此尊法轮济诸群生类</p>
<p style="text-align: left">
	　　十力尊所说皆当勤奉行</p>
<p style="text-align: left">
	　　此法是明灯坏破诸黑闇</p>
<p style="text-align: left">
	　　无明之障翳摄心莫放逸</p>
<p style="text-align: left">
	　　尊者阿难作念言。佛临涅槃时作是语。若放舍细微戒僧得安乐。我今当向僧说是语。尊者阿难向上座头合掌说言。我亲从佛闻于是言。若舍细微戒僧得安乐住。尊者迦葉告阿难言。何者是细微戒汝问佛不。答言不问。迦葉语言。汝不问此事犯突吉罗罪。阿难答言。我本不以无惭愧故而不问也。我以忧恼故不问耳。又复告言。汝更有过。佛临涅槃时从汝索水而汝不与。汝亦是犯突吉罗罪。阿难答言。我实不以无惭愧故而不取水。直以尔时有五百两车新入水过使水扰浊是以不取。又复告言。汝亦曾以足蹑如来金色衣上亦是汝罪。阿难答言。我实不以无惭愧心更无比丘共捉此衣。迦葉言。若无人共捉。何不仰掷空中。若掷空中诸天自当取之。汝更有过。如来为汝说言。若比丘善修四如意足者则能住寿一劫半劫。如意足中我最善修如是三说。汝时默然而不请佛久住于世。此亦是汝犯突吉罗罪。阿难答言。我非无惭愧。尔时恶魔蔽我心都不觉知。又复告言。汝更有过。汝以如来阴马之藏示诸女人亦是汝罪。阿难答言。我不无惭愧故示诸女人。所以示者欲使女人厌患女身求男子身。又复告言。汝更有过。汝昔殷勤劝请如来度诸女人令使<a>出家</a>亦是汝过。阿难答言。我实不以无惭愧故强劝如来。所以劝者我闻过去诸佛皆有四部众是故劝请。尊者迦葉使阿难作六突吉罗忏悔讫告诸比丘言。我等不应舍微细戒。何以故。诸比丘当言七灭诤是细微戒。复有比丘当言众<a>学法</a>是细微戒。复有比丘当言四波罗提提舍尼法是微细戒。复有比丘当言波夜提是细微戒。若舍此细微戒。诸比丘当言舍二不定法十三事。乃至四事一切皆舍。诸外道若闻当言瞿昙沙门所有之法如似于烟。随佛在时修持诸戒。佛涅槃后诸比丘等欲持者持。欲舍者舍。尊者迦葉告诸比丘言。佛作是语我所制者皆制之。我所不制者慎莫制也。如我所制不增不减。诸比丘等当奉禁戒使善法增长。不善法者当令永灭。以是义故佛所制戒皆应护持。若如是者法得久住。</p>
<p style="text-align: left">
	　　摩诃迦葉涅槃因缘第八</p>
<p style="text-align: left">
	　　尊者迦葉集修多罗及阿毗昙毗尼已讫。入愿智三昧观所集法藏无阙少不。思惟已讫知无阙少。五百罗汉亦入愿智如是观察。迦葉自念。如来是我大善知识当报佛恩。报佛恩者所谓佛所欲作我已作讫。以法<a>饶益</a>同梵<a>行者</a>。为诸众生作大利益。示未来众生作大悲想。欲使大法流布不绝。为无惭愧者作摈羯磨。为惭愧者作安乐行。如是报恩皆悉已竟。重作思惟。我极年迈身为老坏臭烂之身甚可厌恶。涅槃时到。尊者迦葉以法付嘱阿难而作是言。长老阿难。佛以法藏付嘱于我。我今欲入涅槃以法付汝。汝善守护。阿难合掌答尊者言。唯然受教。时王舍城有一长者生一男儿。合衣而出衣名商那。即名此儿为商那和修。以渐长大将入大海。迦葉语阿难言。商那和修发意入海得宝来还欲作般遮于瑟。若作会已汝度令出家以法付嘱。迦葉付嘱阿难佛法已作是思惟。我今应当至于大悲难行苦行婆伽婆善知识无量净善功德之所熏修真妙舍利所在之处。皆自往至<a>礼拜</a>恭敬仰飞至四塔所极上恭敬礼拜已。复更往八大舍利塔所礼拜供养。如大雁王飞至大海莎竭罗宫敬<a>礼佛</a>牙。敬礼佛牙已向于天上。如金翅鸟屈申臂顷至忉利天。时释提桓因与诸天众礼拜供养尊者迦葉已。释提桓因观察摩诃迦葉而作是言。尊者今来欲供养舍利而入涅槃故来至此。迦葉答言。我今欲来敬礼如来牙礼如来发如来天冠如来钵。今者是我最后供养。时释提桓因及诸天等闻最后语。低头悲惨忧愁苦恼。释提桓因自取佛牙恭敬授与尊者迦葉。尊者迦葉举着额上。以牛头旃檀曼陀罗花供养佛牙。供养已语诸天众慎莫放逸。作是语已从彼天没还王舍城。时尊者阿难受付嘱已。恒常随逐未曾舍离。畏入涅槃或不睹见是故随逐。尊者迦葉语阿难言。汝独入王舍城乞食。我亦欲独入王舍城乞食。尊者阿难于中前着衣持钵入王舍城。乞食以三种善事。一以真善色貌。二以多闻总持真善说法能令听者无有厌足。三以阿难之名真善利益。尊者摩诃迦葉亦中前着衣持钵入城乞食。作是念阿阇世王本与我有要。若涅槃时必当语我。我今当往即到阿阇世王门中。语守门人言。为我白王。摩诃迦葉今在门外欲见于王。守门人言王今眠睡。尊者复言可觉语之。守门人言王甚难恶不敢觉之。后<a>自觉</a>时我当白语。尊者复言。今若觉者好为我语。摩诃迦葉欲入涅槃故来相语。</p>
<p style="text-align: left">
	　　于是尊者迦葉至鸡脚山三岳中坐草敷上。加趺而坐作是念言。我今此身着佛所与粪扫衣。自持己钵乃至<a>弥勒</a>令不朽坏。使弥勒弟子皆见我身而生厌恶。尊者迦葉作是念言。若阿阇世王不见我身。沸血当从面出命不存济。尊者迦葉已舍命行唯留少寿。即时大地六种震动。尊者迦葉将欲入定作是念言。若阿难阿阇世王来时。山当为开令其得入。若还去时山复还合。释提桓因将数万诸天。以天曼陀罗花天末香。供养尊者摩诃迦葉舍利礼拜供养已。山即自合覆尊者身。释提桓因见尊者迦葉放舍身命心中恼热。如来涅槃苦恼少息。今日尊者迦葉入于涅槃将复重苦。毕钵罗窟神闻尊者涅槃作如是言。今日此窟即便空旷。摩竭国界悉皆空寂。里巷穷酸苦厄羸劣贫贱之者彼恒悲愍为作利益。今彼诸苦厄之众失于覆护。从今已去遂当贫穷乏于善法。今日法岳崩坏法船已没。法树已摧法海枯竭。今日诸魔得大欢喜一切天人哀摧悲泣。语已即还天上。尊者阿难乞食已讫。深自思惟诸行无常。时阿阇世王梦大梁折坏觉已心生惊怖。守门者来白王言。向者摩诃迦葉故来白王欲入涅槃。王闻是语闷绝躄地。以水洒面小得醒悟。于是王即诣竹园礼阿难足白言。尊者迦葉今日欲入涅槃。阿难答言已入涅槃。王复问言示我尊者身处我欲供养。于是阿难将王向鸡足山。王既至已山自开张。王与阿难即见尊者。天曼陀罗花天末香牛头栴檀覆其身上。阿阇世王即举两手举身投地。从地起已索栴檀薪。阿难问言欲作何等。答言欲烧尊者。阿难言。尊者摩诃迦葉以定住身。待于弥勒不可得烧。弥勒出时当将徒众九十六亿至此山上见于迦葉。尔时众中皆作是念。声闻身小彼佛亦然皆生轻想。摩诃迦葉踊身虚空作十八变变身为大。即时弥勒从迦葉取释迦文佛<a>僧伽</a>梨。当摩诃迦葉现神变时。九十六亿沙门见其身小<a>道德</a>光备神通如是。深自惭愧憍慢心息皆成罗汉。阿阇世王设供养已即便还去。阿难亦去。二人去后山自还合。阿阇世王合掌白尊者阿难言。如来涅槃我不得见。尊者迦葉入于涅槃我亦不见。若尊者入涅槃时必使我令见。阿难答言尔。</p>
<p style="text-align: left">
	　　至后商那和修安隐得还安置珍宝而向竹林。时尊者阿难在精舍门前经行。商那和修直向阿难所。礼阿难足在一面立作是言。我本发意入海期安隐还当为佛及僧作般遮于瑟。今佛在何所。尊者答言佛已入涅槃。即时闷绝躄地以水洒面还得醒悟。又问尊者<a>舍利弗</a>目揵连摩诃迦葉为何所在。答言尽入涅槃。商那和修白阿难言。大德我欲作般遮于瑟。尊者答言可随意作。乃作般遮于瑟讫。阿难语言。汝已作财施今可作法施。问言。尊者欲使我作何等法施。尊者答言于佛法中出家是名法施。商那和修答言尔。阿难即度令使出家为受具足。乃至为作白四羯摩。商那和修言。我本生时着商那衣。我今尽形受持此衣。即得总持阿难所持八万四千法藏。悉能受持得阿罗汉。三明六通具知三藏。</p>
<p style="text-align: left">
	　　尊者阿难在竹园中闻一比丘诵法句偈言。若人生百岁。不见水鹄鹳。不如生一日。得见水鹄鹳。尊者阿难在傍边过已语言子。佛不作是说。佛所说者。若人生百岁。不解生灭法。不如生一日。得解生灭法。阿难语言子。有二种人谤佛。何等为二。一者多闻不解义理。空无果报。二者颠倒解义。是名为毒。若解正义得涅槃果。彼比丘往至和尚所而白师言。尊者阿难道此偈非是佛语。彼比丘和尚言。尊者阿难老朽忘误。汝但如前读诵。阿难还来闻读此偈如前不异。阿难语言子。我不语汝佛不作是说耶。比丘答言。我和尚言阿难年已老耄不忆此语。汝但如本读。阿难思惟言我躬自为说终不信受。阿难入定观颇有比丘能使此比丘改是语不。亦复无有能使改者。舍利弗目揵连摩诃迦葉皆入涅槃。我今当向谁说如此事。我亦当入于涅槃。佛之法眼足千年住。我今但当涅槃。我同学善伴久已过去。今日亲厚莫过身念处。尊者阿难语商那和修。佛以法付嘱尊者迦葉。迦葉以法付嘱于我。我今欲入涅槃。汝当拥护佛法。摩突罗国有优留曼荼山。当于彼立塔寺。时有长者兄弟二人。一名那罗。二名拔利。佛说此二檀越。当于此优留曼荼山造僧房阿练若处。摩突罗国有长者名鞠多。当生一子名优波鞠多。汝好度使出家。佛记此人我百年后当大作佛事。</p>
<p style="text-align: left">
	　　商那和修答言唯然受教。尊者阿难付嘱商那和修佛法已。于晨朝着衣持钵入城乞食而生念言。阿阇世王与我有要。我今当往辞阿阇世王。即到阿阇世王门。语守门者言。汝往白王。阿难今在门外欲得见王。时守门人见王眠睡。还白尊者阿难言王今睡眠。阿难语言。汝往觉之。答阿难言。王甚性恶我不敢觉。又复语言。王若觉时可白王言。阿难今者欲入涅槃故来语王。尊者阿难乞食食讫思惟。我若于王舍城入于涅槃。阿阇世王与毗舍离常不相能。阿阇世王以我舍利不与毗舍离。我若毗舍离入涅槃者。毗舍离人以我舍利亦不与阿阇世王。二国共诤于理不可。我今于恒河中当入涅槃。尊者阿难往诣恒河所。阿阇世王梦见为王捉盖之人折于盖茎。王梦见已恐怖即觉。守门者言。向者阿难故来辞王欲入涅槃。王闻此语闷绝躄地。以水洒面还得醒悟。王醒悟已问言。阿难去可近远。欲在何边入于涅槃。时竹园神来语王言。阿难向毗舍离入般涅槃。王闻此已即集四兵往诣恒河。毗舍离神语毗舍离人。尊者阿难向此涅槃。毗舍离人闻神语已。即集四兵往趣恒河。既至河已。尊者阿难乘船在于恒河中流。阿阇世王见尊者时头面礼足合掌而言。如来三界明灯已弃我去。汝是我明灯是我归依。愿见哀愍莫见弃舍入于涅槃。毗舍离人礼尊者阿难足合掌而言。唯愿尊者在毗舍离入般涅槃。尊者阿难欲入涅槃。即时大地六种震动。时雪山中五百仙人皆具五通而作是念。今此大地以何因缘六种震动。观见阿难欲入涅槃。是以大地六种震动。彼仙人中有一导首。将五百仙人翼从而来至阿难所。敬礼其足合掌而言听我出家。阿难心念言。我诸贤圣弟子今当来至。作是念已五百罗汉自然来至。尊者阿难化彼河水变成金地。乃至五百仙人出家皆得罗汉。是诸仙人在恒河中<a>受戒</a>故。即名为摩田提。所作已办得阿罗汉。礼阿难足合掌而言。佛最后弟子须拔陀先佛涅槃。我今亦是阿难最后弟子欲入涅槃。不忍见于和尚涅槃。尊者阿难语言。世尊以法付嘱于我而入涅槃。我今亦付嘱汝之佛法而入涅槃。汝等当于罽宾国中竖立佛法。佛记我涅槃后当有摩田提比丘当持佛法在罽宾国。尊者阿难以法付嘱摩田提比丘已。踊身虚空作十八变令诸檀越作喜乐心已。入风奋迅三昧分身为四分。一分向忉利天与释提桓因。一分至大海中与莎竭罗龙王。一分与阿阇世王。一分与毗舍离诸梨车等。如是四处各皆起塔供养舍利。</p>
<p style="text-align: left">
	　　摩田提因缘第九</p>
<p style="text-align: left">
	　　摩田提作是念言。和尚阿难付嘱我佛法。使我以法安置罽宾国。时罽宾国有一大龙先在彼住。摩田提即向罽宾国结跏趺坐作是念。若不恼触龙此龙终不可降。即时入定令罽宾国六种震动。龙嗔恚而起放雷电霹雳雨大雹雨。尊者摩田提入慈心三昧。乃至不能动衣一角况能动身。化彼雷雹霹雳及以大雨。作钵头摩花拘物头花分陀利华优钵罗花。龙复雨剑轮刀槊种种器仗。摩田提复化作七宝。复雨大树复雨大石山。摩田提化彼树山为饮食衣被。复注大雨七日七夜。尊者接雨着大海中。又口中出火欲烧尊者。尊者变火为真珠。彼复化作数千龙身。尊者化作数千金翅鸟。龙见金翅鸟恐怖走来至尊者所问言。尊者欲何所为。答言可受三自归。龙复问言欲作何事。尊者答言与我此处。龙言不与。尊者复语龙言。佛临涅槃时记此国当作安隐坐禅之处。龙问言是佛所记耶。答言是佛所记。龙问言欲得几许地。答言欲得一坐处。摩田提即时现身满罽宾国跏趺而坐。龙问言用尔许地为。答言我今有诸伴党。即复问言有几伴党。答言有五百罗汉。龙言若减一人还归我土。尊者入定观于佛法随几时住世。此阿罗汉常能满足五百不耶。观必常有五百不减。答言尔。龙言与之。尊者将无量人来入此国。自安村落城邑。摩田提将人飞向香山中欲取郁金种来至罽宾住之。时香山龙嗔恚护之。龙复问言须几时种耶。答言随有佛法时。问曰佛法几时。答言佛法千岁。龙言随有佛法时与汝郁金。摩田提作是念。我和尚约敕我以佛法着罽宾国广作佛事。我已作竟今涅槃时到。即踊身虚空作十八变。使诸檀越得欢喜心而大饶益同梵行者。譬如以水灭火入于涅槃。以栴檀薪烧讫收骨起塔。</p>
		

	
	

		</div></div><hr><script charset='utf-8' src='../../js/footer.js'></script></body></html>