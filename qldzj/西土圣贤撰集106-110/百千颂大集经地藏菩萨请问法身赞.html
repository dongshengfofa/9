<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，百千颂大集经地藏菩萨请问法身赞' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>百千颂大集经地藏菩萨请问法身赞</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>百千颂大集经<a>地藏菩萨</a>请问法身赞</strong></p>
<p style="text-align: left">　　归命礼法身住于诸有情</p>
<p style="text-align: left">　　彼由不遍知轮回于三有</p>
<p style="text-align: left">　　其性即<a>生死</a>净时亦复然</p>
<p style="text-align: left">　　清净是<a>涅槃</a>亦即是法身</p>
<p style="text-align: left">　　譬如乳相杂醍醐不可得</p>
<p style="text-align: left">　　如烦恼相杂法界不可见</p>
<p style="text-align: left">　　譬如净乳已酥精妙无垢</p>
<p style="text-align: left">　　如净其烦恼法界极清净</p>
<p style="text-align: left">　　如灯在其瓶光耀无所有</p>
<p style="text-align: left">　　如在烦恼瓶法界不照耀</p>
<p style="text-align: left">　　彼彼令一边其瓶若得穴</p>
<p style="text-align: left">　　由彼彼一边光明而外出</p>
<p style="text-align: left">　　以三摩地杵破坏烦恼瓶</p>
<p style="text-align: left">　　遍满于<a>虚空</a>普遍光照耀</p>
<p style="text-align: left">　　法界亦不生亦不曾坏灭</p>
<p style="text-align: left">　　一切时不染初中常无垢</p>
<p style="text-align: left">　　譬如吠琉璃常时极光明</p>
<p style="text-align: left">　　石藏以覆蔽彼光不照耀</p>
<p style="text-align: left">　　如是烦恼覆法界妙清净</p>
<p style="text-align: left">　　不照于生死于涅槃光明</p>
<p style="text-align: left">　　有性若有功则见于真金</p>
<p style="text-align: left">　　无性若有功困而无所获</p>
<p style="text-align: left">　　如糠覆其上不名为<a>粳米</a></p>
<p style="text-align: left">　　烦恼覆其上亦不名为佛</p>
<p style="text-align: left">　　若得离于糠显现于粳米</p>
<p style="text-align: left">　　远离于烦恼法身得显现</p>
<p style="text-align: left">　　<a>世间</a>作譬喻<a>芭蕉</a>无坚实</p>
<p style="text-align: left">　　而有贞实果食味如<a>甘露</a></p>
<p style="text-align: left">　　如无实生死<a>流转</a>烦恼海</p>
<p style="text-align: left">　　其果即佛体甘露施有施</p>
<p style="text-align: left">　　如是于诸种相似生其果</p>
<p style="text-align: left">　　无种亦无果智者必不信</p>
<p style="text-align: left">　　种子则其性诸法之所依</p>
<p style="text-align: left">　　次第若能净获得成佛位</p>
<p style="text-align: left">　　日月常无垢以五种覆蔽</p>
<p style="text-align: left">　　云雾与烟等罗睺手及尘</p>
<p style="text-align: left">　　如是心光明覆蔽以五垢</p>
<p style="text-align: left">　　贪爱嗔恚眠掉举与疑惑</p>
<p style="text-align: left">　　如火洗其衣种种垢不净</p>
<p style="text-align: left">　　若掷于火中烧垢不烧衣</p>
<p style="text-align: left">　　空类诸契经所有如来说</p>
<p style="text-align: left">　　一切断烦恼不曾坏其性</p>
<p style="text-align: left">　　譬如地下水<a>常住</a>而清净</p>
<p style="text-align: left">　　智隐于烦恼清净亦复然</p>
<p style="text-align: left">　　法界亦非我非女亦非男</p>
<p style="text-align: left">　　远离一切执云何分别我</p>
<p style="text-align: left">　　诸法无所著女男不可得</p>
<p style="text-align: left">　　贪盲调伏故示现男女相</p>
<p style="text-align: left">　　无常苦空性心净虑有三</p>
<p style="text-align: left">　　最胜心净虑诸法无自性</p>
<p style="text-align: left">　　如胞胎孕子有之而不现</p>
<p style="text-align: left">　　如烦恼所覆法实不可见</p>
<p style="text-align: left">　　分别有四种所生大造者</p>
<p style="text-align: left">　　分别我我所名想及境界</p>
<p style="text-align: left">　　一切佛大愿无所有无相</p>
<p style="text-align: left">　　<a>自觉</a>相应故诸佛常法性</p>
<p style="text-align: left">　　如言兔有角分别而非有</p>
<p style="text-align: left">　　如是一切法分别不可得</p>
<p style="text-align: left">　　分析如微尘分别不可得</p>
<p style="text-align: left">　　如初后亦尔智云何分别</p>
<p style="text-align: left">　　如是和合生和合亦灭坏</p>
<p style="text-align: left">　　一法自不生云何愚分别</p>
<p style="text-align: left">　　兔牛二角喻此名遍计相</p>
<p style="text-align: left">　　依住于中道如善逝法性</p>
<p style="text-align: left">　　如月及星宿现于清水器</p>
<p style="text-align: left">　　影像而显现如是圆成相</p>
<p style="text-align: left">　　初中亦为善常恒不欺诳</p>
<p style="text-align: left">　　彼无五种我云何我分别</p>
<p style="text-align: left">　　譬如热时水故名为热水</p>
<p style="text-align: left">　　是则其冷时则名为冷水</p>
<p style="text-align: left">　　覆蔽烦恼网是则名为心</p>
<p style="text-align: left">　　若离其烦恼则名为等觉</p>
<p style="text-align: left">　　眼识缘于色影像极清净</p>
<p style="text-align: left">　　不生亦不灭法界无形相</p>
<p style="text-align: left">　　耳识缘于声清净识三种</p>
<p style="text-align: left">　　以自分别闻法界无形相</p>
<p style="text-align: left">　　鼻依香而嗅无色亦无形</p>
<p style="text-align: left">　　鼻识是真<a>如法</a>界应分别</p>
<p style="text-align: left">　　舌界自性空味界性远离</p>
<p style="text-align: left">　　无依亦无识法界自性故</p>
<p style="text-align: left">　　清净身自性所触和合相</p>
<p style="text-align: left">　　远离于所缘我说为法界</p>
<p style="text-align: left">　　诸法意为最离能所分别</p>
<p style="text-align: left">　　法界无自性法界而分别</p>
<p style="text-align: left">　　能见闻而嗅是味及所触</p>
<p style="text-align: left">　　瑜伽法是知如是圆成相</p>
<p style="text-align: left">　　眼耳及与鼻舌身及末那</p>
<p style="text-align: left">　　六处皆清净如是彼之相</p>
<p style="text-align: left">　　心见有二种世间出世间</p>
<p style="text-align: left">　　<a>我执</a>为流转自觉是真如</p>
<p style="text-align: left">　　无尽是涅槃若尽贪及痴</p>
<p style="text-align: left">　　觉彼是佛体有情归依处</p>
<p style="text-align: left">　　一切于此身有智及无智</p>
<p style="text-align: left">　　系缚自分别由悟得<a>解脱</a></p>
<p style="text-align: left">　　菩提不远近不来亦不去</p>
<p style="text-align: left">　　坏灭及显现于此烦恼网</p>
<p style="text-align: left">　　说于众契经住于自思惟</p>
<p style="text-align: left">　　照以智慧灯即得最胜寂</p>
<p style="text-align: left">　　菩提不远想亦无邻近想</p>
<p style="text-align: left">　　是六境影像皆由如是知</p>
<p style="text-align: left">　　如水与乳合同在于一器</p>
<p style="text-align: left">　　鹅饮尽其乳其水如常在</p>
<p style="text-align: left">　　如是烦恼杂智在于一器</p>
<p style="text-align: left">　　瑜伽者饮智弃舍于烦恼</p>
<p style="text-align: left">　　如是我我执乃至所取执</p>
<p style="text-align: left">　　若见二<a>无我</a>有种而灭坏</p>
<p style="text-align: left">　　是佛般涅槃常恒净无垢</p>
<p style="text-align: left">　　愚夫二分别无二瑜伽句</p>
<p style="text-align: left">　　种种难行施以戒摄有情</p>
<p style="text-align: left">　　一切损忍辱界增此为三</p>
<p style="text-align: left">　　于诸法精进静虑心加行</p>
<p style="text-align: left">　　常习于智慧复得菩提增</p>
<p style="text-align: left">　　方便共为慧以愿皆清净</p>
<p style="text-align: left">　　以力妙坚智界增为四种</p>
<p style="text-align: left">　　不应礼<a>菩萨</a>此为甚恶说</p>
<p style="text-align: left">　　不亲于菩萨不生其法身</p>
<p style="text-align: left">　　增于<a>甘蔗</a>种欲食于石蜜</p>
<p style="text-align: left">　　若坏甘蔗种无由石蜜生</p>
<p style="text-align: left">　　若护甘蔗种三种而可得</p>
<p style="text-align: left">　　糖半糖石蜜于中必得生</p>
<p style="text-align: left">　　若护菩提心三种而可得</p>
<p style="text-align: left">　　<a>罗汉</a>缘觉佛于中必得生</p>
<p style="text-align: left">　　如护于稻芽农夫必当护</p>
<p style="text-align: left">　　如初胜解行如来必作护</p>
<p style="text-align: left">　　如白十五日而见月轮形</p>
<p style="text-align: left">　　如是胜解行影现佛形相</p>
<p style="text-align: left">　　如是初月轮<a>刹那</a>刹那增</p>
<p style="text-align: left">　　如是入地者念念见增益</p>
<p style="text-align: left">　　如白十五日月轮得<a>圆满</a></p>
<p style="text-align: left">　　如是究竟地法身而得生</p>
<p style="text-align: left">　　胜解彼坚固常当于<a>佛法</a></p>
<p style="text-align: left">　　能发如是心得为不退转</p>
<p style="text-align: left">　　染依得转依得受为净依</p>
<p style="text-align: left">　　由分得<a>觉悟</a>名为极喜地</p>
<p style="text-align: left">　　常时于染污欲等种种垢</p>
<p style="text-align: left">　　无垢得清净名为离垢地</p>
<p style="text-align: left">　　灭坏烦恼网照耀得离垢</p>
<p style="text-align: left">　　无量之暗瞑离名发光地</p>
<p style="text-align: left">　　清净常光明远离世吉祥</p>
<p style="text-align: left">　　围绕智慧焰名为焰慧地</p>
<p style="text-align: left">　　一切明工技种种静虑饰</p>
<p style="text-align: left">　　难胜于烦恼得胜难胜地</p>
<p style="text-align: left">　　于三种菩提摄受令成就</p>
<p style="text-align: left">　　生灭于甚深名为现前地</p>
<p style="text-align: left">　　游戏于光网遍以帝释严</p>
<p style="text-align: left">　　超越欲暴流名为远行地</p>
<p style="text-align: left">　　一切佛加持预入于智海</p>
<p style="text-align: left">　　<a>自在</a>无功用不动于魔使</p>
<p style="text-align: left">　　于诸无碍解瑜伽到<a>彼岸</a></p>
<p style="text-align: left">　　于<a>说法</a>谈论名为善慧地</p>
<p style="text-align: left">　　身以智所成如虚空无垢</p>
<p style="text-align: left">　　诸佛皆所持普遍如法云</p>
<p style="text-align: left">　　佛法之所依行果皆所持</p>
<p style="text-align: left">　　所依皆得转故名为法身</p>
<p style="text-align: left">　　离不思议熏及离流转习</p>
<p style="text-align: left">　　如汝思思者云何而得知</p>
<p style="text-align: left">　　超过诸语境一切根非境</p>
<p style="text-align: left">　　<a>意识</a>所取者如所有我体</p>
<p style="text-align: left">　　次第而积集佛子大名称</p>
<p style="text-align: left">　　皆以法云智微细见法性</p>
<p style="text-align: left">　　尔时洗濯心超渡生死海</p>
<p style="text-align: left">　　彼以大莲花安立为大座</p>
<p style="text-align: left">　　无量宝叶光宝光明为台</p>
<p style="text-align: left">　　无量亿莲花普遍为眷属</p>
<p style="text-align: left">　　先以十种力以<a>无畏</a>四种</p>
<p style="text-align: left">　　余佛不共法大自在而坐</p>
<p style="text-align: left">　　一切善皆集福智以资粮</p>
<p style="text-align: left">　　圆月在星宿遍满而围绕</p>
<p style="text-align: left">　　则以佛日手以宝光无垢</p>
<p style="text-align: left">　　灌顶于长子普遍皆令灌</p>
<p style="text-align: left">　　彼住大瑜伽皆见以天眼</p>
<p style="text-align: left">　　无明搅扰世恶习苦怖畏</p>
<p style="text-align: left">　　状如金光色从彼瑜伽光</p>
<p style="text-align: left">　　彼无知所覆得开无明门</p>
<p style="text-align: left">　　以福智感招彼获无执定</p>
<p style="text-align: left">　　<a>随缘</a>而圆寂心得皆变化</p>
<p style="text-align: left">　　诸法无自性自性于境界</p>
<p style="text-align: left">　　菩萨王妙见法身妙无垢</p>
<p style="text-align: left">　　皆以无垢身安住于智海</p>
<p style="text-align: left">　　即作众生利如巧摩尼珠</p>
<p style="text-align: left">　　一切瑜伽者大瑜伽自在</p>
<p style="text-align: left">　　佛影皆变化遍满而流出</p>
<p style="text-align: left">　　或有八臂者三目炽盛身</p>
<p style="text-align: left">　　彼皆瑜伽王普遍而流出</p>
<p style="text-align: left">　　皆以慈悲手胜喜执持弓</p>
<p style="text-align: left">　　射以般若箭皆断细无明</p>
<p style="text-align: left">　　以大力升进执持智慧棒</p>
<p style="text-align: left">　　一切无明[穀-禾+卵]普遍皆碎坏</p>
<p style="text-align: left">　　强力诸有情金刚炽盛身</p>
<p style="text-align: left">　　调伏有情故则为金刚手</p>
<p style="text-align: left">　　自为作业者示现种种果</p>
<p style="text-align: left">　　教诫如教理变为平等王</p>
<p style="text-align: left">　　饥渴猛炽身能施诸饮食</p>
<p style="text-align: left">　　常患诸疾者则为善医王</p>
<p style="text-align: left">　　魔王于营从魔女于庄严</p>
<p style="text-align: left">　　菩萨作亲友能施菩提场</p>
<p style="text-align: left">　　由如日月形彼光皆悦意</p>
<p style="text-align: left">　　流出如电光照曜俱胝刹</p>
<p style="text-align: left">　　由以一灯故遍照皆得然</p>
<p style="text-align: left">　　若一灯灭尽一切皆随尽</p>
<p style="text-align: left">　　如是异熟佛示现种种光</p>
<p style="text-align: left">　　一化现涅槃余佛示归寂</p>
<p style="text-align: left">　　一亦无灭度日光岂作暗</p>
<p style="text-align: left">　　常现于出没示现刹土海</p>
<p style="text-align: left">　　于无智暗世能净智慧眼</p>
<p style="text-align: left">　　往于俱胝刹矜愍化有情</p>
<p style="text-align: left">　　彼皆不疲倦由彼大慈甲</p>
<p style="text-align: left">　　一切于神足瑜伽皆彼岸</p>
<p style="text-align: left">　　皆观时非时令彼得流转</p>
<p style="text-align: left">　　刚强于谄曲暂时而弃舍</p>
<p style="text-align: left">　　无量调有情顿作令清净</p>
<p style="text-align: left">　　无量佛变化顿时得暂变</p>
<p style="text-align: left">　　于<a>三界</a>海中而掷调伏网</p>
<p style="text-align: left">　　舒展妙法网普遍令成熟</p>
<p style="text-align: left">　　则以调伏网普遍令成熟</p>
<p style="text-align: left">　　普遍令举出于中漂流者</p>
<p style="text-align: left">　　则如千有情普遍令度已</p>
<p style="text-align: left">　　度已令觉悟妙法不生疑</p>
<p style="text-align: left">　　<a>世尊</a>妙法铃普遍令得闻</p>
<p style="text-align: left">　　由此振声故除落烦恼尘</p>
<p style="text-align: left">　　增上无明人令净于一时</p>
<p style="text-align: left">　　以日光明威破坏众翳瞙</p>
<p style="text-align: left">　　随从暗烦恼及余罪身者</p>
<p style="text-align: left">　　令彼作利益积渐令清净</p>
<p style="text-align: left">　　彼彼人现化安住如水月</p>
<p style="text-align: left">　　烦恼搅扰心不见于如来</p>
<p style="text-align: left">　　如饿鬼于海普遍见枯竭</p>
<p style="text-align: left">　　如是少福者无佛作分别</p>
<p style="text-align: left">　　有情少福者如来云何作</p>
<p style="text-align: left">　　如于生盲手安以最胜宝</p>
<p style="text-align: left">　　云何而能见无上之法身</p>
<p style="text-align: left">　　俱胝日光身光网以围绕</p>
<p style="text-align: left">　　诸天以少善不能而得见</p>
<p style="text-align: left">　　上次于大天云何而得见</p>
<p style="text-align: left">　　彼色不能见诸仙离烦恼</p>
<p style="text-align: left">　　天修罗梵等云何余少慧</p>
<p style="text-align: left">　　然以佛威力清净自心故</p>
<p style="text-align: left">　　能见如是类获得一切盛</p>
<p style="text-align: left">　　有情福端严佛住彼人前</p>
<p style="text-align: left">　　光明照耀身三十二胜相</p>
<p style="text-align: left">　　彼如是丈夫当见如大海</p>
<p style="text-align: left">　　不经于多时即得智如海</p>
<p style="text-align: left">　　世尊彼色身安住于多劫</p>
<p style="text-align: left">　　能调可调利趣于戒种类</p>
<p style="text-align: left">　　广寿大瑜伽少寿何因故</p>
<p style="text-align: left">　　多人俱胝余示现增减寿</p>
<p style="text-align: left">　　无量俱胝劫以命命增长</p>
<p style="text-align: left">　　因缘皆无尽获得无尽果</p>
<p style="text-align: left">　　若有相应显此理唯身以慧作分析</p>
<p style="text-align: left">　　彼人生于净莲花闻法所说无量寿</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>