<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 佛说一切如来真实摄大乘现证三昧大教王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 佛说一切如来真实摄大乘现证三昧大教王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十卷 佛说一切如来真实摄大乘现证三昧大教王经</strong></p>
<p style="text-align: left">
	　　一切如来真实摄一切仪轨胜上教理分第二十六之三</p>
<p style="text-align: left">
	　　复次宣说诸部通用秘密身语心金刚印成就教理。</p>
<p style="text-align: left">
	　　此中先说如来部秘密身印成就教理。颂曰。</p>
<p style="text-align: left">
	　　随处依法而安坐作加趺相求成就</p>
<p style="text-align: left">
	　　如其所画顺修习即得大士法成就</p>
<p style="text-align: left">
	　　此佛所说金刚萨埵法门。</p>
<p style="text-align: left">
	　　金刚部秘密身印成就教理。</p>
<p style="text-align: left">
	　　金刚步相依法作如其所画顺修习</p>
<p style="text-align: left">
	　　求成就起忿怒时此中成就无疑惑</p>
<p style="text-align: left">
	　　此佛所说金刚降三世法门。</p>
<p style="text-align: left">
	　　莲华部秘密身印成就教理。</p>
<p style="text-align: left">
	　　当作金刚加趺相二手结彼金刚缚</p>
<p style="text-align: left">
	　　三摩地身依法成当作莲华出生法</p>
<p style="text-align: left">
	　　此佛所说莲华萨埵法门。</p>
<p style="text-align: left">
	　　宝部秘密身印成就教理。</p>
<p style="text-align: left">
	　　行人或住或安坐或复随处而经行</p>
<p style="text-align: left">
	　　以金刚宝灌顶门作成就事无疑惑</p>
<p style="text-align: left">
	　　此佛所说金刚藏法门。</p>
<p style="text-align: left">
	　　如来部秘密语印成就教理。</p>
<p style="text-align: left">
	　　依法不动于舌端复以唇齿二相合</p>
<p style="text-align: left">
	　　以金刚语微出声持诵能作诸成就</p>
<p style="text-align: left">
	　　此佛所说金刚语法门。</p>
<p style="text-align: left">
	　　金刚部秘密语印成就教理。</p>
<p style="text-align: left">
	　　作云雷吼称吽字震发威怒甚深语</p>
<p style="text-align: left">
	　　忿怒破坏大金刚此即忿怒语成就</p>
<p style="text-align: left">
	　　此佛所说金刚降三世法门。</p>
<p style="text-align: left">
	　　莲华部秘密语印成就教理。</p>
<p style="text-align: left">
	　　当止微细出入息发微妙语极焕明</p>
<p style="text-align: left">
	　　一切依此持诵时成就三摩地智藏</p>
<p style="text-align: left">
	　　此佛所说一切如来三摩地智藏法门。</p>
<p style="text-align: left">
	　　宝部秘密语印成就教理。</p>
<p style="text-align: left">
	　　发彼极妙焕明语复常敬礼最上尊</p>
<p style="text-align: left">
	　　如应持诵依法仪一切所作速成就</p>
<p style="text-align: left">
	　　此佛所说一切如来供养广大羯磨法门。</p>
<p style="text-align: left">
	　　如来部秘密心印成就教理。</p>
<p style="text-align: left">
	　　<a>世尊</a>常以妙欲法普施一切有情乐</p>
<p style="text-align: left">
	　　金刚萨埵广大身此中观想速成就</p>
<p style="text-align: left">
	　　此佛所说妙欲法门。</p>
<p style="text-align: left">
	　　金刚部秘密心印成就教理。</p>
<p style="text-align: left">
	　　为利一切有情故设彼调伏诸恶法</p>
<p style="text-align: left">
	　　令于<a>佛教</a>作护持乃说忿怒成就事</p>
<p style="text-align: left">
	　　此佛所说一切如来金刚降三世法门。</p>
<p style="text-align: left">
	　　莲华部秘密心印成就教理。</p>
<p style="text-align: left">
	　　如其莲华本无染彼依止处即妙爱</p>
<p style="text-align: left">
	　　我此妙爱净亦然即得妙爱法成就</p>
<p style="text-align: left">
	　　此佛所说莲华妙爱法门。</p>
<p style="text-align: left">
	　　宝部秘密心印成就教理。</p>
<p style="text-align: left">
	　　何等随顺诸有情谓令成就一切事</p>
<p style="text-align: left">
	　　雨众宝雨悉周圆如应一切速成就</p>
<p style="text-align: left">
	　　此佛所说<a>虚空</a>藏法门。</p>
<p style="text-align: left">
	　　如来部秘密金刚印成就教理。</p>
<p style="text-align: left">
	　　行人或住或安坐或复随处而经行</p>
<p style="text-align: left">
	　　左手结印依法仪一切所作皆成就</p>
<p style="text-align: left">
	　　此佛所说一切如来秘密金刚手法门。</p>
<p style="text-align: left">
	　　金刚部秘密金刚印成就教理。</p>
<p style="text-align: left">
	　　行人随处依法住随处如应诸所作</p>
<p style="text-align: left">
	　　金刚忿怒指印成以衣盖覆作成就</p>
<p style="text-align: left">
	　　此佛所说一切如来金刚忿怒王法门。</p>
<p style="text-align: left">
	　　莲华部秘密金刚印成就教理。</p>
<p style="text-align: left">
	　　莲华拳印左手结复当盖覆其手印</p>
<p style="text-align: left">
	　　随处成结<a>法相</a>应速得莲华法成就</p>
<p style="text-align: left">
	　　此佛所说观<a>自在</a>法门。</p>
<p style="text-align: left">
	　　宝部秘密金刚印成就教理。</p>
<p style="text-align: left">
	　　左手当结宝雨印是印复当以盖覆</p>
<p style="text-align: left">
	　　随处所作依本仪如应即得宝成就</p>
<p style="text-align: left">
	　　此佛所说虚空藏法门。</p>
<p style="text-align: left">
	　　如上是为诸部通用秘密身语心金刚印成就教理。</p>
<p style="text-align: left">
	　　复次宣说诸部通用秘密金刚萨埵印。</p>
<p style="text-align: left">
	　　依彼大印胜法用本尊萨埵三摩地</p>
<p style="text-align: left">
	　　作金刚视金刚语速得最上成就法</p>
<p style="text-align: left">
	　　此佛所说一切如来金刚萨埵法门。</p>
<p style="text-align: left">
	　　尔时具德金刚手<a>菩萨</a>摩诃萨。白一切如来言。世尊如来我此法仪。唯愿如来加持所行。时一切如来即复云集。咸共称赞金刚手菩萨摩诃萨。颂曰。</p>
<p style="text-align: left">
	　　金刚萨埵善哉者金刚大宝复善哉</p>
<p style="text-align: left">
	　　善哉金刚妙法门善哉金刚胜羯磨</p>
<p style="text-align: left">
	　　能善宣说此<a>正法</a>无上金刚秘密乘</p>
<p style="text-align: left">
	　　一切如来秘密门大乘现证法中摄</p>
<p style="text-align: left">
	　　尔时金刚手菩萨摩诃萨。即从座起。以一百八名称赞。劝请一切如来。颂曰。</p>
<p style="text-align: left">
	　　大金刚界大萨埵利益有情最上主</p>
<p style="text-align: left">
	　　具大智慧释迦王稽首归命金刚身</p>
<p style="text-align: left">
	　　勇猛出生真实利作有情因大理趣</p>
<p style="text-align: left">
	　　大士胜利胜业成归命萨埵中萨埵</p>
<p style="text-align: left">
	　　具诸<a>佛法</a>广大法善转一切法轮者</p>
<p style="text-align: left">
	　　大语最上极妙明稽首归命大真实</p>
<p style="text-align: left">
	　　作大羯磨大加护一切羯磨成就者</p>
<p style="text-align: left">
	　　大勇最上大行尊归命萨埵正因主</p>
<p style="text-align: left">
	　　已得一切波罗蜜智一切智知觉者</p>
<p style="text-align: left">
	　　一切有情大方便稽首归命大胜慧</p>
<p style="text-align: left">
	　　具大悲心胜最上已运悲心悲主宰</p>
<p style="text-align: left">
	　　广施一切大慈心稽首归命诸善作</p>
<p style="text-align: left">
	　　释迦师子大能仁能中能者寂默尊</p>
<p style="text-align: left">
	　　通达世俗大调伏稽首归命胜轨法</p>
<p style="text-align: left">
	　　平等已达大法界清净法界大如来</p>
<p style="text-align: left">
	　　金刚尊复广大尊稽首归命勇猛聚</p>
<p style="text-align: left">
	　　为大光明大照曜广大精进大胜力</p>
<p style="text-align: left">
	　　大勇最极胜勇猛归命威勇寂静生</p>
<p style="text-align: left">
	　　大梵世尊自然生释迦<a>无畏</a>大寂默</p>
<p style="text-align: left">
	　　具一切身净牟尼稽首归命法中王</p>
<p style="text-align: left">
	　　无身现身最上身<a>圆满</a>三身修身者</p>
<p style="text-align: left">
	　　具一切身广大身稽首归命金刚身</p>
<p style="text-align: left">
	　　无语现语最上语圆满三语宣语者</p>
<p style="text-align: left">
	　　具一切语妙大语稽首归命金刚语</p>
<p style="text-align: left">
	　　<a>无心</a>现心最上心圆满三心心现者</p>
<p style="text-align: left">
	　　具一切心大金刚稽首归命金刚心</p>
<p style="text-align: left">
	　　无金刚现彼金刚最上金刚三金刚</p>
<p style="text-align: left">
	　　清净广大众金刚归命金刚中金刚</p>
<p style="text-align: left">
	　　胜出三有遍观察善逝主宰最胜者</p>
<p style="text-align: left">
	　　为<a>三界</a>中大法王稽首归命大遍照</p>
<p style="text-align: left">
	　　如来一百八名号若有闻者一称扬</p>
<p style="text-align: left">
	　　或读或诵发志诚彼人当得成佛果</p>
<p style="text-align: left">
	　　我今劝请佛圣尊为诸有情作利益</p>
<p style="text-align: left">
	　　从大悲心所出生广大法轮此应转</p>
<p style="text-align: left">
	　　尔时世尊大毗卢遮那如来。闻彼一切如来增上主宰金刚手菩萨摩诃萨劝请语已。即白一切如来言。唯愿如来摄受所行。时一切如来即复云集。说此颂曰。</p>
<p style="text-align: left">
	　　为利一切有情故一切世界一切处</p>
<p style="text-align: left">
	　　所应调伏众相门此大法轮随宜转</p>
<p style="text-align: left">
	　　说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊释迦牟尼如来。各住其前转妙法轮。</p>
<p style="text-align: left">
	　　尔时金刚手菩萨摩诃萨。即说颂曰。</p>
<p style="text-align: left">
	　　为利一切有情故一切世界一切处</p>
<p style="text-align: left">
	　　所应调伏众相门大金刚轮随宜转</p>
<p style="text-align: left">
	　　说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊金刚界如来。各住其前转金刚界等一切金刚轮。</p>
<p style="text-align: left">
	　　尔时降三世菩萨摩诃萨。说此颂曰。</p>
<p style="text-align: left">
	　　为利一切有情故一切世界一切处</p>
<p style="text-align: left">
	　　所应调伏众相门大忿怒轮随宜转</p>
<p style="text-align: left">
	　　说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊降三世如来。各住其前转一切如来大忿怒轮。</p>
<p style="text-align: left">
	　　尔时圣观自在菩萨摩诃萨。说此颂曰。</p>
<p style="text-align: left">
	　　为利一切有情故一切世界一切处</p>
<p style="text-align: left">
	　　所应调伏众相门净莲华轮随宜转</p>
<p style="text-align: left">
	　　说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊法王如来。各住其前转莲华轮。</p>
<p style="text-align: left">
	　　尔时圣<a>虚空藏菩萨</a>摩诃萨说。此颂曰。</p>
<p style="text-align: left">
	　　为利一切有情故一切世界一切处</p>
<p style="text-align: left">
	　　所应调伏众相门大妙宝轮随宜转</p>
<p style="text-align: left">
	　　说是颂时。一切佛刹中所住一切有情。若细若大一切方面。皆悉见彼一切如来。在须弥山顶金刚摩尼宝峰大楼阁中。处于一切如来师子座上。转金刚界等一切法轮。</p>
<p style="text-align: left">
	　　尔时金刚手菩萨摩诃萨。说此颂曰。</p>
<p style="text-align: left">
	　　圣尊为利有情故自身所行大方便</p>
<p style="text-align: left">
	　　最胜现降于人间大金刚轮随宜转</p>
<p style="text-align: left">
	　　尔时世尊大毗卢遮那如来。复白一切如来言。世尊如来愿复云集摄受所行。是时一切如来等即复云集。从世尊大毗卢遮那如来心入。时世尊大毗卢遮那如来。以一切如来身语心金刚身。悉开觉已。告金刚手菩萨摩诃萨言。善男子我此心中一切如来。及彼一切金刚部曼拏罗。皆悉从我心中而入。汝今亦然从我心入。</p>
<p style="text-align: left">
	　　尔时金刚手菩萨摩诃萨。如佛言教随了知已。说此颂曰。</p>
<p style="text-align: left">
	　　为利一切有情故遍一切处我所行</p>
<p style="text-align: left">
	　　一切诸佛入心中于身语心金刚住</p>
<p style="text-align: left">
	　　说是颂时。普遍一切世界极微尘量等一切佛刹。彼彼现住一切如来。一一如来悉现充满一切世界极微尘量广大身相。皆从世尊大毗卢遮那如来心入。</p>
<p style="text-align: left">
	　　时金刚手菩萨摩诃萨。同彼一切如来及世尊大毗卢遮那如来。混一切身转一切语摄一切心。种子相续。一切身分一切分位一切相好一切毛孔。出生极微尘量一切曼拏罗。乃至一切金刚教等。从心入已如理而住。</p>
<p style="text-align: left">
	　　尔时世尊现成正觉。其未久间。以一切如来身语心金刚。于一切如来身自开觉已。从须弥山顶诣菩提场。到已。即于菩提树下随顺<a>世间</a>转其化事。执吉祥草说此颂曰。</p>
<p style="text-align: left">
	　　大哉最上自利已广利有情一切教</p>
<p style="text-align: left">
	　　所应调伏勤勇因破彼邪外非见者</p>
<p style="text-align: left">
	　　世间所有不调伏一切暗冥诸恶见</p>
<p style="text-align: left">
	　　智光清净大利圆此中如应得成佛</p>
<p style="text-align: left">
	　　说是颂时。欲界诸天。不了世尊此真实语。即作是言。今此<a>沙门</a>何故乃能为求菩提作是难事。悍伏疲劳忍受诸苦。</p>
<p style="text-align: left">
	　　尔时世尊即于是处敷草坐已。告彼天言。汝天圣者。依我所行宜应施我大菩提果。时欲界诸天亦复不能解佛所说。即时俱诣<a>帝释天</a>主所。到已于天主前具陈上事。是时帝释天主。即与欲界诸天主众。共诣<a>色界</a>天主大梵天王所。复陈上事相与言议。时大梵天王。与欲界色界诸天主众。并一切三界增上主宰大自在天共议斯事。是时大自在天即告普尽三界增上主宰那罗延天等一切天主言。汝天圣者。当知如来应供正等正觉。随顺世间转其化事。现成阿耨多罗三藐三菩提果。勿谓人趣及天趣摄。是故当知虽复生天天中所成毕竟不能证成佛果。彼善所行。我等宜应同往供养。时大自在天等诸天主众。寻即共诣大菩提场世尊如来所坐之处到已头面礼世尊足。前白佛言。世尊如佛教敕我等依行。唯愿世尊悲愍摄受。复请世尊起于草座。受我所献微妙胜座。于其座上证成阿耨多罗三藐三菩提果。</p>
<p style="text-align: left">
	　　尔时世尊告诸天主言。汝天圣者。依我所行即当施我阿耨多罗三藐三菩提果。诸天主白佛言。世尊非我所能施佛菩提。若我有其力。能我等岂不自证佛菩提果。</p>
<p style="text-align: left">
	　　尔时世尊为令了知如是义故。即说颂曰。</p>
<p style="text-align: left">
	　　当知非色非无色非实非虚亦非净</p>
<p style="text-align: left">
	　　此佛菩提大智门实开觉已得成佛</p>
<p style="text-align: left">
	　　彼诸天主等。于须臾间默然而住。</p>
<p style="text-align: left">
	　　是时世尊从草座起。复告诸天主言。诸天圣者汝能开晓此佛智不。诸天主等白佛言。世尊我等不能开晓佛智。</p>
<p style="text-align: left">
	　　尔时世尊处于胜座复说颂曰。</p>
<p style="text-align: left">
	　　净意如应所开觉大菩提心坚固生</p>
<p style="text-align: left">
	　　如理观想于佛身金刚萨埵坚固作</p>
<p style="text-align: left">
	　　时诸天主等。俱白佛言。如佛教敕我如是行。言已即时悉离佛会。</p>
<p style="text-align: left">
	　　尔时世尊。于其昼夜随顺世间。转诸化事降伏魔军。成阿耨多罗三藐三菩提果已。于普尽无余诸有情界。广为利乐一切有情。诸所作成普摄皆于自心而住。即以一百八名赞叹金刚手菩萨摩诃萨。颂曰。</p>
<p style="text-align: left">
	　　金刚萨埵大萨埵无上大乘大主宰</p>
<p style="text-align: left">
	　　广大清净大光明稽首归命大尊胜</p>
<p style="text-align: left">
	　　圣金刚王大金刚金刚一切诸如来</p>
<p style="text-align: left">
	　　广大精进大勇尊稽首归命大方便</p>
<p style="text-align: left">
	　　金刚妙爱大清净一切悦乐大妙乐</p>
<p style="text-align: left">
	　　无始无终胜乐门稽首归命广大欲</p>
<p style="text-align: left">
	　　金刚善哉大<a>欢喜</a>如理作善胜喜悦</p>
<p style="text-align: left">
	　　广大欢喜大喜王稽首归命极胜喜</p>
<p style="text-align: left">
	　　金刚妙宝大自在自部灌顶大主宰</p>
<p style="text-align: left">
	　　具一切宝大善明稽首归命胜庄严</p>
<p style="text-align: left">
	　　金刚威光大光曜广大光明大明照</p>
<p style="text-align: left">
	　　具大炽盛胜光明稽首归命<a>佛光</a>相</p>
<p style="text-align: left">
	　　金刚宝幢大高显为大胜幢施财者</p>
<p style="text-align: left">
	　　具大宝杖虚空幢稽首归命施幢相</p>
<p style="text-align: left">
	　　作金刚笑大笑相具大庆悦大喜者</p>
<p style="text-align: left">
	　　最胜喜乐喜迅行稽首归命大法喜</p>
<p style="text-align: left">
	　　金刚胜法大妙法具一切法善净者</p>
<p style="text-align: left">
	　　为诸佛法胜法门稽首归命妙爱法</p>
<p style="text-align: left">
	　　即大智剑金刚利大慧复为智慧者</p>
<p style="text-align: left">
	　　为大利器断罪门稽首归命佛利剑</p>
<p style="text-align: left">
	　　金刚表刹广大轮为诸佛轮大伏藏</p>
<p style="text-align: left">
	　　一切吉祥胜法门稽首归命法轮因</p>
<p style="text-align: left">
	　　金刚妙语大语聚离戏<a>论语</a>大文字</p>
<p style="text-align: left">
	　　无文字中大诵持稽首归命佛真语</p>
<p style="text-align: left">
	　　金刚羯磨妙胜业善作事业大羯磨</p>
<p style="text-align: left">
	　　秘密供养大供养稽首归命佛供养</p>
<p style="text-align: left">
	　　金刚加护大胜铠最上甲胄大坚固</p>
<p style="text-align: left">
	　　广大真实大护门稽首归命觉精进</p>
<p style="text-align: left">
	　　金刚吞伏大忿怒警怖一切邪恶者</p>
<p style="text-align: left">
	　　一切佛大方便门稽首归命胜牙相</p>
<p style="text-align: left">
	　　大金刚拳大印契大三昧缚胜缚者</p>
<p style="text-align: left">
	　　胜妙印契大智拳归命金刚胜拳相</p>
<p style="text-align: left">
	　　瞻礼恭敬及供养彼诸如来常所作</p>
<p style="text-align: left">
	　　无始无终法门中大菩提心汝所说</p>
<p style="text-align: left">
	　　汝为诸佛胜依止即诸菩萨大勇猛</p>
<p style="text-align: left">
	　　于彼过去未来生为佛菩提最胜因</p>
<p style="text-align: left">
	　　归命金刚大萨埵归命金刚大妙宝</p>
<p style="text-align: left">
	　　归命金刚正法门归命金刚胜羯磨</p>
<p style="text-align: left">
	　　我所称赞汝胜名金刚自性故顶礼</p>
<p style="text-align: left">
	　　所生福聚施有情愿当得佛菩提果</p>
<p style="text-align: left">
	　　若人正心而称念最上一百八名号</p>
<p style="text-align: left">
	　　或但一称发志诚是人当得诸佛果</p>
<p style="text-align: left">
	　　此佛所说觉智法门</p>
<p style="text-align: left">
	　　尔时一切如来异口同音。赞叹金刚手菩萨摩诃萨。颂曰。</p>
<p style="text-align: left">
	　　金刚萨埵善哉者金刚大宝复善哉</p>
<p style="text-align: left">
	　　善哉金刚妙法门善哉金刚胜羯磨</p>
<p style="text-align: left">
	　　能善宣说此正法无上金刚秘密乘</p>
<p style="text-align: left">
	　　一切如来秘密门大乘现证法中摄</p>
<p style="text-align: left">
	　　佛说此经已。一切如来并诸菩萨摩诃萨众。闻佛世尊及金刚手菩萨摩诃萨所说。皆大欢喜信受奉行。</p>
<p style="text-align: left">
	　　此经一部。梵本四千颂。译成三十卷。总二十六分。自第一分至第五分。终并大乘现证三昧。摄第六分至第十四分终。并金刚三昧摄。第十五分至第十八分终。并法三昧摄。第十九分至第二十二分终。并羯磨三昧摄。自下四分。并诸部秘密教理所摄起。</p>
		

	
	

		</div></div><hr><script charset='utf-8' src='../../js/footer.js'></script></body></html>