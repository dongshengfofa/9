<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说圣六字大明王陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说圣六字大明王陀罗尼经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说圣六字大明王陀罗尼经</strong></p>
<p style="text-align: left">　　如是我闻。一时<a>世尊</a>。在舍卫国祇树给孤独园。尔时世尊告尊者阿难言。阿难。汝当谛听。我有六字大明王陀罗尼。乃是过去无量诸佛。为诸大士之所宣说。阿难。我今复为汝等及末世有情。宣说是陀罗尼。当使有情。于未来世。得此陀罗尼者。而得大利。</p>
<p style="text-align: left">　　尔时阿难及<a>娑婆世界</a>主。大梵天王帝释四天大王等。白世尊言。世尊大慈大悲愿为宣说。当令我等及末世。有情于长夜中。得利益安乐。</p>
<p style="text-align: left">　　尔时世尊即说六字大明王陀罗尼曰。</p>
<p style="text-align: left">　　怛儞也(二合)他(引一)难底隶(引二)摩度摩底(三)曼拏哩(引)计(引四)布哩(引)曩祢计(引)娑嚩(二合引)贺(引五)</p>
<p style="text-align: left">　　尔时佛告阿难言。若有众生。得闻此大明王陀罗尼章句名字。<a>信心</a>受持忆念读诵。及以香花。种种供养者。是人所有王怖水火等怖。乃至盗贼怨家之怖。如是诸怖。悉皆<a>解脱</a>。又复毒药。乃至刀兵。亦不能伤害。又复<a>天人</a>非人。夜叉罗刹俱畔拏。乃至羯吒布单曩等。所持所魅。亦不能侵害。又复疟病。一日二日三日四日。或复多日。或复须臾。又复头痛耳痛脊痛腹痛。乃至水肿诸恶病苦。皆不能侵害。于其昼夜。常获安隐。一切所求。皆得如愿。尔时世尊。又说陀罗尼曰。</p>
<p style="text-align: left">　　怛儞也(二合)他(引一)阿拏哩(引二)波拏哩(引三)那弥(引)那摩儞(四)嚩迦细(引五)俱酥计(引六)句(引)迦切计(引七)部多誐啰(二合)切(引八)帝济(引)嚩底(九)野舍嚩底娑嚩(二合引)贺(引十)</p>
<p style="text-align: left">　　佛告阿难。若有众生。得闻是陀罗尼者。我不见有一切天龙夜叉罗刹。毕哩多毗舍遮部多俱畔拏。布单曩羯吒布单曩。乃至人非人等。一切行不<a>饶益</a>者。敢有违逆。阿难如是等行不饶益者。若有违逆我如是陀罗尼者。当头破七分。如阿梨树枝。</p>
<p style="text-align: left">　　尔时世尊。复告阿难言。如是陀罗尼功德力势。无量无边利益众生。无有穷尽。汝当受持。广令流布。于后后世。勿令断绝。佛说是经已。阿难及大梵天王天帝释四天大王等。闻佛所说。<a>欢喜</a>信受。<a>礼佛</a>而退。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>