<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 佛说一切如来金刚三业最上秘密大教王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 佛说一切如来金刚三业最上秘密大教王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 佛说一切如来金刚三业最上秘密大教王经</strong></p>
<p style="text-align: left">
	　　诸佛大集会秘密精妙行分第七</p>
<p style="text-align: left">
	　　尔时<a>世尊</a>大毗卢遮那金刚如来。又复宣说一切如来金刚三业大三昧耶。最上真实大明胜行三摩地法伽陀曰。</p>
<p style="text-align: left">
	　　诸富乐所乐随意即当行</p>
<p style="text-align: left">
	　　获种种相应速成就<a>佛性</a></p>
<p style="text-align: left">
	　　又复诸富乐所乐随意行</p>
<p style="text-align: left">
	　　得本尊相应成自他供养</p>
<p style="text-align: left">
	　　作苦行求法彼不能成就</p>
<p style="text-align: left">
	　　诸乐随意行斯为善成就</p>
<p style="text-align: left">
	　　假使求四方饮食而活命</p>
<p style="text-align: left">
	　　持诵不间断得成诸富乐</p>
<p style="text-align: left">
	　　善住身语心勤求大菩提</p>
<p style="text-align: left">
	　　远离夭横怖当不堕<a>地狱</a></p>
<p style="text-align: left">
	　　佛<a>菩萨</a>所行最上大明行</p>
<p style="text-align: left">
	　　谓胜法文字成就诸富乐</p>
<p style="text-align: left">
	　　顺行诸乐境即五智<a>自在</a></p>
<p style="text-align: left">
	　　菩萨常称赞诸佛善所作</p>
<p style="text-align: left">
	　　当知色三种成自他供养</p>
<p style="text-align: left">
	　　一切佛敬爱毗卢尊出生</p>
<p style="text-align: left">
	　　又复声三种供养诸圣贤</p>
<p style="text-align: left">
	　　一切佛敬爱宝幢尊出生</p>
<p style="text-align: left">
	　　又复香三种供养诸佛等</p>
<p style="text-align: left">
	　　一切佛敬爱无量寿出生</p>
<p style="text-align: left">
	　　又复味三种供养诸圣贤</p>
<p style="text-align: left">
	　　一切佛敬爱不空尊出生</p>
<p style="text-align: left">
	　　又复触三种供养于本部</p>
<p style="text-align: left">
	　　彼诸佛金刚阿閦尊所得</p>
<p style="text-align: left">
	　　彼色声香等心常离诸结</p>
<p style="text-align: left">
	　　一切佛世尊秘密真实说</p>
<p style="text-align: left">
	　　色声等明句谛心而观想</p>
<p style="text-align: left">
	　　复各于本部观想诸圣贤</p>
<p style="text-align: left">
	　　住佛念相应作法念观想</p>
<p style="text-align: left">
	　　观身语意业成金刚念观</p>
<p style="text-align: left">
	　　诸部念相应成忿怒念观</p>
<p style="text-align: left">
	　　贤圣念相应成就菩提观</p>
<p style="text-align: left">
	　　若住于身观即身相无碍</p>
<p style="text-align: left">
	　　若住心观想心离诸有着</p>
<p style="text-align: left">
	　　诸佛所爱乐住佛眼观察</p>
<p style="text-align: left">
	　　二处皆平等速成就佛性</p>
<p style="text-align: left">
	　　吽字及唵字发字等仪轨</p>
<p style="text-align: left">
	　　现五种光明想莲华金刚</p>
<p style="text-align: left">
	　　如月净光焰随意而观想</p>
<p style="text-align: left">
	　　佛念等相应观想求菩提</p>
<p style="text-align: left">
	　　云何佛念观谓遍一切处</p>
<p style="text-align: left">
	　　皆诸佛影像出现佛智云</p>
<p style="text-align: left">
	　　云何法念观谓遍一切处</p>
<p style="text-align: left">
	　　观想金刚法出现法智云</p>
<p style="text-align: left">
	　　云何金刚观谓遍一切处</p>
<p style="text-align: left">
	　　想金刚萨埵现金刚智云</p>
<p style="text-align: left">
	　　云何诸部观谓遍一切处</p>
<p style="text-align: left">
	　　现本尊影像及本尊智云</p>
<p style="text-align: left">
	　　云何忿怒观谓遍一切处</p>
<p style="text-align: left">
	　　想出忿怒声现忿怒智云</p>
<p style="text-align: left">
	　　云何菩提观及彼菩提念</p>
<p style="text-align: left">
	　　谓本金刚莲二处悉平等</p>
<p style="text-align: left">
	　　现智日金刚作金刚供养</p>
<p style="text-align: left">
	　　复云何得名曼拏罗念观</p>
<p style="text-align: left">
	　　谓二处平等妙莲华自在</p>
<p style="text-align: left">
	　　出生大相应曼拏罗自性</p>
<p style="text-align: left">
	　　云何身念观谓一切如来</p>
<p style="text-align: left">
	　　所有胜妙身<a>五蕴</a>性<a>圆满</a></p>
<p style="text-align: left">
	　　彼佛身自性平等如是见</p>
<p style="text-align: left">
	　　云何语念观谓金刚法语</p>
<p style="text-align: left">
	　　平等如是见持最上法性</p>
<p style="text-align: left">
	　　云何心念观谓普贤大心</p>
<p style="text-align: left">
	　　普遍于一切住秘密根本</p>
<p style="text-align: left">
	　　平等如是见持金刚大心</p>
<p style="text-align: left">
	　　云何有情观谓诸有情心</p>
<p style="text-align: left">
	　　及彼身语业平等如是见</p>
<p style="text-align: left">
	　　皆离相平等一切如<a>虚空</a></p>
<p style="text-align: left">
	　　复云何得名一切大明相</p>
<p style="text-align: left">
	　　谓即身语心念观相应法</p>
<p style="text-align: left">
	　　身住妙金刚语心亦如是</p>
<p style="text-align: left">
	　　作是平等见名最上持妙</p>
<p style="text-align: left">
	　　又复云何名三昧耶念观</p>
<p style="text-align: left">
	　　谓三昧文字清净诸仪轨</p>
<p style="text-align: left">
	　　如来所庄严得妙乐成就</p>
<p style="text-align: left">
	　　又复云何名般若波罗蜜</p>
<p style="text-align: left">
	　　三昧耶念观谓诸法自性</p>
<p style="text-align: left">
	　　清净大光明无生无所依</p>
<p style="text-align: left">
	　　无智亦无得无因无所生</p>
<p style="text-align: left">
	　　又复云何名彼无生念观</p>
<p style="text-align: left">
	　　亦诸法自性清净光明法</p>
<p style="text-align: left">
	　　如虚空离相亦复离文字</p>
<p style="text-align: left">
	　　无二非无二无垢而寂静</p>
<p style="text-align: left">
	　　又复云何名诸部供养观</p>
<p style="text-align: left">
	　　谓身心离相作平等供养</p>
<p style="text-align: left">
	　　与诸部相应成就<a>甘露</a>法</p>
<p style="text-align: left">
	　　得佛加持身及彼金刚心</p>
<p style="text-align: left">
	　　最上持法语皆如理所得</p>
<p style="text-align: left">
	　　身语心清净远离诸邪念</p>
<p style="text-align: left">
	　　成就持明行得金刚不坏</p>
<p style="text-align: left">
	　　诸佛大集会甘露三昧分第八</p>
<p style="text-align: left">
	　　尔时世尊宝生金刚如来。安住一切如来金刚三业。于大会中。向金刚手菩萨最上自在执金刚者。称赞劝请作如是言。</p>
<p style="text-align: left">
	　　大乘金刚士住空清净行</p>
<p style="text-align: left">
	　　普贤大供养愿说最上行</p>
<p style="text-align: left">
	　　贪嗔痴染性同入金刚乘</p>
<p style="text-align: left">
	　　与虚空平等无住大供养</p>
<p style="text-align: left">
	　　<a>解脱</a>道所归三乘共宣说</p>
<p style="text-align: left">
	　　佛大乐清净愿说供养法</p>
<p style="text-align: left">
	　　菩提心广大善转妙法轮</p>
<p style="text-align: left">
	　　身语心清净归命金刚乘</p>
<p style="text-align: left">
	　　尔时金刚手菩萨摩诃萨</p>
<p style="text-align: left">
	　　受佛劝请已即说供养法</p>
<p style="text-align: left">
	　　遍一切虚空现广大字相</p>
<p style="text-align: left">
	　　一切灌顶义摄金刚宝部</p>
<p style="text-align: left">
	　　安住三金刚身语心善乐</p>
<p style="text-align: left">
	　　诸佛出生法供养诸如来</p>
<p style="text-align: left">
	　　彼供养法者住身心平等</p>
<p style="text-align: left">
	　　离着而无碍当了诸法性</p>
<p style="text-align: left">
	　　遍大地方所一切皆清净</p>
<p style="text-align: left">
	　　离相而寂然无少法差别</p>
<p style="text-align: left">
	　　皆是诸如来<a>神通</a>慧所作</p>
<p style="text-align: left">
	　　秘密最上法从五部出生</p>
<p style="text-align: left">
	　　当住于虚空观想大智海</p>
<p style="text-align: left">
	　　自身处月轮具种种严饰</p>
<p style="text-align: left">
	　　住诸佛心智寂静金刚界</p>
<p style="text-align: left">
	　　想四宝庄严高广殊妙塔</p>
<p style="text-align: left">
	　　五种光明鬘清净而围绕</p>
<p style="text-align: left">
	　　复想大智海三世无住相</p>
<p style="text-align: left">
	　　广大不思议总摄一切法</p>
<p style="text-align: left">
	　　想自毛孔中现供养智云</p>
<p style="text-align: left">
	　　及五种莲华谓青莲华等</p>
<p style="text-align: left">
	　　生有三种华从圣贤所现</p>
<p style="text-align: left">
	　　迦哩尼迦华及末利迦华</p>
<p style="text-align: left">
	　　踰体迦妙华迦啰尾啰等</p>
<p style="text-align: left">
	　　一一皆<a>殊胜</a>妙香悉周遍</p>
<p style="text-align: left">
	　　想轮曼拏罗具种种庄严</p>
<p style="text-align: left">
	　　广百由旬量周匝悉圆满</p>
<p style="text-align: left">
	　　金刚及莲华轮并宝剑等</p>
<p style="text-align: left">
	　　以智慧观想一一于空现</p>
<p style="text-align: left">
	　　广俱胝由旬四方净严饰</p>
<p style="text-align: left">
	　　众宝所成塔自性净无垢</p>
<p style="text-align: left">
	　　以正智观想诸部供养因</p>
<p style="text-align: left">
	　　五种胜功德成供养云海</p>
<p style="text-align: left">
	　　宝衣净无垢供养求菩提</p>
<p style="text-align: left">
	　　作五种供养得贤圣<a>欢喜</a></p>
<p style="text-align: left">
	　　种种最上宝想现而庄严</p>
<p style="text-align: left">
	　　彼一切妙宝得最上成就</p>
<p style="text-align: left">
	　　七宝严境界一切皆圆满</p>
<p style="text-align: left">
	　　安住于正慧种种义成就</p>
<p style="text-align: left">
	　　最上大印相佛曼拏罗中</p>
<p style="text-align: left">
	　　与诸触相应及诸味成就</p>
<p style="text-align: left">
	　　当住空观想宝严曼拏罗</p>
<p style="text-align: left">
	　　自体即佛身作广大供养</p>
<p style="text-align: left">
	　　彼最上秘密随顺一切法</p>
<p style="text-align: left">
	　　安住加持句是真实供养</p>
<p style="text-align: left">
	　　所有甘露味能资生智慧</p>
<p style="text-align: left">
	　　住诸佛三业成就金刚智</p>
<p style="text-align: left">
	　　诸佛大集会最上清净真实三昧分第九</p>
<p style="text-align: left">
	　　尔时金刚手复现空字相</p>
<p style="text-align: left">
	　　一切灌顶行一切胜自在</p>
<p style="text-align: left">
	　　身语心相应三业曼拏罗</p>
<p style="text-align: left">
	　　宣说最上法诸佛秘密智</p>
<p style="text-align: left">
	　　当住空观想金刚曼拏罗</p>
<p style="text-align: left">
	　　中现阿閦尊想执金刚杵</p>
<p style="text-align: left">
	　　大焰光炽盛五种光圆满</p>
<p style="text-align: left">
	　　三世佛出生金刚部变化</p>
<p style="text-align: left">
	　　身语心相应想最上金刚</p>
<p style="text-align: left">
	　　上首<a>禅定</a>法心平等成就</p>
<p style="text-align: left">
	　　众秘密金刚能破坏一切</p>
<p style="text-align: left">
	　　阿閦金刚生住诸佛境界</p>
<p style="text-align: left">
	　　如是名为金刚部中阿閦如来真实三昧观想法。</p>
<p style="text-align: left">
	　　尔时金刚手智解脱成就</p>
<p style="text-align: left">
	　　自性净无垢入大菩提行</p>
<p style="text-align: left">
	　　说真实三昧成佛菩提法</p>
<p style="text-align: left">
	　　当住虚空中想佛曼拏罗</p>
<p style="text-align: left">
	　　中现毗卢尊及想一切佛</p>
<p style="text-align: left">
	　　与诸宝相应成金刚影像</p>
<p style="text-align: left">
	　　从彼三金刚出一切妙宝</p>
<p style="text-align: left">
	　　平等如意珠现圆满宝海</p>
<p style="text-align: left">
	　　诸佛大牟尼出生诸佛子</p>
<p style="text-align: left">
	　　如是名为佛部中毗卢遮那如来真实三昧一切部中大智观想法。</p>
<p style="text-align: left">
	　　尔时金刚手说染性解脱</p>
<p style="text-align: left">
	　　秘密净无著莲华曼拏罗</p>
<p style="text-align: left">
	　　当住虚空中想大曼拏罗</p>
<p style="text-align: left">
	　　中现无量寿及诸佛供养</p>
<p style="text-align: left">
	　　秘密行相应及想一切教</p>
<p style="text-align: left">
	　　此最上金刚相应四三昧</p>
<p style="text-align: left">
	　　二根本相应能出生二种</p>
<p style="text-align: left">
	　　观想诸如来成就三金刚</p>
<p style="text-align: left">
	　　如是名为莲华部中无量寿如来真实三昧观想法。</p>
<p style="text-align: left">
	　　尔时金刚手金刚明句义</p>
<p style="text-align: left">
	　　<a>无我</a>智出生宣说如是法</p>
<p style="text-align: left">
	　　当住虚空中想佛曼拏罗</p>
<p style="text-align: left">
	　　现不空成就及观想诸佛</p>
<p style="text-align: left">
	　　一切佛无住离相诸语言</p>
<p style="text-align: left">
	　　真妄及影像皆住金刚句</p>
<p style="text-align: left">
	　　金刚手所说佛菩萨所生</p>
<p style="text-align: left">
	　　彼诸佛语言如空净无垢</p>
<p style="text-align: left">
	　　说大明成就秘密智所觉</p>
<p style="text-align: left">
	　　三昧句召部所作义真实</p>
<p style="text-align: left">
	　　如是名为三昧句召部中不空成就如来真实三昧观想法。</p>
<p style="text-align: left">
	　　尔时金刚手三金刚无住</p>
<p style="text-align: left">
	　　坚固不能坏宣说如是义</p>
<p style="text-align: left">
	　　当住空观想三昧曼拏罗</p>
<p style="text-align: left">
	　　中想宝生尊及现诸影像</p>
<p style="text-align: left">
	　　修瑜伽<a>行者</a>当了诸法空</p>
<p style="text-align: left">
	　　纵说非法语亦得住净智</p>
<p style="text-align: left">
	　　如是名为众宝部中宝生如来金刚智庄严三昧观想法。</p>
<p style="text-align: left">
	　　尔时会中有菩萨。名诸佛三昧金刚幢。与不可数不可计须弥山量等尘数诸菩萨摩诃萨。闻诸如来说是法已。怪未曾有。即于会中出大音声。咸作是言。诸佛如来大秘密主。出过<a>三界</a>通达<a>世间</a>一切诸法。云何是中言非法语得成净智。</p>
<p style="text-align: left">
	　　是时世尊大毗卢遮那金刚如来。即告诸菩萨言。止善男子莫作是说。何以故。汝等当知彼最上秘密行即菩萨行。彼菩萨行即如来行。彼如来行即<a>真言</a>行。诸善男子。譬如虚空于一切处无所住相。虚空无住诸法亦然。诸法如是当何所住。不住欲界不住<a>色界</a>。不住无色界不住四大等。诸善男子一切法无住。此义寂静当如是知。诸佛如来知诸众生心所乐欲。随顺宣说一切法门。彼所<a>说法</a>犹如虚空离诸有相。如来三昧亦复无住。诸善男子。譬如有人持以箭茎钻木出火。勤加其力烟即渐生。而后非久火方得出。出已即灭彼所出火不住箭茎。不住其木不住人手。诸善男子。诸佛如来所有三昧亦复如是。一切无住非来非去。诸法亦然。</p>
<p style="text-align: left">
	　　是时诸菩萨摩诃萨。闻佛世尊说是法已。心生信解叹未曾有。皆大欢喜作是赞言。</p>
<p style="text-align: left">
	　　广大希有最上法离相寂静如虚空</p>
<p style="text-align: left">
	　　破诸疑网清净门是故称赞真实说</p>
<p style="text-align: left">
	　　诸佛大集会观察一切如来心分第十</p>
<p style="text-align: left">
	　　尔时世尊大毗卢遮那金刚如来。而复召集诸佛如来。普令安住大三昧耶金刚真实现证菩提坚固三业诸佛如来秘密法门。如是安住已。毗卢遮那即作是言。当说诸佛本部真实大明身语心业秘密最上成就等法。</p>
<p style="text-align: left">
	　　是时金刚手菩萨摩诃萨。于众会中现大威势。目烁光明炽然可怖。广视大会及十方界。出大音声作如是言。</p>
<p style="text-align: left">
	　　金刚身语心住三业观想</p>
<p style="text-align: left">
	　　离疑惑无碍平等无所住</p>
<p style="text-align: left">
	　　尔时世尊大毗卢遮那金刚如来。即入如来自性清净波罗蜜多教金刚三摩地。从定出已。向诸如来作如是言。阿閦佛等一切如来。各能宣说无数俱胝那庾多百千大明。出生一切成就事。现诸变化。于十方界神通自在。顺行诸法。于五境中游戏无碍。于真言行解脱相应。何以故。一切如来真言行法。出生彼诸大持明士。而能观察此诸如来身语心。秘密大明义。照达一切最上秘密大明心。常乐趣求一切如来身语心三昧。常乐趣求一切执金刚身语心三昧。常乐趣求一切持法身语心三昧。说是法已。即以自金刚三业说大明曰。</p>
<p style="text-align: left">
	　　吽唵(引)阿(引)莎(引)贺(引一句)</p>
<p style="text-align: left">
	　　说此大明时。会中一切菩萨。闻已皆悉惊怖。咸各思念金刚手菩萨。</p>
<p style="text-align: left">
	　　尔时金刚手菩萨知是念已。即说一切如来大三昧法。</p>
<p style="text-align: left">
	　　当住空观想庄严曼拏罗</p>
<p style="text-align: left">
	　　于中想吽字及自影像等</p>
<p style="text-align: left">
	　　金刚大光明广大不思议</p>
<p style="text-align: left">
	　　诸佛身语心当如是观想</p>
<p style="text-align: left">
	　　一<a>刹那</a>成就大金刚三业</p>
<p style="text-align: left">
	　　金刚王大士一切胜自在</p>
<p style="text-align: left">
	　　自坛法自明出生诸仪轨</p>
<p style="text-align: left">
	　　此摄一切明金刚精妙说</p>
<p style="text-align: left">
	　　现自持明人四处具色相</p>
<p style="text-align: left">
	　　三面相相应及想三种色</p>
<p style="text-align: left">
	　　如是名为虚空金刚三昧法。</p>
<p style="text-align: left">
	　　此复说最上金刚秘密心</p>
<p style="text-align: left">
	　　当住空观想微妙曼拏罗</p>
<p style="text-align: left">
	　　于中复观想五钴金刚杵</p>
<p style="text-align: left">
	　　观想常相应勿令有间断</p>
<p style="text-align: left">
	　　思念三金刚及彼金刚钩</p>
<p style="text-align: left">
	　　句召一切心及诸贤圣等</p>
<p style="text-align: left">
	　　即说此大明曰。</p>
<p style="text-align: left">
	　　吽(引)唵(引)阿(引一句)发吒(半音)弱(仁作切下同二)</p>
<p style="text-align: left">
	　　此一切金刚佛菩提成就</p>
<p style="text-align: left">
	　　所有金刚部宝及莲华等</p>
<p style="text-align: left">
	　　观想金刚钩句召于诸部</p>
<p style="text-align: left">
	　　复观照自心作那吒迦法</p>
<p style="text-align: left">
	　　于七昼夜中作金刚事业</p>
<p style="text-align: left">
	　　成就身语心秘密智金刚</p>
<p style="text-align: left">
	　　观察诸施愿不令生怖畏</p>
<p style="text-align: left">
	　　施广大成就心生大喜爱</p>
<p style="text-align: left">
	　　成就佛菩萨一切真言行</p>
<p style="text-align: left">
	　　若越此法者当坏彼<a>寿命</a></p>
<p style="text-align: left">
	　　尔时金刚手调伏三界尊</p>
<p style="text-align: left">
	　　最上大金刚出如是音声</p>
<p style="text-align: left">
	　　乃至持明者三金刚智圆</p>
<p style="text-align: left">
	　　二处得相应成诸供养事</p>
<p style="text-align: left">
	　　此诸佛成就大明三昧法</p>
<p style="text-align: left">
	　　入明妃自在想金刚相应</p>
<p style="text-align: left">
	　　成此法即名三昧曼拏罗</p>
<p style="text-align: left">
	　　尔时金刚手诸如来出生</p>
<p style="text-align: left">
	　　诸佛大灌顶复作如是言</p>
<p style="text-align: left">
	　　彼一切世界以此法句召</p>
<p style="text-align: left">
	　　住大印相应成就一切事</p>
<p style="text-align: left">
	　　佛真实变化无数亿金刚</p>
<p style="text-align: left">
	　　此名佛世尊菩提三昧法</p>
<p style="text-align: left">
	　　得成就菩提成三金刚相</p>
<p style="text-align: left">
	　　入金刚大士胜菩提心海</p>
<p style="text-align: left">
	　　诸佛大集会一切如来真实三昧最上持明大士分第十一</p>
<p style="text-align: left">
	　　尔时世尊大毗卢遮那金刚如来。即入一切如来最上金刚持明大士三摩地。从定出已。宣说一切如来大明金刚最上明句。当相三金刚字最上大印。安住大智金刚一切菩提平等。所谓唵字为智本。即身金刚平等。阿字法无我。即语金刚平等。吽字不可坏。即心金刚平等。如是三金刚平等坚固而住。即一切如来身语心所出持明大士。</p>
<p style="text-align: left">
	　　当观想此。</p>
<p style="text-align: left">
	　　◇勃笼(二合引)(下同)字。即成虚空金刚心曼拏罗。一切金刚周匝围绕。于中复想广大金刚智云。即此勃笼字。是金刚智心。</p>
<p style="text-align: left">
	　　又复观想此。</p>
<p style="text-align: left">
	　　◇吽字◇唵字成金刚曼拏罗本部诸相一切圆满。</p>
<p style="text-align: left">
	　　又复观想此。</p>
<p style="text-align: left">
	　　◇盎字。成本尊曼拏罗。本尊贤圣诸相圆满。</p>
<p style="text-align: left">
	　　又复观想此。</p>
<p style="text-align: left">
	　　◇吽字◇阿字。成法曼拏罗。</p>
<p style="text-align: left">
	　　如是诸字中。等知勃笼字即无所住相。从三金刚观想出生。此等名为金刚秘密三昧心字。亦是三世诸佛最胜身语心。所谓唵字即诸佛最胜身。</p>
<p style="text-align: left">
	　　唵阿字即诸佛真实语。阿吽字即诸佛大智心。又复吽字亦即无上菩提。此即一切如来无上菩提。成就圣法无想智金刚诸佛正因果出生持明大士。如是乃得最上名称成就大明行现证三昧法三种金刚坚固不坏。此名一切如来身语心三昧真实智金刚加持正因三摩地法。此法能成就一切所<a>修行</a>。若有行人。修此法者。于寂静处住相应观。想如前字。是人于半月分速能成就金刚三业。</p>
<p style="text-align: left">
	　　复次行人当住虚空观想。金刚本尊最上曼拏罗。从根本大明出生。持明大士说唵字心成曼拏罗。出现五种大光明云。中想最上大毗卢遮那如来。而复出现无数佛身。金刚光明遍照一切。此名一切如来金刚秘密身语心业金刚光明庄严三摩地法。若有行人修此法者。于半月中速得成就最上胜身。与佛身等坚固不坏住寿三劫。随顺五境游戏无碍。</p>
<p style="text-align: left">
	　　复次行人当住虚空观想。金刚最上法曼拏罗。从根本大明出生。持明大士宣说阿字成曼拏罗。现大金刚五种色光。于中观想无量寿如来。从平等智正语三昧。说<a>正法</a>语离诸戏论。平等坚固金刚语业。此名一切如来金刚正语三昧出生三摩地法。若有行人修此法者。即得成就金刚语业住寿三劫。随顺五境游戏无碍。</p>
<p style="text-align: left">
	　　复次行人当住虚空观想。最上金刚曼拏罗。从根本大明出生。持明大士说吽字心成曼拏罗。现广大真实三昧五种光明。于中观想大智金刚宝生如来。一切金刚最胜无住。从金刚心出生三昧成就一切智功德海。为大导师发生正智。此名一切如来金刚秘密大心三昧最上三摩地法。若有行人修此法者。即得成就金刚心业住寿三劫。随顺五境游戏无碍。</p>
<p style="text-align: left">
	　　复次行人当住虚空观想。</p>
<p style="text-align: left">
	　　◇亢字。成大金刚平等智曼拏罗。现一切身等虚空界。皆从金刚智平等出生。于须臾间变化诸佛菩萨广大供养。此名等虚空金刚三昧身语心安怛陀那出生庄严光明鬘三摩地法。若有行人修此法者。即得住劫三昧。诸佛菩萨亦不能见。</p>
<p style="text-align: left">
	　　复次行人当住虚空观想。金刚曼拏罗。从根本大明出生。持明大士说[亢*欠]字心成曼拏罗。现金刚等作诸光明。于中复想妙吉祥尊。是即报身。安住身语心业金刚三昧。久已安住菩萨十地。此名最上智月菩萨三昧金刚三摩地法。若有行人修此法者。即得一切成就。</p>
<p style="text-align: left">
	　　复次行人当住虚空观想此。</p>
<p style="text-align: left">
	　　◇飒疋零(三合引)字。从是字中出现智光。于是光中即现金刚萨埵身。量等虚空。此名等虚空界金刚三昧庄严三摩地法。若有行人。修此法者。得五种通及佛最上三昧通力。如是乃名一切成就。</p>
<p style="text-align: left">
	　　复次行人当住虚空观想。</p>
<p style="text-align: left">
	　　◇唵字。即成最上佛曼拏罗。于中想现阿閦如来。复现一切金刚大士想阿閦佛现于智相。皆从阿閦如来三金刚禅定三昧出生。此名阿閦如来三昧身现证菩提最上金刚三摩地法。若有行人修此法者。即得成就阿閦如来三昧身语心。<a>常住</a>金刚坚固。成就十方世界一切金刚供养事业。</p>
<p style="text-align: left">
	　　复次行人当住虚空观想。</p>
<p style="text-align: left">
	　　◇唵字。即成最上佛曼拏罗。于中想现宝生如来。及现虚空金刚。想宝生佛。现其宝相。皆从宝生如来三金刚禅定三昧出生。此名宝三昧自在最上金刚三摩地法。若有行人修此法者。即得成就宝生如来金刚三业。出现宝幢平等光明。成就菩提法无我智。秘密平等无所住相。</p>
<p style="text-align: left">
	　　复次行人当住虚空观想。</p>
<p style="text-align: left">
	　　◇唵字。即成最上佛曼拏罗。于中想现无量寿如来作施<a>法相</a>。从无量寿如来三金刚禅定三昧三种金刚甘露平等出生。此名无量功德金刚光明吉祥三摩地法。若有行人修此法者。即得成就无量寿身语心业。复得金刚寿命平等光明。能为众生说大乘道。</p>
<p style="text-align: left">
	　　复次行人当住虚空观想。</p>
<p style="text-align: left">
	　　◇唵字。即成最上佛曼拏罗。出现金刚大青莲华。中想不空成就如来现三昧相。从不空成就如来三金刚禅定三昧平等出生。此名不空成就三昧光明最上智出生三摩地法。若有行人修此法者。成就不空金刚身语心业。得金刚不空平等光明。出生吉祥智海利益一切众生。</p>
<p style="text-align: left">
	　　复次行人当住虚空观想。</p>
<p style="text-align: left">
	　　◇唵字。即成光明佛曼拏罗。于中想现毗卢遮那如来。现三身相出大金刚光明。皆从毗卢遮那如来三金刚禅定三昧平等出生。此名趣求菩提身语心最上金刚三摩地法。若有行人修此法者。即得成就毗卢遮那金刚三业。得平等光明大菩提智。成就三身坚固不坏。</p>
<p style="text-align: left">
	　　尔时世尊大毗卢遮那金刚如来。复说伽陀曰。</p>
<p style="text-align: left">
	　　诸有修法者当起精进心</p>
<p style="text-align: left">
	　　往诣于山中或旷野空舍</p>
<p style="text-align: left">
	　　及两河岸侧尸陀林等处</p>
<p style="text-align: left">
	　　当住禅定心随所求作法</p>
<p style="text-align: left">
	　　当住虚空界想阿閦智等</p>
<p style="text-align: left">
	　　五种通相应想佛最上处</p>
<p style="text-align: left">
	　　此名为诸佛最上大三昧</p>
<p style="text-align: left">
	　　成就一切事大金刚智通</p>
<p style="text-align: left">
	　　五钴金刚杵五焰光庄严</p>
<p style="text-align: left">
	　　五处皆相应金刚通出生</p>
<p style="text-align: left">
	　　想自明大轮猛焰识盛光</p>
<p style="text-align: left">
	　　五种通相应金刚通成就</p>
<p style="text-align: left">
	　　想空金刚轮现平等<a>佛光</a></p>
<p style="text-align: left">
	　　安住佛相应得佛身平等</p>
<p style="text-align: left">
	　　想曼拏罗中自身成毗卢</p>
<p style="text-align: left">
	　　安住唵字心观想根本识</p>
<p style="text-align: left">
	　　寂灭金刚心而常所出生</p>
<p style="text-align: left">
	　　吉祥如意宝诸佛胜成就</p>
<p style="text-align: left">
	　　复想曼拏罗中现阿閦尊</p>
<p style="text-align: left">
	　　安住吽字心现其心月相</p>
<p style="text-align: left">
	　　复想曼拏罗中现无量寿</p>
<p style="text-align: left">
	　　安住阿字心现金刚月相</p>
<p style="text-align: left">
	　　此最胜三昧三金刚不坏</p>
<p style="text-align: left">
	　　寂灭三昧智佛平等成就</p>
<p style="text-align: left">
	　　住虚空界中想自曼拏罗</p>
<p style="text-align: left">
	　　唵字身语心住坚固一劫</p>
<p style="text-align: left">
	　　于虚空中想金刚曼拏罗</p>
<p style="text-align: left">
	　　吽字身语心住坚固一劫</p>
<p style="text-align: left">
	　　于虚空界中想法曼拏罗</p>
<p style="text-align: left">
	　　阿字身语心住坚固一劫</p>
<p style="text-align: left">
	　　如是名为诸佛金刚三劫智三昧。若于此法得相应者。即成金刚身语心业。住坚固身。如理语言离诸<a>妄想</a>。即得金刚萨埵成就。</p>
		

	
	

		</div></div><hr><script charset='utf-8' src='../../js/footer.js'></script></body></html>