<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 佛说大乘智印经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 佛说大乘智印经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 佛说大乘智印经</strong></p>
<p style="text-align: left">
	　　尔时<a>欢喜</a>王<a>菩萨</a><a>弥勒</a>菩萨妙吉祥菩萨。并六十不可思议菩萨摩诃萨等。在大众中而为上首。合掌恭敬咸白佛言大悲<a>世尊</a>。我等今者得闻如是微妙胜法。于彼未来坚固守护。教诸众生发无上慧。于此胜法如说而行。远离诸恶不生憍慢亦不贡高。无有谄曲爱憎之心。于彼自他怨亲之境悉皆平等。于诸如来无数酤胝百千万亿那庾多劫。所得无上大法总持智印法要。爱乐受持书写读诵。乃至展转相续<a>流通</a>而无间断。于时世尊。闻是欢喜王菩萨。弥勒菩萨。妙吉祥菩萨。并六十不可思议菩萨摩诃萨等。发生无上护<a>正法</a>心。安乐众生利益语已。于大众中以清净音而说偈言。</p>
<p style="text-align: left">
	　　种诸善根离谄慢寂静安住无诸恶</p>
<p style="text-align: left">
	　　深忍坚固不动摇常正忆念于胜慧</p>
<p style="text-align: left">
	　　如是安住具大力而能守<a>护法</a>财聚</p>
<p style="text-align: left">
	　　离诸恶行无过患不为名闻与利养</p>
<p style="text-align: left">
	　　无有诤讼离染着普皆平等如<a>虚空</a></p>
<p style="text-align: left">
	　　如是之人能守护渐次得成此三昧</p>
<p style="text-align: left">
	　　深忍坚固乐菩提昼夜精进无懈废</p>
<p style="text-align: left">
	　　守护威仪离诸恶于甚深法而增长</p>
<p style="text-align: left">
	　　<a>世间</a>一切诸财宝眷属亲姻无所爱</p>
<p style="text-align: left">
	　　悉皆厌舍离诸着无怨亲想心平等</p>
<p style="text-align: left">
	　　如是之人得成就无上大宝三摩地</p>
<p style="text-align: left">
	　　于昼夜中勤精进能于是法生<a>觉悟</a></p>
<p style="text-align: left">
	　　尊重恭敬于善友欢喜称赞是三昧</p>
<p style="text-align: left">
	　　能解世间无尽法故于染境无所著</p>
<p style="text-align: left">
	　　印忍诸法心清净如百酤胝日光照</p>
<p style="text-align: left">
	　　智慧光明破诸暗能入如是深法义</p>
<p style="text-align: left">
	　　是人智解离诸着犹如日月处虚空</p>
<p style="text-align: left">
	　　与大雪山等坚厚镇压大地能庄严</p>
<p style="text-align: left">
	　　亦如释梵转轮王有大威仪人恭敬</p>
<p style="text-align: left">
	　　亦名无上大医王能除种种诸病苦</p>
<p style="text-align: left">
	　　尽诸业障心清净摧破魔罗诸眷属</p>
<p style="text-align: left">
	　　渐次成就他心智了别种种差别心</p>
<p style="text-align: left">
	　　忆念过去那庾劫灭除烦恼炽盛火</p>
<p style="text-align: left">
	　　此人善逝所称赞证悟菩提真空理</p>
<p style="text-align: left">
	　　能入如来智印门获诸无边诸宝藏</p>
<p style="text-align: left">
	　　了达名相无自性不着空有处中道</p>
<p style="text-align: left">
	　　观察<a>五蕴</a>如尘幻印证四大体非真</p>
<p style="text-align: left">
	　　一切有为皆生灭妄心造作成轮回</p>
<p style="text-align: left">
	　　胜智三昧性寂静离诸分别难思议</p>
<p style="text-align: left">
	　　湛然三世本自如无去无来无所动</p>
<p style="text-align: left">
	　　若见末世邪见人于佛正法着空有</p>
<p style="text-align: left">
	　　又复于此无所证自言我得法性空</p>
<p style="text-align: left">
	　　是各增长众生见世世远离菩提心</p>
<p style="text-align: left">
	　　复见有人随顺学涕泪悲泣身毛举</p>
<p style="text-align: left">
	　　又复末世诸释种具诸衰损无威仪</p>
<p style="text-align: left">
	　　为求菩提而<a>出家</a>于彼菩提不安住</p>
<p style="text-align: left">
	　　<a>破戒</a>破见毁威仪昼夜亲近不善人</p>
<p style="text-align: left">
	　　为贪利养及资生所得还将利亲族</p>
<p style="text-align: left">
	　　如渡大海失浮囊是必遥观<a>彼岸</a>远</p>
<p style="text-align: left">
	　　其有上乘真释子弃舍如是诸世间</p>
<p style="text-align: left">
	　　犹如莲华出淤泥本性清净无所染</p>
<p style="text-align: left">
	　　我今教汝欢喜王应当<a>正念</a>常守护</p>
<p style="text-align: left">
	　　摧伏<a>妄想</a>生真智于此希求具众德</p>
<p style="text-align: left">
	　　精进修学无<a>懈怠</a>是即名为诸佛子</p>
<p style="text-align: left">
	　　譬如世间谷麦种数如河沙那庾多</p>
<p style="text-align: left">
	　　以此种子致良田展转相生无量劫</p>
<p style="text-align: left">
	　　所得子实莫可量算数譬喻尚不及</p>
<p style="text-align: left">
	　　如是展转尽东方河沙数种亦如是</p>
<p style="text-align: left">
	　　乃至十方佛国土所种子实无差别</p>
<p style="text-align: left">
	　　如是一种为一佛一佛设复有百头</p>
<p style="text-align: left">
	　　一头而现于百舌共赞如来三摩地</p>
<p style="text-align: left">
	　　于彼殑伽沙劫中亦复宣说不能尽</p>
<p style="text-align: left">
	　　如将芥子等须弥又如纤草敌空界</p>
<p style="text-align: left">
	　　或以毛头一滴水用对无涯四大海</p>
<p style="text-align: left">
	　　如是功德共较量譬如算数不能及</p>
<p style="text-align: left">
	　　应当于此甚深经长时精进而修学</p>
<p style="text-align: left">
	　　尔时欢喜王菩萨。弥勒菩萨。妙吉祥菩萨。并六十不可思议菩萨摩诃萨等。闻佛世尊说是偈已。发起坚固大菩提心。踊跃精进。复白佛言。大悲世尊。所有第一义谛。最胜<a>涅槃</a>甚深法义。我等众会虽生<a>信心</a>未能深解。惟愿世尊。为我等辈分别解说。于时世尊以一圆音。语欢喜王菩萨。弥勒菩萨。妙吉祥菩萨。并六十不可思议菩萨摩诃萨等言。善男子。如是胜法本来寂静。离诸分别绝诸戏论。假有名言显示宣说。诸菩萨言。大悲世尊。云何此法离诸分别绝诸戏论。假有言说方便显示。佛告善男子。如是胜法虽有言说。体不可得故无分别。云何此法体不可得。以是胜法无修无作。故不可得。云何此法无修无作。以是胜法本无生灭。故非修作。云何此法无有生灭。以是胜法性离所取亦非能取。故无生灭。云何此法无能所取。以是胜法无住无处。云何此法而无住处。以是胜法无变易相。故无住处。云何此法无变易相。以是胜法无彼无此。故无变易。云何此法无彼无此。以是胜法非有为亦非无为故。云何此法非有为亦非无为。以是胜法非虚非实故。云何此法非虚非实。以是胜法非心亦非非心故。云何此法非心亦非非心。以是胜法不可了别故。云何此法不可了别。以是胜法无有识变故。云何此法无有识变。以是胜法非相应非不相应故。云何此法非相应非不相应。以是胜法自性平等故。云何此法自性平等。以是胜法不可相求故。云何此法不可相求。以是胜法无安住相故。云何此法无安住相。以是胜法无有自相故。云何此法无有自相。以是胜法本性空寂故。云何此法本性空寂。以是胜法无染着故。云何此法无染着。以是胜法离彼言说清净故。善男子。由是胜法离诸分别无修无作。乃至离彼言说性清净故。名为涅槃。尔时欢喜王菩萨。弥勒菩萨。妙吉祥菩萨。并六十不可思议菩萨摩诃萨等。而白佛言。世尊。如是胜法人所难解。世尊。一切诸法入法界性了无所得。如是法性。令我等辈云何守护。佛告欢喜王菩萨。妙吉祥菩萨。并六十不可思议菩萨摩诃萨言。善男子等。如是胜法不可思议。离诸分别及以戏论。若于是法起分别想。及以戏论则法有二。若法有二则堕生灭。何以故。此无上法第一义谛。亦无有生亦无有灭。如是了知是名守护。尔时世尊。为诸菩萨复说偈言。</p>
<p style="text-align: left">
	　　无作胜法非空有离诸言说及分别</p>
<p style="text-align: left">
	　　若有得法着二边是名分别诸戏论</p>
<p style="text-align: left">
	　　而于是法不相应但能增长于染慧</p>
<p style="text-align: left">
	　　此法无相无憎爱离诸推求无所得</p>
<p style="text-align: left">
	　　若自说言我忍空自生分别诸戏论</p>
<p style="text-align: left">
	　　彼诸空性不可得以分别心难思量</p>
<p style="text-align: left">
	　　若于诸法无疑谤是即名为不退转</p>
<p style="text-align: left">
	　　离烦恼缚得<a>解脱</a>于此胜法心印忍</p>
<p style="text-align: left">
	　　若人妄了生分别寻求推度失正解</p>
<p style="text-align: left">
	　　筹量诸法著有空以性以相本无二</p>
<p style="text-align: left">
	　　用智求智不可得智外更无余智慧</p>
<p style="text-align: left">
	　　演说轮回有为相是智非智迷真空</p>
<p style="text-align: left">
	　　若言少分是实有虚妄想故成生灭</p>
<p style="text-align: left">
	　　若证真实即能知一切诸法本<a>常住</a></p>
<p style="text-align: left">
	　　愚人妄想成<a>流转</a>厌<a>生死</a>故求涅槃</p>
<p style="text-align: left">
	　　增长我见有差别智者了知法无二</p>
<p style="text-align: left">
	　　明与无明本同体由不信故怀惊怖</p>
<p style="text-align: left">
	　　是人坚固执边见增长言说诸戏论</p>
<p style="text-align: left">
	　　说有为法名涅槃是于正法生破坏</p>
<p style="text-align: left">
	　　心与非心无自性而彼自性亦非心</p>
<p style="text-align: left">
	　　一切诸法本无相无言无说湛然空</p>
<p style="text-align: left">
	　　法从缘起非真实诸法灭尽亦非谛</p>
<p style="text-align: left">
	　　八谛<a>四谛</a>明真俗亦名如来方便智</p>
<p style="text-align: left">
	　　如来实智不可得所说诸法亦复然</p>
<p style="text-align: left">
	　　譬如医师治诸病随病处方无执着</p>
<p style="text-align: left">
	　　若能如是生觉悟是则名为善逝子</p>
<p style="text-align: left">
	　　涅槃本性皆平等廓如太虚无边际</p>
<p style="text-align: left">
	　　三乘圣智同涅槃无灭无增无戏论</p>
<p style="text-align: left">
	　　法界实无一众生亦无一字可言说</p>
<p style="text-align: left">
	　　有情执自分别心谓是涅槃无所住</p>
<p style="text-align: left">
	　　无明<a>妄念</a>结轮回惑业生苦常相续</p>
<p style="text-align: left">
	　　一真实谛离开见或言四种亦随宜</p>
<p style="text-align: left">
	　　有苦报故说集因由灭理故明道谛</p>
<p style="text-align: left">
	　　末世众生多妄想不为净行而出家</p>
<p style="text-align: left">
	　　以名利故破威仪积烦恼故兴斗讼</p>
<p style="text-align: left">
	　　修习功德诸<a>比丘</a>于此胜法能成就</p>
<p style="text-align: left">
	　　远离名闻及资生乐居兰若无求取</p>
<p style="text-align: left">
	　　譬如麟角独居山思惟如是三摩地</p>
<p style="text-align: left">
	　　八十酤胝两足尊慈心加被修习者</p>
<p style="text-align: left">
	　　诸天见已咸欢喜潜形昼夜常守护</p>
<p style="text-align: left">
	　　智慧破暗如日光出生胜法同<a>甘露</a></p>
<p style="text-align: left">
	　　其有受者智印门梦中常与诸佛会</p>
<p style="text-align: left">
	　　汝等皆怀勇猛心坚固修习无退舍</p>
<p style="text-align: left">
	　　尔时世尊复告妙吉祥童真菩萨言。妙吉祥。若诸菩萨及末世众生。为欲成就无上菩提。于是三摩地智印深法。相应修学。为欲成就如来八十种好。于是三摩地智印深法。相应修学。为欲成就如来十八不共胜法。于是三摩地智印深法。相应修学。为欲成就如来十力。四无所畏。四无量心。大慈大悲大喜大舍。于是三摩地智印深法。相应修学。为欲成就诸佛五眼。于是三摩地智印深法。相应修学。欲得诸佛广大<a>寿命</a>。种种庄严胜妙国土威德<a>自在</a>。于此三摩地智印深<a>法相</a>应修学。为欲成就诸大菩萨利根声闻。欲得如来智慧色身。广大总持胜妙法门。及解一切众生言音差别心行根性。具足<a>神通</a>辩才无碍晓了诸法。于是三摩地相应修学。所以者何。菩萨摩诃萨若于是三摩地而得相应。所获如是种种功德普遍具足。成就菩提无上大法。诸法所依名无上道。智出世间号正遍知。自性寂静名为如来。如说<a>修行</a>而无有等。非等等故无起无灭。出世究竟离诸言说。名第一谛真实义谛。无所破坏坚固调伏。是名如来不可思议最胜之法。妙吉祥。我由往昔修习安住是三摩地智印深法。见<a>燃灯佛</a>。得无生忍授菩提记。时妙吉祥菩萨而白佛言。世尊。如来于然灯佛所。悟无生忍得菩提记。于无量劫在生死中。云何修诸难行苦行得成菩提。佛告妙吉祥菩萨摩诃萨言。我于往昔为求佛道。成熟一切诸众生等清净善根。以大愿力经无量时。勤修苦行化利有情。随其根性有上中下。各令悟入三乘法义。渐次修行而有所证。妙吉祥。我于尔时因是愿行。而得菩提及与涅槃。尔时世尊而说偈言。</p>
<p style="text-align: left">
	　　若欲是法而相应获得如来无量慧</p>
<p style="text-align: left">
	　　十方百亿诸世尊皆悉来护修习者</p>
<p style="text-align: left">
	　　若于甘露甚深法能解一切诸妙义</p>
<p style="text-align: left">
	　　是名总持陀罗尼修习之者皆获得</p>
<p style="text-align: left">
	　　解了言音灭诸罪能破执着解诸缚</p>
<p style="text-align: left">
	　　涅槃无生亦无灭无去无来无住处</p>
<p style="text-align: left">
	　　庄严十力诸相好成就一切佛功德</p>
<p style="text-align: left">
	　　<a>圆满</a>清净解脱音普应无量诸含识</p>
<p style="text-align: left">
	　　所出音声能解了一切闻者皆欢喜</p>
<p style="text-align: left">
	　　远离邪见无分别最胜清净尽无垢</p>
<p style="text-align: left">
	　　能于是经相应学究竟能得菩提道</p>
<p style="text-align: left">
	　　若人于彼<a>三七</a>日一心思惟如是法</p>
<p style="text-align: left">
	　　不生懈怠舍亲缘昼夜修习得增长</p>
<p style="text-align: left">
	　　慈悲远离于嫉妒守护尸罗绝诤讼</p>
<p style="text-align: left">
	　　获得平等正遍知深心欢喜常解脱</p>
<p style="text-align: left">
	　　远离造作诸缘起譬如莲华不染着</p>
<p style="text-align: left">
	　　坚固不起诸贪爱亦如飞禽离系缚</p>
<p style="text-align: left">
	　　得此最胜法门时三千世界皆震动</p>
<p style="text-align: left">
	　　诸天竞奏妙音乐散施末香及沉水</p>
<p style="text-align: left">
	　　百千幢幡及天衣清净华鬘及璎珞</p>
<p style="text-align: left">
	　　摩尼珠冠及宝盖金铃间错悉庄严</p>
<p style="text-align: left">
	　　一切诸天作歌舞诸龙金翅修罗王</p>
<p style="text-align: left">
	　　比丘僧与优婆塞<a>比丘尼</a>及乌婆夷</p>
<p style="text-align: left">
	　　各各脱身上妙衣以用散佛为供养</p>
<p style="text-align: left">
	　　恭敬赞叹意思惟誓求于此无上道</p>
<p style="text-align: left">
	　　我说如是甚深法发生菩提心不退</p>
<p style="text-align: left">
	　　此会河沙信解人究竟皆得无生忍</p>
<p style="text-align: left">
	　　诸余刹土未来众展转闻法心欢喜</p>
<p style="text-align: left">
	　　尔时世尊说是偈已。阿僧祇数诸众生等。各踊跃发菩提心。复有八十那庾多数诸大菩萨。得闻是法。于无上道得不退转。复有六万三酤胝菩萨摩诃萨。得无生法忍。复有六十三酤胝菩萨摩诃萨。而得三摩地。无数众生而得圣果。十方所来诸大菩萨。得悟如是智印三昧。佛说此经已。六十不可思议菩萨。欢喜王菩萨。弥勒菩萨。妙吉祥菩萨摩诃萨等。而为上首。与贤劫中诸大菩萨。并贤吉祥金光夫人诸大声闻。一切世间<a>天人</a>四众。乾闼婆王阿修罗等。闻佛所说皆大欢喜信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>