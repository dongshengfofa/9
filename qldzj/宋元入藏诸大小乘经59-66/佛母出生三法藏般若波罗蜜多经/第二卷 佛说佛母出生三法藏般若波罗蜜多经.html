<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 佛说佛母出生三法藏般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 佛说佛母出生三法藏般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 佛说佛母出生三法藏般若波罗蜜多经</strong></p>
<p style="text-align: left">
	　　了知诸行相品第一之二</p>
<p style="text-align: left">
	　　尔时尊者满慈子白佛言。<a>世尊</a>。佛令<a>须菩提</a>说般若波罗蜜多。何故于今说大乘法。时尊者须菩提即白佛言。世尊。我所说大乘将无违彼般若波罗蜜多耶。佛言。不也须菩提。如汝所说随顺般若波罗蜜多。</p>
<p style="text-align: left">
	　　是时须菩提承佛神力白佛言。世尊。我于前后中际求<a>菩萨</a>摩诃萨了不可得。何以故。色无边。故菩萨摩诃萨亦无边。受想行识无边故菩萨摩诃萨亦无边。色是菩萨无所有故不可得。受想行识是菩萨无所有故不可得。世尊。如是一切时一切处一切种。求菩萨摩诃萨毕竟不可得。般若波罗蜜多亦不可见不可得。乃至一切智亦不可见不可得。如是一切法于一切时一切处一切种。皆不可见不可得。云何为法云何为非法。当以何法教入般若波罗蜜多。世尊。菩萨但有名字。般若波罗蜜多亦但有名字。而彼名字亦无所生。世尊。如说我我法毕竟无所生。我无自性故一切法亦尔。此中云何色无著无生。云何受想行识无著无生。一切法无性故无著无生。以法无性故一切法无生。是故无生亦无生。我今即以无生法。教入般若波罗蜜多。世尊。若离无生法求一切法。乃至佛菩萨法了不可得。何以故。若离无生法者。菩萨摩诃萨无能成就彼菩提行。世尊。若菩萨摩诃萨闻作是说心无所动。不惊不怖亦不退没。当知是菩萨摩诃萨行般若波罗蜜多。观想般若波罗蜜多。世尊。若菩萨摩诃萨于般若波罗蜜多。若行若观想时不受于色。不见色生不见色灭。如是不受受想行识。不见受想行识生不见受想行识灭。何以故。若色无生即非色。若色无灭即非色。此无生与色无二无别。无灭与色亦无二无别。若说色即是无二法。若受想行识无生即非受想行识。若受想行识无灭即非受想行识。此无生与受想行识无二无别。无灭与受想行识亦无二无别。若说受想行识即是无二法。世尊。菩萨摩诃萨于般若波罗蜜多。如是观已。即于色受想行识。无所受无所生无所灭。乃至一切法一切相亦复如是。何以故。若色受想行识无生无灭即非色受想行识。此色受想行识与无生无灭无二无别。若说色受想行识即是无二法。</p>
<p style="text-align: left">
	　　尔时尊者<a>舍利子</a>白须菩提言。如我解尊者须菩提所说义。菩萨即是无生法。若如是者云何菩萨为利众生故。有难行行及难行想。须菩提言。<a>舍利</a>子。我不欲令菩萨摩诃萨有难行行及难行想。何以故。若有难行想即不能利益无量无数众生。若于一切众生。生易想乐想父想母想及彼子想。如是即能利益无量无数众生。菩萨摩诃萨于一切众生当生如是想。我于一切时一切处<a>解脱</a>一切苦。一切众生亦如是。于一切时一切处解脱一切苦。于一切处不舍众生。普令众生解脱苦蕴。于诸心意不生过失。菩萨摩诃萨于诸众生若生如是心。即无难行行无难行想。舍利子。菩萨摩诃萨应生如是心。如我于一切时一切处一切种。毕竟无所有不可得故。彼一切法于一切时一切处一切种。亦毕竟无所有不可得。如是即于内外一切法生无所有想。若菩萨摩诃萨以如是心行。即无难行行无难行想。</p>
<p style="text-align: left">
	　　复次尊者舍利子。汝先所言菩萨无生。如是如是。菩萨实无生。舍利子言。若菩萨无生。彼菩萨法岂无生耶。须菩提言。菩萨法亦无生。舍利子言。若菩萨法无生者。彼一切智为无生不。须菩提言。一切智无生。舍利子言一切智法为无生不。须菩提言。一切智法亦无生。舍利子言。若一切智法亦无生者。彼诸异生是无生不。须菩提言。诸异生类亦复无生。又言彼异生法为无生不。须菩提言。诸异生法亦即无生。尊者舍利子白须菩提言。若菩萨菩萨法。一切智一切智法。异生异生法皆无生者。彼菩萨摩诃萨得一切智即是无生。得无生耶。尊者须菩提言。舍利子。我不欲令无生法有所得。何以故。无生法不可得故。舍利子言。无生法不得无生耶。须菩提言。如是如是。无生法不得无生。舍利子言。若彼法无生。无生亦无生不。须菩提言。生法无生。无生亦无生。舍利子言。若无生亦无生者。汝所言所乐说为生为无生。须菩提言。乐说亦无生。舍利子言。若乐说无生者所言无生不。须菩提言。所言所乐说一切皆无生。尊者舍利子赞须菩提言。善哉善哉。须菩提。汝于<a>说法</a>人中最胜第一。何以故。随有所问而悉能答。于诸<a>法相</a>无动无坏。须菩提言。舍利子。法本如是。佛诸<a>弟子</a>于无依止法中。随有所问而悉能答于诸法相无动无坏。何以故。一切法无所依止。舍利子白须菩提言。若一切法无所依止。菩萨摩诃萨依何波罗蜜多。须菩提言。依般若波罗蜜多。舍利子当如实知。彼一切法无依止故。诸波罗蜜多亦复如是。若菩萨摩诃萨闻此甚深般若波罗蜜多时应作是念。无说无示无闻无得。心无所动无所求相无所持相。当知是菩萨摩诃萨行无数般若波罗蜜多行不离是念。</p>
<p style="text-align: left">
	　　尔时尊者舍利子白须菩提言。云何菩萨摩诃萨行般若波罗蜜多不离是念。若菩萨摩诃萨不离是念。即得不离般若波罗蜜多行。若菩萨摩诃萨不离般若波罗蜜多行。即得不离是念。须菩提。若菩萨摩诃萨不离是行不离是念者。彼一切众生亦应得不离般若波罗蜜多行。何以故。一切众生亦不离是行不离是念。须菩提言。舍利子。如汝所说成就我义。何以故。众生无性故当知念亦无性。众生离故当知念亦离。众生<a>无心</a>故当知念亦无心。众生无觉了故当知念亦无觉了。众生知如实义故念亦知如实义。舍利子。我欲令诸菩萨摩诃萨如是行般若波罗蜜多。</p>
<p style="text-align: left">
	　　<a>帝释天</a>主品第二</p>
<p style="text-align: left">
	　　尔时帝释天主。与四十千天众俱来会中。四大天王与二十千天众。<a>娑婆世界</a>主大梵天王与十千梵众。净居天子与千天众。如是等皆来集会。彼诸天子所有业报光明。以佛威神胜光明故皆悉不现。</p>
<p style="text-align: left">
	　　是时帝释天主白尊者须菩提言。我等诸天乃至梵众。皆悉来集乐欲听受。尊者须菩提。为诸菩萨摩诃萨宣说般若波罗蜜多。令诸菩萨云何安住。云何修学云何相应。须菩提言。憍尸迦。今此天子众中。以佛威神加持力故。若有未发阿耨多罗三藐三菩提心者应当发心。若已入正位者。即不堪任发阿耨多罗三藐三菩提心。何以故。彼于轮回有所缚故。如是等人若有能发阿耨多罗三藐三菩提心者。我亦<a>随喜</a>劝令发心。于其善根使不断绝。</p>
<p style="text-align: left">
	　　尔时世尊赞言。善哉善哉。须菩提。汝善劝导诸菩萨摩诃萨。令于般若波罗蜜多而得相应。须菩提白佛言。世尊。佛于众生有大恩德。我今为报佛恩故如是劝导。何以故。过去如来应供正等正觉所有弟子。亦为报佛恩故劝导诸菩萨摩诃萨。令诸菩萨如其梵行住真实法。亦教成就般若波罗蜜多。以如是行故发生无上智。世尊。我今亦如是摄受护持诸菩萨摩诃萨。以我如是摄受护持因缘力故诸菩萨摩诃萨速得成就阿耨多罗三藐三菩提。</p>
<p style="text-align: left">
	　　尔时尊者须菩提告帝释天主言。汝等谛听。如理思惟。我今宣说菩萨摩诃萨般若波罗蜜多安住空法。令诸菩萨被大乘铠大乘庄严。当知般若波罗蜜多所谓不住<a>五蕴</a>。不住眼根不住色境。不住眼识不住眼触亦复不住眼触所生诸受。如是不住耳鼻舌身意根。不住声香味触法境。不住耳鼻舌身<a>意识</a>。不住耳触乃至意触。亦复不住耳触乃至意触所生诸受。不住地水火风空识界。不住念处正勤神足根力觉道。不住须陀洹果。不住斯陀含果。不住阿那含果。不住阿<a>罗汉果</a>。不住缘觉果。不住佛地。以如是不住五蕴乃至不住佛地故。不住色受想行识若常若无常。不住色受想行识若苦若乐。不住色受想行识若空若不空。不住色受想行识若我若<a>无我</a>。不住色受想行识若净若染。不住色法有所得空。不住受想行识有所得空。不住须陀洹无为果。不住斯陀含无为果。不住阿那含无为果。不住阿<a>罗汉</a>无为果。不住缘觉无为果。不住<a>佛法</a>。不住须陀洹<a>福田</a>。不住须陀洹七往来身。不住斯陀含福田。不住斯陀含毕竟一来此世尽苦边际。不住阿那含福田。不住阿那含不还此世于彼<a>涅盘</a>。不住阿罗汉福田。不住阿罗汉现世入于无余涅盘。不住缘觉福田。不住缘觉出过声闻不及佛地而趣涅盘。不住诸佛最上福田。不住佛法出过异生及声闻缘觉地。利益无量无数众生。复令无量无数百千俱胝那庾多众生。不趣声闻缘觉无余涅盘。决定趣证正等正觉无上涅盘建立佛事。诸如是等皆悉不住。</p>
<p style="text-align: left">
	　　尔时尊者舍利子即起是念。若诸如来出过异生及声闻缘觉地。利益无量无数众生。复令无量无数百千俱胝那庾多众生。不趣声闻缘觉无余涅盘。决定趣证正等正觉无上涅盘。建立佛事。于如是法皆不住者当于何住。</p>
<p style="text-align: left">
	　　是时尊者须菩提。承佛威神知其念已。即谓尊者舍利子言。舍利子。于汝意云何。如来应供正等正觉有法可住不。舍利子言。不也须菩提。如来应供正等正觉无法可住。何以故。彼无住心名为如来。不住有为界不住无为界。不住彼中故。须菩提告言。如是如是。舍利子。诸菩萨摩诃萨应当如彼如来应供正等正觉所住而住。如是住者非有所住非无所住。非为决定非不决定。菩萨摩诃萨如是学者。而善安住无住相应。菩萨摩诃萨如是学者。是行般若波罗蜜多行。</p>
<p style="text-align: left">
	　　尔时会中有诸天子作是思惟。诸夜叉众所有语言文字章句尚可了知。而尊者须菩提所说诸法。我等天众无能解了。时须菩提知诸天子于其色心所思念已。告诸天子言。汝等当知。彼一切法无说无示无闻无得。离诸分别无所了知。是时诸天子众复作是念。如尊者须菩提所说转复难解。广大深远最上微妙。我等天众难可得入。</p>
<p style="text-align: left">
	　　尔时尊者须菩提又复知诸天子心所念已。即时告言。汝等当知。若欲得须陀洹果。欲住须陀洹果者当住是忍。若欲得斯陀含果欲住斯陀含果。若欲得阿那含果欲住阿那含果。若欲得阿罗汉果欲住阿罗汉果。若欲得缘觉果欲住缘觉果。若欲得阿耨多罗三藐三菩提果。欲住阿耨多罗三藐三菩提果者皆住是忍。时诸天子闻是说已又复思惟。当有何人能听受尊者须菩提说法。时须菩提承佛威神。又知其念。重复告言。诸天子众汝等当知。彼诸幻人而能听受我所说法。何以故。彼于诸法无闻无证。是时诸天子众白须菩提言。云何尊者。一切众生为如幻不。须菩提言。一切众生皆悉如幻亦复如梦。所以者何。一切众生与其幻梦无二无别。以如是故彼一切法亦如幻梦。所有须陀洹须陀洹果。斯陀含斯陀含果。阿那含阿那含果。阿罗汉阿罗汉果。缘觉缘觉果。皆如幻如梦。彼阿耨多罗三藐三菩提果亦如幻如梦。</p>
<p style="text-align: left">
	　　尔时诸天子众复白尊者须菩提言。若阿耨多罗三藐三菩提。说如幻梦者。彼涅盘法亦如幻梦耶。须菩提言。如是涅盘亦如幻梦况余法耶。诸天子言。彼涅盘法何故亦说如幻梦耶。须菩提言。若复有法过涅盘者我亦说为如幻如梦。何以故。而彼幻梦与涅盘法无二无别故。</p>
<p style="text-align: left">
	　　尔时尊者舍利子。尊者满慈子。尊者摩诃俱絺罗。尊者摩诃迦旃延。尊者摩诃迦葉。如是等大声闻众。并诸菩萨摩诃萨众。俱白尊者须菩提言。如尊者所说般若波罗蜜多。何人能受其义。是时阿难。即告众言。所有不退转菩萨摩诃萨具<a>正见</a>人。及彼漏尽诸阿罗汉。当知是等。于须菩提所说般若波罗蜜多能受其义。</p>
<p style="text-align: left">
	　　尔时须菩提告诸众言。我所说般若波罗蜜多无能受者。何以故。此中无法宣说。无法表示无所分别无所了知。以无说示无了知故。般若波罗蜜多。如是宣说如是听受。</p>
<p style="text-align: left">
	　　是时帝释天主即作是念。今尊者须菩提。宣说如是甚深<a>正法</a>。我当化诸妙华以散其上。作是念已即时化出无数妙华。散于尊者须菩提上。是时须菩提即作是念。此所化出无数妙华。我于三十三天上曾所未见。此华殊妙非树所生。时帝释天主知尊者须菩提心所念已。即白须菩提言。此华非生法。何以故。不从心生不从树出。须菩提言。憍尸迦。此华若不从树生又非心出者即是无生。若其无生即不名华。帝释天主即作是念。此尊者须菩提智慧甚深。于名句文而善宣说。随其所说不坏假名说如实义。作是念已即白须菩提言。如尊者所说。菩萨摩诃萨应如是学。</p>
<p style="text-align: left">
	　　尔时尊者须菩提告帝释天主言。憍尸迦。如是如是。菩萨摩诃萨当如是学。如是学者不学须陀洹果。不学斯陀含果。不学阿那含果。不学阿罗汉果。不学缘觉果。若不学如是果是即学一切智安住佛法。如是安住者即学无量无边佛法。如是学者虽学色法无所增减。虽学受想行识亦无所增减。若于色受想行识不增减学者。即不取色学不取受想行识学。不舍色学不舍受想行识学。若法无取无舍即法无生无灭。若了一切法无取无舍无生无灭。如是学者是即名为学一切智。出生一切智。</p>
<p style="text-align: left">
	　　尔时尊者舍利子白须菩提言。若菩萨摩诃萨。于法无所取故。学无生灭故。学者彼一切智。亦无所取故。学无生灭故。学菩萨摩诃萨。若如是学者。当为修学一切智不。须菩提言。如是如是。彼一切智乃至一切佛法。无所取无生灭。如是修学者。是为菩萨摩诃萨学一切智。</p>
<p style="text-align: left">
	　　尔时帝释天主。白尊者舍利子言。菩萨摩诃萨。般若波罗蜜多当于何求。舍利子言。憍尸迦。菩萨摩诃萨般若波罗蜜多。当于须菩提所转中求。帝释天主言。尊者舍利子。彼须菩提所说般若波罗蜜多。是何神力所加持故。舍利子言。憍尸迦。当知是佛神力所加持故是时尊者须菩提。告帝释天主言。我所说般若波罗蜜多。当知皆是如来神力所加持故。所言菩萨摩诃萨般若波罗蜜多当于何求者。当知菩萨摩诃萨般若波罗蜜多。不应于色中求。不应离色中求。如是不应于受想行识中求。不应离受想行识中求。何以故。色非般若波罗蜜多。离色亦非般若波罗蜜多。受想行识非般若波罗蜜多。离受想行识亦非般若波罗蜜多。帝释天主言。尊者须菩提。大波罗蜜多是般若波罗蜜多耶。无量波罗蜜多是般若波罗蜜多耶。无边波罗蜜多是般若波罗蜜多耶。须菩提言。如是如是。憍尸迦。大波罗蜜多是谓般若波罗蜜多。无量波罗蜜多是谓般若波罗蜜多。无边波罗蜜多是谓般若波罗蜜多。何以故。色广大故般若波罗蜜多亦广大。受想行识广大故。般若波罗蜜多亦广大。色受想行识无量故。般若波罗蜜多亦无量。色受想行识无边故。般若波罗蜜多亦无边。</p>
<p style="text-align: left">
	　　复次憍尸迦。缘无边故即般若波罗蜜多无边。以般若波罗蜜多无边故众生亦无边。以何义故名缘无边。所谓色受想行识。前际不可得中际不可得后际不可得。乃至一切法于前后中际亦不可得。以是义故名缘无边。即般若波罗蜜多无边。又复以何义故说众生无边。憍尸迦当知。前后中际无众生可得。帝释天主言。云何须菩提。彼众生界岂无边耶。须菩提言。众生无量算数不及。以是义故众生无边。帝释天主。复白尊者须菩提言。所言众生者以何义故名为众生。须菩提言。一切法义是众生义。憍尸迦。于汝意云何。当说何义为众生义。帝释天主言。如我意者。非法义是众生义。非非法义是众生义。当知众生无本无因无我<a>无缘</a>。而以方便立彼名字。须菩提言。憍尸迦。我先所说众生无边。于汝意云何。实有众生可说可示不。帝释天主言。不也须菩提。时须菩提言。若诸众生无有其实不可说示者。是故我说众生无边。憍尸迦。假使如来应供正等正觉。住寿如兢伽沙劫。以方便语言。说一切众生若已生若现生若当生。若已灭若现灭若当灭。而能说其边际不。帝释天主言。不也须菩提。何以故。一切众生本来清净。须菩提言。如是众生无边故。当知般若波罗蜜多亦无边。是时会中帝释天主大梵天王。及大世主并余诸天。天女神仙众等。俱白佛言。快哉善哉。如来出世。尊者须菩提。能善宣说般若波罗蜜多。菩萨摩诃萨受持此法。若不离诸佛如来般若波罗蜜多者。我当尊敬如诸佛想。</p>
<p style="text-align: left">
	　　尔时世尊。告帝释天主大梵天王并余一切天仙众言。如是如是。汝等当知。我于往昔最上灯城燃灯如来应供正等正觉所修菩提行。我于尔时亦不离般若波罗蜜多。彼燃灯如来。即为我授阿耨多罗三藐三菩提记作如是言。汝于来世过阿僧祇劫当得成佛。号释迦牟尼如来应供正等正觉明行足善逝<a>世间</a>解无上士调御丈夫<a>天人</a>师佛世尊。是时帝释天主并诸天众。俱白佛言。希有世尊。希有善逝。此般若波罗蜜多能摄一切智。菩萨摩诃萨当如是学。</p>
<p style="text-align: left">
	　　宝塔功德品第三之一</p>
<p style="text-align: left">
	　　尔时世尊。普告四众苾刍苾刍尼优婆塞优婆夷帝释天主等。欲界诸天众。大梵天王等。<a>色界</a>诸天众。乃至色究竟天。一切天子众。汝等当知。若有善男子善女人。于此甚深般若波罗蜜多法门能听受读诵。如说<a>修行</a>者。是人不为魔及魔民人非人等伺得其便。不为恶毒所能伤害。不以横夭舍其<a>寿命</a>。</p>
<p style="text-align: left">
	　　复次若有善男子善女人。于此般若波罗蜜多。未能听受读诵者。所有已发阿耨多罗三藐三菩提心。诸天子众往彼人所为作护念。劝令于此般若波罗蜜多。听受读诵如说修行。</p>
<p style="text-align: left">
	　　复次若有善男子善女人。于此般若波罗蜜多。受持读诵如说修<a>行者</a>。是人若在空室若入众中。若在树下及旷野处。若行道路及非道中乃至大海。如是等处若行若住若坐若卧。离诸怖畏诸天护念。</p>
<p style="text-align: left">
	　　尔时四大天王白佛言。世尊。若有善男子善女人。于此般若波罗蜜多。听受读诵如说修行者。我当往彼护念其人。使令精进不生退屈。</p>
<p style="text-align: left">
	　　尔时帝释天主白佛言。世尊。若善男子善女人。于此般若波罗蜜多。听受读诵如说修行者。我亦往护其人令无衰恼。</p>
<p style="text-align: left">
	　　尔时大梵天王并诸梵众。俱白佛言。世尊。若善男子善女人。于此般若波罗蜜多。听受读诵如说修行者。我当往护其人令无衰恼。</p>
<p style="text-align: left">
	　　尔时帝释天主复白佛言。希有世尊。此甚深般若波罗蜜多。善男子善女人受持读诵者。于现世中获如是功德。云何世尊。若人受持此般若波罗蜜多。而能摄诸波罗蜜多不。佛言。憍尸迦如是。若人受持此般若波罗蜜多。即能摄诸波罗蜜多。憍尸迦。此般若波罗蜜多。若人受持读诵者。所有功德广大甚深。汝当谛听。如善作意。当为汝说。帝释天主言。善哉世尊。愿为宣说。佛言。憍尸迦。我此般若波罗蜜多法门。不为一切恶法损恼破坏。若诸恶法起时欲生损恼。彼法即当渐自销灭。虽复暂起而不为害。何以故。憍尸迦当知。此善男子善女人。以受持读诵般若波罗蜜多功德力故。恶法虽生而自销灭。憍尸迦。譬如世间有诸毒蛇周行求食。见诸小虫即欲食啖。是时有药名为末只能销诸毒。而彼小虫即诣药所。是时毒蛇闻是药气即自退还。彼诸小虫不为所食。何以故。此末只药能销诸毒。憍尸迦。善男子善女人亦复如是。于此般若波罗蜜多受持读诵。自所宣说或为他说如说修行。是人不为一切恶法所能伤害恶法虽生即自销灭。何以故。当知皆是般若波罗蜜多功德力故。在在处处无所动转。般若波罗蜜多。能除贪等一切烦恼。而能趣证无上涅盘。憍尸迦。若有受持读诵此般若波罗蜜多者。彼四大天王。帝释天主。大梵天王。乃至诸佛菩萨。常护是人令无衰恼。</p>
<p style="text-align: left">
	　　复次憍尸迦。若善男子善女人。受持读诵此般若波罗蜜多者。是人常出信顺语言。柔软语言。白净语言。不杂语言。不生忿怒。不为我慢所覆。常生慈心。不起恨恚忿等烦恼不令增长。彼善男子善女人常作是念。我为趣求阿耨多罗三藐三菩提故。于损恼法不应生嗔。何以故。嗔法若生诸根变异。调善色相非所和合。作是念已安住<a>正念</a>。憍尸迦。彼善男子善女人。以受持读诵般若波罗蜜多故。于现世中获如是功德。</p>
		

	
	

		</div></div><hr><script charset='utf-8' src='../../js/footer.js'></script></body></html>