<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，大明太宗文皇帝御制观音赞' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大明太宗文皇帝御制观音赞</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>大明太宗文皇帝御制观音赞</strong></p>
<p style="text-align: left">　　大圣<a>自在</a>观世音百千万亿应无尽</p>
<p style="text-align: left">　　<a>神通</a>无碍无所住大慈大悲愍众生</p>
<p style="text-align: left">　　六根互用智慧深<a>闻思修</a>入三摩地</p>
<p style="text-align: left">　　济度随机而显现有如一月印千江</p>
<p style="text-align: left">　　一江有月一江明明照惟一本无二</p>
<p style="text-align: left">　　世人但以眼观色<a>菩萨</a>乃以目观声</p>
<p style="text-align: left">　　彼惟有所窒于观是故不能神妙用</p>
<p style="text-align: left">　　大士有目冥不睹耳鼻舌身意亦然</p>
<p style="text-align: left">　　能以此观如是观终不颠倒成<a>妄想</a></p>
<p style="text-align: left">　　熏习见闻既寂灭亦复无是妙色身</p>
<p style="text-align: left">　　有能洞此十方空同证圆通三昧海</p>
<p style="text-align: left">　　身心无量遍沙界不动本际应所求</p>
<p style="text-align: left">　　譬如万卉遇春风种种萌芽自生发</p>
<p style="text-align: left">　　敷荣畅达各长茂或为枝叶结果成</p>
<p style="text-align: left">　　酸碱甜苦及青红一切皆令如愿足</p>
<p style="text-align: left">　　现前是法不思议不着诸相乃为真</p>
<p style="text-align: left">　　一毛遍量法界空洗净五浊诸热恼</p>
<p style="text-align: left">　　摧裂障山悉消荡无边苦趣总脱离</p>
<p style="text-align: left">　　<a>娑婆世界</a>为乐城妙相恒沙俱显露</p>
<p style="text-align: left">　　以太<a>虚空</a>为体相宝髻攒聚五须弥</p>
<p style="text-align: left">　　以四大海为口门曜日月光为两目</p>
<p style="text-align: left">　　森罗万像为璎珞发无上愿具辩才</p>
<p style="text-align: left">　　引施十四<a>无畏</a>功妙显三十二身应</p>
<p style="text-align: left">　　普为众生之瞻仰广运诸佛慈悲心</p>
<p style="text-align: left">　　身与众生为一身随感而应触处动</p>
<p style="text-align: left">　　尔以<a>正见</a>能见我我以无见观自在</p>
<p style="text-align: left">　　如镜照镜谷答响含摄朗彻皆自然</p>
<p style="text-align: left">　　证此三昧即超凡一法具足一切佛</p>
<p style="text-align: left">　　开启慈悲功德藏溥示善功方便门</p>
<p style="text-align: left">　　贤劫未来诸众生咸证菩提登正觉</p>
<p style="text-align: left">　　大明太宗文皇帝御制大悲<a>观世音菩萨</a>赞</p>
<p style="text-align: left">　　观音证悟妙圆通入流亡所自闻中</p>
<p style="text-align: left">　　由闻入觉所觉空清净宝觉成<a>圆融</a></p>
<p style="text-align: left">　　三昧慈力与佛同妙力自在成就功</p>
<p style="text-align: left">　　璎珞莊严百宝珑補陀岩现满月容</p>
<p style="text-align: left">　　摩尼宝目莲华瞳频伽瓶水海波溶</p>
<p style="text-align: left">　　杨枝叶叶生春风超越出世妙无穷</p>
<p style="text-align: left">　　三十二应随所从四种无畏功德崇</p>
<p style="text-align: left">　　称扬名号犹击钟感应有如声度墉</p>
<p style="text-align: left">　　无有所碍咸达聪援拯沉溺开惑蒙</p>
<p style="text-align: left">　　大悲慈力允敬恭恒河沙数垂范幪</p>
<p style="text-align: left">　　随顺方便各有庸周偏法界福悠隆</p>
<p style="text-align: left">　　动静二相了无踪妙明寂静显性宗</p>
<p style="text-align: left">　　慧光普烛七宝红</p>
<p style="text-align: left">　　永乐九年十二月十五日</p>
<p style="text-align: left">　　圣观自在菩萨功德赞</p>
<p style="text-align: left">　　归命最圣观自在满月妙相莲华生</p>
<p style="text-align: left">　　能以无畏施有情我今称赞彼功德</p>
<p style="text-align: left">　　一切善法悉具足顶戴诸佛大智冠</p>
<p style="text-align: left">　　福慧庄严最上尊是故归命莲华手</p>
<p style="text-align: left">　　两颊<a>圆满</a>红白色鼻相修直妙端严</p>
<p style="text-align: left">　　齿如珂雪密复齐四牙平正而具足</p>
<p style="text-align: left">　　<a>梵音</a>清响复深妙一切闻者生爱心</p>
<p style="text-align: left">　　凡所宣说众语言柔和善顺而甘美</p>
<p style="text-align: left">　　常以大悲方便力救度一切苦众生</p>
<p style="text-align: left">　　自利利他众导师是故归命莲华手</p>
<p style="text-align: left">　　双眉同彼初生月身相犹如真紫金</p>
<p style="text-align: left">　　众宝为鬘以庄严一切见者无厌足</p>
<p style="text-align: left">　　敷鹿皮衣而为座最上自在众中尊</p>
<p style="text-align: left">　　身诸相分悉周圆是故归命莲华手</p>
<p style="text-align: left">　　上妙细氎为络腋摩尼珠宝作耳环</p>
<p style="text-align: left">　　世出世宝所庄严最上自在最尊胜</p>
<p style="text-align: left">　　诸善功德皆满足一切<a>世间</a>大法王</p>
<p style="text-align: left">　　能开种种方便门是故归命莲华手</p>
<p style="text-align: left">　　罪业众生微尘数无量劫来处轮回</p>
<p style="text-align: left">　　菩萨常生方便心化度悉令归智聚</p>
<p style="text-align: left">　　放慈悲光照一切以最上法施众生</p>
<p style="text-align: left">　　普令有情证菩提是故归命莲华手</p>
<p style="text-align: left">　　所有阿鼻大<a>地狱</a>菩萨慈悲往现身</p>
<p style="text-align: left">　　破坏彼趣悉无余阎摩狱卒生惊怖</p>
<p style="text-align: left">　　彼诸业报众生类咸皆离苦罪锁除</p>
<p style="text-align: left">　　恶趣能以智火焚是故归命莲华手</p>
<p style="text-align: left">　　具足悲<a>智行</a>愿力欲<a>色界</a>中皆现身</p>
<p style="text-align: left">　　于法自在利群生阎摩眷属悉<a>欢喜</a></p>
<p style="text-align: left">　　破坏一切罪业境令诸苦恼不复生</p>
<p style="text-align: left">　　有情离苦得清凉是故归命莲华手</p>
<p style="text-align: left">　　我今称赞大圣者最上色相无等伦</p>
<p style="text-align: left">　　无碍自在<a>三界</a>尊普施众生无所畏</p>
<p style="text-align: left">　　度脱有情出<a>苦海</a>断彼三毒烦恼根</p>
<p style="text-align: left">　　咸令得住安乐中是故归命莲华手</p>
<p style="text-align: left">　　所有一切饿鬼众针咽大腹及臭毛</p>
<p style="text-align: left">　　如是等类数甚多昼夜受彼饥渴苦</p>
<p style="text-align: left">　　由彼饥渴火所逼互相吞啖苦恼生</p>
<p style="text-align: left">　　菩萨悲愿力所持往彼现身而救济</p>
<p style="text-align: left">　　先化种种美饮食各各令饱益身胑</p>
<p style="text-align: left">　　复为宣说<a>正法</a>门一切得离诸苦恼</p>
<p style="text-align: left">　　菩萨悲智方便力能入一切趣类中</p>
<p style="text-align: left">　　利行同事摄有情是故归命莲华手</p>
<p style="text-align: left">　　身有大摩尼珠宝常出净妙众光明</p>
<p style="text-align: left">　　普照世间诸暗暝映蔽日月而不现</p>
<p style="text-align: left">　　所有夜叉罗刹等蒙光照者悉归依</p>
<p style="text-align: left">　　观众生心令断疑是故归命莲华手</p>
<p style="text-align: left">　　大力阿修罗王众斗诤勇猛而难调</p>
<p style="text-align: left">　　菩萨亦现彼趣中方便<a>说法</a>而化度</p>
<p style="text-align: left">　　彼闻法已断疑惑各各生于慈善心</p>
<p style="text-align: left">　　能施最上妙法门是故归命莲华手</p>
<p style="text-align: left">　　菩萨曾游诸天界入一妙环天子宫</p>
<p style="text-align: left">　　随顺方便开化门彼天悉无诸所施</p>
<p style="text-align: left">　　是时天子生苦恼菩萨即为现珍财</p>
<p style="text-align: left">　　令彼天子满施心是故归命莲华手</p>
<p style="text-align: left">　　所有一切贪欲者常为烦恼火所烧</p>
<p style="text-align: left">　　得见菩萨善威容即能回心思正法</p>
<p style="text-align: left">　　世间贪嗔痴盛者恭敬顶礼大圣尊</p>
<p style="text-align: left">　　三毒烦恼获销除是故归命莲华手</p>
<p style="text-align: left">　　众生界分无边际昆虫蝼蚁数无穷</p>
<p style="text-align: left">　　菩萨亦以慈悲心处处方便而化度</p>
<p style="text-align: left">　　世间或时值饥馑即变所食济群生</p>
<p style="text-align: left">　　咸令息彼饥渴心是故归命莲华手</p>
<p style="text-align: left">　　若见众生处大海舡筏破坏欲漂沈</p>
<p style="text-align: left">　　菩萨慈悲现马身令其攀附而得渡</p>
<p style="text-align: left">　　众生乘舡在大海菩萨随意使其风</p>
<p style="text-align: left">　　若顺若逆济众生咸令远离诸怖畏</p>
<p style="text-align: left">　　菩萨已离三界苦圆满三摩地法门</p>
<p style="text-align: left">　　复能摄化诸有情数等虚空无边际</p>
<p style="text-align: left">　　菩萨已离种种怖所谓罗刹诸部多</p>
<p style="text-align: left">　　必舍左及拏吉泥邪迷一切恶鬼众</p>
<p style="text-align: left">　　大水大火并盗贼虎狼虫兽及刀兵</p>
<p style="text-align: left">　　疾病毒药与邪明乃至王刑禁缚等</p>
<p style="text-align: left">　　菩萨自得远离已而复为彼诸众生</p>
<p style="text-align: left">　　自利利他大导师最上大悲无畏者</p>
<p style="text-align: left">　　菩萨已具诸梵行如日月分照世间</p>
<p style="text-align: left">　　人天称赞大圣尊是为最上真梵行</p>
<p style="text-align: left">　　菩萨<a>常住</a>三摩地无边功德为所依</p>
<p style="text-align: left">　　随顺方便现所居补陀落山为住止</p>
<p style="text-align: left">　　其山高广复殊妙种种珍宝以庄严</p>
<p style="text-align: left">　　彼有宝树数甚多低罗迦及瞻波等</p>
<p style="text-align: left">　　有诸异鸟止其上常出清净妙好音</p>
<p style="text-align: left">　　如是庄严圣所居礼敬瞻仰而获福</p>
<p style="text-align: left">　　俱尾啰并嚩噜乃及彼阎摩等三天</p>
<p style="text-align: left">　　乾闼婆王修罗王夜叉王及诸龙主</p>
<p style="text-align: left">　　乃至部多等诸类若天若神一切王</p>
<p style="text-align: left">　　昼夜各生恭敬心归依称赞真圣者</p>
<p style="text-align: left">　　彼等如是称赞已一切所欲皆随心</p>
<p style="text-align: left">　　大富快乐<a>寿命</a>长勇猛精进具威德</p>
<p style="text-align: left">　　息除无量诸苦恼梦中怖畏亦不生</p>
<p style="text-align: left">　　乃至寿命欲终时菩萨现身而安慰</p>
<p style="text-align: left">　　圣观自在功德海无量无边无有穷</p>
<p style="text-align: left">　　假以百舌千劫中称扬赞叹不能尽</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>