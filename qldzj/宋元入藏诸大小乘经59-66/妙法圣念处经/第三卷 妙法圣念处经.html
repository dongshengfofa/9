<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 妙法圣念处经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 妙法圣念处经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 妙法圣念处经</strong></p>
<p style="text-align: left">
	　　尔时佛告诸<a>比丘</a>言。若复有人。于未来世。求生人天。厌离苦果。应当远离诸业烦恼暴恶淫逸。及离妄语破坏损恼一切有情。修诸善业。渐令增长。相续恒时。获报安乐。舍离苦恼。尔时<a>世尊</a>。即说偈言。</p>
<p style="text-align: left">
	　　暴恶能远离苦涩果非有</p>
<p style="text-align: left">
	　　轻毁妄语无闻名皆<a>欢喜</a></p>
<p style="text-align: left">
	　　邪执宿冤贼伏除令不起</p>
<p style="text-align: left">
	　　<a>觉悟</a>烦恼染恒修诸对治</p>
<p style="text-align: left">
	　　尔时佛告诸比丘言。若复有人。值遇违缘。于自及他应当觉悟。破坏远离虚妄计执。想诸圣贤。修于忍行。又于财物。离贪<a>妄想</a>。人及非人。世及出世。正道非道。若男若女。<a>善恶</a>业果。真实虚妄。宫殿房室。恭敬供养。乃至一切诸染净境。勿起妄执。亦非憎嫉。真实离妄。悲愍有情。入圣阶渐。远离<a>地狱</a>。损坏琰魔。除灭黑暗。修习智慧。贪忿染因。犹如火毒。悉应舍离。业报艰辛。忏悔发露。不应覆藏。文字晓了。宣说苦因。咸应远离。</p>
<p style="text-align: left">
	　　佛告比丘。若复有人。于诸恶友及他眷属。勿生憎嫉。应起是念。我从无始多劫已来。轮转诸趣。父母亲族。善友知识。轮转<a>生死</a>。往来不定。于诸有情。应当悲愍起亲爱想。贪嗔等惑。由此远离。</p>
<p style="text-align: left">
	　　时诸比丘白世尊言。若复有人。虚妄两舌。离间彼此。当感何果。愿佛演说。我等乐闻利益未来一切有情。佛告比丘应知两舌获报差别。略有十种。何等为十。一种族卑贱。眷属乖离。二远离善友。恶友增多。三愚痴暗钝。增长过非四毁谤圣贤。不信因果。五藏护己失。乐说他非。六虚妄转增忠实行寡。七死堕地狱。受苦无穷。八恣纵贪嗔恶名流布。九财货散失。恒时忧苦。十远离<a>正法</a>。恒生边地。比丘应知。两舌之业。获报如是。不应执着。皆当弃舍。</p>
<p style="text-align: left">
	　　于是比丘。复白佛言。若有众生。发粗恶语。感于何果。佛告比丘。应知语业。获报有十。何等为十。一者口出刃焰焚烧自身。二者邪见炽盛。无恶不作。三者远离圣贤。日增恶友。四者众皆厌弃。犹如诸毒。五者外器险隘。高下不等。六者烦恼炽盛。坏散财物。七者焚烧众善。非法转增。八者身体臭秽。闻皆嫌厌。九者支节枯干。恒时病苦。十者死堕险趣。轮<a>转生</a>死。比丘应知。粗恶语业。招如斯报。汝应远离。</p>
<p style="text-align: left">
	　　尔时世尊。乃说颂言。</p>
<p style="text-align: left">
	　　众善应可爱如父复如母</p>
<p style="text-align: left">
	　　美善体安然能离于喧诤</p>
<p style="text-align: left">
	　　美善人天喜美善增勤勇</p>
<p style="text-align: left">
	　　美善眷属多美善三涂离</p>
<p style="text-align: left">
	　　美善息诸恶美善离烦恼</p>
<p style="text-align: left">
	　　能弃语过非应修诸众善</p>
<p style="text-align: left">
	　　尔时世尊。说此偈已。告诸比丘。如是所发粗恶之语。悉应远离伏除不起勿令增长。堕于地狱。受饥渴苦。种种痛恼。于彼恶趣。恒时饥渴如火焚烧。常思饮食量如芥子。终不能得。何况多食。</p>
<p style="text-align: left">
	　　比丘应知。彼诸有情。由此恶业。极苦缠缚。饥渴焰火。相续逼迫。时无暂息。如是苦果。皆由虚妄粗恶语业之所招感。比丘应知。虚妄恶业。及诸功德。人天胜善。皆由心造。若痴增上。轻毁贤善。起恶意业。远离平等。乐说彼此长短是非。如油欲尽灯光渐暗。智慧损减。过犯转增。是故比丘。恒应远离虚妄恶业。勿令侵害于他名利。若生嫉妒及诸忿等。恼乱身心。时无暂息。比丘应知。此等恶因。焚烧自善。于当来世。必招苦果轮回不息。应当弃舍。时诸比丘。复白佛言。若有众生。于情非情。恒起嗔忿。获于何报。</p>
<p style="text-align: left">
	　　佛告比丘。应知嗔忿。于当来世。得十衰损。何等为十。一者冤家增盛。人皆嫌厌。二者生于边地。远离正法。三者萦缠诸病贫乏困苦。四者死堕豺狼巇险暴恶。五者或处毒蛇。恒时嗔恚。六者诸根丑陋。眷属乖离。七者死堕黑绳。受苦相续。八者肢体干焦众苦烧然。九者增于邪执。毁谤圣贤。十者恒处三涂。轮转不息。如是十种。皆由嗔恚。比丘当知。悉应远离。</p>
<p style="text-align: left">
	　　尔时比丘。复白佛言。若有众生。恒修无嗔。获于何报。佛告比丘。得十胜利。何等为十。一者善美流布。二者远离慢轻。三者能伏嗔恚。四者三涂舍离。五者冤敌不侵。六者恒生人天。七者眷属<a>圆满</a>。八者诸根无缺。九者色相具足。十者成就<a>解脱</a>。比丘应知。如是胜利。汝当修习。</p>
<p style="text-align: left">
	　　尔时世尊。乃说颂言。</p>
<p style="text-align: left">
	　　衰损由嗔恚沉沦<a>苦海</a>深</p>
<p style="text-align: left">
	　　诸根多缺陋逼迫事难任</p>
<p style="text-align: left">
	　　善因生善道非法入埿梨</p>
<p style="text-align: left">
	　　傍生并鬼趣善恶业恒随</p>
<p style="text-align: left">
	　　尔时世尊。说此偈已。告诸比丘。善恶之业。损益不同。互相增减。随业势力。受报非虚。</p>
<p style="text-align: left">
	　　时诸比丘。复白佛言。有情悭贪。不行惠施。自无依托。迷暗愚痴。不信因果。毁谤圣贤。获报云何。</p>
<p style="text-align: left">
	　　佛告比丘。若诸有情。悭贪不信。于诸财物。自不受用。何况施他。应知比丘。无智愚人。远离善友。复造诸非。由此因缘。堕诸地狱。受苦无穷。彼诸比丘。闻是语已。忧愁悲恼。哽咽号泣。</p>
<p style="text-align: left">
	　　复白佛言。此诸有情。复于何时。当舍此苦。愿佛演说。利益未来。</p>
<p style="text-align: left">
	　　尔时世尊。告诸比丘。乃说颂曰。</p>
<p style="text-align: left">
	　　人间六万岁阿部陀昼夜</p>
<p style="text-align: left">
	　　积彼年及月初三万六千</p>
<p style="text-align: left">
	　　承斯余<a>寿命</a>后后二万增</p>
<p style="text-align: left">
	　　八寒大地狱相续苦无尽</p>
<p style="text-align: left">
	　　尔时世尊说此偈已。告诸比丘。此大地狱。受苦有情。由身语意。轻慢贤善。毁谤正法。造作非法。破坏佛形。焚烧经典。谤真实法。言无义味。由此业因。牵引有情堕险恶处。种种治罚相续受苦。而无穷尽。</p>
<p style="text-align: left">
	　　时诸比丘。复白佛言。若复有人。于佛正法。甚深经典读诵演说令他信受。发菩提心。获何胜利。</p>
<p style="text-align: left">
	　　尔时佛告诸比丘言。功德无量。微妙最胜。此诸有情。受持读诵。如是深法。敷演解说依法<a>修行</a>。起于正信。伏除障染。远离恶趣。恒处人天。安隐快乐。一切圣贤。护助称赞。于当来世。获得最上。多闻总持福德智慧。忆念不忘。宫殿珍宝。悉皆具足。乃至圆寂。速得成就。恒离老病。悭贪嫉妒。迷惑醉乱。毁谤正法。虚妄邪执。八难艰险。及诸非法。悉能远离。</p>
<p style="text-align: left">
	　　尔时佛告诸比丘言。若复有人。愚迷邪执。于诸<a>世间</a>。虚妄爱乐。广造诸非。于其所作。亦无悔恨。其心增盛。诸恶相续。不怖险处远离善友。由此业因。轮转地狱。受苦涩果。决定非虚。</p>
<p style="text-align: left">
	　　比丘应知。诸有智者。悉皆舍离。诸不善业。发起正信。修习对治。</p>
<p style="text-align: left">
	　　比丘当知。由心造罪获果亦然。解脱生死。<a>流转</a>诸趣。亦由于心。能行谄诳。又能调伏。亦能暴恶。能趣三涂。得大怖畏。亦由于心。又能舍离。修诸善法。而能弃背。真实安乐。及能远离虚妄颠倒种种因缘果报差别。若假若实。获报决定及不决定。有益无益若善非善。皆能远离。亦能显于二空之理。譬如明灯能破黑暗。复能显现诸物像等。心亦如是。又如善恶因果差别。互相随逐。恒不舍离。轮转诸趣。亦由于心。又如染净隐显虽殊。互相增减。假实理事。亦非即离。<a>正见</a>邪执。爱非爱业。出离沉沦。理非即离。皆由心造。</p>
<p style="text-align: left">
	　　比丘应知。诸业系缚。往来生死。犹如罥索。系缚有情。恒不<a>自在</a>。愚迷虚妄。烦恼缠缚。障覆真理。令智不起。于法非法。不能了达。亦非修习趣证之行。二空真理。无由显证。</p>
<p style="text-align: left">
	　　比丘当知。此由无明。迷于正理。于<a>佛教</a>法曾无所悟。障碍留难。自不依修。复障他学。妄说过非。深增厌离。由此业因。毁谤正法。诸佛冤贼。世世愚昧。恒堕黑暗地狱之中。备受众苦。而无穷尽。从彼出已。复堕饿鬼。愚迷暴恶。互相残害。恒时受苦。饥渴逼迫。而无暂息。受种种苦。复从彼出。堕畜生中。疲乏饥困。众苦缠缚。恒无止息。嗔心增猛。互相食啖。极恶意乐。相续不断。亦如世火能烧林野。此业亦尔。能烧众善。损害有情。</p>
<p style="text-align: left">
	　　尔时世尊。乃说颂曰。</p>
<p style="text-align: left">
	　　迷惑诸有情谤佛毁正法</p>
<p style="text-align: left">
	　　堕落于三涂穷劫不能出</p>
<p style="text-align: left">
	　　恒处地狱苦黑暗绝光明</p>
<p style="text-align: left">
	　　饿鬼及傍生饥虚无穷尽</p>
<p style="text-align: left">
	　　有情由业缚智慧烦恼覆</p>
<p style="text-align: left">
	　　险恶海沉沦劫坏不能免</p>
<p style="text-align: left">
	　　尔时世尊。说此偈已。告诸比丘。由前谤法。恶业之因。轮转三涂。受苦无量。从彼出已。若生人中。贫穷困苦。诸根不具。饥渴所逼。烦恼增盛。其性暴恶。犹如象马。[怡-台+龍]悷不调。愚迷邪执。恒时相应。病苦缠缚。而无间断。其心放逸。虚妄攀缘时无止息。聋盲喑哑。不值正法。恒处边地。智慧乏少。愚痴邪执。受种种苦。而无穷尽。比丘应知。谤法之罪。获报无量。说不能尽。</p>
<p style="text-align: left">
	　　佛告比丘。若复有人。修诸静虑。趣求解脱。于<a>佛法</a>僧。不生毁谤。恒时尊重。称赞信受。犹如父母。亦如善友。恒时爱护。尊敬信受。不起邪谤。令心欢喜。时诸比丘。复白佛言。有情云何。舍离过非。修习胜行。愿佛演说。利益未来。</p>
<p style="text-align: left">
	　　尔时世尊告诸比丘。谛听谛听。今为汝说。若复有人。舍离身语。诸不善业。恒修善业。又于三世。安住观察。伏诸邪慢。尊重三宝。策勤三业。趣证菩提。复于三时。远离诸执及贪嗔等。</p>
<p style="text-align: left">
	　　复次比丘。由于三业。离诸过患。安住爱乐。<a>三聚净戒</a>。趣三菩提及三真如。远离烦恼。安住思惟。令心平等。观察最胜。复离慢疑。三业清净。伏除障染。于一切处。能离系缚。修习正行。忆念苦空。乐趣解脱。微妙甚深。远离诸恶。发起方便。破坏愚暗。及诸贪欲。是故比丘。应修善行。弃舍诸非。及能远离饥渴寒热。颜容憔悴。愚暗破裂。忧恼悔恨。种种诸苦。皆悉舍离。获于人天。富饶安乐。聪慧广闻。恒修舍行。及诸香灯花鬘璎珞诸供养具。</p>
<p style="text-align: left">
	　　复次比丘。若起邪执。悭贪嫉妒。虚妄谄诳。堕于饿鬼受诸苦恼。逼迫残害。相续无断。饥渴焚烧。业因熟时。纤毫难免。忧苦缠缚。远离解脱。</p>
<p style="text-align: left">
	　　时诸比丘。白世尊言。此诸有情。云何得脱如是众苦。复于何时而得解脱。获于正信。我今思惟。不能了达。又此有情。于鬼趣中。日夜长时。恒受饥渴。寒热忧苦。身首干枯。痴暗迷覆。恒无暂舍。愿佛演说。利益未来。</p>
<p style="text-align: left">
	　　佛告比丘。此诸有情。于过去世。造诸恶业。不修福慧。悭嫉虚诳。烦恼炽盛。恣纵贪嗔。不能伏除。命终之后。堕于地狱。受苦无量。从彼出已。复堕饿鬼。众苦逼迫。饥渴缠缚。于一切处。恒时受苦。无救无依。思念饮食。终无所得。悔恨号哭。念我何时当舍此苦。</p>
<p style="text-align: left">
	　　比丘应知。愚痴有情。烦恼缠缚。由恶三业。轮转三涂。受如斯苦。</p>
<p style="text-align: left">
	　　比丘当知。若复有人。近事男女。诸天魔梵。破彼恶业。修习善法。爱乐<a>真谛</a>。审观自身。四大<a>五蕴</a>。苦空无常。亦如水泡。<a>芭蕉</a>梦电。皆悉虚幻。是故比丘。于诸善法。修令增长。于一切恶。对治不起。安住人天。最胜可爱。皆得自在。身语意业。远离诸非。虚妄欺诈。及诸惊怖。决定弃舍。爱乐最胜。寂静思惟。离诸散乱。造作众善。初中及后。令无间断。降伏诸根。舍离系缚。及诸恶趣。愚痴黑暗。不了果因。广作不善。轮回三涂。被受众苦。</p>
<p style="text-align: left">
	　　尔时世尊。而说颂曰。</p>
<p style="text-align: left">
	　　若乐于住处应观胎藏苦</p>
<p style="text-align: left">
	　　远离颠倒贪破坏令不起</p>
<p style="text-align: left">
	　　缠缚于业绳三途苦无尽</p>
<p style="text-align: left">
	　　来往似蚁环沉沦难出离</p>
<p style="text-align: left">
	　　尔时世尊。说此偈已。告诸比丘。老病死苦。缠绕有情。恒不舍离。譬如鱼鹿网箭缠缚。亦复如是。</p>
<p style="text-align: left">
	　　复次比丘。贪爱如毒。嗔忿似火。虚妄谄诳。迷覆净心炽然烦恼。恒相随逐。令不出离。若复有人。贪求财物。广行虚诳。养活身命。妄执缠缚。轮转诸有。如鱼吞钩。因贪所起。如焰中水。从爱心生。</p>
<p style="text-align: left">
	　　尔时世尊。乃说颂言。</p>
<p style="text-align: left">
	　　迷执虚妄见业缘有幻身</p>
<p style="text-align: left">
	　　果因恒离倒离因果非真</p>
<p style="text-align: left">
	　　轮转因烦恼了达证真空</p>
<p style="text-align: left">
	　　解脱烦恼离真实理非无</p>
<p style="text-align: left">
	　　最上妙觉位二障悉皆亡</p>
<p style="text-align: left">
	　　湛然恒不动利乐诸有情</p>
<p style="text-align: left">
	　　尔时世尊。说此偈已。告诸比丘。若复有人。起谤不信。损坏三宝。花卉果实。货易活命。以此因缘。堕于恶趣。彼有獯狐及诸鹫鸟。其嘴锋利。犹如金刚。形貌丑恶。娆乱惊怖。来集食啖身肉手足眼目骨髓。周遍无遗。受苦无量。业绳缠缚。随逐不舍。而无依怙。亦非救济。轮转如是。三恶往来。恒不舍离。从彼出已。复堕饿鬼。饥渴所逼。增长众苦。口吐火焰如山相续。而无间断。设降大雨。遍一切处。此恶业火终不能灭。</p>
<p style="text-align: left">
	　　比丘应知若复有人。修习施戒。乃至智慧。而能解脱。种种众苦。</p>
<p style="text-align: left">
	　　复次比丘。恶业为因。招三涂果。有情迷执。不能伏除。分别俱生烦恼一百二十八使。于<a>三界</a>内。欲<a>四谛</a>行。乃有十二。上二合论。二十四行。约三界说。</p>
<p style="text-align: left">
	　　复次比丘。四谛四智。乃有十六。及二见道。修四念处。八正道支。五根五力。解脱暴恶。远离焚烧。</p>
<p style="text-align: left">
	　　复次比丘。最上二谛。智应修习。及三念住。远离众魔。及诸饿鬼。饥渴困苦。增长白法。</p>
<p style="text-align: left">
	　　尔时世尊。乃说颂曰。</p>
<p style="text-align: left">
	　　十恶因心造沉沦路崄巇</p>
<p style="text-align: left">
	　　执贪痴境缚果感必相随</p>
<p style="text-align: left">
	　　极苦泥梨趣堪嗟无所依</p>
<p style="text-align: left">
	　　缘熟如影向坏劫报难移</p>
<p style="text-align: left">
	　　三业勤精进多闻习总持</p>
<p style="text-align: left">
	　　二严修<a>六度</a>圆满证菩提</p>
<p style="text-align: left">
	　　尔时世尊。说是偈已。告诸比丘。若复有人。修三善业。施戒多闻。舍离暴恶。愚迷贪爱。解脱众苦。及离不善。地狱饿鬼。比丘应知。诸饿鬼界。受种种苦。寒热饥渴。痛恼逼迫。不能远离。由此恶业。我慢虚诈。堕落三涂。于彼趣中。互相残害。贪嗔缠缚。恒时不舍。由昔远离。布施持戒及于多闻。造作诸非不能了知。法非法等。及于正信。亦皆迷闇。而非省悟。由此障碍人天善趣。不能修习。亦非观察得失等事。</p>
<p style="text-align: left">
	　　时诸比丘。复白佛言。阿素啰趣。何业所招。尔时佛告诸比丘言。应当谛听今为汝说。彼阿素啰。由昔虚诈恒时谄曲业及诸惑。缠缚不舍。堕于彼趣。亦由不信。谤毁贤善。于正因果。不能了悟。堕于彼趣。而无智慧。愚迷妄执。怖畏怯惧。恒非安隐。</p>
<p style="text-align: left">
	　　尔时帝释。忉利诸天。闻佛所说。欢喜踊跃。即于佛前。以偈颂曰。</p>
<p style="text-align: left">
	　　平坦三乘路牟尼亲所宣</p>
<p style="text-align: left">
	　　真空无漏理本体离诸缠</p>
<p style="text-align: left">
	　　应佛兴慈广怀悲愍苦深</p>
<p style="text-align: left">
	　　光明恒照耀不<a>舍利</a>他心</p>
<p style="text-align: left">
	　　尔时帝释。说此偈已。合掌恭敬。在一面立。佛告天帝。三乘净法。汝应修习。离诸系缚。平等清白。能离险隘。绝诸黑暗。光明无染。犹如珍宝。体性清净。诸天欢喜。爱乐最胜。寂静修习。奉持不舍。又于戒施及三摩地。观察爱乐。亦如诸天。敬事天主。远离过非。尊仰瞻奉。及诸有情。柔软和美。若生天上。获身净妙。远离贪恚。息除尘垢。及诸境界。贪忿因缘。解脱沉溺。破坏诸有。亲族朋寮。互相憎嫉。五欲淤泥。悉皆远离。处诸有情。谦敬和顺。安住恒时。善离诸染。威仪有轨。抖擞烦恼。降伏魔罗。智慧安住。最胜清净。善护三业。恒习静虑。弃舍恶友。及非梵行。永离系缚。恒处诸天。良友知识。劝发大心。速登<a>彼岸</a>。</p>
		

	
	

		</div></div><hr><script charset='utf-8' src='../../js/footer.js'></script></body></html>