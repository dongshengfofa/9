<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，胜军化世百喻伽他经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>胜军化世百喻伽他经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>胜军化世百喻伽他经</strong></p>
<p style="text-align: left">　　过去仙人[尾*耶](切身)娑等典籍章句无不说</p>
<p style="text-align: left">　　我今自咏悦愚怀略诵伽他为百喻</p>
<p style="text-align: left">　　行恩行义行贤德<a>无我</a>无慢无怯弱</p>
<p style="text-align: left">　　真实慈悲可重师堪作上人出离行</p>
<p style="text-align: left">　　虽然贫下存刚志设身富贵亦柔和</p>
<p style="text-align: left">　　若遇强敌而勇力此即名为大人相</p>
<p style="text-align: left">　　少年行善人希有人来求者<a>欢喜</a>与</p>
<p style="text-align: left">　　若人称赞我羞闻彼等之人亦难得</p>
<p style="text-align: left">　　欲求美称先求法法上精心德自生</p>
<p style="text-align: left">　　一切戒行坚持密彼人<a>世间</a>甚希有</p>
<p style="text-align: left">　　天然性善言亦善善人恶人各尽知</p>
<p style="text-align: left">　　他或有过与藏盖此等智人世难得</p>
<p style="text-align: left">　　火性暖兮本自热月性清凉亦复然</p>
<p style="text-align: left">　　刹帝利族名称上彼等下族何得怪</p>
<p style="text-align: left">　　亲眷难危须救济他人有难亦复然</p>
<p style="text-align: left">　　竭力为人情不二此中活命名正命</p>
<p style="text-align: left">　　布施忍辱及明力调伏诸根语言善</p>
<p style="text-align: left">　　此为圣者真庄严金宝庄严如担重</p>
<p style="text-align: left">　　世间未曾有一物不被无常破坏空</p>
<p style="text-align: left">　　唯有无为寂静德经劫凝然得<a>常住</a></p>
<p style="text-align: left">　　善哉形色身端正而具崇修<a>德行</a>光</p>
<p style="text-align: left">　　譬如明月在当空清净光明照楼阁</p>
<p style="text-align: left">　　富贵行檀一切人识心成就无边法</p>
<p style="text-align: left">　　勇力救护劣弱者善哉此德真良善</p>
<p style="text-align: left">　　德者重德愍无德愚者轻德而舍去</p>
<p style="text-align: left">　　智如红日放炎光愚似星光而掩耀</p>
<p style="text-align: left">　　贤人能护身诸过一向修崇德行高</p>
<p style="text-align: left">　　少若纵心犯一过积修多德亦皆失</p>
<p style="text-align: left">　　恶人远离于戒德常欲亲近不善人</p>
<p style="text-align: left">　　如舍清凉功德池而入稠浊不净水</p>
<p style="text-align: left">　　涂油身上要除垢除垢复须洗去油</p>
<p style="text-align: left">　　譬如作事要成功若得功成舍所作</p>
<p style="text-align: left">　　恶人恒恶喻黑蛇恶人迷逸如醉象</p>
<p style="text-align: left">　　善人怖畏心伤痛恶人颠倒情忻悦</p>
<p style="text-align: left">　　大火亘天难便灭深崖无底莫能知</p>
<p style="text-align: left">　　审慧善观危恶事深行信善无疑谤</p>
<p style="text-align: left">　　落崖入火大危崄或有身存复起行</p>
<p style="text-align: left">　　若人堕入恶趣中恶趣深泉不可出</p>
<p style="text-align: left">　　大水洪波不可漂大火炽焰不可烧</p>
<p style="text-align: left">　　强恶群贼不可夺是彼世间最上财</p>
<p style="text-align: left">　　下劣之人恃有财中品之人无所恃</p>
<p style="text-align: left">　　中人见财略悦心劣人恃财世最上</p>
<p style="text-align: left">　　一切种族形色德同行亲眷与朋友</p>
<p style="text-align: left">　　一一不知何所来唯务贪愚好财利</p>
<p style="text-align: left">　　富者妄言人为实贫人实语却为非</p>
<p style="text-align: left">　　谄诳顺恃无真行贤善之人闻愧耻</p>
<p style="text-align: left">　　有财豪贵而无德喻如有德人称赞</p>
<p style="text-align: left">　　无财贫下德行全愚者无知却谤毁</p>
<p style="text-align: left">　　勇猛德行有如无是彼善人真觉观</p>
<p style="text-align: left">　　离财安道处清贫亲眷轻贫实作妄</p>
<p style="text-align: left">　　屠儿富贵赞真实上人无财为下劣</p>
<p style="text-align: left">　　亲眷朋友顺世情只奉屠酤无<a>善恶</a></p>
<p style="text-align: left">　　众知恶趣沉沦崄受罪中间苦百般</p>
<p style="text-align: left">　　乞者往来希济给全无辍惠固违情</p>
<p style="text-align: left">　　乞人不遂逆其情忿意含嗔叹所恨</p>
<p style="text-align: left">　　此人心硬语言悭<a>舍利</a>不如而舍命</p>
<p style="text-align: left">　　此人悭鄙痴迷重拯救行檀总不知</p>
<p style="text-align: left">　　藏贮财帛终散坏若行惠施永坚牢</p>
<p style="text-align: left">　　一人如是护多财愚迷转厚无思虑</p>
<p style="text-align: left">　　受苦宁知虚妄悭多人护物苦平等</p>
<p style="text-align: left">　　不使不用不与人殊无知此善好事</p>
<p style="text-align: left">　　金银积聚满屋中坑盛不净有何别</p>
<p style="text-align: left">　　贫穷行施真檀度说彼名为最上人</p>
<p style="text-align: left">　　富贵微舍少财帛如河涓滴谁不解</p>
<p style="text-align: left">　　若人依法行不乏好施如同好女色</p>
<p style="text-align: left">　　若施余财行间续感果亏盈亦如是</p>
<p style="text-align: left">　　清净心田事法王少年戒德喻花香</p>
<p style="text-align: left">　　慈心柔软如闺女适悦庄严大行芳</p>
<p style="text-align: left">　　礼参圣境行檀施精进多闻受苦辛</p>
<p style="text-align: left">　　轨则若亏无戒行前修多善并捐功</p>
<p style="text-align: left">　　今时名称人知重来世生天众所钦</p>
<p style="text-align: left">　　福寿远延恒快乐皆从持戒得成功</p>
<p style="text-align: left">　　常闻极苦三涂狱恒守威仪戒德圆</p>
<p style="text-align: left">　　寿尽浮生舍命时焰魔恶趣我无怖</p>
<p style="text-align: left">　　城隍聚落与林间或有愚迷或智慧</p>
<p style="text-align: left">　　假使知法不知法若求善逝须持戒</p>
<p style="text-align: left">　　坚持禁戒令清净恒须亲近善知识</p>
<p style="text-align: left">　　<a>如法</a>熏修善业圆一切功德皆集聚</p>
<p style="text-align: left">　　持戒法利获安乐若意愚迷有毁伤</p>
<p style="text-align: left">　　德命<a>刹那</a>即便灭智者何缘而饮酒</p>
<p style="text-align: left">　　彼或饮酒彰愚劣究竟为非无善名</p>
<p style="text-align: left">　　忽然倒地喻无常染污盈身成不净</p>
<p style="text-align: left">　　虽然亲眷同欢饮醉了相违便害命</p>
<p style="text-align: left">　　如是过失刹那间说此酒毒胜毒药</p>
<p style="text-align: left">　　得罪多因淫欲行直如舍命尚牵心</p>
<p style="text-align: left">　　一切欲情无善益何用痴迷募女人</p>
<p style="text-align: left">　　若乐自妻求适悦由常贪爱可合宜</p>
<p style="text-align: left">　　于他妻妾妄追求当感孤单心怖畏</p>
<p style="text-align: left">　　血肉筋髓皮肤盖内外都来不净身</p>
<p style="text-align: left">　　自身妻子犹非分他人妇女岂合贪</p>
<p style="text-align: left">　　若人洁志无淫欲知此和合如幻梦</p>
<p style="text-align: left">　　是故远离于女人而得心安离迷妄</p>
<p style="text-align: left">　　女人实可为适悦富贵娇奢亦复然</p>
<p style="text-align: left">　　亲眷共同生爱恋命当不久即无常</p>
<p style="text-align: left">　　愚人一向增贪爱智者思惟总是虚</p>
<p style="text-align: left">　　如向爱尘而乐住何时出离得菩提</p>
<p style="text-align: left">　　<a>修行</a>勿惮于勤苦彼后还招安乐身</p>
<p style="text-align: left">　　应是善言真利益服行可喻妙良药</p>
<p style="text-align: left">　　一切事行多明了过失危亡尽可知</p>
<p style="text-align: left">　　若是合行彼可行善事云何有盖覆</p>
<p style="text-align: left">　　若人修作前程事先除邪乱正思惟</p>
<p style="text-align: left">　　决定后时无过咎自然安隐苦不生</p>
<p style="text-align: left">　　若修善业令增长一心寂静离浮嚣</p>
<p style="text-align: left">　　如有冤家烦恼病自然除舍绝愚痴</p>
<p style="text-align: left">　　恶口两舌心下劣愚人纵意任情行</p>
<p style="text-align: left">　　岂知孔雀色严德可喻狼狗乌鹊噪</p>
<p style="text-align: left">　　呵责愚痴无正解赞扬精进戒施门</p>
<p style="text-align: left">　　我说有人行此行集福安身而最上</p>
<p style="text-align: left">　　<a>自在</a>法音同歌乐<a>无心</a>忻乐更何凭</p>
<p style="text-align: left">　　汝等有情若弃背为是傍生为是人</p>
<p style="text-align: left">　　为利非利都不悟是实无实俱不知</p>
<p style="text-align: left">　　如是暝然无了别虽具人形同畜生</p>
<p style="text-align: left">　　不分贤善与愚痴岂辩野干异师子</p>
<p style="text-align: left">　　并无胜劣一般看智者暂时勿共住</p>
<p style="text-align: left">　　不言自圣不愚痴不作两舌不我慢</p>
<p style="text-align: left">　　难知理上有所知说是<a>婆罗门</a>庄严</p>
<p style="text-align: left">　　一心细意修真行过失恒时不受行</p>
<p style="text-align: left">　　我慢恶人兴斗诤如是色德我非有</p>
<p style="text-align: left">　　愚痴心内怀颠倒慈忍全无凶猛多</p>
<p style="text-align: left">　　以此豪强诸过失执为自德胜他人</p>
<p style="text-align: left">　　<a>出家</a>胜道无心重善友全然不敬亲</p>
<p style="text-align: left">　　师教未曾申供养唯亲斗诤大愚痴</p>
<p style="text-align: left">　　天边圆月终须缺山下花芳不久凋</p>
<p style="text-align: left">　　人世无常何异此须诤人我拟何为</p>
<p style="text-align: left">　　女人本性终无实障碍人修善业因</p>
<p style="text-align: left">　　阿末罗果有其核此是世间三种过</p>
<p style="text-align: left">　　尊重法师参圣迹心行知足怀悲智</p>
<p style="text-align: left">　　如是五种世间事若言难作亦易作</p>
<p style="text-align: left">　　若人知法恒行善复能寻访善朋友</p>
<p style="text-align: left">　　喻如砂内拣真金一切有情皆知重</p>
<p style="text-align: left">　　愚劣同行不自由自然无德无知重</p>
<p style="text-align: left">　　设复出家必暴恶纵然活命无善名</p>
<p style="text-align: left">　　何以不信于朋友何以不知于<a>天人</a></p>
<p style="text-align: left">　　何以不行于方便何以自作于难学</p>
<p style="text-align: left">　　悭人何处解布施流砂何处而有水</p>
<p style="text-align: left">　　不净何处有馨香恶人何处有恩义</p>
<p style="text-align: left">　　憎爱之人何有德冤家何处有善人</p>
<p style="text-align: left">　　快乐何人解知足<a>寿命</a>何人得久长</p>
<p style="text-align: left">　　淫女嚣浮无厚信痴人愚钝无分别</p>
<p style="text-align: left">　　富贵暂荣谁得久业因决定难破坏</p>
<p style="text-align: left">　　婆罗门得食欢喜孔雀闻雷声欢喜</p>
<p style="text-align: left">　　善人救护他欢喜愚迷破坏时欢喜</p>
<p style="text-align: left">　　愚迷爱乐行斗诤如贫得宝心欢喜</p>
<p style="text-align: left">　　贤人闻彼善言词如蜂闻彼花香气</p>
<p style="text-align: left">　　有德之人德是亲有过之人过是冤</p>
<p style="text-align: left">　　贱使之人贱是苦知足之人足是乐</p>
<p style="text-align: left">　　何惮巡门持钵化岂辞力役在他方</p>
<p style="text-align: left">　　终不于身着我见恒调心行善柔和</p>
<p style="text-align: left">　　底心无爱无人我似鹿无家住野林</p>
<p style="text-align: left">　　住是富豪及尊贵应无少事向他求</p>
<p style="text-align: left">　　弃舍妄缘诸快乐都无系碍自由闲</p>
<p style="text-align: left">　　活命性同于鹅鸭长于清净水中行</p>
<p style="text-align: left">　　王城聚落人居止八德多无一二存</p>
<p style="text-align: left">　　悲羞清净机嫌耻知法无我快乐力</p>
<p style="text-align: left">　　连山溪涧岩峦窟食果皮衣伏五根</p>
<p style="text-align: left">　　寂静野林堪适悦何须聚落要求人</p>
<p style="text-align: left">　　居山不见他门户自在无拘快乐行</p>
<p style="text-align: left">　　住彼心中所得利降伏根识命长生</p>
<p style="text-align: left">　　我今<a>教化</a>汝等已合掌调柔心意听</p>
<p style="text-align: left">　　一切法藏真安乐彼须忻乐一心求</p>
<p style="text-align: left">　　汝知善报一人身若要刹那不可得</p>
<p style="text-align: left">　　得后愚痴不作福依前自赚自沉沦</p>
<p style="text-align: left">　　水滴地上非久住可喻人生命不坚</p>
<p style="text-align: left">　　三种无碍谁能作若是智者方能行</p>
<p style="text-align: left">　　如是彼若随其力作意三种少分知</p>
<p style="text-align: left">　　喻如野鸽观自身孔雀庄严非胜我</p>
<p style="text-align: left">　　无常<a>生死</a>谁人爱智慧何曾观五根</p>
<p style="text-align: left">　　此身虽住终无久说彼虚生在世间</p>
<p style="text-align: left">　　如是焰魔人尽见众生受苦几人逃</p>
<p style="text-align: left">　　老死无侵安乐处云何汝等不能行</p>
<p style="text-align: left">　　无常情物应皆定唯务贪生并不知</p>
<p style="text-align: left">　　前路无凭光影速缘何兀兀不思惟</p>
<p style="text-align: left">　　父母妻子朋友等和合虚幻暂时间</p>
<p style="text-align: left">　　<a>正法</a>亲眷此堪依能去无常生死苦</p>
<p style="text-align: left">　　多求生得烦恼实护身生得怖畏实</p>
<p style="text-align: left">　　破坏生得忧愁实智者若求有何利</p>
<p style="text-align: left">　　彼若不修真如行轮回生死几时休</p>
<p style="text-align: left">　　智者恒观此世间都成幻化愚痴力</p>
<p style="text-align: left">　　戏言伎唱皆无实贪欲追求喻疥疮</p>
<p style="text-align: left">　　损命不坚如幻梦何如<a>佛法</a>用身心</p>
<p style="text-align: left">　　但是为非所作罪并皆平等坏其身</p>
<p style="text-align: left">　　世间何彼心愚暗不解思惟<a>罪恶</a>生</p>
<p style="text-align: left">　　所怀善恶心中事护世天人并总知</p>
<p style="text-align: left">　　心若不能思惟此何时意地消诸罪</p>
<p style="text-align: left">　　<a>随缘</a>坐住受用具稍可身依得暂时</p>
<p style="text-align: left">　　此假助缘行善利其余资具人烦恼</p>
<p style="text-align: left">　　虽睹庄严宫殿等唯便粗恶床卧具</p>
<p style="text-align: left">　　知足自然心喜乐如观丑女胜天女</p>
<p style="text-align: left">　　须知世上有为财水火盗贼俱可夺</p>
<p style="text-align: left">　　如是欲求他世福莫求此等不坚财</p>
<p style="text-align: left">　　论义工商农种士不依法则勿须行</p>
<p style="text-align: left">　　应知此事合如然离福自然不成就</p>
<p style="text-align: left">　　若能作善作不善应知非是别余人</p>
<p style="text-align: left">　　并是自身业所造由是众生一切得</p>
<p style="text-align: left">　　如是一切所作业若能后有不复生</p>
<p style="text-align: left">　　生老病苦及无常续续未委从何来</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>