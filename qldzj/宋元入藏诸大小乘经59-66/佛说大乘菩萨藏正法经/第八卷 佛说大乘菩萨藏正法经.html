<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 佛说大乘菩萨藏正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 佛说大乘菩萨藏正法经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八卷 佛说大乘<a>菩萨</a>藏<a>正法</a>经</strong></p>
<p style="text-align: left">
	　　如来不思议品第四之二</p>
<p style="text-align: left">
	　　复次<a>舍利子</a>。云何名为住信菩萨于佛如来最上大智不可思议。信解清净超越分别离诸疑悔。后复生起身喜心喜适悦之相。发希有想。<a>舍利</a>子。诸佛如来以无碍知见转一切法。</p>
<p style="text-align: left">
	　　复次舍利子。我今为汝譬喻宣说发明如来智波罗蜜多。令彼住信菩萨。信解清净乃至发希有想。舍利子。譬如殑伽沙等诸世界中。一切草木枝叶茎干。总取为四指分量。中或有人摄聚一处。聚一处已用火焚之。焚已一切悉成灰烬。散掷于彼殑伽沙数一切世界大海之中。其灰在海经百千岁分布。而有如来智力<a>圆满</a>具足。能于彼彼大海之中。取彼彼灰。分布于彼一切世界。谓若干灰。若干世界。若干根本。若干蕴聚。若干枝叶。悉布在于若干方处。而无减失。何以故。诸佛如来。于法界中善觉了故。以其觉了而悉能知。如是若干一切世界广大所作。如来应供正等正觉。具大威德有大<a>神通</a>广大名称<a>世间</a>若有诸善男子善女人等。于佛如来最上大智。信解清净离分别者。皆是如来慈心建立。现证一切善根边际。而复作尽诸苦边际。何以故。诸佛如来于法界中善觉了故。若有能于佛如来所发生一念信解心者。所获功德而不坏失。</p>
<p style="text-align: left">
	　　又舍利子。我今复说譬喻显明斯义。或有智人于我喻说而能解了。譬如有人寿限百岁。或于一时取以一毛端量一渧之水。析作百分持诣佛所。作是白言。<a>世尊</a>。我今持此水渧寄置佛所。后复来取。佛当与我。佛即受之。以其水渧置在殑伽河中。随流泛溢次弟入于大海之中。尔时彼人过百岁已。来诣佛所作是白言。世尊。我昔以水渧寄佛所。愿佛今时还当授我。舍利子。如来应供正等正觉最上大智圆满具足。即于大海之中。取彼先寄一毛端量析百分者一渧之水。授与彼人。其一渧水。不为海水损触坏失。舍利子。我所说喻表示分明。况复有人能见是义。如是水渧经久时中。以如来智力而不能坏。如来应供正等正觉。亦复如是。若善男子善女人。能于如来如是大智。信解清净离分别者。皆是如来慈心建立。缘佛功德空中雨华。现证一切善根边际。而复作尽诸苦边际。何以故。诸佛如来于法界中善觉了故。若有能于佛如来所发生一念信解心者。所获功德而不坏失。</p>
<p style="text-align: left">
	　　尔时尊者舍利子白佛言。世尊。诸佛如来离如来智能转诸法不。佛言。不也舍利子。是时舍利子复白佛言。当何名为智。何名为识。舍利子。当知识者住于四处。一者识随色住色缘色住。而常亲近。增长坚牢广大所成。二者识随受住受缘受住。而常亲近。增长坚牢广大所成。三者识随想住想缘想住。而常亲近。增长坚牢广大所成。四者识随行住行缘行住。而常亲近。增长坚牢广大所成。此说名识。何名为智。谓住五取蕴中智蕴了知。此说名智。若复地界水界火界风界空界。识各了知住于识界。此说名识。若复识于法界有所分别。此说名智。若复眼所了知色中施设。耳所了知声中施设。鼻所了知香中施设。舌所了知味中施设。身所了知触中施设。意所了知法中施设。此说名识。若复内心寂静外无所行。以智收摄。无有少法而可分别。亦不离分别。此说名智。若复所缘识生。作<a>意识</a>生。分别识生。此说名识。若复无所执。无所取。无所缘。无表了。此说名智。若复有为所行法中识有所住。识于有为中行。此说名识。若于无为法中无识可行。若无为智即说名智。若是识于生住灭法中。了别无生无灭无住。此说名识。舍利子。于如是等诸法之中。如是名识。如是名智。是故当知如来大智不可思议。住信菩萨信解清净超越分别离诸疑悔。后复生起身喜心喜适悦之相。发希有想。</p>
<p style="text-align: left">
	　　尔时世尊。重明斯义。说伽陀曰。</p>
<p style="text-align: left">
	　　所有殑伽沙数等十方世界诸草木</p>
<p style="text-align: left">
	　　若人焚爇悉成灰置大海中百千岁</p>
<p style="text-align: left">
	　　佛十力尊微妙智后复能取海中灰</p>
<p style="text-align: left">
	　　若干根种及诸方而悉分布无减失</p>
<p style="text-align: left">
	　　心持十方众生界贪嗔痴行悉了知</p>
<p style="text-align: left">
	　　一切意乐及所行无增无减皆悟解</p>
<p style="text-align: left">
	　　大智十力世间尊十方乃至遍法界</p>
<p style="text-align: left">
	　　调御不生分别心一切佛子皆信解</p>
<p style="text-align: left">
	　　复次舍利子。云何名为如来微妙光明不可思议。住信菩萨信解清净超越分别离诸疑悔后复生起身喜心喜适悦之相。发希有想。谓佛如来应供正等正觉。于法界中善能觉了。所有光明广大微妙。而此三千<a>大千世界</a>。总摄一切。普遍光明炎赫照曜。如无云覆翳日光高出。如来应供正等正觉。亦复如是。于此三千大千世界。广大光明炎赫照曜。映蔽大地所有一切星宿山石药木灯光及大火聚。超出最胜广大微妙明焰炽盛。至于日月光明。及四大王天。所化宫殿。身庄严具等诸光明。三十三天夜摩天兜率天化乐天他化<a>自在</a>天。所化宫殿。身庄严具等诸光明。彼梵众天梵辅天梵会天大梵天所化宫殿。身庄严具等诸光明。超出最胜广大微妙明焰炽盛。彼少光天无量光天光音天。少净天无量净天遍净天。无云天福生天广果天无想天无烦天无热天善见天善现天色究竟天。所化宫殿。身庄严具诸光明中。如来应供正等正觉清净光明。超出最胜广大微妙明焰炽盛。何以故。如来圆满广大无量<a>戒定慧</a><a>解脱</a>解脱知见故。舍利子。若此三千大千世界。一切光明施设表示。比佛如来所有光明。百分不及一。乃至乌波尼杀昙分皆不及一。譬如世间常等真金。置于阎浮檀金聚中。而彼常金无有光明。亦不炎赫不能照曜。而此三千大千世界。所有一切光明施设表示。于佛如来最上光中。悉无光明炎赫照曜。如来光者。无有过上广大最胜。亦无分限。极善业报现前随转。于此三千大千世界之中。广大照曜。不以日月昼夜时分所照为明。如来悲愍世间一切众生。普令安住净圆光中。如来应供正等正觉。乃于阿僧祇世界之中。广大照曜。何以故。如来已得最上波罗蜜多及般若波罗蜜多故。</p>
<p style="text-align: left">
	　　舍利子。我今复说譬喻以明斯义。譬如有人取此三千大千世界大地诸土。尽末为尘持诣东方。过一世界下一尘点。第二世界复下一点。如是乃至南西北方。各各世界悉下尘点。舍利子。于汝意云何。而彼尘末于诸世界尽边际不。舍利子言。不也世尊。不也善逝。佛言。舍利子。如来应供正等正觉。亦复如是。于彼一切世界之中。以净光明广大照曜。而诸光明比<a>佛光</a>明。百分不及一。乃至乌波尼杀昙分。皆不及一。何以故。如来应供正等正觉。已得最上波罗蜜多及般若波罗蜜多故。</p>
<p style="text-align: left">
	　　又舍利子。大地所有草木树林铁围诸山。乃至须弥山王。皆是如来大光明力所任持故乃于三千大千世界。广大照曜。然其下劣众生不能信解。或有众生。不能瞻见如来圆光。或有众生。于圆光中广大瞻睹。或有一俱卢舍见佛光者。或有一由旬内见佛光者。或有三千大千世界之内见佛光者。又舍利子。如来光明何人能于百千世界悉瞻睹者。谓诸登地菩萨。能于无边一切世界见佛光明。如来悲愍一切众生。尽<a>虚空</a>界及众生界。以净光明普遍照曜。彼住信菩萨闻是说已。信解清净超越分别离诸疑悔。后复生起身喜心喜适悦之相。发希有想。</p>
<p style="text-align: left">
	　　尔时世尊。重明斯义。说伽陀曰。</p>
<p style="text-align: left">
	　　所有日月诸光明帝释梵王光明等</p>
<p style="text-align: left">
	　　乃至色究竟天光而悉不及佛光相</p>
<p style="text-align: left">
	　　色究竟天等诸光乃至三千大千界</p>
<p style="text-align: left">
	　　比佛一毛孔中光十六分中不及一</p>
<p style="text-align: left">
	　　虚空光明为广大众生广大亦复然</p>
<p style="text-align: left">
	　　若睹如来净光明无边无际虚空等</p>
<p style="text-align: left">
	　　应化度者见佛光不比世间生盲类</p>
<p style="text-align: left">
	　　彼不能见日光明返谓日光无所有</p>
<p style="text-align: left">
	　　下劣众生亦如是佛以光明常照曜</p>
<p style="text-align: left">
	　　自不能睹净光明返谓佛光无所有</p>
<p style="text-align: left">
	　　诸有见佛圆光者或俱卢舍或由旬</p>
<p style="text-align: left">
	　　或复三千世界中而能睹佛光明相</p>
<p style="text-align: left">
	　　八地九地及十地已登地位诸菩萨</p>
<p style="text-align: left">
	　　悉能安住大地中睹佛光明具大慧</p>
<p style="text-align: left">
	　　菩萨趣向佛大慧依止无边光明轮</p>
<p style="text-align: left">
	　　作诸佛事利众生诸佛刹土不思议</p>
<p style="text-align: left">
	　　诸佛如来不思议不思议光亦复然</p>
<p style="text-align: left">
	　　不思议开净<a>信心</a>诸福蕴门不思议</p>
<p style="text-align: left">
	　　复次舍利子。云何名为如来圆满戒定不可思议。住信菩萨信解清净超越分别离诸疑悔。后复生起身喜心喜适悦之相。发希有想。舍利子。如来正实之语作如是说。世间所生一切众生。若净戒蕴清净身业。清净语业。清净意业。而诸众生于世间生。于世间老。不染世法。得<a>婆罗门</a>离罪之法。复得<a>沙门</a>寂静观想三摩地法。当得最上波罗蜜多。如来又以正实之语作如是说。我不见有世间一切若魔若梵。若沙门婆罗门。<a>天人</a>阿修罗等。而能清净戒蕴定蕴。同佛如来无量清净戒定蕴者。何以故。如来应供正等正觉。已得最上波罗蜜多。已得戒定波罗蜜多。</p>
<p style="text-align: left">
	　　舍利子。我今复说譬喻以明斯义。可乐闻不。舍利子白佛言。世尊。今正是时愿佛为说。若诸苾刍得闻如来清净戒定。波罗蜜多法者。随所闻已信奉受持。</p>
		

	
	

		</div></div><hr><script charset='utf-8' src='../../js/footer.js'></script></body></html>