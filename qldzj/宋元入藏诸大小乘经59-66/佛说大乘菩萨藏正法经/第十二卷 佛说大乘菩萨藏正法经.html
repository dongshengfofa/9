<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十二卷 佛说大乘菩萨藏正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十二卷 佛说大乘菩萨藏正法经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十二卷 佛说大乘<a>菩萨</a>藏<a>正法</a>经</strong></p>
<p style="text-align: left">
	　　如来不思议品第四之六</p>
<p style="text-align: left">
	　　尔时<a>世尊</a>重明斯义说伽陀曰。</p>
<p style="text-align: left">
	　　佛善了知至处力诸正定聚知彼因</p>
<p style="text-align: left">
	　　及不定聚诸众生彼成熟相皆明了</p>
<p style="text-align: left">
	　　三种贪处佛善了嗔痴三种亦复然</p>
<p style="text-align: left">
	　　三种烦恼差别门佛悉了知因缘处</p>
<p style="text-align: left">
	　　苦处了知利根性迟缓<a>神通</a>柔软根</p>
<p style="text-align: left">
	　　乐处利根亦复然佛悉了知迟缓相</p>
<p style="text-align: left">
	　　有迟缓处迟缓力或迟缓处利根性</p>
<p style="text-align: left">
	　　缓或迅速处迟根迅速神通无异相</p>
<p style="text-align: left">
	　　有决择力无修力或有修力决择无</p>
<p style="text-align: left">
	　　决择修力或俱圆二种俱无皆明了</p>
<p style="text-align: left">
	　　有处意乐或圆具而复行业未能圆</p>
<p style="text-align: left">
	　　俱有俱无二种门佛能遍观皆明了</p>
<p style="text-align: left">
	　　有处身业得清净非语非心净亦然</p>
<p style="text-align: left">
	　　或复语身清净时非心清净义如是</p>
<p style="text-align: left">
	　　或有清净于心业非语非身义亦然</p>
<p style="text-align: left">
	　　或复语心清净时非身清净义如是</p>
<p style="text-align: left">
	　　身语心业皆清净佛遍观察悉能知</p>
<p style="text-align: left">
	　　如其所成寂静门此佛弟六胜智力</p>
<p style="text-align: left">
	　　<a>舍利子</a>。此是如来第六至处道智力。如来以具胜智力故了知胜处。乃至<a>世间</a>无与如来同其法者。</p>
<p style="text-align: left">
	　　复次<a>舍利</a>子。云何名为如来<a>禅定</a>。<a>解脱</a>等持等至染净所起智力。谓佛如来于自于他。所有禅定解脱等持等至染净等法。悉如实知。云何能知。所有一切众生诸杂染法若因若缘。悉如实知。及彼众生诸清净法。若因若缘亦如实知。云何是因。云何是缘。谓即一切众生诸杂染中。不如理作意是因。无明是缘。无明为因行为缘。行为因识为缘。识为因名色为缘。名色为因六处为缘。六处为因触为缘。触为因受为缘。受为因爱为缘。爱为因取为缘。取为因有为缘。有为因生为缘。生为因所缘为缘。烦恼为因业为缘。见为因爱为缘。随眠为因所起为缘。一切众生诸杂染处。此如是因。此如是缘。如来一一皆如实知。又因缘者。所有一切众生。于清净法中有二因二缘。若诸众生闻他随顺语言音声。即能各各深固作意。于三摩地能善观想。善住心一境性。又二因二缘者。谓所起智及未起智。又二因二缘者。谓伺察生法不证<a>涅盘</a>。又二因二缘者。谓明行具足取证解脱。又二因二缘者。谓修习解脱门自性解脱智。又二因二缘者。谓尽智无生智。又二因二缘者。谓真实觉了。真实所得。如是一切众生于清净法中。有如是因有如是缘。如来一一皆如实知。又舍利子。所有一切众生有其多种。清净所缘杂染所缘。有取清净所缘者。如实伺察故。有取杂染所缘者。如实伺察故。有杂染所缘中取清净所缘者。如实伺察故。有清净所缘中取杂染所缘者。增上慢所执故。舍利子。如来胜智广大无边。而能遍转如实遍知。所谓离诸罪业寻伺善法。入离生喜乐初禅定门。从初禅定入至灭受想定起。乃至从灭受想定入还至初禅定起。八解脱者。谓顺入逆入及逆顺入。何等为八。一者有色观诸色解脱。二者内无色想观外诸色解脱。三者净解脱身作证具足住。四者空无边处解脱。五者识无边处解脱。六者无所有处解脱。七者非想非非想处解脱。八者灭受想解脱。此八解脱。若顺若逆。等持等至及三昧耶皆能观想。然佛如来。于三摩地悉无分别。亦无所缘及彼所入。如来于一三摩地中。遍入一切三摩地门。从一定起。诸定亦然。如来于等引心。无相续转。无所得心。无能观心。所有一切缘觉三摩地。出过声闻三摩地。菩萨三摩地。出过缘觉三摩地。诸佛三摩地。出过菩萨三摩地。何以故。如来增上胜智悉遍转故。若发声闻心者。诸有语言及教授法。如来悉知。若发缘觉心者。若发菩萨心者。亦如实知。随其所应<a>说法</a>教授。舍利子。此是如来弟七禅定解脱等持等至染净所起智力。无边无际与<a>虚空</a>等。诸住信菩萨。闻已净信。超越分别。离诸疑惑后复生起身喜心喜适悦之相。发希有想。</p>
<p style="text-align: left">
	　　尔时世尊。重明斯义说伽陀曰。</p>
<p style="text-align: left">
	　　诸有众生杂染性及诸众生清净因</p>
<p style="text-align: left">
	　　大<a>无畏</a>尊悉了知知已随应为说法</p>
<p style="text-align: left">
	　　而诸烦恼所因者从彼无明缘所生</p>
<p style="text-align: left">
	　　无明为因行为缘乃至有支生诸苦</p>
<p style="text-align: left">
	　　一切烦恼诸根本源由不如理作意</p>
<p style="text-align: left">
	　　从是因缘生有支佛善了故为开晓</p>
<p style="text-align: left">
	　　诸业根本所谓行无明及识而为缘</p>
<p style="text-align: left">
	　　乃至诸苦有支生随他音声起诸法</p>
<p style="text-align: left">
	　　深固作意而<a>内观</a>审知二因及二缘</p>
<p style="text-align: left">
	　　众生如实觉了因以彼因故能寂止</p>
<p style="text-align: left">
	　　众生若求解脱因应当善观诸缘法</p>
<p style="text-align: left">
	　　调御圣尊悉了知深固安住戒清净</p>
<p style="text-align: left">
	　　如应审谛观空法而善修习解脱门</p>
<p style="text-align: left">
	　　解脱三有苦难中如实清净善开晓</p>
<p style="text-align: left">
	　　众生信佛清净法空无相愿解脱门</p>
<p style="text-align: left">
	　　三摩钵底复善宣声闻缘觉诸禅定</p>
<p style="text-align: left">
	　　众生备具诸烦恼佛说禅定解脱门</p>
<p style="text-align: left">
	　　无染弟七力圆成能调难调佛善说</p>
<p style="text-align: left">
	　　舍利子。如是如来第七智力。如来以具胜智力故。了知胜处。乃至无与如来同其法者。</p>
<p style="text-align: left">
	　　复次舍利子。云何名为如来宿住<a>随念</a>智力。谓佛如来以无上智。若自若他。无数多种诸宿住事。随念了知。若一生若二生。三四五生。若十二十三四五十。百生千生及百千生。乃至无数俱胝那庾多百千生事。随念悉知。若成劫若坏劫。若成坏劫。乃至无数成坏劫中。于某方某处。往昔世中诸有众生。如是名字。如是种族。如是姓氏。如是状貌。如是色相。如是形体。如是寿量。如是久住。如是苦受。如是乐受。于某处灭。于某处生。复于某处灭已。复某处生。若有表示。若无表示。若自若他。有无数多种宿住随念等事。若诸众生有如是因。由彼因故。诸所从来。如来一一如实了知。知已为说法要。所有一切众生过去心行。如来悉能任持了知。若心相续。若心所缘。若心生起。于所缘心不坏不灭。舍利子。如来于一众生。心相续知故。乃至于何等心。而悉相续。如实了知。从某心起。设经殑伽沙数等劫说不能尽。是故应知。诸佛如来了知一切众生心行。无其边际。经俱胝劫说不能尽。如来无上胜智亦无边际。舍利子。如是如来宿住随念。作证智力不可思议。无有等比无其限量。不可算数不可记说。于诸众生无边际处。以佛神通智力随念能知。若诸众生随所生起种诸善根。若佛乘。若缘觉乘。若声闻乘。若诸善法。如来随念而悉能知。如来以大威力。随诸众生善根所缘。即为说法。令彼众生不退转于阿耨多罗三藐三菩提果。如其信解皆得出离。若发声闻乘心。若发缘觉乘心。若发无上正等菩提之心。舍利子。此是如来弟八宿住随念作证智力。无其边际与虚空等。诸住信菩萨。闻已净信。超越分别离诸疑惑。乃至发希有想。</p>
<p style="text-align: left">
	　　尔时世尊。重明斯义说伽陀曰。</p>
<p style="text-align: left">
	　　百俱胝劫无边际佛世灯照宿住事</p>
<p style="text-align: left">
	　　遍知自他五类心如观掌中庵摩果</p>
<p style="text-align: left">
	　　寿量劫数及色相生灭众生所起因</p>
<p style="text-align: left">
	　　具<a>法器</a>者亦悉知过去无边无际等</p>
<p style="text-align: left">
	　　世间众生心心所相续所生无间断</p>
<p style="text-align: left">
	　　圣尊大智遍了知过去无量诸心法</p>
<p style="text-align: left">
	　　一众生心佛知已殑伽沙数等亦然</p>
<p style="text-align: left">
	　　三有无际复无边乃至后际不可尽</p>
<p style="text-align: left">
	　　如是所行智无尽无数亦复无限量</p>
<p style="text-align: left">
	　　世尊智海广无边悉知众生善意乐</p>
<p style="text-align: left">
	　　尊重能仁具无量神通智力悉广大</p>
<p style="text-align: left">
	　　如昔所修善法因以威神力能思念</p>
<p style="text-align: left">
	　　如是无量大福事三种智通善思念</p>
<p style="text-align: left">
	　　安住不退转大心已修胜行解脱道</p>
<p style="text-align: left">
	　　善逝正智无边量能知一切众生心</p>
<p style="text-align: left">
	　　第八智力广无边佛子当生清净信</p>
<p style="text-align: left">
	　　舍利子。如是如来弟八智力。如来以具胜智力故。了知胜处。乃至无与如来同其法者。</p>
<p style="text-align: left">
	　　复次舍利子。云何名为如来天眼随念作证智力。谓佛如来以无上智清净天眼过于肉眼。观见世间一切众生。生时灭时。尊贵卑贱。善相恶相。趣向善趣趣向恶趣。随诸众生业报成熟所受其果。如来悉知。又若众生身语意业作诸不善。毁谤贤圣起诸邪见。以其积集邪见因故。身坏命终堕于恶趣<a>地狱</a>饿鬼傍生趣中。若诸众生身语意业作诸善行。不谤贤圣起于<a>正见</a>。以其积集正见因故。身坏命终生天界中。又复如来清净天眼。遍观十方一切佛刹。如虚空界无其边际。亦<a>如法</a>界无有限量。不可记说所有十方殑伽沙数等一切佛刹。如来智光而悉照现。或见一切大火炎炽。或见一切成坏等相。或见众生光明中来。或见众生生时灭时。或见菩萨光明中现。或见菩萨从兜率天没来生人间降神母胎。菩萨生已即行七步。所有菩萨住胎入胎悉能观见。或见诸佛世尊光明中现。或见菩萨成正觉果。或见诸佛转大法轮。或见诸佛厌舍<a>寿命</a>所有缘行入大涅盘。或见诸声闻众光明中现。又见声闻趣证涅盘。或见诸缘觉众光明中现。又见缘觉现诸神通作大清净。或有众生不能乘<a>佛光</a>明来者。谓外道众及五通仙众。不与声闻缘觉菩萨相等。是故不能乘光而来。以佛清净最上天眼智力光明。亦悉乘光而来。或复如来现车轮量广大光明。有诸众生乘光而来。如是乃至三千<a>大千世界</a>。无量无边遍众生界。一切<a>天人</a>悉于如来智光中现。</p>
<p style="text-align: left">
	　　又舍利子。如来清净天眼。遍观一切佛刹诸众生界。何等众生所应化度。随其观已有应度者。佛即为现其前而化度之。是彼众生既得度已。余诸众生亦悉不知。舍利子。此是如来第九天眼作证智力。无其边际与虚空等。诸住信菩萨闻已净信。广说乃至发希有想。</p>
<p style="text-align: left">
	　　尔时世尊。重明斯义说伽陀曰。</p>
<p style="text-align: left">
	　　善逝天眼净无垢俱胝劫集善业因</p>
<p style="text-align: left">
	　　佛眼观照遍十方佛刹广大不思议</p>
<p style="text-align: left">
	　　若成若坏诸事相或见炎炽大火鬘</p>
<p style="text-align: left">
	　　或见多界浑然空佛自然智皆明照</p>
<p style="text-align: left">
	　　广大难思众生界若色无色亦复然</p>
<p style="text-align: left">
	　　或堕善趣恶趣中佛自然智皆明照</p>
<p style="text-align: left">
	　　现在俱胝诸如来及已涅盘诸圣尊</p>
<p style="text-align: left">
	　　并诸缘觉与声闻佛自然智皆明照</p>
<p style="text-align: left">
	　　菩萨为欲利众生诸所<a>修行</a>菩提行</p>
<p style="text-align: left">
	　　觉智明达无摄藏佛自然智皆明照</p>
<p style="text-align: left">
	　　如是善逝无垢眼众生微细悉能观</p>
<p style="text-align: left">
	　　第九智眼力难思佛子应当生净信</p>
<p style="text-align: left">
	　　舍利子。如是如来第九智力。如来以具胜智力故。了知胜处。乃至无与如来同其法者。</p>
<p style="text-align: left">
	　　复次舍利子。云何名为如来漏尽作证智力。谓佛如来以无上智力。诸漏悉尽非漏随增。心善解脱慧善解脱。证自通已随诸所行。我生已尽梵行已立所作已办不受后有。如来以是漏尽智力。清净明亮悉断一切种子习气。不与一切声闻缘觉而相等比。声闻漏尽者。有其限量不断习气。缘觉漏尽者。亦有限量舍离大悲及离辩才。如来漏尽者。诸相具足一切种子习气皆悉除断。大悲摄受无畏辩才深善伺察。一切世间无胜过者。住一心相和合所成。何以故。如来已无业种子故。无烦恼种故。于威仪道无过失故。其犹虚空清净澄莹。烟云尘雾悉不能染。如来漏尽智力亦复如是。一切烦恼种子悉不能染。如来安住如是清净漏尽智力。已尽诸漏说漏尽法。亦复宣说断取着法。令诸众生了知一切。虚妄分别诸所取着。而悉不起。普令众生如实伺察。如来以善方便说譬喻法。令诸众生于彼诸漏不实法中如实知已。于一切法无少法可取。于诸取着而悉寂止。舍利子。如来了知一切众生诸漏所集。诸漏灭法诸漏向灭之道。如来如实知已。随其所应为说法要。诸住信菩萨。于佛如来漏尽作证智力。闻已净信。超越分别离诸疑惑。乃至发希有想。</p>
<p style="text-align: left">
	　　尔时世尊。重朋斯义说伽陀曰。</p>
<p style="text-align: left">
	　　漏尽智力佛圆具广大无量净无障</p>
<p style="text-align: left">
	　　成满十力胜智门趣证无上菩提果</p>
<p style="text-align: left">
	　　不同声闻漏尽智种习限量结缚障</p>
<p style="text-align: left">
	　　人中最上最胜尊蠲除种习及限量</p>
<p style="text-align: left">
	　　所有缘觉漏尽智捐舍大悲及辩才</p>
<p style="text-align: left">
	　　世尊漏尽智圆成大悲辩才皆无量</p>
<p style="text-align: left">
	　　佛善安住漏尽智悉知世间漏不实</p>
<p style="text-align: left">
	　　于一切法虚妄中此理如应皆善了</p>
<p style="text-align: left">
	　　悲念世间极苦恼说法<a>无我</a>空无常</p>
<p style="text-align: left">
	　　虚假不实诸相中应观最上寂静地</p>
<p style="text-align: left">
	　　无我无人无众生作者受者悉皆无</p>
<p style="text-align: left">
	　　于一切法虚妄中佛悲心观解脱道</p>
<p style="text-align: left">
	　　如来已离诸疲懈实智亦无忘失法</p>
<p style="text-align: left">
	　　能仁<a>常住</a>相应门广利世间宣正法</p>
<p style="text-align: left">
	　　十力能摧于他法十力无边等虚空</p>
<p style="text-align: left">
	　　善能安住十力尊转最上轮无等比</p>
<p style="text-align: left">
	　　舍利子。如是如来十种智力。如来以具十智力故了知胜处。于天人世间能师子吼。转妙梵轮。所有一切天人魔梵悉不能转。无与如来同其法者。诸住信菩萨。于佛如来不可思议最胜智力。应当净信。超越分别离诸疑惑。后复生起身喜心喜适悦之相。发希有想。</p>
		

	
	

		</div></div><hr><script charset='utf-8' src='../../js/footer.js'></script></body></html>