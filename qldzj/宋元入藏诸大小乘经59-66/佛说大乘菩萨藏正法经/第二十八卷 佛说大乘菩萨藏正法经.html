<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十八卷 佛说大乘菩萨藏正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十八卷 佛说大乘菩萨藏正法经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十八卷 佛说大乘<a>菩萨</a>藏<a>正法</a>经</strong></p>
<p style="text-align: left">
	　　精进波罗蜜多品第九之四</p>
<p style="text-align: left">
	　　复次<a>舍利子</a>。在家菩萨于诸如来所设契经如实行相。虽复听已不乐多闻。于少欲行不乐修习。及于同类诸契经等。亦不信受。于彼如来大乘教中。复生毁谤。而皆堕于诸恶趣中。云何名为诸恶趣中。所谓焰魔罗界饿鬼畜生。又复边地诸恶律仪。纵得为人身不具足。垢秽障重具诸邪见。<a>舍利</a>子。如是所呵厌处。诸佛菩萨。皆悉远离不乐生彼。乃至不能疾得阿耨多罗三藐三菩提。</p>
<p style="text-align: left">
	　　复次舍利子。在家菩萨于有大势力坚乐依止。所谓国王大臣及诸人民。大富豪杰增诸嗔恚。所出言辞多生谄伪。积集恶事诳惑于人。复生侮慢。是人以不善语故。堕恶趣中。身体羸瘦具诸恶相。舍利子。此名在家菩萨五种之法。以是因缘。不能值遇诸佛出世。亦复不能亲近善友。不能值遇好时。所集善根悉皆毁坏。于持戒菩萨摩诃萨等。不能随学。乃至不能疾得阿耨多罗三藐三菩提。尔时<a>世尊</a>。欲重明斯义。说伽陀曰。</p>
<p style="text-align: left">
	　　若人行是五种法于此胜慧不增长</p>
<p style="text-align: left">
	　　而复远离调御尊不能速疾成正觉</p>
<p style="text-align: left">
	　　虚诳一切有情故如王家臣诸仆使</p>
<p style="text-align: left">
	　　悉断一切善根力不能值遇佛出世</p>
<p style="text-align: left">
	　　又或惊怖诸有情语令捉缚加捶打</p>
<p style="text-align: left">
	　　如是作诸恶业已于无上尊常远离</p>
<p style="text-align: left">
	　　复于苾刍苾刍尼破他净戒生病苦</p>
<p style="text-align: left">
	　　<a>刹那</a>不得值好时于诸佛所常远离</p>
<p style="text-align: left">
	　　父母妻孥诸眷属于非法行常无间</p>
<p style="text-align: left">
	　　而于正法不乐闻堕痴迷中难出离</p>
<p style="text-align: left">
	　　设逢佛世求亲近于刹那间不能得</p>
<p style="text-align: left">
	　　或复爱乐<a>出家</a>时彼等竞来为障难</p>
<p style="text-align: left">
	　　或时听是正法已随处演说真实空</p>
<p style="text-align: left">
	　　彼等竞生嗔恚心乃说此为非正法</p>
<p style="text-align: left">
	　　如是种种诸障难十六分中未及一</p>
<p style="text-align: left">
	　　由是毁谤正法因世世生盲无所见</p>
<p style="text-align: left">
	　　彼不能见正觉尊纵见不生清净信</p>
<p style="text-align: left">
	　　当获人身不具足后堕一切傍生中</p>
<p style="text-align: left">
	　　若人归向佛菩提及于菩萨生爱乐</p>
<p style="text-align: left">
	　　一切障难悉蠲除善能修习真正行</p>
<p style="text-align: left">
	　　所有父母并眷属及余一切有情类</p>
<p style="text-align: left">
	　　数数引导令出家速能摄受归正道</p>
<p style="text-align: left">
	　　唯母最初引导已复能赞叹令出家</p>
<p style="text-align: left">
	　　即当往诣善逝尊发心开悟大菩提</p>
<p style="text-align: left">
	　　复次舍利子。出家菩萨复有如是五种之法。于诸善友亦复远离。诸佛出世于刹那时不能值遇如是积集诸善根力亦皆破坏。而于持戒菩萨摩诃萨。不能随学。乃至不能疾得阿耨多罗三藐三菩提。云何五法。一者以邪思故破诸净戒。二者以不信故毁谤正法。三者耽着利养及乐名闻。四者执着我见入诸险难。五者于他善行而生嫉妒。舍利子。而出家菩萨。具足如是五种之法。于诸善友亦复远离。不能值遇诸佛出世。以要言之。乃至不能速疾得成阿耨多罗三藐三菩提。舍利子。以是义故。譬如饿犬羸瘦憔悴皮骨连立。匆见枯骨而生食想。复于静处以力舐啮。自伤其口血涂骨上。不<a>自觉</a>知妄生贪爱。于其饱满终无所得。时有刹帝利<a>婆罗门</a>长者<a>居士</a>。自远而来。见是饿犬啮彼枯骨。极生嗟念。是时饿犬复自思惟。彼所来者夺我美味。时犬乃作恶声恶眼[齒*(崖-山)][齒*來]号吠。舍利子。于意云何。彼诸人众见是枯骨悉无血肉为侵夺不。舍利子言。不也世尊。不也善逝。佛告舍利子。云何彼犬作如是相。舍利子白佛言。世尊。由犬饿故。啮彼枯骨如<a>甘露</a>味。妄生贪爱故。现如是恶声恶眼[齒*(崖-山)][齒*來]号吠。恐彼人众之所侵夺。佛告舍利子。如我灭后有诸苾刍。于种族中乃至便利不净。深生爱着之所缠缚。如是行相。于刹那时成就佛事亦不能得。彼诸苾刍我今所说。于<a>佛法</a>中如彼饿犬。匪惟如来作是诃毁。若诸有情见彼苾刍如是行相。亦复诽谤如彼饿犬。舍利子。复有菩萨摩诃萨。广为利乐一切有情。求佛智慧。于自身命亦复弃舍。何况于他善业而生憎嫉。</p>
<p style="text-align: left">
	　　复次舍利子。复有<a>世间</a>愚痴之人。以自活命爱乐世间财宝饮食。身为奴仆。为彼系缚责役驱使。于他族中亲近诳妄。以贪求故。复于他人而生嫉妒。舍利子。如彼苾刍为贪利养。先在彼族见后来者。而复发起憎嫉之心。谓后来者而作是言。我先住此。汝等诸人从何所来。今此族中诸长者等。先发愿言。所有衣服饮食卧具医药决定施我。作如是言。彼后来者云何当得。因是发生三种过失。何等为三。一者乐着住处。二者不乐本住。三者于世间法而能解了。出世间法不能解了。又彼苾刍于此长者族中不乐安住。而彼苾刍又发是言。住处有三。一者爱乐处住。二者和合处住。三者如实处住。汝诸长者多行过失。应当于我深生恭敬。于我法中称扬赞叹。舍利子。由是种族生憎嫉过。于洁白法悉皆减没。</p>
<p style="text-align: left">
	　　复次舍利子。复有种族多诸嫉妒虚妄不实。或有持戒不持戒者。于菩萨摩诃萨所。悉皆远离而不随学。如是譬喻应当了知。复次舍利子。于过去无量无边广大不可思议阿僧祇劫。彼时彼分有佛出世。号胜高如来应供正遍知明行足善逝世间解无上士调御丈夫<a>天人</a>师佛世尊。彼佛住世九十俱胝岁。彼佛会中复有九十那踰多大声闻众。皆阿<a>罗汉</a>。诸漏已尽。无复烦恼。逮得己利。心得<a>自在</a>。到于<a>彼岸</a>。彼时复有长者名曰善集。其家巨富眷属广大。多诸财宝。金银琉璃砗磲玛瑙珊瑚琥珀真珠等宝。皆悉具足受用广大。复有奴婢仆从象马车乘。及诸仓库悉皆盈溢。时彼长者生其二子。一名净住。二名净持。面貌端正身相具足。人所乐见。忽于一时登大楼阁经行游戏。尔时佛告舍利子。彼胜高如来应供正等正觉。于晨朝时着衣持钵。与大苾刍众前后围绕。入彼大城次第乞食。其佛相好犹若金山。又如广大妙好金幢。最上第一。住奢摩他诸根隐密行。如龙象极妙清净。如大池沼离诸尘秽。又如大海珍宝充满。如<a>帝释天</a>主诸天围绕。如大梵天王寂静严饰。具足<a>圆满</a>清净洁白。心意调畅诸根寂静。彼二童子。即于是时。见彼胜高如来多陀阿伽度阿罗诃三藐三<a>佛陀</a>。是二童子乃赞如来自远而至。佛身相好无量无边圆满具足。瞻仰世尊心无厌足。舍利子。时净住童子往昔已曾得见胜高如来应供正等正觉。乃语净持童子言。汝曾往昔得见胜高如来不。此佛功德无有边际。于一切有情中为大慈父。时净持童子言。我于往昔未曾得见此佛世尊相好具足威德特尊。时净住童子言。我于昔时。已曾见此胜高如来。愿我当来一如此佛等无有异。舍利子。时彼净住童子说伽陀曰。</p>
<p style="text-align: left">
	　　愿我当来如世尊有诸苾刍众围绕</p>
<p style="text-align: left">
	　　我若得似如来相复名如是最上尊</p>
<p style="text-align: left">
	　　今将饮食诸供养为求无上菩提故</p>
<p style="text-align: left">
	　　所有舍宅悉弃舍愿我当来成正觉</p>
<p style="text-align: left">
	　　譬如众星月为胜此谁见已不清凉</p>
<p style="text-align: left">
	　　于有情中佛最尊谁不舍家求出离</p>
<p style="text-align: left">
	　　舍利子。时彼净持童子闻是语已。复说伽陀曰。</p>
<p style="text-align: left">
	　　汝今莫作如是语亦勿高声报四方</p>
<p style="text-align: left">
	　　汝今听我诚实言云何速得菩提道</p>
<p style="text-align: left">
	　　舍利子。时彼净住童子闻是语已。复说伽陀曰。</p>
<p style="text-align: left">
	　　汝于此道不爱乐亦复莫起憎嫉心</p>
<p style="text-align: left">
	　　我今所出善语言是故当得菩提道</p>
<p style="text-align: left">
	　　汝于世间诸财宝亦莫辄生悭吝心</p>
<p style="text-align: left">
	　　我于身命尚能舍是故语汝悉知解</p>
<p style="text-align: left">
	　　与汝如是诸舍宅及有一切财宝等</p>
<p style="text-align: left">
	　　我今往诣于佛所出家求授菩提记</p>
<p style="text-align: left">
	　　三十二种<a>殊胜</a>相谁人见已不爱乐</p>
<p style="text-align: left">
	　　无上菩提谁不行于此莫生劣弱见</p>
<p style="text-align: left">
	　　我于舍宅并财宝父母眷属诸亲友</p>
<p style="text-align: left">
	　　于此一切皆能舍为求往诣于佛所</p>
<p style="text-align: left">
	　　假使俱胝千劫中闻佛出世甚难得</p>
<p style="text-align: left">
	　　佛为世间大光明遇<a>佛光</a>者亦复难</p>
<p style="text-align: left">
	　　佛来王城行化行大苾刍众皆围绕</p>
<p style="text-align: left">
	　　犹若晴空清净月普遍照耀于世间</p>
<p style="text-align: left">
	　　又如出现千日光四衢道陌皆晃耀</p>
<p style="text-align: left">
	　　佛于城中行化行普放光明亦如是</p>
<p style="text-align: left">
	　　譬如须弥山中王亦如出现殊妙宝</p>
<p style="text-align: left">
	　　佛于苾刍大众中清净尊严亦如是</p>
<p style="text-align: left">
	　　炽盛光明大威德普能照耀诸有情</p>
<p style="text-align: left">
	　　如来殊胜二足尊圆满如是诸色相</p>
<p style="text-align: left">
	　　佛入王城行化行显现无量大神变</p>
<p style="text-align: left">
	　　诸天龙神及有情见者爱乐咸恭敬</p>
<p style="text-align: left">
	　　三十二种殊胜相见已谁不求正法</p>
<p style="text-align: left">
	　　若于小乘乐修习是名愚夫劣弱见</p>
<p style="text-align: left">
	　　我见无上人中尊相好端严世希有</p>
<p style="text-align: left">
	　　我今往诣善逝尊为求无上菩提道</p>
<p style="text-align: left">
	　　舍利子。时彼净持童子闻是语已。复说伽陀曰。</p>
<p style="text-align: left">
	　　我于小乘非爱乐亦能往诣于佛所</p>
<p style="text-align: left">
	　　今于此大楼阁中誓欲弃掷于身命</p>
<p style="text-align: left">
	　　又我想身皆虚幻于其身命即能舍</p>
<p style="text-align: left">
	　　为求无上大智慧亦当往诣于佛所</p>
<p style="text-align: left">
	　　父母恩爱极最重舍宅财物诸欲境</p>
<p style="text-align: left">
	　　我今悉能皆弃舍誓当往诣于佛所</p>
<p style="text-align: left">
	　　若我愿得如世尊蒙佛称赞为摄受</p>
<p style="text-align: left">
	　　一切所有弃舍已投佛出家为<a>弟子</a></p>
<p style="text-align: left">
	　　舍利子。时净住童子从大楼阁安详而下。即时往诣胜高如来应供正等正觉所。时净持童子复于大楼阁中发勇猛心。不顾身命迅速而下。以精进故先诣胜高如来应供正等正觉所。舍利子。时净住童子到佛所已。持以上妙法服价值阎浮檀金一俱胝数。奉献如来。说伽陀曰。</p>
<p style="text-align: left">
	　　我今所献上妙服不求端严诸色相</p>
<p style="text-align: left">
	　　愿我当来如世尊最上最尊称第一</p>
<p style="text-align: left">
	　　具足清净大智慧于精进力善安住</p>
<p style="text-align: left">
	　　三十二相妙庄严愿得果如二足尊</p>
<p style="text-align: left">
	　　又复成就十智力四无所畏善安住</p>
<p style="text-align: left">
	　　愿我当来如世尊最上最尊称第一</p>
<p style="text-align: left">
	　　愿我于佛正法中如佛安住光明聚</p>
<p style="text-align: left">
	　　演说诸法施有情普令一切皆<a>觉悟</a></p>
<p style="text-align: left">
	　　我今所献上妙服不求端严诸色相</p>
<p style="text-align: left">
	　　愿成清净大菩提广度无边人天众</p>
<p style="text-align: left">
	　　又我所献上妙服为求如来无上慧</p>
<p style="text-align: left">
	　　安住不二正法门降伏一切诸外道</p>
<p style="text-align: left">
	　　又愿利乐诸有情令贪嗔痴悉远离</p>
<p style="text-align: left">
	　　无明爱有等皆除获得无为甘露法</p>
<p style="text-align: left">
	　　又说如来清净法普皆利乐诸有情</p>
<p style="text-align: left">
	　　令离生老病死等及灭忧悲诸苦恼</p>
<p style="text-align: left">
	　　又愿<a>说法</a>利一切天龙人等及非人</p>
<p style="text-align: left">
	　　有想无想诸有情自觉觉他咸恭敬</p>
<p style="text-align: left">
	　　愿我如住诸佛刹普放光明照十方</p>
<p style="text-align: left">
	　　于大黑闇热恼中作彼清凉甘露味</p>
<p style="text-align: left">
	　　欲界<a>色界</a>无色界皆令一切无所著</p>
<p style="text-align: left">
	　　于憎爱境悉远离常说如来清净法</p>
<p style="text-align: left">
	　　舍利子。时彼净持童子既到佛已。复以上妙革屣。持以奉佛。殷勤施已。说伽陀曰。</p>
<p style="text-align: left">
	　　愿我如佛众中尊如大舍宅为救护</p>
<p style="text-align: left">
	　　令诸有情离恶趣复能演说真正道</p>
<p style="text-align: left">
	　　世间所有诸爱欲此名愚夫粗境界</p>
<p style="text-align: left">
	　　一切有为悉远离愿佛出世常值遇</p>
<p style="text-align: left">
	　　见佛光明照世间于二足尊应供养</p>
<p style="text-align: left">
	　　为利一切诸有情誓求无上菩提果</p>
<p style="text-align: left">
	　　复以最胜香花等种种幢幡及宝盖</p>
<p style="text-align: left">
	　　为利一切诸有情将持供养大觉尊</p>
<p style="text-align: left">
	　　上妙衣服及饮食床褥卧具诸汤药</p>
<p style="text-align: left">
	　　为利一切诸有情持此供养于如来</p>
<p style="text-align: left">
	　　又持鼓具诸乐器歌咏赞叹妙音声</p>
<p style="text-align: left">
	　　为利一切诸有情供养出世光明尊</p>
<p style="text-align: left">
	　　又持珍妙诸饮膳世间所有最上味</p>
<p style="text-align: left">
	　　为利一切诸有情愿将供养佛世尊</p>
<p style="text-align: left">
	　　作是广大供养已于佛如来求出家</p>
<p style="text-align: left">
	　　为利一切诸有情誓行一切清净行</p>
<p style="text-align: left">
	　　又愿一切有情等不生邪道幻惑中</p>
<p style="text-align: left">
	　　悉令俱胝数有情安隐皆住八正道</p>
<p style="text-align: left">
	　　愿我不生此欲界极劣边地诃厌处</p>
<p style="text-align: left">
	　　远离一切放逸已常得亲近不放逸</p>
<p style="text-align: left">
	　　又愿不生诸恶趣常愿生于信族中</p>
<p style="text-align: left">
	　　生已当发最上心愿见如来常亲近</p>
<p style="text-align: left">
	　　见已发此清净心及以花鬘涂香等</p>
<p style="text-align: left">
	　　众鼓伎乐诸供养当求胜解利一切</p>
<p style="text-align: left">
	　　愿于俱胝多劫中常作广大供养事</p>
<p style="text-align: left">
	　　出家远离诸欲境当行一切清净行</p>
<p style="text-align: left">
	　　舍利子。彼二童子。于胜高如来应正等觉所。以种种伎乐伽陀歌咏赞叹供养佛已。即于地方所发清净心。以赤旃檀造立精舍。纵广四踰缮那高半踰缮那。如是造已奉献世尊。复作是言。唯愿如来哀愍纳受。彼二童子。于胜高如来应正等觉所。劝请世尊。说伽陀曰。</p>
<p style="text-align: left">
	　　愿佛安住我精舍过去诸佛所称赞</p>
<p style="text-align: left">
	　　我今发此净施心愿佛哀愍亲纳受</p>
<p style="text-align: left">
	　　若佛<a>常住</a>我精舍了知俱胝有情数</p>
<p style="text-align: left">
	　　过现未来三世心愿我当来亦如是</p>
<p style="text-align: left">
	　　佛依精舍到彼岸获得正断及神足</p>
<p style="text-align: left">
	　　四种胜行各了知我施精舍亦如是</p>
<p style="text-align: left">
	　　唯愿胜高如来佛及与一切苾刍众</p>
<p style="text-align: left">
	　　受此精舍半月中供养尊重常恭敬</p>
<p style="text-align: left">
	　　我今于是如来所亲近恭敬供养已</p>
<p style="text-align: left">
	　　发是<a>信心</a>求出家剃除顶发被法服</p>
<p style="text-align: left">
	　　如是舍家出家已于诸利乐遍希求</p>
<p style="text-align: left">
	　　常当修作善相应爱乐如是真实法</p>
<p style="text-align: left">
	　　时二童子。说是伽陀已。彼净住童子白佛言。世尊。愿我当来速成正觉。放大光明如佛世尊等无有异。时净持童子又白佛言。世尊。愿我当于险难恶道常为导师。舍利子。时彼净持童子于胜高如来前。住立一面恭敬合掌。又发誓言。愿我于佛法中。无复坐卧常离睡眠。为利有情求无上道。而常远离一切<a>懈怠</a>。宁以身命一切弃舍。乃至筋皮血肉皆悉枯悴。亦复远离一切懈怠。当发广大勇猛精进。求菩提道。舍利子。尔时净住菩萨摩诃萨。为彼净持菩萨摩诃萨。说伽陀曰。</p>
<p style="text-align: left">
	　　我共汝发平等心<a>修行</a>无上菩提行</p>
<p style="text-align: left">
	　　我今亦发精进力为利一切诸有情</p>
<p style="text-align: left">
	　　远离诸欲及身命血肉枯干无所辞</p>
<p style="text-align: left">
	　　愿于千劫尽修习精进志乐菩提道</p>
<p style="text-align: left">
	　　常思安住旷野中及乐山间寂静处</p>
<p style="text-align: left">
	　　为求无上大智慧于法清净得自在</p>
<p style="text-align: left">
	　　舍利子。时彼净持菩萨于千岁中。一弹指顷曾无睡眠及诸懈怠。况复梦想。又于千岁不求安坐。除诸便利。乃至一弹指顷亦不胡跪。何况坐卧。恃彼菩萨。又千岁中。食时持钵游行乞食。于彼施者。亦不观视是男是女童子童女。化利有情心行平等。却诣本住<a>三观</a>世间然后乃食。如是食已于非食时。不生一念饥渴之想。乃至不生甜酸咸淡苦辣之想。又千岁中。于非食时亦不乞食。时彼菩萨又千岁中住于树下。一心精进求菩提道。亦不观视是何等树。又于千藏所被法服。未尝暂时而有更换。时彼菩萨。又于千岁。而于诸欲不起寻伺。于诸损害亦复如是。又于千岁。于自父母兄弟姊妹及诸眷属。于日月等数不曾发起一念寻伺。又于千岁于其舍宅。曾无一念爱乐依止。又千岁中于日月星宿等。曾无一念起瞻视意。又千岁中未尝依止墙堵树木而于中住。又于千岁。未曾以诸酥油涂身。又千岁中于其自身。乃至一念曾无懈怠。又于千岁于其一念曾无疲倦。又千岁中乃至酥油亦复不受唯乐一心精进。求证阿耨多罗三藐三菩提故。时彼菩萨。又千岁中于其身心亦不懈倦。又于千岁修精进行。不起一念剃除须发。时四大天王来于顶上。以手摩触顶发自落。时四天王又持此发。于清净地起窣堵波。又千岁中四大天王。知彼菩萨于善所作悉来成办。时彼菩萨。又于千岁若值热时。亦复不乐于树荫中。又于千岁若值寒时。亦复不乐以衣覆身。又于千岁亦复不共世间有情语言戏论。</p>
<p style="text-align: left">
	　　复次舍利子。时有魔王忽然出现。名曰痴念。时痴念魔王敕诸波旬。为彼净住净持二菩萨。造作剑林及剑桥道已。时彼魔王及魔波旬。狂乱往来高声唱言。我今造作此名剑林。时彼魔王发是语时。三千<a>大千世界</a>中。上至魔宫下彻地界。有百千俱胝魔王波旬诸天眷属。皆得闻知悉来集会。共生恐怖。欲相谋害。舍利子。时彼菩萨一心精进安住不动。</p>
		

	
	

		</div></div><hr><script charset='utf-8' src='../../js/footer.js'></script></body></html>