<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 佛说无二平等最上瑜伽大教王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 佛说无二平等最上瑜伽大教王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 佛说无二平等最上瑜伽大教王经</strong></p>
<p style="text-align: left">
	　　影像分第一</p>
<p style="text-align: left">
	　　如是我闻。一时<a>世尊</a>。在他化<a>自在</a>天宫。与九十九须弥山量微尘数<a>菩萨</a>摩诃萨众俱。此诸菩萨一一皆是金刚萨埵金刚眷属。其名曰金刚手菩萨摩诃萨。<a>普贤菩萨</a>摩诃萨。观自在菩萨摩诃萨。<a>虚空藏菩萨</a>摩诃萨。金刚拳菩萨摩诃萨。起平等心转法轮菩萨摩诃萨。<a>虚空</a>出生菩萨摩诃萨。破诸魔菩萨摩诃萨。如是等大菩萨摩诃萨而为上首。时彼天宫由诸如来威神加持。具足种种最胜严饰。幢幡伞盖殊妙珍宝。悬铃珠璎交络垂布。大摩尼宝出现光明。有种种色广大照耀。犹如月轮清净<a>圆满</a>。而佛世尊常所安住。一切如来金刚加持三昧正智。受一切如来金刚灌顶。顶戴宝冠处<a>三界</a>法王位。证一切如来一切智智相应自在。圆满一切如来平等印契。成就一切如来最胜事业。安住大悲大毗卢遮那如来。<a>常住</a>三世平等金刚身语心业。尽诸有情界。能满一切愿。为一切如来共所称赞。受一切如来劝请<a>说法</a>。</p>
<p style="text-align: left">
	　　复有殑伽沙数等诸佛如来。从十方界来集此会。犹如胡麻满阎浮提。是诸如来各于彼彼佛刹。亦常说此无二平等秘密法门。</p>
<p style="text-align: left">
	　　尔时金刚手大执金刚者。安住一切如来心。修习一切如来行。随一切如来身所行。顺一切如来心所作。如是总摄本部相应依本法住。于此会中隐身不现。是时十方所集一切如来。既于会中不见金刚手菩萨。即时异口同音说伽陀曰。</p>
<p style="text-align: left">
	　　大哉金刚手如我等父母</p>
<p style="text-align: left">
	　　不现此会中大士今何往</p>
<p style="text-align: left">
	　　彼诸如来作是说已。各各于其大金刚宝加持法中。默然而住。</p>
<p style="text-align: left">
	　　尔时金刚手大执金刚者。即从一切如来五处而出。以自身相现大毗卢遮那佛相。复从一切如来心。现大月曼拏罗。有百千种圆光照耀。如是现已。复从一切如来心。现大日曼拏罗。量广无数百千世界。还复本身。于其中间安详而坐。</p>
<p style="text-align: left">
	　　尔时所集一切如来。即时各各向金刚手菩萨。合掌顶礼劝请说法。说伽陀曰。</p>
<p style="text-align: left">
	　　善哉金刚最上法善哉金刚清净眼</p>
<p style="text-align: left">
	　　善哉金刚最胜智普摄诸佛一切智</p>
<p style="text-align: left">
	　　我等劝请金刚手普为诸佛作利乐</p>
<p style="text-align: left">
	　　宣说自他智所生最上大乘秘密法</p>
<p style="text-align: left">
	　　尔时金刚手大执金刚者。白诸如来言。诸佛如来不应劝请。令我宣说秘密法门。诸如来言何因缘故而汝不说。金刚手言诸佛当知。今此大会诸菩萨摩诃萨众中。或有闻说如是大乘第一义谛秘密法已。乃有多种破坏等相。诸如来言。我等各以神力加持会众。复令悉成大金刚众。汝今但当施作佛事。</p>
<p style="text-align: left">
	　　尔时金刚手大执金刚者。熙怡微笑瞻仰诸佛。赞诸佛言善哉善哉。即入一切如来大轮光明普照一切如来心三摩地。从是三摩地出已。于其四方现四大日曼拏罗。东方名持无尽色大日曼拏罗。南方名如意宝金刚大日曼拏罗。西方名无量金刚大日曼拏罗。北方名不空三昧金刚大日曼拏罗。如是现已。乃为一切如来一切菩萨众会。宣说无二平等最胜大仪轨王秘密法门。其所宣说与一切菩萨如理相应。令一切菩萨成就一切如来最胜功德<a>神通</a>事业。普遍众会。乃至尽十方界一切佛菩萨如理而住。譬如虚空光明遍照三千<a>大千世界</a>。所有一切日轮光明。随量而照亦悉周遍。所有一切如来光明金刚手菩萨光明亦复如是。光光混融平等照耀。如实观者如理而住。</p>
<p style="text-align: left">
	　　尔时一切如来。即以一切如来普贤出生供养云海。供养金刚手菩萨。作供养已。彼诸如来默然而住。</p>
<p style="text-align: left">
	　　尔时金刚手大执金刚者。即入观照一切菩萨心智部出生一切如来最上秘密破诸暗因自三摩地。从是三摩地出己。宣说智部三摩地法门。</p>
<p style="text-align: left">
	　　当住<a>禅定</a>心观清净乳海</p>
<p style="text-align: left">
	　　中有大莲华如水精月光</p>
<p style="text-align: left">
	　　观自心种子与自<a>法相</a>应</p>
<p style="text-align: left">
	　　由是观想成自心曼拏罗</p>
<p style="text-align: left">
	　　而此曼拏罗纵广一肘量</p>
<p style="text-align: left">
	　　四方及四隅四宝胜庄严</p>
<p style="text-align: left">
	　　依法而想成住心不散乱</p>
<p style="text-align: left">
	　　周匝有光明炽盛普照耀</p>
<p style="text-align: left">
	　　彼中依法仪观自身清净</p>
<p style="text-align: left">
	　　离我等分别即想成佛身</p>
<p style="text-align: left">
	　　如是观想已成就曼拏罗</p>
<p style="text-align: left">
	　　次依智部仪大明如是称</p>
<p style="text-align: left">
	　　唵(引一句)萨哩嚩(二合)怛他(引)誐多(二)倪也(二合引)那莎婆(引)嚩(引)怛摩(二合)酤(引)[亢*欠](呼郎切三)</p>
<p style="text-align: left">
	　　大明所用印并依智部仪</p>
<p style="text-align: left">
	　　而此大明力能灭一切罪</p>
<p style="text-align: left">
	　　观想有百千无垢最上光</p>
<p style="text-align: left">
	　　复依智部仪观想明王等</p>
<p style="text-align: left">
	　　微妙白净光依法想安布</p>
<p style="text-align: left">
	　　所作依此说异此非观想</p>
<p style="text-align: left">
	　　此名一切如来金刚灌顶法门。</p>
<p style="text-align: left">
	　　住自心坚固出相应光明</p>
<p style="text-align: left">
	　　观想佛影像及金刚手相</p>
<p style="text-align: left">
	　　诸求悉地者依金刚手法</p>
<p style="text-align: left">
	　　彼依法相应悉地不难得</p>
<p style="text-align: left">
	　　若依此法者如理而观想</p>
<p style="text-align: left">
	　　自影像不动即成金刚手</p>
<p style="text-align: left">
	　　诸有知法者依法而观想</p>
<p style="text-align: left">
	　　乃至彼虚空亦无过越罪</p>
<p style="text-align: left">
	　　佛相与自相同一相应相</p>
<p style="text-align: left">
	　　彼定心相应诸所作成就</p>
<p style="text-align: left">
	　　自影像佛相智者五处观</p>
<p style="text-align: left">
	　　依相应法门想金刚萨埵</p>
<p style="text-align: left">
	　　此名一切如来主法门。</p>
<p style="text-align: left">
	　　想自心大明出焰鬘部光</p>
<p style="text-align: left">
	　　中现金刚杵摧破一切恶</p>
<p style="text-align: left">
	　　自心心所作想成菩提心</p>
<p style="text-align: left">
	　　出现五光明供养一切佛</p>
<p style="text-align: left">
	　　此复名一切如来主法门。</p>
<p style="text-align: left">
	　　观五曼拏罗周匝焰光明</p>
<p style="text-align: left">
	　　普遍佛影像想大明成就</p>
<p style="text-align: left">
	　　定心观自身离取相分别</p>
<p style="text-align: left">
	　　谛想自影像等诸佛无异</p>
<p style="text-align: left">
	　　自心菩提心想相应出生</p>
<p style="text-align: left">
	　　金刚手庄严出生诸仪法</p>
<p style="text-align: left">
	　　若住相应观观金刚手者</p>
<p style="text-align: left">
	　　但当依法仪想诸佛影像</p>
<p style="text-align: left">
	　　欲观佛影像当谛观文字</p>
<p style="text-align: left">
	　　观文字真实即见佛影像</p>
<p style="text-align: left">
	　　然于文字中观影像离相</p>
<p style="text-align: left">
	　　若如是观时成相应观想</p>
<p style="text-align: left">
	　　先住心一处想日曼拏罗</p>
<p style="text-align: left">
	　　观自身清净在曼拏罗中</p>
<p style="text-align: left">
	　　次想遍虚空普现曼拏罗</p>
<p style="text-align: left">
	　　依法如是观即观想成就</p>
<p style="text-align: left">
	　　彼日曼拏罗若观想相应</p>
<p style="text-align: left">
	　　即彼金刚手观想而成就</p>
<p style="text-align: left">
	　　若彼金刚手依法相应者</p>
<p style="text-align: left">
	　　即诸佛影像观想得相应</p>
<p style="text-align: left">
	　　又日曼拏罗若观想相应</p>
<p style="text-align: left">
	　　四印曼拏罗亦观想成就</p>
<p style="text-align: left">
	　　若住心一处或复遍世界</p>
<p style="text-align: left">
	　　乃至尽虚空依法无过越</p>
<p style="text-align: left">
	　　四印曼拏罗即观想相应</p>
<p style="text-align: left">
	　　彼日曼拏罗观想亦成就</p>
<p style="text-align: left">
	　　若日曼拏罗观想相应者</p>
<p style="text-align: left">
	　　即诸佛影像观想亦相应</p>
<p style="text-align: left">
	　　由如是依法观诸佛影像</p>
<p style="text-align: left">
	　　亦如是观想四印曼拏罗</p>
<p style="text-align: left">
	　　若如是相应四印曼拏罗</p>
<p style="text-align: left">
	　　即如是观想彼诸佛影像</p>
<p style="text-align: left">
	　　此名金刚手菩萨法王法门。</p>
<p style="text-align: left">
	　　观一切仪轨想莲华相应</p>
<p style="text-align: left">
	　　摄观想等法异此非相应</p>
<p style="text-align: left">
	　　当观想自身善住坚固心</p>
<p style="text-align: left">
	　　从菩提心生想现佛影像</p>
<p style="text-align: left">
	　　此最上秘密金刚寂静教</p>
<p style="text-align: left">
	　　大利智慧光平等而照耀</p>
<p style="text-align: left">
	　　若依法观想能满一切愿</p>
<p style="text-align: left">
	　　想金刚萨埵是名金刚法</p>
<p style="text-align: left">
	　　此名普贤持金刚法门。</p>
<p style="text-align: left">
	　　尔时普贤菩萨摩诃萨。观察众会。即雨一切菩萨供养云海。满虚空界。供养金刚手大执金刚者。作供养已。又复至诚顶礼归命依法而住。</p>
<p style="text-align: left">
	　　尔时所集一切如来。复于会中雨一切如来供养云海。供养普贤菩萨摩诃萨。作供养已。从金刚菩提心。出现照一切如来相圆满光明。普遍照耀。是时普贤菩萨摩诃萨即现自影像光明。其光名为一切如来坚固用智部破暗因。于是光中隐自身相。现毗卢遮那佛相。即说一切如来三昧真实智部三摩地法门。</p>
<p style="text-align: left">
	　　知法者了知彼一切所作</p>
<p style="text-align: left">
	　　禅定相应相真实清净法</p>
<p style="text-align: left">
	　　想日曼拏罗最上千肘量</p>
<p style="text-align: left">
	　　内有月轮坛中观想嚩字</p>
<p style="text-align: left">
	　　字周匝复观四方曼拏罗</p>
<p style="text-align: left">
	　　纵广一尺量有种种色光</p>
<p style="text-align: left">
	　　彼焰光普遍想诸佛影像</p>
<p style="text-align: left">
	　　四方及四隅各观想唵字</p>
<p style="text-align: left">
	　　彼字一一现种种微妙色</p>
<p style="text-align: left">
	　　次当依法仪于曼拏罗中</p>
<p style="text-align: left">
	　　如理而谛想毗卢遮那佛</p>
<p style="text-align: left">
	　　及曼拏罗中所有诸贤圣</p>
<p style="text-align: left">
	　　日曼拏罗中想月曼拏罗</p>
<p style="text-align: left">
	　　中复想自身大喜乐法生</p>
<p style="text-align: left">
	　　从微妙心现净月曼拏罗</p>
<p style="text-align: left">
	　　大明文字相复想于心现</p>
<p style="text-align: left">
	　　次当想唵字普遍焰光明</p>
<p style="text-align: left">
	　　从是光明中出生诸仪轨</p>
<p style="text-align: left">
	　　然想佛影像及诸贤圣相</p>
<p style="text-align: left">
	　　彼即成观想四印曼拏罗</p>
<p style="text-align: left">
	　　自身诸所作皆诸<a>佛法</a>生</p>
<p style="text-align: left">
	　　五钴金刚杵依法想于心</p>
<p style="text-align: left">
	　　四印曼拏罗大明想于额</p>
<p style="text-align: left">
	　　即想成佛相周匝焰光明</p>
<p style="text-align: left">
	　　想过此世界复入别刹中</p>
<p style="text-align: left">
	　　观想一肘量妙月曼拏罗</p>
<p style="text-align: left">
	　　中观想自身金刚萨埵生</p>
<p style="text-align: left">
	　　此名普贤智部最胜三摩地法门。</p>
<p style="text-align: left">
	　　当依法观想日轮曼拏罗</p>
<p style="text-align: left">
	　　想自身清净现曼拏罗中</p>
<p style="text-align: left">
	　　次于其四隅想毗卢遮那</p>
<p style="text-align: left">
	　　后复想自身成金刚萨埵</p>
<p style="text-align: left">
	　　此名金刚萨埵法门。</p>
<p style="text-align: left">
	　　复次当依法分别十六尊</p>
<p style="text-align: left">
	　　作四分观想各依位而住</p>
<p style="text-align: left">
	　　自余诸贤圣各想心大明</p>
<p style="text-align: left">
	　　此名持金刚法门。</p>
<p style="text-align: left">
	　　复次当依法观想于自身</p>
<p style="text-align: left">
	　　有微妙吽字左旋而住心</p>
<p style="text-align: left">
	　　出现光明相能破诸魔恶</p>
<p style="text-align: left">
	　　此复名一切如来主法门。</p>
<p style="text-align: left">
	　　复想<a>刹那</a>中出生诸贤圣</p>
<p style="text-align: left">
	　　现影像光明普遍而照耀</p>
<p style="text-align: left">
	　　诸有文字相其量广无边</p>
<p style="text-align: left">
	　　想依法相应成金刚影像</p>
<p style="text-align: left">
	　　是中诸文字出生大明句</p>
<p style="text-align: left">
	　　此无数大明成就一切法</p>
<p style="text-align: left">
	　　从额至脐轮观想大明字</p>
<p style="text-align: left">
	　　此观想相应一切观无异</p>
<p style="text-align: left">
	　　智部三摩地分第二</p>
<p style="text-align: left">
	　　复次伽陀曰。</p>
<p style="text-align: left">
	　　次想白色大莲华量如车轮妙清净</p>
<p style="text-align: left">
	　　中有日轮曼拏罗依法相应而观想</p>
<p style="text-align: left">
	　　复想自身于中现羯磨金刚所出生</p>
<p style="text-align: left">
	　　即成羯磨金刚身金刚萨埵等无异</p>
<p style="text-align: left">
	　　此名金刚萨埵法门。</p>
<p style="text-align: left">
	　　当观清净大乳海自身想现乳海中</p>
<p style="text-align: left">
	　　智观自身即佛身故现佛身满空界</p>
<p style="text-align: left">
	　　又观清净大乳海有种种色妙光明</p>
<p style="text-align: left">
	　　月曼拏罗现其中于中复想日轮相</p>
<p style="text-align: left">
	　　次观自身即佛身相应出生诸仪法</p>
<p style="text-align: left">
	　　由想自身遍一切周广一切世界量</p>
<p style="text-align: left">
	　　又想大海于心现日曼拏罗在海中</p>
<p style="text-align: left">
	　　依法观想诸佛相周匝光明轮围绕</p>
<p style="text-align: left">
	　　彼光明中现文字周广一切世界量</p>
<p style="text-align: left">
	　　吠泥邪等所作用依法相应而观想</p>
<p style="text-align: left">
	　　复次依法而观想月曼拏罗一肘量</p>
<p style="text-align: left">
	　　于中出现金刚剑能作<a>世间</a>成就法</p>
<p style="text-align: left">
	　　次想焰光白莲华表示菩提心庄严</p>
<p style="text-align: left">
	　　中想本部贤圣相左右安布踰始多</p>
<p style="text-align: left">
	　　如是依法而摄受自金刚法皆成就</p>
<p style="text-align: left">
	　　普遍一切世界中如是供养一切佛</p>
<p style="text-align: left">
	　　此名普贤秘密法门。</p>
<p style="text-align: left">
	　　又想日轮曼拏罗其量等一多罗树</p>
<p style="text-align: left">
	　　中想渐略大明字乃至一切相应生</p>
<p style="text-align: left">
	　　坚固安住自影像然当观想贤圣等</p>
<p style="text-align: left">
	　　心大明字各安已普用供养一切佛</p>
<p style="text-align: left">
	　　次想四印曼拏罗量各等七多罗树</p>
<p style="text-align: left">
	　　曼拏罗中诸贤圣各想心明字安布</p>
<p style="text-align: left">
	　　此名金刚三昧法门。</p>
<p style="text-align: left">
	　　次当观想曼拏罗其量等一俱卢舍</p>
<p style="text-align: left">
	　　中想自身成佛身及彼佛眼菩萨等</p>
<p style="text-align: left">
	　　一切皆从自心想大智所观而成就</p>
<p style="text-align: left">
	　　彼心如是得相应即成大士相应观</p>
<p style="text-align: left">
	　　又想自心曼拏罗量复等一俱卢舍</p>
<p style="text-align: left">
	　　观自影像无所生乃至虚空无过越</p>
<p style="text-align: left">
	　　自相应门坚固住观想于佛即相应</p>
<p style="text-align: left">
	　　佛相应门坚固住佛佛观想即相应</p>
<p style="text-align: left">
	　　观想相应菩提心其量广大遍一切</p>
<p style="text-align: left">
	　　一切贤圣从是生依法观想大明字</p>
<p style="text-align: left">
	　　观想相应妙莲华其量广一多罗树</p>
<p style="text-align: left">
	　　自心安住而不动想成自心曼拏罗</p>
<p style="text-align: left">
	　　又想自心曼拏罗其量广一多罗树</p>
<p style="text-align: left">
	　　想自影像现其中一切所作善坚固</p>
<p style="text-align: left">
	　　又想焰鬘白净光五六依次而观想</p>
<p style="text-align: left">
	　　想自影像处其中左右踰始多安布</p>
<p style="text-align: left">
	　　广大光明依法现自心白等余七色</p>
<p style="text-align: left">
	　　如是光明遍虚空于中想现诸佛相</p>
<p style="text-align: left">
	　　想自影像遍虚空一切皆从自心现</p>
<p style="text-align: left">
	　　自身佛身本相应一切相等依法用</p>
<p style="text-align: left">
	　　次当观想诸菩萨周匝遍满虚空界</p>
<p style="text-align: left">
	　　自相如理而相应诸佛菩萨同观想</p>
<p style="text-align: left">
	　　依法想召诸贤圣安住虚空曼拏罗</p>
<p style="text-align: left">
	　　自相真实理相应即成菩提心观想</p>
<p style="text-align: left">
	　　大明文字等相应如实观彼文字相</p>
<p style="text-align: left">
	　　从菩提心所出生炽盛光明而严饰</p>
<p style="text-align: left">
	　　从光出现诸仪法自影像与诸佛等</p>
<p style="text-align: left">
	　　自他影像悉相应焰鬘光明等照耀</p>
<p style="text-align: left">
	　　次想依法而出现佛眼菩萨等贤圣</p>
<p style="text-align: left">
	　　以彼彼心大明字月曼拏罗中安布</p>
<p style="text-align: left">
	　　金刚萨埵真实相遍入微妙光明中</p>
<p style="text-align: left">
	　　此名持金刚法门。</p>
<p style="text-align: left">
	　　又想金刚萨埵生自心影像曼拏罗</p>
<p style="text-align: left">
	　　是相如理观相应异此而观非成就</p>
<p style="text-align: left">
	　　又想金刚萨埵生日轮曼拏罗中现</p>
<p style="text-align: left">
	　　金刚钩索等诸相摄受<a>弟子</a>入坛场</p>
<p style="text-align: left">
	　　又想金刚萨埵生一切法从自心现</p>
<p style="text-align: left">
	　　以文字等假施设是故堕于文字数</p>
<p style="text-align: left">
	　　持诵乃至所作事一一住于禅定心</p>
<p style="text-align: left">
	　　若如是修即成就彼持明者名最胜</p>
<p style="text-align: left">
	　　此名一切如来三昧法门。</p>
<p style="text-align: left">
	　　从自影像而出生本部法中谛观想</p>
<p style="text-align: left">
	　　由想自心依法住一切魔怨皆破散</p>
<p style="text-align: left">
	　　此中如是求悉地诸观想等依仪轨</p>
<p style="text-align: left">
	　　日轮曼拏罗相应观想现诸明王相</p>
<p style="text-align: left">
	　　焰鬘部中所现光皆当观想忿怒相</p>
<p style="text-align: left">
	　　彼所说相依法仪是名决定真实语</p>
<p style="text-align: left">
	　　应当如是如理观异此而观非成就</p>
<p style="text-align: left">
	　　此名一切如来普贤法门。</p>
<p style="text-align: left">
	　　想自影像曼拏罗中有炽盛大光明</p>
<p style="text-align: left">
	　　其光广照诸世界皆从真实智心现</p>
<p style="text-align: left">
	　　自身复现莲华中清净光明所照耀</p>
<p style="text-align: left">
	　　是身虽现有相身自性平等而无著</p>
<p style="text-align: left">
	　　依法观想心文字是即金刚萨埵相</p>
<p style="text-align: left">
	　　金刚萨埵相平等是即观想诸佛相</p>
<p style="text-align: left">
	　　了知大明教出生当获一切悉地法</p>
<p style="text-align: left">
	　　是故大明最尊胜离大明教无有上</p>
<p style="text-align: left">
	　　此名一切如来坚固勇猛法门。</p>
<p style="text-align: left">
	　　当想日轮曼拏罗中现毗卢遮那佛</p>
<p style="text-align: left">
	　　思念彼佛心大明彼明成就一切法</p>
<p style="text-align: left">
	　　从此大明复出生希有最上秘密仪</p>
<p style="text-align: left">
	　　一切从心如理现犹月清净而照耀</p>
<p style="text-align: left">
	　　复想从自影像生金刚剑等成就相</p>
<p style="text-align: left">
	　　而彼出生依法仪想现广大光明聚</p>
<p style="text-align: left">
	　　具种种色甚微妙普照世界无边量</p>
<p style="text-align: left">
	　　此名一切如来三昧眼法门。</p>
		

	
	

		</div></div><hr><script charset='utf-8' src='../../js/footer.js'></script></body></html>