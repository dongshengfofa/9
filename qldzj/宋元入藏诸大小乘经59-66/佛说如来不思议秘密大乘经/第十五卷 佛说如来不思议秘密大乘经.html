<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十五卷 佛说如来不思议秘密大乘经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十五卷 佛说如来不思议秘密大乘经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十五卷 佛说如来不思议秘密大乘经</strong></p>
<p style="text-align: left">
	　　入旷野大城受食品第十八</p>
<p style="text-align: left">
	　　尔时金刚手<a>菩萨</a>大秘密主。满所思念得授记已。安慰其心生大<a>欢喜</a>。踊跃庆快前白佛言。<a>世尊</a>。我今勤请世尊降赴我所居止秘密宫中。微伸供养期满七日。并请菩萨声闻大众。愿佛慈悲哀受我请。何以故。世尊。旷野大城中。有多夜叉罗刹鸠盘茶必舍左乾闼婆摩睺罗伽等。异类众生悉住于彼。令彼等众得见佛已于长夜中利益安乐。息除[彳*廣]戾恚恶之心。复令四大天王诸眷属等于长夜中获大利益安隐而住。若佛世尊。悲愍我故降赴我宫。菩萨声闻随受微供。使令无量诸众生类增长善根。复令我等<a>圆满</a>意乐。佛即默然而受其请。</p>
<p style="text-align: left">
	　　尔时金刚手菩萨大秘密主知佛世尊默受请已。心生欢喜踊跃庆快。即时头面顶<a>礼佛</a>足。右绕七匝速离佛会。还复所止旷野大城。</p>
<p style="text-align: left">
	　　时金刚手菩萨大秘密主。至自宫已乃起思念。我今如何施设供养。复依何等境界庄严而为严饰。令欲<a>色界</a>诸天子众起希有心。复令十方世界所来集会大菩萨众咸生欢喜。我亦于佛广大施作妙供养事。作是念已即自记忆往昔一时。佛于夜分入三摩地。其名寂静不思议广大所行。我亦随佛即入是定。东方去此过殑伽沙数等佛刹土已。到一世界名无边功德宝庄严。彼有如来号庄严王。其佛刹中化主世尊。为十千菩萨授菩提记。我于尔时见彼佛刹。不可思议<a>天人</a>庄严。超胜一切妙庄严事。我宜依彼无边功德宝庄严世界所庄严相而为严饰。当为世尊作供养事。</p>
<p style="text-align: left">
	　　尔时金刚手菩萨大秘密主。即入大庄严王三摩地。于是三摩地中如实观。睹彼无边功德宝庄严世界。种种殊妙庄严等事。如其所观即运神力。于此旷野大城中。施设庄严与彼无异。而彼无边功德宝庄严世界者。东西南北纵广正等六十四由旬。以青琉璃而为其地。帝青大宝作其墙界。垂珠华璎众宝严饰阎浮檀金而为莲华。众宝枝叶众宝璎珞间错垂布。复有无数天妙宝衣。复有无数珠璎严饰。复有无数殊妙缯彩。垂以无数妙宝华鬘。<a>烧香</a>涂香众妙宝瓶。亦复无数周匝。遍散种种色华。人所观者殊妙悦意。若身若心欢喜调畅。出现无边功德宝聚。复现无量色相庄严。又有广多百千庄严妙师子座。宝机承足宝绳交络。宝华庄严垂真珠网。周匝盈积可八步量。又复布设无数天衣。空中复有宝网垂覆。如是种种妙庄严事。于余广多世界之中。昔所未见昔所未闻。又复严办百味精珍上妙饮食。又复布列百千庄严妙师子座安处空中。一一师子座。空中自然有妙宝盖。各各垂覆殊妙庄严众相具足。</p>
<p style="text-align: left">
	　　尔时金刚手菩萨大秘密主。于其定中安布如是殊妙胜相。施设庄严师子座已。从定而起过于夜分至明旦时。严办最上清净食已。深心清净将欲供养世尊如来菩萨大众。</p>
<p style="text-align: left">
	　　尔时。金刚手菩萨大秘密主。又过夜分即告四大天王言。诸仁者。汝等当知我今请佛并大菩萨诸声闻众。降我所止秘密宫中期满七日微伸供养。以佛世尊悲愍我故而受我请。汝等各有力能广多眷属。于七昼夜中勿生放逸勿起乱心。亦复且止诸余作事。专一精勤供养于佛。乃至此旷野大城所止。一切夜叉罗刹必隶多鸠盘茶必舍左乾闼婆摩睺罗伽等。并余所住诸众生类。以我教敕悉告语之。众等应知。金刚手菩萨。请佛世尊来降于此旷野大城期满七日作供养事。汝等宜应摄诸恚恶发清净心。复起广大欢喜之意。严供世尊听受<a>正法</a>。</p>
<p style="text-align: left">
	　　尔时金刚手菩萨大秘密主即告长子金刚军言。贤者。汝今宜应以自神力往彼梵界。自梵众天至色究竟天。于彼诸天各告语云。金刚手菩萨大秘密主。请佛世尊来降旷野大城秘密宫中。期满七日作供养事。汝等诸天欲见佛者宜速来此。</p>
<p style="text-align: left">
	　　是时秘密主长子金刚军。受父教令即如其命。</p>
<p style="text-align: left">
	　　尔时金刚手菩萨大秘密主复告次子妙臂言。贤者。汝今。宜应以自神力往地居天至空居天。谓四大王天忉利天夜摩天兜率天化乐天他化<a>自在</a>天。于彼诸天各告语云。金刚手菩萨大秘密主。请佛世尊来降旷野大城秘密宫中。期满七日作供养事。汝等诸天欲见佛者宜速来此。</p>
<p style="text-align: left">
	　　是时次子妙臂。受父教令即如其命。尔时于<a>刹那</a>间。即有广多无数百千欲界天子色界天子。周匝充满百千由旬之量填塞空中。</p>
<p style="text-align: left">
	　　尔时金刚手菩萨大秘密主。又过夜分即为世尊敷设卧具妙严饰已。右膝着地合掌谛诚向佛世尊。说妙伽陀而伸勤请。</p>
<p style="text-align: left">
	　　善来最胜人中尊善来人中无上士</p>
<p style="text-align: left">
	　　人中增胜愿降临佛大牟尼时已至</p>
<p style="text-align: left">
	　　善来最胜二足尊善来二足尊最上</p>
<p style="text-align: left">
	　　二足增胜愿降临佛大牟尼时已至</p>
<p style="text-align: left">
	　　佛大莲华净戒生精进定水常增长</p>
<p style="text-align: left">
	　　如峰采华众所归寂静莲华愿来降</p>
<p style="text-align: left">
	　　最初安立四圣谛以慈悲眼遍观察</p>
<p style="text-align: left">
	　　常能震吼<a>无我</a>音佛大师子愿来降</p>
<p style="text-align: left">
	　　戒为根本念为茎觉支华秀常茂盛</p>
<p style="text-align: left">
	　　<a>解脱</a>智果已周圆佛大树王愿来降</p>
<p style="text-align: left">
	　　妙慧甚深复广博湛然定水遍清凉</p>
<p style="text-align: left">
	　　众行圆明大导师佛功德海愿来降</p>
<p style="text-align: left">
	　　大悲所成吉祥礼大慧光明广庄严</p>
<p style="text-align: left">
	　　莲华开觉众所归佛日光明愿来降</p>
<p style="text-align: left">
	　　正语震伏诸邪论解脱药树救沉痾</p>
<p style="text-align: left">
	　　小根群鹿悉开明佛大山王愿来降</p>
<p style="text-align: left">
	　　尔时世尊受金刚手菩萨大秘密主至诚勤请。知时已至即告苾刍众言。汝等宜应着衣持钵往赴金刚手请。期满七日作供养事善哉行矣今正是时。付嘱守护僧坊之者。今此众中诸有已得<a>神通</a>之者。菩萨声闻各各随应以自神力游空而往。若复未具神力之者。应当随入如来清净大圆光中。游空而往。</p>
<p style="text-align: left">
	　　尔时世尊即于王舍大城鹫峰山中。隐身不现。菩萨声闻恭敬围绕。放大光明普遍照曜。天人天女导前从后歌咏称赞。奏百千种俱胝那庾多鼓吹音乐震动大地。天雨种种殊妙宝华。于佛刹中广现种种佛大威力。佛大神通佛大施作。佛大变化佛大吉祥。佛大胜光佛大威仪。佛大游戏等相。游空自在。往诣于彼旷野大城。</p>
<p style="text-align: left">
	　　是时世尊处<a>虚空</a>中犹如鹅王。进止安详自在而行。彼欲色界诸天子众。遥见世尊高处空中。犹如鹅王宛转自在。咸生欢喜适悦庆快。又如日轮初出清净可爱。如圆满月莹洁光明众星围绕。如<a>帝释天</a>主天众围绕。如大梵王梵众围绕。天众见已即起清净希有之心。各持种种天妙香华供养于佛。所谓天优钵罗华、俱母陀华、奔拏利迦华．曼陀罗华．摩诃曼陀罗华．波利质多罗华．摩诃波利质多罗华．曼殊沙华．摩诃曼殊沙华．可爱华．大可爱华．轮大轮华．陆生诸华。及余殊妙最胜香华。具有百叶或千叶者。及焰光华光味华。遍香华常香华。常开华。悦目华。此如是等。并余无量胜妙香华。遍散佛上。又复安立殊妙幡幢。奏以百千殊妙音乐。</p>
<p style="text-align: left">
	　　尔时世尊。现如是等殊妙胜相香华幢盖鼓奏音乐众庄严事。于须臾顷即至旷野大城。而先暂适毗<a>沙门</a>天王宫。佛及菩萨声闻大众。从空而下入彼宫中。</p>
<p style="text-align: left">
	　　尔时大地普遍震动。而复柔软殊妙可爱。亦不娆恼一切众生。</p>
<p style="text-align: left">
	　　尔时四大天王。知佛世尊已至旷野大城之中。各从所守方分。与诸眷属持以种种殊妙香华速来佛所。时四天王到已。头面顶礼佛足。即以所持殊妙香华。散于佛上而伸供养。合掌谛诚退住一面。彼诸眷属亦各至诚顶礼佛足合掌而住。佛即略为四天王等眷属众会。宣<a>说法</a>要。</p>
<p style="text-align: left">
	　　是时会中即有十千夜叉罗刹龙乾闼婆鸠盘茶等。睹佛胜相悉发阿耨多罗三藐三菩提心。彼四大天王宫嫔眷属中。有十千天女。发阿耨多罗三藐三菩提心。</p>
<p style="text-align: left">
	　　尔时金刚手菩萨大秘密主。与自眷属各各持以。如无边功德庄严世界之中。殊妙香华涂香末香宝幢幡盖。鼓吹歌音作诸妓乐。速诣毗沙门天王宫中佛世尊所。到已头面顶礼佛足右绕七匝。即以所持妙香华等诸供养具。严洁谛诚供养世尊。诸眷属等奏妙音乐。严奉肃恭归命顶礼。迎导世尊并诸菩萨声闻大众。入自宫中到已如次请各就座。</p>
<p style="text-align: left">
	　　尔时世尊处彼殊妙种种庄严师子之座。并诸菩萨声闻大众亦各就座。</p>
<p style="text-align: left">
	　　尔时金刚手菩萨大秘密主即告帝释梵王护世天等并余一切诸天子言。汝等宜应各务精勤<a>随喜</a>成办严供世尊。当令汝等增长施福。</p>
<p style="text-align: left">
	　　尔时诸天子众见是最胜境界殊妙庄严师子座已。生希有心咸作是言。此之胜相何力致邪。为佛世尊威神力邪。为金刚手大秘密主威神力邪。即闻空中有声告言。诸仁者。此是大秘密主威神所致。东方去此过殑伽沙数等佛土已。有世界名无边功德宝庄严。佛号庄严王。金刚手菩萨大秘密主见彼世界种种<a>殊胜</a>妙庄严事。以秘密主威神力故。令此宫中同彼世界胜庄严相。</p>
<p style="text-align: left">
	　　尔时世尊安处胜妙师子座已。即时旷野大城所居一切夜叉罗刹必舍左鸠盘茶乾闼婆摩睺罗伽等众。皆悉来诣佛世尊所。头面着地顶礼佛足。合掌虔恭退住一面。</p>
<p style="text-align: left">
	　　尔时金刚手菩萨大秘密主即告四大天王并余一切诸众会言。汝等宜应咸来助我同发至诚。严以清净殊妙饮食奉上世尊。使令汝等获大利益。</p>
<p style="text-align: left">
	　　尔时金刚手菩萨大秘密主即与眷属众会。自手清洁严办最上百味精珍。菩萨深心清净如来。所应供养发最胜心。奉上世尊并诸菩萨声闻大众悉令充足。饭食事讫而复奉上清净香水盥手涤器。乃于佛前退坐听法。</p>
<p style="text-align: left">
	　　是时旷野大城所居一切夜叉罗刹必舍左等。各各谛诚瞻仰世尊合掌虔恭归命顶礼。</p>
		

	
	

		</div></div><hr><script charset='utf-8' src='../../js/footer.js'></script></body></html>