<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 佛说如来不思议秘密大乘经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 佛说如来不思议秘密大乘经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 佛说如来不思议秘密大乘经</strong></p>
<p style="text-align: left">
	　　<a>菩萨</a>心密品第三之二</p>
<p style="text-align: left">
	　　复次金刚手大秘密主菩萨摩诃萨。告寂慧菩萨摩诃萨言。善男子。菩萨心密者。谓修慈行即知<a>无我</a>。若修悲行即无众生。若修喜行即无寿者。若修舍行即无有人。若修布施行即心调伏。若修持戒行即心寂静。若修忍辱行即心无尽相。若修精进行即心离相。若修<a>禅定</a>行即心安定。若修慧行即心无伺察。若修四念处行即心无念亦无作意。若修四正断行即心正平等。若修四神足行即心无戏论。若修信根即心无著。若修精进根即心无发悟。若修念根即得自然智心。若修定根即得平等性智心。若修慧根即得无根本心。若修五力即得心无屈伏。若修七觉支即得慧分别心。若修八正道即得无所修心。若修奢摩他即得寂止心。若修毗钵舍耶即得无所观心。若修四圣谛即得毕竟无了知心。若修佛作意即得无作意心。若修法作意即得法界平等心。若修僧作意即得无住心。若修成熟有情行即得本来清净心。若修摄受<a>正法</a>行即得法界无差别心。若修严净佛土行即得<a>虚空</a>平等心。若修无生法忍行即得无所得心。若修不退转地行即得无转而转心。若修成就诸相行即得无相心。若修庄严菩提果即得<a>三界</a><a>圆满</a>心。若修降伏诸魔行即得普摄一切有情心。若修趣向菩提行即得法界自性随觉了心。若修转法轮行即得无转非无转心。若修大<a>涅槃</a>行即得随观<a>生死</a>自性心。寂慧。当知此等皆是得忍菩萨。心秘密法心业清净。若彼菩萨如是清净已。即得一切有情心亦清净而是菩萨乃能随入诸有情心。即彼一切有情之心。皆从大菩提心光明中出。譬如虚空于一切处住随入一切处。菩萨心者亦复如是。于一切处住随入一切处。</p>
<p style="text-align: left">
	　　金刚手大秘密主菩萨摩诃萨。如是宣说菩萨所有身语心密不思议正法。时会中有七万二千天及人。发阿耨多罗三藐三菩提心。三万二千菩萨得无生法忍。八万四千人远尘离垢得<a>法眼</a>净。八千苾刍不受诸法。漏尽意解得心<a>解脱</a>。时此三千<a>大千世界</a>六种震动。有大光明普遍照耀。虚空自然雨众天华。复于空中有百千种殊妙音乐不鼓自鸣。其音乐中出如是言。若诸有情已得授记位者。方乃得闻此金刚手大秘密主菩萨摩诃萨所说正法。于中闻已受持读诵如理<a>修行</a>。广为他人随应宣说。永不忘失大菩提心。当知彼人非少善根而能成就。已于广多佛<a>世尊</a>所深植善本。勤修一切最胜福行。当为一切有情作大<a>饶益</a>。</p>
<p style="text-align: left">
	　　震吼音声菩萨来会品第四</p>
<p style="text-align: left">
	　　尔时世尊告寂慧菩萨摩诃萨言。善男子。汝闻空中多种鼓乐妙音声不。寂慧菩萨白佛言。世尊。我初已闻此是何等殊妙音声。愿佛为说。佛言寂慧。汝今当知有菩萨摩诃萨名震吼音声。从大云世界云音王如来所。来此<a>娑婆世界</a>。瞻礼于我亲近供养。及欲听受金刚手菩萨宣说正法。亦复乐见十方来会诸大菩萨摩诃萨众。是彼震吼音声菩萨。隐自身相住虚空中。雨众妙华鼓胜音乐供养于我。其乐音中出如是声。世尊如来于大会中。非久宣说广大正法。发是言已。即时震吼音声菩萨摩诃萨。从空而下入佛会中。头面礼足右绕七匝。住于佛前而白佛言。大云世界云音王如来。问讯世尊少病少恼。起居轻利气力安不。彼佛如来又作是说。金刚手大秘密主菩萨摩诃萨。有大方便善说正法。是佛威神之所建立。乃能如是通达一切无量<a>佛法</a>。</p>
<p style="text-align: left">
	　　尔时世尊。告震吼音声菩萨摩诃萨言。善哉善男子。汝善来此大众会中。乐听金刚手大秘密主菩萨摩诃萨宣说如来秘密不思议法。汝当于此谛听谛受。</p>
<p style="text-align: left">
	　　持国轮王先行品第五之一</p>
<p style="text-align: left">
	　　尔时会中诸菩萨众。咸起是念。此金刚手大秘密主菩萨摩诃萨。往昔于何佛世尊所。亲近听受深种善根。复修何等广大誓愿乃能如是。具大辩才善说诸法。</p>
<p style="text-align: left">
	　　尔时世尊。知诸菩萨心疑念已。即告寂慧菩萨言。善男子。我念过去世中。经阿僧祇劫。复过阿僧祇数无量无边不可思议劫前。有劫名善现。世界名庄严。有佛出世。号无边功德宝众庄严王如来应供正遍知明行足善逝<a>世间</a>解无上士调御丈夫<a>天人</a>师佛世尊。寂慧。当知彼庄严世界。广大妙好安隐丰乐。人民炽盛地平如掌。无诸砂砾荆棘杂秽。草木树林青郁可爱。复有名华软草。覆地青润妙好。如孔雀项右旋喜相。有色有香令人适悦。下足于地随减四指。举足还复随起四指。无极寒热温凉调适。软美清风令人爱乐。其地庄严如吠琉璃。彼时人民色相严好。少贪嗔痴及余烦恼。人有孝爱复具势力。闻说善言能自开晓。而彼世尊无边功德宝众庄严王如来法中。有十二那庾多诸声闻众。三十二俱胝诸菩萨众。彼时人寿三十六俱胝岁。于中有人趣命终者。寂慧。当知而彼善现劫中。庄严世界。处于中四大洲。一一四大洲其量广阔。八万四千由旬。每一由旬。中有千国城郡邑聚落周匝围绕。彼庄严世界中。有大国城名极清净。而彼国城分量广阔。北六十四由旬。南四十由旬东西亦然。有十千园苑而为严饰。国城之内复有十千州城县邑。彼极清净国城之中。有大转轮圣王。名曰持国。七宝具足为四大洲主。于先佛所深植善根。福德威光王中最胜。不退转于阿耨多罗三藐三菩提心。寂慧。而彼持国转轮圣王。所居国城纵广正等十六由旬。广大殊妙有七重墙。七宝所成其上复有七重楼阁。七重宝网垂诸宝铃。墙内周匝有四大园。一名众花。二名德喜。三名孔雀喜。四名时分快乐。是诸园中各有大池。一名<a>欢喜</a>。二名喜上。三名香上。四名顺流。其池纵广半由旬量。悉以众宝砌其阶级。阎浮檀金而为其底。金沙布地。八功德水充满其中。有宝莲华弥覆其内。鹅雁鸳鸯众鸟游泳。又彼持国转轮圣王。有其七万宫嫔婇女。皆悉相好端严殊妙。而为女宝以用给侍。是诸宫嫔皆悉已发阿耨多罗三藐三菩提心。王有千子色相端严。勇猛<a>无畏</a>能伏他军人。各具其二十八种大丈夫相以为严饰。深心净信于阿耨多罗三藐三菩提法。寂慧。时彼世尊无边功德宝众庄严王如来。居极清净大国城中。彼持国转轮圣王。与诸大臣<a>婆罗门</a>长者乃至一切人民。咸悉恭敬尊重供养其王。净信彼无边功德宝众庄严王如来。及苾刍众满一俱胝岁。承事供养广持悦意。种种饮食珍妙衣服。乃至一切受用等物。悉以奉上。又诸苾刍众各以三园用献游止。寂慧。彼转轮王有诸太子。心各清净曾无放逸。亲近彼佛勇闻正法。不以欲乐而为染着。由不放逸其心寂定。听正法故是诸太子不久之间得五<a>神通</a>。即时各各踊身空中。犹如鹅王飞腾<a>自在</a>从园至园。从此城邑至彼城邑。乃至遍游四大洲界。随行空中说伽陀曰。</p>
<p style="text-align: left">
	　　诸佛出世得何利总聚人间利复深</p>
<p style="text-align: left">
	　　仁者听法净信<a>心经</a>百劫中极难得</p>
<p style="text-align: left">
	　　今此人中仙出世宣说正法寂静道</p>
<p style="text-align: left">
	　　我今近彼善逝尊由闻法故生善趣</p>
<p style="text-align: left">
	　　闻正法已破恶趣闻正法已善趣生</p>
<p style="text-align: left">
	　　由闻法故烦恼除心得清凉最上乐</p>
<p style="text-align: left">
	　　空中说是伽陀时此大地中六震动</p>
<p style="text-align: left">
	　　天人空中出妙声大雨众华生悦意</p>
<p style="text-align: left">
	　　若人得见佛大师彼功德说不能尽</p>
<p style="text-align: left">
	　　应当顶礼二足尊合掌谛诚而恭信</p>
<p style="text-align: left">
	　　彼佛能知人心意如其所应为<a>说法</a></p>
<p style="text-align: left">
	　　闻法三十六俱胝人皆住胜菩提道</p>
<p style="text-align: left">
	　　复有三百俱胝人获得最上净法眼</p>
<p style="text-align: left">
	　　一切皆生厌离心归佛<a>出家</a>依正教</p>
<p style="text-align: left">
	　　又四俱胝那庾多人受净戒作佛事</p>
<p style="text-align: left">
	　　听法供养佛世尊作已各还于本处</p>
<p style="text-align: left">
	　　彼诸太子说伽陀已。同为其父持国转轮圣王作供养事。择以龙坚妙栴<a>檀香</a>。造作楼阁广大殊丽妙好严饰。纵广正等十由旬量。四方四隅分量齐等。楼观门径悉以龙坚妙栴檀香。制作圆具如天宫殿。其龙坚香半两价直。过于阎浮檀金价。而彼楼阁巧施工力妙好严成。是时持国转轮圣王。欲诣世尊无边功德宝众庄严王如来所。瞻礼亲近听受正法。时王诸子并宫嫔眷属。侍从父王。即入栴檀大楼阁中。其王处于莲华庄严师子座上。太子宫嫔臣佐人民咸皆尊重。以一切种花鬘涂香。上妙衣服宝幢幡盖。微妙音乐广伸供养。复以宝网垂覆楼阁。众共执擎而将前进。即时腾踊在虚空中。犹如鹅王自在而行。前至佛所。徐徐以彼楼阁安置地已。持国转轮圣王并太子宫嫔。从楼阁中安庠而下。前诣佛所头面着地<a>礼佛</a>双足。并苾刍众各敬礼已。右绕七匝还住佛前。合掌谛诚听受正法。时彼世尊无边功德宝众庄严王如来。知彼持国转轮圣王来佛会中乐欲听法。佛即如应为说妙法示教利喜。佛言大王。汝今当知有四种法。若如理修<a>行者</a>。即能安住大乘趣向胜道。所有善法而无坏失。何等为四。大王。一者信法能向胜道。复何名信。谓有信故而能随顺诸贤圣种。所不应作而悉不作。二者尊重能向胜道。以尊重故于诸圣者所说妙法而能听受。谛受法故耳无外听。三者无慢能向胜道。以无慢故即能于彼一切贤圣恭信顶礼。四者精进能向胜道。以精进故若身若心悉得轻安。所作善法皆能成办。大王。此等四法。若如理修行者。即能安住大乘趣向胜道。</p>
		

	
	

		</div></div><hr><script charset='utf-8' src='../../js/footer.js'></script></body></html>