<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 佛说如来不思议秘密大乘经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 佛说如来不思议秘密大乘经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 佛说如来不思议秘密大乘经</strong></p>
<p style="text-align: left">
	　　<a>菩萨</a>语密品第二</p>
<p style="text-align: left">
	　　复次金刚手大秘密主菩萨摩诃萨告寂慧菩萨摩诃萨言。善男子。云何名为菩萨语密语业清净。寂慧当知。随诸菩萨所起之处。即彼菩萨本生。随其菩萨本生。即入菩萨音声。所有一切有情音声语言。诸语言道言词诠晓。总集一切往返事相。微细伺察苦乐等言。悉入菩萨音声中住。都无障碍无著智见一切随转。乃至蚊虫蝇蝶微细音声。菩萨悉能诠表。令诸有情得闻菩萨音声之者身心轻安。随彼所闻如其诠表。悉从菩萨口门而出。此中如是说伽陀曰。</p>
<p style="text-align: left">
	　　随诸有情无边际即彼种类亦无量</p>
<p style="text-align: left">
	　　于百劫中说无边此不思议何能说</p>
<p style="text-align: left">
	　　我以譬喻如义言说大士法亦无失</p>
<p style="text-align: left">
	　　无增无减若<a>虚空</a>起广大心而开演</p>
<p style="text-align: left">
	　　复次寂慧菩萨。于其梵王所有一切种类音声。帝释所有种类音声。护世天王种类音声。天龙夜叉乾闼婆阿修罗迦楼罗紧那罗摩睺罗伽等种类音声。乃至一切有情种类音声。菩萨悉以音声随入。复次伽陀曰。</p>
<p style="text-align: left">
	　　菩萨<a>梵音</a><a>欢喜</a>说超胜梵王彼音声</p>
<p style="text-align: left">
	　　所说相应行慈悲喜舍四法皆和合</p>
<p style="text-align: left">
	　　帝释歌咏悦意声菩萨音声能隐覆</p>
<p style="text-align: left">
	　　随彼所出妙歌音如应分别诸法义</p>
<p style="text-align: left">
	　　紧那罗众妙音声菩萨音声悉超胜</p>
<p style="text-align: left">
	　　贪火炽然令息除如彼所言生爱乐</p>
<p style="text-align: left">
	　　欲界诸天悦意声诸天歌咏声各异</p>
<p style="text-align: left">
	　　法义随顺如理宣令彼一切生欢喜</p>
<p style="text-align: left">
	　　贫嗔痴慢及憍谄疑惑等类诸有情</p>
<p style="text-align: left">
	　　闻其菩萨如义声悉能止息贪嗔等</p>
<p style="text-align: left">
	　　所有<a>色界</a>诸天众闻最上人音声已</p>
<p style="text-align: left">
	　　一切咸生欢喜心愿求菩提生善趣</p>
<p style="text-align: left">
	　　摩睺罗伽乾闼婆龙等诸妙音乐声</p>
<p style="text-align: left">
	　　闻功德海所宣言一切广大生欢喜</p>
<p style="text-align: left">
	　　种种方处无边声人中此阎浮提等</p>
<p style="text-align: left">
	　　随闻菩萨妙音声闻已一切得<a>解脱</a></p>
<p style="text-align: left">
	　　地居空居诸天界菩萨音声悉随入</p>
<p style="text-align: left">
	　　如其种类所入声宣说决定真实法</p>
<p style="text-align: left">
	　　迦陵频伽拘枳罗鹅雁鹦鹉并鹙鹭</p>
<p style="text-align: left">
	　　孔雀共命拘那罗吉祥鸟及鸳鸯等</p>
<p style="text-align: left">
	　　师子虎豹熊獐鹿象马犀牛猫犬猪</p>
<p style="text-align: left">
	　　此等走兽及飞禽音声随入皆欢喜</p>
<p style="text-align: left">
	　　一切四足及二足多足无足等有情</p>
<p style="text-align: left">
	　　菩萨随入众音声警悟如应生爱畏</p>
<p style="text-align: left">
	　　三千世界诸有情上中下品众差别</p>
<p style="text-align: left">
	　　三涂及彼人天中菩萨言音普随入</p>
<p style="text-align: left">
	　　是中菩萨无分别无执无缚无思想</p>
<p style="text-align: left">
	　　住无散乱等引心所作随应现诸相</p>
<p style="text-align: left">
	　　清净有情所求愿音声诠表俱胝刹</p>
<p style="text-align: left">
	　　过殑伽沙数亦然是心无持无发悟</p>
<p style="text-align: left">
	　　三千界中诸魔众咸闻菩萨广大声</p>
<p style="text-align: left">
	　　闻已惊怖速归心合掌恭信而顶礼</p>
<p style="text-align: left">
	　　常好诤论诸有情增上慢心不归信</p>
<p style="text-align: left">
	　　由闻大士清净言合掌恭信而顶礼</p>
<p style="text-align: left">
	　　聋哑及彼无舌者謇吃破坏诸有情</p>
<p style="text-align: left">
	　　由其菩萨美妙言即时能闻能言说</p>
<p style="text-align: left">
	　　烦恼烧然复逼迫造<a>罪恶</a>作百种具</p>
<p style="text-align: left">
	　　由闻菩萨善净言心得清凉息诸恶</p>
<p style="text-align: left">
	　　有情若闻无常声<a>佛法</a>僧声即得闻</p>
<p style="text-align: left">
	　　施戒忍法亦复然精进定慧悉闻听</p>
<p style="text-align: left">
	　　所有一切功德海多俱胝劫说不尽</p>
<p style="text-align: left">
	　　音声无边智无边悉住佛声而无断</p>
<p style="text-align: left">
	　　复次寂慧。当知菩萨摩诃萨。语言音声之中。无爱着语。无猛恶语。无痴乱语。无染污语。无缚解语。无高下语。无粗涩语。无恶戾语。无缺漏语。无坚硬语。无违顺语。无退失语。无随恶语。无相违语。无随染语。无不定语。无躁动语。无贡高语。无忿恚语。无非时语。无杂欲语。无随方喜爱语。无思慕语。无极缓语。无极速语。无坏诸根语。无坏音声语。无破坏心语。无邪曲语。无劣弱语。无隐覆语。无衰朽语。无向背语。无深险语。无不出离语。无不愍念语。无害他语。无自他离间语。无出入语。无执取语。无不清净语。无不如理语。无不忍语。无杂乱语。无诬谤语。无非法语。无高胜语。无卑下语。无过时语。无时分差失语。无虚说语。无邪说语。无希求利养语。无不归摄语。无痴瞢语。无痴疑语。无不可爱语。无讦露语。无轻慢语。无自分高强语。无他分离散语。无自赞功能语。无破他功能语。无讥诮语。无折伏他语。无非所作语。无所作相违语。无破坏秘密语。无不防护语。无轻慢智者语。无毁谤贤圣语。无称美语。无赞誉语。无显发他人过失语。无如箭射激语。无说他非语。无不救拔语。无增上慢所说语。无罪业语。无不<a>饶益</a>语。寂慧当知。菩萨所出语言音声。皆是<a>神通</a>智力。福行果报之所成立。善种随转相续不断。凡所言说皆悉成就。菩萨一时或于树下行住坐卧。若有人来诣菩萨所。作是问言。汝知此树有几多叶。是时菩萨不观其树不数其叶应声答言。此树具有若干数叶。如其菩萨所出之言。即彼树叶更无增减。又复有人问殑伽河有几许沙。为几百邪。几千几百千。几俱胝几阿庾多。几儞庾多。几兢羯罗。几频婆罗。几尾播舍。几阿閦婆。几无量。几阿僧祇。几阿哩誐拏。几嚩诃。几龙力。几不可数。是时菩萨不观其河不数其沙应声答言。此河具有若干数沙。如其菩萨所出之言。即彼河沙更无增减。亦同如来智所知数。菩萨所言如实无妄。不假天龙夜叉乾闼婆阿修罗迦楼罗紧那罗摩睺罗伽等。并声闻缘觉众共作证。唯佛如来所可证知。寂慧。如是等缘而悉应知。</p>
<p style="text-align: left">
	　　复次寂慧。我念过去久远世中。有一仙人其名妙爱。有<a>婆罗门</a>名曰黑相。彼时有一尼拘陀大树其名贤善。有多枝叶周匝垂荫。纵广可及一俱卢舍。时妙爱仙人居其树侧。以神通力经七日中。审细观瞩数其树叶。于后一时。彼黑相婆罗门。入城乞食。经游至彼树下饭食已讫。即诣妙爱仙人居所。到已欢喜。互以美言而相慰问。多种谈论咸生适悦。时仙人言。大婆罗门。汝必应知于人世中。可能有人于此尼拘陀大树审细观知枝叶数不。婆罗门言。尊者。世亦有人。仙人复言为何人邪。婆罗门言。即汝尊者应为我说。仙人答言。大婆罗门汝为我说。时婆罗门。不观其树不数其叶。应声即为说伽陀曰。</p>
<p style="text-align: left">
	　　八千那庾多数量俱胝复有九十二</p>
<p style="text-align: left">
	　　六十阿閦婆应知十六齐等其枝数</p>
<p style="text-align: left">
	　　又复三十那庾多九十六数殑羯罗</p>
<p style="text-align: left">
	　　尾播舍量有十三此等皆为彼叶数</p>
<p style="text-align: left">
	　　其树所有枝及叶如前数量无增减</p>
<p style="text-align: left">
	　　我随智力如实言疑者自数应无失</p>
<p style="text-align: left">
	　　是时妙爱仙人。闻是说已深生惊异。说伽陀曰。</p>
<p style="text-align: left">
	　　汝婆罗门神通智以真实语而善说</p>
<p style="text-align: left">
	　　贤善尼拘陀树王所有枝叶如实知</p>
<p style="text-align: left">
	　　汝亦不曾观其树而复不曾算其数</p>
<p style="text-align: left">
	　　即彼枝叶数难量能以智心而解入</p>
<p style="text-align: left">
	　　仙人说伽陀已。又复问言。大婆罗门。如汝所说。为自智力而能知邪。为诸贤圣助汝说邪。婆罗门答言。尊者。汝今善听。我以人中之智如实而说。虚空可破斯言无妄。</p>
<p style="text-align: left">
	　　复次。金刚手大秘密主菩萨摩诃萨告寂慧菩萨摩诃萨言。汝今当知彼时妙爱仙人者。即今大智<a>舍利子</a>是。黑相婆罗门者。即今<a>世尊</a>释迦师子是。由如是故菩萨所有语功德海。即能安住真实功德如理法义。寂慧。此等是名菩萨语密语业清净。其中若有少解入者。我说彼为最上慧人。</p>
<p style="text-align: left">
	　　菩萨心密品第三之一</p>
<p style="text-align: left">
	　　复次金刚手大秘密主菩萨摩诃萨告寂慧菩萨摩诃萨言。云何名为菩萨心密心业清净。寂慧当知。菩萨诸所作业。皆智所作非慢所作。悉是不灭神通妙智。以神通智游戏示现。一切事业神通建立。广大势力之所成办。而彼神通智相。即能成立一切行相。又彼神通妙慧。即能观见一切诸法。又神通智即无尽相。于一切处悉能随顺。又神通智即能随现一切色相。于彼彼色而悉遍故。又神通智即能随入彼一切声。于前后际音声平等故。又神通智普能观察诸有情心。以心自性伺察可见故。又神通智善能思念无边劫事。以前后际无所断故。又神通智能知一切种类之法。悉是解脱<a>智行</a>相故。又神通智于漏尽法顺时所求。于彼时分不过越故。又神通智即是出<a>世间</a>。圣决择分故。又神通智声闻缘觉。而悉不能彻其源底。又神通智即甚深义。悉能降伏诸魔外道。又神通智能至菩提道场。现证一切最上佛法。又神通智悉能随顺转妙法轮。又神通智善作调伏诸有情事。又神通智得大灌顶。于一切法而能<a>自在</a>。寂慧。此即是为菩萨心密心业清净。心清净故彼即无染。洁白明亮离诸烦恼。能善调伏善作诸业。善入<a>禅定</a>解脱三摩地三摩钵底。亦不毕竟堕于一切。尽无生法<a>随念</a>即生。亦复不为欲界所动。不由缚生不由缚灭不由缚起。所以者何。谓能解脱一切分别。解脱一切杂染系缚。解脱颠倒执取依止。即彼解脱生。即彼解脱灭。即彼解脱起。虽复有生而无所生。如是即能圆具大乘一切佛法。然彼佛法若于十方审谛伺求。悉无所得亦非无得。以一切佛法无得非无得故。即能随得彼一切法一切佛法。是故于一切法一切佛法中。无法非无法。何以故。以一切法审谛伺求。悉无所得亦非无得。若于诸法如实伺求。悉无所得非无得时。即无有法而可算数。谓一切法已能出过算数量故。若能了知彼一切法平等性者。是中无法亦非无法而可取着。此即诸法无取着义。若或领解是义即大无义。若无领解。彼即无义亦非无义。以现前安立无义可见故。若或有慧可了知者。即为障碍彼无碍慧。若或于慧无障碍故。是即无著。若无著即无住。若无住即无尽。若无尽即无勤亦无堕。若无勤堕即无非我。若无非我即亦<a>无我</a>。若无我即无取。若无取即无诤。若无诤即无论。即彼无论此说是为<a>沙门</a>之法。即沙门法。譬若虚空本来平等。以虚空平等故。非欲界系。非色界系。非无色界系。由如是故。于一切处悉无所系。以无系故无形显色及诸相状。无色相故即能随顺觉了。若能如是随觉了故即能一切差别分别。寂慧菩萨言。云何名为随顺觉了。复何名为差别分别。金刚手菩萨言。无有少法而可得者。此名随顺觉了。以觉了故即是差别分别。是故法中作此二说。寂慧。当知此等名为菩萨心密心业清净。</p>
		

	
	

		</div></div><hr><script charset='utf-8' src='../../js/footer.js'></script></body></html>