<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，大乘密严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘密严经</center></div><div class='fo'><center>经文出处:来自无量光明网</center><br/><br>
			<div style="text-align: center">第一卷&nbsp;&nbsp; 第二卷&nbsp;&nbsp; 第三卷
<p>&nbsp;</p>
<p style="text-align: left">　　<strong>大乘密严经 </strong>卷上</p>
<p style="text-align: left">　　密严经序</p>
<p style="text-align: left">　　唐代宗皇帝制</p>
<p style="text-align: left">　　朕闻西方有<a>圣人</a>焉。演不言之言垂无教之教。启迪权实发披聋瞽。迁其善者不疾而速。阶其益者即圣自凡。击蒙求以娑婆丘陵。示达观以密严世界。匪染净在我实是非游。而楚越生于念中。及缺顿于目下。彼鱼藏鸟逝。其若是乎。钦哉密严迹超三有。量周乎法界相离于极微。非声闻之所闻岂色见之能见。尝洁已主妙允恭付属。是欲泉静识浪。珠清意源穷赖耶能变之端。照<a>自觉</a>湛然之境。深诣心极其唯是经。夫翻译之来抑有由矣。虽方言有异而本质须存。此经梵书并是偈颂。先之译者多作散文。蛇化为龙何必变于鳞介。家成于国宁即改乎姓氏。矧讹异轻重或有异同。再而详悉可为尽善。大兴善寺<a>三藏</a><a>沙门</a>不空。像教栋梁爱河舟楫。戒珠在握明镜入怀。雪涉云征穷鹿野之<a>真谛</a>。帆飞海宿究马鸣之奥音。声咏八转言善两方。之可窥鉴阙如抑扬了义。诏令集京城义学沙门飞锡等翰林学士柳抗等。详译斯文及护国经等。对执贝多翻诸简牍。凭其本夹依以颂言。大羹之味不遗。清月之魄恒满。岂不美欤岂不美欤。朕词乏清华文非道丽。志流衍于秘赜将布灌于无穷。聊课虚怀序之篇首云尔。</p>
<p style="text-align: left">　　密严道场品第一</p>
<p style="text-align: left">　　如是我闻。一时佛薄伽梵。住于超越欲色无色等想。于一切法<a>自在</a>无碍。神足力通之所游戏密严世界。而此世界非彼外道声闻缘觉所行之境。与诸修习胜瑜伽者。十亿佛刹微尘数等<a>菩萨</a>摩诃萨俱。其名曰摧一切外道异论菩萨摩诃萨。大慧菩萨摩诃萨。一切<a>佛法</a>如实见菩萨摩诃萨。圣观自在菩萨摩诃萨。得大势菩萨摩诃萨<a>神通</a>王菩萨摩诃萨。曼殊室利菩萨摩诃萨。金刚藏菩萨摩诃萨。<a>解脱</a>月菩萨摩诃萨。持进菩萨摩诃萨而为上首。皆超<a>三界</a>心<a>意识</a>境智成身。转于所依成就如幻。首楞严法云三摩地。无量诸<a>佛手</a>灌其顶。处离三有莲华宫。</p>
<p style="text-align: left">　　尔时如来应正遍知。从现法乐住自觉圣智甚深境界。微妙奋迅无量众色之所现显三摩地起。出帝雷光妙庄严殿。与诸菩萨入于无垢月藏殿中。升密严场师子之座。<a>世尊</a>坐已观察四方。从眉间珠髻光明庄严。出于无量百千净光。围绕交映成光明网。是光网流照之时。一切佛刹庄严之相分明显现。如一佛刹余诸佛土。严饰细妙同于微尘。密严世界超诸佛国。远离星宿及日月。如无为性不同微尘。此密严中佛及<a>弟子</a>。并余世界来此会者。当如<a>涅槃</a>及以<a>虚空</a>非择灭性。</p>
<p style="text-align: left">　　尔时世尊。现彼世界佛及菩萨。威神功德胜妙事已。复以佛眼遍视十方诸菩萨众。告一切佛法如实见菩萨摩诃萨言。如实见今此世界名曰密严。是中菩萨悉于欲色无色无想有情之处。以三摩地力生智慧火。焚烧色贪及以无明。转所依止得意成身。神足力通以为严饰。无窍隙无骨体。犹如日月摩尼电光。帝弓珊瑚纥利多罗。黄金瞻卜孔雀花月镜中之像。如是色身住于诸地修无漏因。由三摩地而得自在。十无尽愿及以回向。获<a>殊胜</a>身来密严刹。</p>
<p style="text-align: left">　　尔时一切佛法如实见菩萨摩诃萨。从座而起偏袒右肩。稽首佛足右膝着地。合掌白佛言世尊我于今者欲有所问。惟愿如来应正遍知哀许为说。佛告如实见言。善哉善哉恣汝所问。当为汝说令汝心喜。</p>
<p style="text-align: left">　　尔时一切佛法如实见菩萨摩诃萨承佛开许即白佛言。世尊。唯此佛刹超越欲色无色。及以无想有情界耶。佛言善男子。从此上方过百亿佛刹。有<a>梵音</a>佛土娑罗树王佛土星宿王佛土。过如是佛土复有无量百千佛刹。广博崇丽菩萨众会之所庄严。彼中诸佛咸为菩萨。说现法乐住自觉圣智。远离分别实际真如。大涅槃界究竟之法。是故当知此界外。有如是等无量佛刹。如实见匪唯汝今于佛国土菩萨众会。心生限量请问如来。有此菩萨摩诃萨名曰持进。曾于佛所生限量心。便以神通升于上方。过百千俱胝乃至殑伽沙等诸佛世界。不能一见如来之顷。心生希有知佛菩萨不可思议。还至娑诃世界名称大城。来于我所悔谢已过。赞佛功德无量无边。犹如虚空住自证境来密严刹。尔时会中金刚藏菩萨摩诃萨。善能演说诸地之相。微妙决定尽其源底。从座而起偏袒右肩。顶<a>礼佛</a>足右膝着地。合掌白佛言世尊我于如来应正遍知。欲少咨问唯愿哀愍为我宣说。佛言金刚藏汝于我所欲有问。如来应正等觉随汝所疑为汝开演。</p>
<p style="text-align: left">　　尔时金刚藏菩萨摩诃萨。承佛许已而白佛言。世尊佛者是何句义。所觉是何。唯愿世尊说胜义境示法性佛。令过去未来现在修菩萨<a>行者</a>。于诸色相积集之见。及余外道异论执着。行分别境起微尘胜。自在性时方虚空我意。根境和合如是诸见。复有计者无明爱业眼色与眼。是时复有触及作意。如是等法而为因缘。等无间缘增上缘所缘缘。和合生识执着行者。起有无等种种恶觉于我法中。复有诸人于蕴有情堕空性见。为断如是妄分别觉。唯愿世尊说离五种识所知相。能于诸法最自在者。佛大菩提所觉知义令得闻者。如其了悟所知五种而成正觉。</p>
<p style="text-align: left">　　尔时佛告金刚藏菩萨摩诃萨言。善哉善哉金刚藏。十地自在超分别境有大聪慧。能欲显是法性佛种最胜瑜只。匪唯汝今于佛菩提所觉之义。生希有念请问于我。有贤幻等无量佛子。咸于此义生希有心。种种思择而求佛体。如来者是何句义。为色是如来耶异色是如来耶。如是于蕴界处诸行之中。内外循求不见如来。皆是所作灭坏法故。蕴中无如来。乃至分析至于极微皆悉不见。所以者何以妙智慧定意谛观无所见故。蕴粗鄙故如来者常法身故。善哉佛子汝能善入甚深法界。谛听谛听善思念之当为汝说。金刚藏菩萨摩诃萨唯然受教。</p>
<p style="text-align: left">　　佛言善男子。三摩地胜自在金刚藏如来非蕴亦非异蕴。非依蕴非不依蕴。非生非灭。非智非所知。非根非境。何以故蕴处界诸根境等皆鄙陋故。不应内外而见如来。且色无觉知无有思虑生已必灭。同于草木瓦砾之类。微尘积成如来聚沫。受以二法和合而生。犹如水泡瓶衣等想。亦二和合因缘所生犹如阳焰。譬如盛热地气蒸涌。照已日光如水波浪。诸鸟兽等为渴所逼。远而望之生真水解。想亦如是无有体性虚妄不实分别智者。如有性见各别体相名字可得。定者审观犹如兔角。石女儿等但有假名。如梦中色唯想妄见<a>觉悟</a>非有。无明梦中见男女等种种之色。成于正觉即无所见。行如<a>芭蕉</a>中无坚实。离于身境即无体性。识如幻事虚伪不实。譬如幻师若幻师弟子。依草木瓦砾示现色像。幻作于人及诸象马。种种形相具足庄严。愚幻贪求非明智者。识亦如是依余而住。遍计分别能取所取二种执生。若自了知即皆转灭。是故无体同于幻士。金刚藏如来<a>常住</a>恒不变易。是修<a>念佛</a>观行之境名如来藏。犹如虚空不可坏灭。名涅槃界亦名法界。过现未来诸佛世尊。皆随顺此而宣说故。若如来出世若不出世。此性常住名法住性法界性法尼夜摩性。金刚藏以何义故名尼夜摩。远离后有一切过故。又此三摩地能决定除后有诸恶。以如是故名尼夜摩。若有住此三摩地者。于诸有情心无顾恋。证于实际及以涅槃。犹如热铁投诸冷水弃于有情故诸菩萨舍而不证。所以者何舍大精进大悲诸度。断于佛种趣声闻乘。行于外道邪见之迳。犹如老象溺在淤泥。为三摩地泥所沉没。味定境界亦复如是。退转一切诸佛法门不得入于究竟之慧。是故菩萨舍而不证近住而已。以究竟慧入佛法身。觉悟如来广大威德。当成正觉转妙法轮。智境众色而为资用。入如来定游涅槃境。一切如来令从定起。渐次加行超第八地。善巧决择乃至法云。受用如来广大威德。入于诸佛内证之地。与无功用道三摩地相应。遍游十方不动本处。而恒依止密严佛刹。金刚自在具大变化。示现佛土而成自在。转于所依智三摩地。及意成身力通具足。行步威德犹如鹅王。譬如明月影遍众水。佛亦如是随诸有情普现色相。于诸众会所益不空。复令当诣密严佛刹。如其性欲而渐开诱。为说一切欲界天王自在菩萨。清净摩尼宝藏宫殿诸安乐处。乃至诸地次第。从一佛刹至一佛刹。示现富乐功德庄严。尽于未来随机应现。犹如成就持明仙等。及诸灵仙宫殿之神。与人行止而不可见。如来变化所为事毕。住于真身隐而不现亦复如是。</p>
<p style="text-align: left">　　尔时世尊而说偈言。</p>
<p style="text-align: left">　　根蕴如蛇聚境界缘所触</p>
<p style="text-align: left">　　无明爱业生熏习缚难解</p>
<p style="text-align: left">　　心心所恶觉缠绕如蟠龙</p>
<p style="text-align: left">　　怒毒因之与[火*孛]如炎盛火</p>
<p style="text-align: left">　　诸修观行者常应如是观</p>
<p style="text-align: left">　　舍诸蕴法故一心而不懈</p>
<p style="text-align: left">　　如于虚空中无树而有影</p>
<p style="text-align: left">　　风衢及马迹此见悉为难</p>
<p style="text-align: left">　　于能造所造色及非色中</p>
<p style="text-align: left">　　欲求见如来其难亦如是</p>
<p style="text-align: left">　　真如实际等及诸佛体性</p>
<p style="text-align: left">　　内证之所行非诸语言境</p>
<p style="text-align: left">　　涅槃名为佛佛亦名涅槃</p>
<p style="text-align: left">　　离能所分别云何而可见</p>
<p style="text-align: left">　　碎末于金矿矿中不见金</p>
<p style="text-align: left">　　智者巧融炼真金方乃显</p>
<p style="text-align: left">　　分剖于诸色乃至为极微</p>
<p style="text-align: left">　　及析求诸蕴若一若异性</p>
<p style="text-align: left">　　佛体不可见亦非无有佛</p>
<p style="text-align: left">　　定者观如来胜相三十二</p>
<p style="text-align: left">　　苦乐等众事施作皆明显</p>
<p style="text-align: left">　　是故不应说如来定是无</p>
<p style="text-align: left">　　有三摩地佛善根善巧佛</p>
<p style="text-align: left">　　一切世胜佛及正等觉佛</p>
<p style="text-align: left">　　如是五种佛所余皆变化</p>
<p style="text-align: left">　　如来藏具有三十二胜相</p>
<p style="text-align: left">　　是故佛非无定者能观见</p>
<p style="text-align: left">　　超越于三界无量诸佛国</p>
<p style="text-align: left">　　如来微妙刹净佛子充满</p>
<p style="text-align: left">　　定慧互相资以成坚固性</p>
<p style="text-align: left">　　游于密严刹思惟佛威德</p>
<p style="text-align: left">　　密严中之人一切同佛相</p>
<p style="text-align: left">　　超越<a>刹那</a>坏常游三摩地</p>
<p style="text-align: left">　　世尊定中胜众相以庄严</p>
<p style="text-align: left">　　得于如梦观显现于诸法</p>
<p style="text-align: left">　　众谓佛<a>化身</a>从于兜率降</p>
<p style="text-align: left">　　佛当密严住像现从其国</p>
<p style="text-align: left">　　住真而正受<a>随缘</a>众像生</p>
<p style="text-align: left">　　如月在虚空影监于诸水</p>
<p style="text-align: left">　　如摩尼众影色合而明现</p>
<p style="text-align: left">　　如来住正定现影亦复然</p>
<p style="text-align: left">　　譬如形与像非一亦非异</p>
<p style="text-align: left">　　如是胜丈夫成于诸事业</p>
<p style="text-align: left">　　非极微胜性非时非自在</p>
<p style="text-align: left">　　亦非余缘等而作于<a>世间</a></p>
<p style="text-align: left">　　如来以因缘庄严其果体</p>
<p style="text-align: left">　　随世之所应种种皆明现</p>
<p style="text-align: left">　　游戏三摩地内外无不为</p>
<p style="text-align: left">　　山川及林野朋友诸眷属</p>
<p style="text-align: left">　　众星与日月皎镜而垂像</p>
<p style="text-align: left">　　如是诸世间身中尽苞纳</p>
<p style="text-align: left">　　复置于掌内散掷如芥子</p>
<p style="text-align: left">　　佛于定自在牟尼最胜尊</p>
<p style="text-align: left">　　无能作世间惟佛之所化</p>
<p style="text-align: left">　　愚翳无智者恶觉惑所缚</p>
<p style="text-align: left">　　着于有无论见我及非我</p>
<p style="text-align: left">　　或言坏一切或言于少分</p>
<p style="text-align: left">　　如是诸人等常自害其身</p>
<p style="text-align: left">　　佛是遍三有观行之大师</p>
<p style="text-align: left">　　观世如干城所作众事业</p>
<p style="text-align: left">　　亦如梦中色渴鹿见阳焰</p>
<p style="text-align: left">　　屈伸等作业风绳而进退</p>
<p style="text-align: left">　　佛于方便智自在而知见</p>
<p style="text-align: left">　　譬如工巧匠善守于机发</p>
<p style="text-align: left">　　亦如海船师执柁而摇动</p>
<p style="text-align: left">　　无边最寂妙具足胜丈夫</p>
<p style="text-align: left">　　利根者能证钝根者远离</p>
<p style="text-align: left">　　是<a>修行</a>定者妙定之所依</p>
<p style="text-align: left">　　一切定慧人明了心中住</p>
<p style="text-align: left">　　佛体最清净非有亦非无</p>
<p style="text-align: left">　　远于能所觉及离于根量</p>
<p style="text-align: left">　　妙智相应心殊胜之境界</p>
<p style="text-align: left">　　诸相妄所境离相是如来</p>
<p style="text-align: left">　　能断诸烦恼于定无所染</p>
<p style="text-align: left">　　无动及所动住于无染路</p>
<p style="text-align: left">　　微妙诸天俱乾闼修罗等</p>
<p style="text-align: left">　　众仙及外道赞叹常供养</p>
<p style="text-align: left">　　于彼不惊喜心无所动摇</p>
<p style="text-align: left">　　由瑜伽本净是故超<a>彼岸</a></p>
<p style="text-align: left">　　以化佛现迹为<a>天人</a>亦业</p>
<p style="text-align: left">　　佛非彼此现犹如于日月</p>
<p style="text-align: left">　　住于圆应智离欲现人间</p>
<p style="text-align: left">　　异类诸外道随宜悉调伏</p>
<p style="text-align: left">　　种种众智法王论四吠陀</p>
<p style="text-align: left">　　悉是诸如来<a>定力</a>而持说</p>
<p style="text-align: left">　　现国王朝会及诸国法令</p>
<p style="text-align: left">　　山林<a>修道</a>处悉皆佛示化</p>
<p style="text-align: left">　　十方众宝藏出生清净宝</p>
<p style="text-align: left">　　悉是天中天自在威神故</p>
<p style="text-align: left">　　三界善巧慧种种诸才智</p>
<p style="text-align: left">　　所作方便业因佛而成就</p>
<p style="text-align: left">　　持鬘为群品业行者示因</p>
<p style="text-align: left">　　戏笑众善巧常说歌咏论</p>
<p style="text-align: left">　　或现降兜率天女业围绕</p>
<p style="text-align: left">　　歌舞交欢娱日夜常游集</p>
<p style="text-align: left">　　或现如魔王宝冠以严首</p>
<p style="text-align: left">　　执世之所绳与夺而招放</p>
<p style="text-align: left">　　虽放一切众现为明智者</p>
<p style="text-align: left">　　常在密严中寂然无动作</p>
<p style="text-align: left">　　此大牟尼境凡愚妄分别</p>
<p style="text-align: left">　　如人患翳目如鹿见阳焰</p>
<p style="text-align: left">　　如世观于幻梦中诸所取</p>
<p style="text-align: left">　　天中天境界佛子悉具真</p>
<p style="text-align: left">　　由见殊胜故如从于梦觉</p>
<p style="text-align: left">　　那罗伊舍梵珊那单妙喜</p>
<p style="text-align: left">　　童子劫比罗首迦等亦想</p>
<p style="text-align: left">　　或乱彼境界不见正瑜伽</p>
<p style="text-align: left">　　当来苦行仙过去及现在</p>
<p style="text-align: left">　　习气覆心故悉亦不能了</p>
<p style="text-align: left">　　善哉金刚藏普行诸地中</p>
<p style="text-align: left">　　复以佛威神而居密严土</p>
<p style="text-align: left">　　此之金刚藏示现入等持</p>
<p style="text-align: left">　　正定者境界由此相应故</p>
<p style="text-align: left">　　或有妄分别胜性与微尘</p>
<p style="text-align: left">　　如工匠制物种种相差别</p>
<p style="text-align: left">　　生唯是法生灭亦唯法灭</p>
<p style="text-align: left">　　妄计一切物细尘能造作</p>
<p style="text-align: left">　　譬如灯显物因能了于果</p>
<p style="text-align: left">　　初无所得相后坏亦复然</p>
<p style="text-align: left">　　非于过去中有体而可得</p>
<p style="text-align: left">　　未来亦如是离缘无有性</p>
<p style="text-align: left">　　一一诸缘内遍求无有体</p>
<p style="text-align: left">　　亦见有无性亦无无有见</p>
<p style="text-align: left">　　分别微细我有情瓶衣等</p>
<p style="text-align: left">　　邪宗坏正道三百有六十</p>
<p style="text-align: left">　　往来<a>生死</a>中无有涅槃法</p>
<p style="text-align: left">　　入密严微妙身生品第二之一</p>
<p style="text-align: left">　　尔时一切佛法如实见菩萨摩诃萨。无量威力世中自在宝璎珞庄严其身。从座而起右膝着地。白金刚藏而作是言。尊者善能通达三乘世间。心得无违现法乐住内证之智。为大定师于定自在能随顺说诸地之相。常在一切佛国土中。为诸上首演深妙法。是故我今劝请佛子。说诸圣者不随他行。现法乐住内证之境。今我及诸菩萨摩诃萨众得见斯法。安乐修行趣于佛地。获意成身及言说身。自在力通皆得具足。转所依止不住实际。犹如众色真多摩尼。现诸色像能于诸趣天王宫殿。及一切佛密严国中说密严行。尔时金刚藏菩萨摩诃萨以偈答曰。</p>
<p style="text-align: left">　　善哉天人主菩萨中殊胜</p>
<p style="text-align: left">　　请说入密严<a>无我</a>之法性</p>
<p style="text-align: left">　　应觉分别境心之所取相</p>
<p style="text-align: left">　　若舍于分别即见世分别</p>
<p style="text-align: left">　　了于世所缘即得三摩地</p>
<p style="text-align: left">　　我今为开演仁主应谛听</p>
<p style="text-align: left">　　热时见阳焰世间相亦然</p>
<p style="text-align: left">　　能相所相因而无妄分别</p>
<p style="text-align: left">　　能觉生所觉所觉依能现</p>
<p style="text-align: left">　　离彼则无此如光影相随</p>
<p style="text-align: left">　　<a>无心</a>亦无境能所量俱无</p>
<p style="text-align: left">　　但依于一心如是而分别</p>
<p style="text-align: left">　　能知所知法<a>唯心</a>量所有</p>
<p style="text-align: left">　　所知心既无能知不可得</p>
<p style="text-align: left">　　心为法自性有性所扰浊</p>
<p style="text-align: left">　　八地得清净九地获静虑</p>
<p style="text-align: left">　　觉慧为十地灌顶证如来</p>
<p style="text-align: left">　　法身得无尽是佛之境界</p>
<p style="text-align: left">　　究竟如虚空心识亦如是</p>
<p style="text-align: left">　　无尽无所坏众德已庄严</p>
<p style="text-align: left">　　恒在不思议诸佛密严土</p>
<p style="text-align: left">　　譬如瓶破已瓦体而显现</p>
<p style="text-align: left">　　瓦破微尘显析尘成极微</p>
<p style="text-align: left">　　如是因有为而成无漏法</p>
<p style="text-align: left">　　如火烧薪尽复于余处然</p>
<p style="text-align: left">　　证如得转依远离于分别</p>
<p style="text-align: left">　　住于不动智密严中显现</p>
<p style="text-align: left">　　无生现众色不住诸世间</p>
<p style="text-align: left">　　能断一切见归依此无我</p>
<p style="text-align: left">　　相续流注断无坏亦无生</p>
<p style="text-align: left">　　能尽一切见归依此无我</p>
<p style="text-align: left">　　诸惑皆已灭寂静不思议</p>
<p style="text-align: left">　　能净一切见归依此无我</p>
<p style="text-align: left">　　世间种种法本来无我性</p>
<p style="text-align: left">　　非由击坏无乃喻之所显</p>
<p style="text-align: left">　　如火烧薪已于中自息灭</p>
<p style="text-align: left">　　观察于三有无我智亦然</p>
<p style="text-align: left">　　是名现法乐内证之境界</p>
<p style="text-align: left">　　依此入诸地净除无始恶</p>
<p style="text-align: left">　　舍离世所依出世而安住</p>
<p style="text-align: left">　　其心转清净恒居密严土</p>
<p style="text-align: left">　　尔时如实见菩萨摩诃萨及诸王等。向金刚藏咸作是言。我等今者皆欲归依。唯愿示我归依之处。于是金刚藏菩萨摩诃萨以偈答曰。</p>
<p style="text-align: left">　　佛体非有无已焚烧蕴树</p>
<p style="text-align: left">　　超胜魔王众而住密严国</p>
<p style="text-align: left">　　所觉净无垢仁主可归依</p>
<p style="text-align: left">　　远离于觉量证于无所有</p>
<p style="text-align: left">　　密严诸定者仁主可归依</p>
<p style="text-align: left">　　净胜密严刹众圣所依处</p>
<p style="text-align: left">　　观行者充满应归于密严</p>
<p style="text-align: left">　　当观于世间如尽有高下</p>
<p style="text-align: left">　　梦中见美色石女急诞生</p>
<p style="text-align: left">　　亦如乾闼城火轮空中发</p>
<p style="text-align: left">　　如种种幻形人马花果树</p>
<p style="text-align: left">　　幻归所变化一切悉非真</p>
<p style="text-align: left">　　如奔电浮云皆为而非实</p>
<p style="text-align: left">　　如匠作瓶等由分别所成</p>
<p style="text-align: left">　　仁主应谛听世间诸有情</p>
<p style="text-align: left">　　习气常覆心生种种戏论</p>
<p style="text-align: left">　　末那与意识并余识相续</p>
<p style="text-align: left">　　五法及三性二种之无我</p>
<p style="text-align: left">　　恒共而相应如风击暴水</p>
<p style="text-align: left">　　转起诸识浪浪生流不停</p>
<p style="text-align: left">　　赖耶亦如是无始诸习气</p>
<p style="text-align: left">　　犹如彼暴水为境风所动</p>
<p style="text-align: left">　　而起诸识浪恒无断绝时</p>
<p style="text-align: left">　　八种流注心虽无若干体</p>
<p style="text-align: left">　　或随缘顿起或时而渐生</p>
<p style="text-align: left">　　取境亦复然渐顿而差别</p>
<p style="text-align: left">　　心转于舍宅日月与星宿</p>
<p style="text-align: left">　　树枝叶花果山林及军众</p>
<p style="text-align: left">　　于如是等处皆能渐顿生</p>
<p style="text-align: left">　　多分能顿现或渐起差别</p>
<p style="text-align: left">　　若时于梦中见昔所更境</p>
<p style="text-align: left">　　及想念初生乃至于老死</p>
<p style="text-align: left">　　算数与众物寻思于句义</p>
<p style="text-align: left">　　观于异文彩受诸好饮食</p>
<p style="text-align: left">　　于如是境界渐次能了知</p>
<p style="text-align: left">　　或有时顿生而能取之者</p>
<p style="text-align: left">　　心性本清净不可得思议</p>
<p style="text-align: left">　　是如来妙藏如金处于矿</p>
<p style="text-align: left">　　意生从藏识余六亦复然</p>
<p style="text-align: left">　　识六种或多差别于三界</p>
<p style="text-align: left">　　赖耶与能熏及余心法等</p>
<p style="text-align: left">　　染净诸种子虽同住无染</p>
<p style="text-align: left">　　佛种性亦然定非定常净</p>
<p style="text-align: left">　　如海水常住波潮而转移</p>
<p style="text-align: left">　　赖耶亦复然随诸地差别</p>
<p style="text-align: left">　　修有下中上舍染而明显</p>
<p style="text-align: left">　　金刚藏复言如实见菩萨</p>
<p style="text-align: left">　　见闻觉悟者自性如实慧</p>
<p style="text-align: left">　　十方一切国诸王众会中</p>
<p style="text-align: left">　　汝已从我闻随应广为说</p>
<p style="text-align: left">　　若人闻法已渐净阿赖耶</p>
<p style="text-align: left">　　或作人中王转轮四天下</p>
<p style="text-align: left">　　或复为帝释兜率苏焰等</p>
<p style="text-align: left">　　乃至化乐宫欲界自在主</p>
<p style="text-align: left">　　或王<a>色界</a>处或生无色天</p>
<p style="text-align: left">　　无想有情中静虑受安乐</p>
<p style="text-align: left">　　证真而不住犹如师子吼</p>
<p style="text-align: left">　　于诸定自在法喜以相应</p>
<p style="text-align: left">　　一心求密严不染着三界</p>
<p style="text-align: left">　　至于密严已渐次而开觉</p>
<p style="text-align: left">　　转依获安乐寂静常安住</p>
<p style="text-align: left">　　无量诸佛子围绕以庄严</p>
<p style="text-align: left">　　为法自在王众中之最上</p>
<p style="text-align: left">　　非如外道说坏灭为涅槃</p>
<p style="text-align: left">　　坏应同有为无有复生过</p>
<p style="text-align: left">　　十业上中下三乘以出生</p>
<p style="text-align: left">　　最上生密严地地转升进</p>
<p style="text-align: left">　　得解脱智慧如来微妙身</p>
<p style="text-align: left">　　云何说涅槃是灭坏之法</p>
<p style="text-align: left">　　涅槃若灭坏有情有终尽</p>
<p style="text-align: left">　　有情若有终是亦有初际</p>
<p style="text-align: left">　　应有非生法而始作有情</p>
<p style="text-align: left">　　无有非有情而生有情界</p>
<p style="text-align: left">　　有情界既尽佛无所知法</p>
<p style="text-align: left">　　是则无能觉亦无有涅槃</p>
<p style="text-align: left">　　妄计解脱者而说于解脱</p>
<p style="text-align: left">　　如灯灭薪尽亦如芭蕉种</p>
<p style="text-align: left">　　彼证解脱性是坏有成无</p>
<p style="text-align: left">　　于解脱妙乐远离不能说</p>
<p style="text-align: left">　　遍处及静虑无色无想定</p>
<p style="text-align: left">　　逆顺而入出力通皆自在</p>
<p style="text-align: left">　　于彼不退还亦不恒沉没</p>
<p style="text-align: left">　　了达于<a>法相</a>诸地得善巧</p>
<p style="text-align: left">　　如是而庄严当来密严刹</p>
<p style="text-align: left">　　若言解脱性坏有以成无</p>
<p style="text-align: left">　　斯人住诸有毕竟不能出</p>
<p style="text-align: left">　　既坏三和合因等四种缘</p>
<p style="text-align: left">　　眼色内外缘和合所生识</p>
<p style="text-align: left">　　世间内外法互力以相生</p>
<p style="text-align: left">　　如是等众义一切皆违反</p>
<p style="text-align: left">　　若知唯识现离于心所得</p>
<p style="text-align: left">　　分别不现前亦不住其性</p>
<p style="text-align: left">　　尔时所缘离寂然心正受</p>
<p style="text-align: left">　　舍于世间中所取能取见</p>
<p style="text-align: left">　　转依离粗重智慧不思议</p>
<p style="text-align: left">　　十种意成身众妙为严好</p>
<p style="text-align: left">　　作三界之王而生于密严</p>
<p style="text-align: left">　　色心及心所所相应无为</p>
<p style="text-align: left">　　于内外世间谛观无别异</p>
<p style="text-align: left">　　如是诸智者来于密严国</p>
<p style="text-align: left">　　名相与分别正智及如如</p>
<p style="text-align: left">　　牟尼三摩地体性皆平等</p>
<p style="text-align: left">　　应当往密严佛所称赞土</p>
<p style="text-align: left">　　若坏三和合及以四种缘</p>
<p style="text-align: left">　　不固于自宗同诸妄分别</p>
<p style="text-align: left">　　恶习分别者彼之五种论</p>
<p style="text-align: left">　　譬喻不成立诸义皆相违</p>
<p style="text-align: left">　　彼五悉成过惑乱觉智眼</p>
<p style="text-align: left">　　着喻及似喻颠倒不颠倒</p>
<p style="text-align: left">　　如是虚妄执一切于此坏</p>
<p style="text-align: left">　　舍离于自宗依止他宗法</p>
<p style="text-align: left">　　初际等诸见皆从灭坏生</p>
<p style="text-align: left">　　大王应当知有情在三界</p>
<p style="text-align: left">　　如轮而运转初际不可得</p>
<p style="text-align: left">　　如来以悲愿普应诸有缘</p>
<p style="text-align: left">　　如净月光明无处不周遍</p>
<p style="text-align: left">　　随彼先业类应机而<a>说法</a></p>
<p style="text-align: left">　　若坏于涅槃佛有何功利</p>
<p style="text-align: left">　　增上有三种解脱亦复然</p>
<p style="text-align: left">　　<a>四谛</a>及神足念处无碍解</p>
<p style="text-align: left">　　四缘无色住根力及神通</p>
<p style="text-align: left">　　觉支诸地等有为无为法</p>
<p style="text-align: left">　　乃至众圣人皆依识而有</p>
<p style="text-align: left">　　苦法忍法智苦类忍类智</p>
<p style="text-align: left">　　集智四亦然灭道亦如是</p>
<p style="text-align: left">　　如是十六种名之为现观</p>
<p style="text-align: left">　　学人数有十第八七返有</p>
<p style="text-align: left">　　家家一往来一间而灭度</p>
<p style="text-align: left">　　中槃与生般有行及无行</p>
<p style="text-align: left">　　上流于处处然后般涅槃</p>
<p style="text-align: left">　　如是一切种诸智之品位</p>
<p style="text-align: left">　　修行观行者下中上不同</p>
<p style="text-align: left">　　菩萨增上修功德最殊胜</p>
<p style="text-align: left">　　十一与十二及以于十六</p>
<p style="text-align: left">　　此诸修定者复渐灭于心</p>
<p style="text-align: left">　　所尽非是心亦非心共住</p>
<p style="text-align: left">　　未来心未至未至故非有</p>
<p style="text-align: left">　　心缘不和合非此非彼生</p>
<p style="text-align: left">　　第四禅无心有因不能害</p>
<p style="text-align: left">　　有因谓诸识意识及五种</p>
<p style="text-align: left">　　<a>妄想</a>不觉知<a>流转</a>如波浪</p>
<p style="text-align: left">　　定者观赖耶离能所分别</p>
<p style="text-align: left">　　微妙无所有转依而不坏</p>
<p style="text-align: left">　　住密严佛刹显现如月轮</p>
<p style="text-align: left">　　密严诸智者与佛常共俱</p>
<p style="text-align: left">　　恒游定境中一味无差别</p>
<p style="text-align: left">　　难思观行境定力之所生</p>
<p style="text-align: left">　　王应常修习相应微妙定</p>
<p style="text-align: left">　　欲界有六天梵摩复十二</p>
<p style="text-align: left">　　无色及无想一切诸地中</p>
<p style="text-align: left">　　若生密严国于彼为天主</p>
<p style="text-align: left">　　欲求密严土应修十种智</p>
<p style="text-align: left">　　法智及类智他心世俗智</p>
<p style="text-align: left">　　苦集灭道智尽智无生智</p>
<p style="text-align: left">　　仁主汝所生舍军恒罗族</p>
<p style="text-align: left">　　月王与<a>甘蔗</a>种姓而平等</p>
<p style="text-align: left">　　虽于彼族中汝族最殊胜</p>
<p style="text-align: left">　　当求密严国勿怀疑退心</p>
<p style="text-align: left">　　如羊被牵拽喘惧而前却</p>
<p style="text-align: left">　　末那在身中似幻鹿而住</p>
<p style="text-align: left">　　亦如幻树影河中之苇荻</p>
<p style="text-align: left">　　如王戏园苑运动身支分</p>
<p style="text-align: left">　　意及于意识心心法共俱</p>
<p style="text-align: left">　　此法无自性犹云聚非实</p>
<p style="text-align: left">　　藏识一切种习气所缠覆</p>
<p style="text-align: left">　　如彼摩尼珠随缘现众色</p>
<p style="text-align: left">　　虽住有情身如鹅王无垢</p>
<p style="text-align: left">　　是决定种性亦为大涅槃</p>
<p style="text-align: left">　　名从于相生相从因缘起</p>
<p style="text-align: left">　　以诸形相故而起于分别</p>
<p style="text-align: left">　　分别由二因外想心习气</p>
<p style="text-align: left">　　第七末那识应知亦复然</p>
<p style="text-align: left">　　诸根意缘会发生于五识</p>
<p style="text-align: left">　　与心所相应住身如宫室</p>
<p style="text-align: left">　　王智常观察一切诸世间</p>
<p style="text-align: left">　　从于如是因而生彼诸果</p>
<p style="text-align: left">　　真如非异此诸法互相生</p>
<p style="text-align: left">　　与理相应心明了能观见</p>
<p style="text-align: left">　　此即是诸法究竟圆成性</p>
<p style="text-align: left">　　亦为妄所计一切法不生</p>
<p style="text-align: left">　　诸法性常空非无亦非有</p>
<p style="text-align: left">　　如幻亦如梦及乾闼婆城</p>
<p style="text-align: left">　　阳焰与毛轮烟云等众物</p>
<p style="text-align: left">　　种种诸形相名句及文身</p>
<p style="text-align: left">　　如是执着生成于遍计性</p>
<p style="text-align: left">　　根境意和合熏习成于种</p>
<p style="text-align: left">　　与心无别异诸识由此生</p>
<p style="text-align: left">　　资于互因力是谓依他起</p>
<p style="text-align: left">　　善证自觉智现于法乐住</p>
<p style="text-align: left">　　是即说圆成众圣之境界</p>
<p style="text-align: left">　　佛及诸佛子证此名圣人</p>
<p style="text-align: left">　　若人证斯法即见于实际</p>
<p style="text-align: left">　　唱言我生尽梵行亦已立</p>
<p style="text-align: left">　　所作无不成不受于后有</p>
<p style="text-align: left">　　解脱一切苦断灭于动摇</p>
<p style="text-align: left">　　熏习皆已焚劫尽犹不转</p>
<p style="text-align: left">　　生法二无我照见悉皆无</p>
<p style="text-align: left">　　无始来积集种种诸戏论</p>
<p style="text-align: left">　　无边众过患一切皆已除</p>
<p style="text-align: left">　　譬如热铁团热去铁无损</p>
<p style="text-align: left">　　如是解脱者惑尽得清凉</p>
<p style="text-align: left">　　入于无漏界密严之妙国</p>
<p style="text-align: left">　　此土最微妙非余者所及</p>
<p style="text-align: left">　　唯佛与菩萨清净之所居</p>
<p style="text-align: left">　　三摩地现前以此而为食</p>
<p style="text-align: left">　　欲生斯刹者善习胜瑜伽</p>
<p style="text-align: left">　　复为诸有缘分别广开示</p>
<p style="text-align: left">　　名本从相生相复从缘起</p>
<p style="text-align: left">　　从相生分别不契圆成性</p>
<p style="text-align: left">　　根境瓶衣等假法共和合</p>
<p style="text-align: left">　　分别从此生了知而别异</p>
<p style="text-align: left">　　若动若非动一切诸世间</p>
<p style="text-align: left">　　皆因痴暗生愚冥以为体</p>
<p style="text-align: left">　　短长等诸色音声与香界</p>
<p style="text-align: left">　　甘苦坚滑等意识因所缘</p>
<p style="text-align: left">　　所有诸<a>善恶</a>有为无为法</p>
<p style="text-align: left">　　乃至于涅槃斯为智之境</p>
<p style="text-align: left">　　念念常迁转皆因识以生</p>
<p style="text-align: left">　　末那缘藏识如磁石吸铁</p>
<p style="text-align: left">　　如蛇有二头各别为其业</p>
<p style="text-align: left">　　染意亦如是执取阿赖耶</p>
<p style="text-align: left">　　能为我事业增长于我所</p>
<p style="text-align: left">　　复与意识俱为因而转谢</p>
<p style="text-align: left">　　于身生暖触运动作诸业</p>
<p style="text-align: left">　　饮食与衣裳随物而受用</p>
<p style="text-align: left">　　腾跃或歌舞种种自嬉游</p>
<p style="text-align: left">　　持诸有情身皆由意功力</p>
<p style="text-align: left">　　如火轮垂发乾闼婆之城</p>
<p style="text-align: left">　　不了唯自心妄起诸分别</p>
<p style="text-align: left">　　身相器世间如动秋千势</p>
<p style="text-align: left">　　无力不坚固分别亦复然</p>
<p style="text-align: left">　　分别无所依但行于自境</p>
<p style="text-align: left">　　譬如镜中像识种动而见</p>
<p style="text-align: left">　　愚夫此迷惑非诸明智者</p>
<p style="text-align: left">　　仁主应当知此三皆识现</p>
<p style="text-align: left">　　于斯远离处是即圆成实</p>
<p style="text-align: left">　　持进等菩萨及圣目干连</p>
<p style="text-align: left">　　寻声与遍观百千万亿刹</p>
<p style="text-align: left">　　种种宝严饰绮丽无等双</p>
<p style="text-align: left">　　于彼微妙境密严最殊胜</p>
<p style="text-align: left">　　极乐妙喜刹下方俱胝国</p>
<p style="text-align: left">　　一切诸世尊皆赞如斯土</p>
<p style="text-align: left">　　谓无有终始威德化自然</p>
<p style="text-align: left">　　本昔佛所居超出于三界</p>
<p style="text-align: left">　　丰乐非执受寂静自无为</p>
<p style="text-align: left">　　自利及利他功业悉成满</p>
<p style="text-align: left">　　不于欲界中成佛作佛事</p>
<p style="text-align: left">　　要往密严土证于无上觉</p>
<p style="text-align: left">　　俱胝诸世尊欲中施佛事</p>
<p style="text-align: left">　　先从于此国化为无量亿</p>
<p style="text-align: left">　　正定常相应神通以游戏</p>
<p style="text-align: left">　　遍于诸国土如月无不见</p>
<p style="text-align: left">　　随诸众生类所应而化益</p>
<p style="text-align: left">　　十地花严等大树与神通</p>
<p style="text-align: left">　　胜鬘及余经皆从此经出</p>
<p style="text-align: left">　　如是密严经一切经中胜</p>
<p style="text-align: left">　　仁主及诸王宜应尽恭敬</p>
<p style="text-align: left">　　欲色无色界无想等天宫</p>
<p style="text-align: left">　　如来迥已超而依密严住</p>
<p style="text-align: left">　　此土诸宫殿如莲被众饰</p>
<p style="text-align: left">　　是一切如来净智之妙相</p>
<p style="text-align: left">　　佛及诸菩萨常在于其中</p>
<p style="text-align: left">　　世尊恒住禅寂静最无上</p>
<p style="text-align: left">　　依自难思定现于众妙色</p>
<p style="text-align: left">　　色相无有边非余所能见</p>
<p style="text-align: left">　　极乐庄严国世尊无量寿</p>
<p style="text-align: left">　　诸修观行者色相皆亦然</p>
<p style="text-align: left">　　或见天中天赫奕含众彩</p>
<p style="text-align: left">　　瞻卜雌黄色真金明月光</p>
<p style="text-align: left">　　孔雀颈如莲相思子之聚</p>
<p style="text-align: left">　　虹电珊瑚色或现清羸身</p>
<p style="text-align: left">　　或着刍摩衣或寝草茅等</p>
<p style="text-align: left">　　或处莲华上犹如千日光</p>
<p style="text-align: left">　　或见诸菩萨顶饰盘龙髻</p>
<p style="text-align: left">　　金刚帝青宝庄严为宝冠</p>
<p style="text-align: left">　　或见轮幢文鱼商佉等相</p>
<p style="text-align: left">　　或见光丽色如霓而拖空</p>
<p style="text-align: left">　　或以须弥山置之于掌内</p>
<p style="text-align: left">　　或持大海水安于牛迹中</p>
<p style="text-align: left">　　或现作人王冕服当轩宇</p>
<p style="text-align: left">　　辅佐皆恭敬共宣于国化</p>
<p style="text-align: left">　　或现密严场寂静修定者</p>
<p style="text-align: left">　　说于自证境光佛所知法</p>
<p style="text-align: left">　　或说得转依心慧皆解脱</p>
<p style="text-align: left">　　自在三摩地如幻无碍身</p>
<p style="text-align: left">　　或现境不染断诸取着业</p>
<p style="text-align: left">　　以智烧见薪不受于诸有</p>
<p style="text-align: left">　　譬如膏炷尽灯灭而涅槃</p>
<p style="text-align: left">　　或示修诸度大会施无遮</p>
<p style="text-align: left">　　持戒苦行等种种诸仪则</p>
<p style="text-align: left">　　极乐庄严国人非胎藏生</p>
<p style="text-align: left">　　微妙金色身光明净<a>圆满</a></p>
<p style="text-align: left">　　彼众之境界皆悉具瑜伽</p>
<p style="text-align: left">　　若比于密严百分不及一</p>
<p style="text-align: left">　　极乐界中人自然<a>随念</a>食</p>
<p style="text-align: left">　　牟尼胜自在定为<a>甘露</a>味</p>
<p style="text-align: left">　　种种宝树林游憩于其下</p>
<p style="text-align: left">　　金沙布其地显现殊胜刹</p>
<p style="text-align: left">　　净妙之宝莲开敷功德水</p>
<p style="text-align: left">　　如是殊胜境不可得为喻</p>
<p style="text-align: left">　　彼皆莲华生恭敬无量寿</p>
<p style="text-align: left">　　善修三摩地爱乐佛功德</p>
<p style="text-align: left">　　专精回向者悉皆生彼国</p>
<p style="text-align: left">　　众相以庄严皎镜无尘垢</p>
<p style="text-align: left">　　金刚藏说已自现于己身</p>
<p style="text-align: left">　　或如于指节或复如芥子</p>
<p style="text-align: left">　　或细如毫端百分之一分</p>
<p style="text-align: left">　　或现善逝身声闻与缘觉</p>
<p style="text-align: left">　　众色及余类乃至种种形</p>
<p style="text-align: left">　　各随其所宜而说于诸法</p>
<p style="text-align: left">　　或说于菩萨入诸地了知</p>
<p style="text-align: left">　　五法三自性<a>八识</a>二无我</p>
<p style="text-align: left">　　得于如幻定随意所成身</p>
<p style="text-align: left">　　自在诸神通十方四<a>无畏</a></p>
<p style="text-align: left">　　住于不退转得净之所依</p>
<p style="text-align: left">　　入于佛地中无漏之蕴界</p>
<p style="text-align: left">　　永离余变易寂然而常住</p>
<p style="text-align: left">　　或说于菩萨善妙而游履</p>
<p style="text-align: left">　　犹梦像水月瑜只所行道</p>
<p style="text-align: left">　　得首楞严定十种如幻身</p>
<p style="text-align: left">　　十无尽愿圆证成等正觉</p>
<p style="text-align: left">　　据妙莲华座相好甚端严</p>
<p style="text-align: left">　　无量诸佛子恭敬而围绕</p>
<p style="text-align: left">　　或说诸菩萨愿力现众形</p>
<p style="text-align: left">　　遍游于十方历事恒沙佛</p>
<p style="text-align: left">　　是诸菩萨等其身甚微妙</p>
<p style="text-align: left">　　出入常自在不住有无中</p>
<p style="text-align: left">　　譬如天神仙及诸健达缚</p>
<p style="text-align: left">　　依彼妙高住或处于虚空</p>
<p style="text-align: left">　　地行诸有情对之而不见</p>
<p style="text-align: left">　　如是诸菩萨现形亦复然</p>
<p style="text-align: left">　　非修观行人无能睹之者</p>
<p style="text-align: left">　　或说诸菩萨得于胜静虑</p>
<p style="text-align: left">　　处处现受生示入无余界</p>
<p style="text-align: left">　　或说诸菩萨能以于定力</p>
<p style="text-align: left">　　自在转所依不住真实际</p>
<p style="text-align: left">　　无量有情处随现差别身</p>
<p style="text-align: left">　　身虽种种殊其心一平等</p>
<p style="text-align: left">　　犹如于地水亦如于日月</p>
<p style="text-align: left">　　或说诸菩萨常以大悲心</p>
<p style="text-align: left">　　怜愍诸有情轮回处生死</p>
<p style="text-align: left">　　跉跰受穷独贪病众苦煎</p>
<p style="text-align: left">　　下贱与形残安之不忧恼</p>
<p style="text-align: left">　　如蜂处舶上飘然大海中</p>
<p style="text-align: left">　　沿溯而往来须臾数万里</p>
<p style="text-align: left">　　为说非我法生死速无常</p>
<p style="text-align: left">　　令其知灭坏刹那暂不住</p>
<p style="text-align: left">　　或说于诸佛及以诸菩萨</p>
<p style="text-align: left">　　明见众有情醉在于渴爱</p>
<p style="text-align: left">　　为分别苦逼于无于法中</p>
<p style="text-align: left">　　妄取种种相计着能所取</p>
<p style="text-align: left">　　心恒被缧绁不能得解脱</p>
<p style="text-align: left">　　溺生死海中驰荡无休息</p>
<p style="text-align: left">　　贫贱而孤露往来无所依</p>
<p style="text-align: left">　　譬如大海中蛛蝥网难住</p>
<p style="text-align: left">　　诸佛及菩萨如彼住船者</p>
<p style="text-align: left">　　普怜诸有情运出生死难</p>
<p style="text-align: left">　　随其若干类为现差别身</p>
<p style="text-align: left">　　说施戒等门种种诸胜行</p>
<p style="text-align: left">　　<strong>大乘密严经 </strong>卷中</p>
<p style="text-align: left">　　入密严微妙身生品第二之二</p>
<p style="text-align: left">　　尔时大会中。有普贤众色大威德菩萨摩诃萨。与其同类持世菩萨摩诃萨。持进菩萨摩诃萨。曼殊室利菩萨摩诃萨。神通王菩萨摩诃萨。得大势菩萨摩诃萨。解脱月菩萨摩诃萨。金刚脐菩萨摩诃萨。大树紧那罗王菩萨摩诃萨。<a>虚空藏菩萨</a>摩诃萨等。乃至摩尼大宝藏殿无量诸天。复有密严土中诸瑜只众。与彼无量俱胝佛刹来听法者。闻便密严甚深功德。于法恭敬定得转依。恒居此土不生余处。咸共悲愍未来世中一切有情。普欲等慈为作<a>饶益</a>。各共瞻仰金刚藏菩萨摩诃萨。一心同声以偈问曰。</p>
<p style="text-align: left">　　尊者具辩才唯愿见开示</p>
<p style="text-align: left">　　世间诸色像其谁之所作</p>
<p style="text-align: left">　　为如工造瓶泥轮以埏埴</p>
<p style="text-align: left">　　为如奏乐者击动所成音</p>
<p style="text-align: left">　　为如一物体有三种自性</p>
<p style="text-align: left">　　谓已成未成咸在于一物</p>
<p style="text-align: left">　　云何种种色一物而建立</p>
<p style="text-align: left">　　为兜率所作夜摩所作耶</p>
<p style="text-align: left">　　他化自在作大树紧那罗</p>
<p style="text-align: left">　　善见天所作色究竟天耶</p>
<p style="text-align: left">　　螺髻梵王作无色天作耶</p>
<p style="text-align: left">　　一切天主作自然所作耶</p>
<p style="text-align: left">　　变化之所作诸佛所作耶</p>
<p style="text-align: left">　　为余世界中佛子之所作</p>
<p style="text-align: left">　　是诸作众色惑乱而建立</p>
<p style="text-align: left">　　所起于惑乱如鹿见阳焰</p>
<p style="text-align: left">　　譬如于瓶处为德之所依</p>
<p style="text-align: left">　　一切诸世间能住于处者</p>
<p style="text-align: left">　　非德者属德非德依德者</p>
<p style="text-align: left">　　展转和合故众德所集成</p>
<p style="text-align: left">　　诸色唯惑乱为亦有住耶</p>
<p style="text-align: left">　　为梵王所作那罗延作耶</p>
<p style="text-align: left">　　雄猛及胜论数论自作耶</p>
<p style="text-align: left">　　胜性之所作自在自然耶</p>
<p style="text-align: left">　　时无明所生爱业所作耶</p>
<p style="text-align: left">　　天仙及世定皆悉怀疑惑</p>
<p style="text-align: left">　　为先无有体犹如于幻梦</p>
<p style="text-align: left">　　亦如热时焰及乾闼婆城</p>
<p style="text-align: left">　　无始妄分别随彼彼相续</p>
<p style="text-align: left">　　起能耶所耶如蛇有二头</p>
<p style="text-align: left">　　亦如起尸行木人机所转</p>
<p style="text-align: left">　　空中见垂发及旋火轮耶</p>
<p style="text-align: left">　　尔时金刚藏菩萨摩诃萨。告普贤众色大威德菩萨摩诃萨。及余大众。而说偈言。</p>
<p style="text-align: left">　　世间众色像不从作者生</p>
<p style="text-align: left">　　亦如劫比罗因陀罗等作</p>
<p style="text-align: left">　　亦非祠祭果亦非围陀教</p>
<p style="text-align: left">　　彼有多因种修行常不住</p>
<p style="text-align: left">　　亦复非无有能持世间因</p>
<p style="text-align: left">　　谓第八丈夫是名为藏识</p>
<p style="text-align: left">　　由此成众色如转轮众瓶</p>
<p style="text-align: left">　　如油遍在麻盐中有碱味</p>
<p style="text-align: left">　　如无常遍色丈夫识亦然</p>
<p style="text-align: left">　　如香在沉麝及光居日月</p>
<p style="text-align: left">　　远离能所作及以有无宗</p>
<p style="text-align: left">　　亦离于一异一切外道过</p>
<p style="text-align: left">　　非智所寻求不可得分别</p>
<p style="text-align: left">　　定心解脱者自觉之所证</p>
<p style="text-align: left">　　若离阿赖耶即无有余识</p>
<p style="text-align: left">　　譬如海波浪与海虽不异</p>
<p style="text-align: left">　　海静波去来亦不可言一</p>
<p style="text-align: left">　　譬如修定者内定清净心</p>
<p style="text-align: left">　　神通自在人所有诸通慧</p>
<p style="text-align: left">　　观行者能见非余之所了</p>
<p style="text-align: left">　　如是流转识依彼藏识住</p>
<p style="text-align: left">　　佛及诸佛子定者常观见</p>
<p style="text-align: left">　　藏识持于世如以线贯珠</p>
<p style="text-align: left">　　如轮与车合业风之所转</p>
<p style="text-align: left">　　陶师运轮杖器成随所用</p>
<p style="text-align: left">　　藏识与诸界共力无不成</p>
<p style="text-align: left">　　内外识世间弥给悉周遍</p>
<p style="text-align: left">　　譬如众星象布列在虚空</p>
<p style="text-align: left">　　风力之所持运行常不息</p>
<p style="text-align: left">　　如空中鸟迹求之莫能见</p>
<p style="text-align: left">　　若离于虚空飞翔不可得</p>
<p style="text-align: left">　　藏识亦如是不离自他身</p>
<p style="text-align: left">　　如海起波涛如空含万像</p>
<p style="text-align: left">　　丈夫识亦尔蕴藏诸习气</p>
<p style="text-align: left">　　譬如水中月及以诸莲华</p>
<p style="text-align: left">　　与水不相杂不为水所著</p>
<p style="text-align: left">　　藏识亦如是习气莫能染</p>
<p style="text-align: left">　　如目有童子眼终不自见</p>
<p style="text-align: left">　　赖耶住于身摄藏诸种子</p>
<p style="text-align: left">　　遍持寿暖识如云覆世间</p>
<p style="text-align: left">　　业用曾不停有情莫能见</p>
<p style="text-align: left">　　身者众色成又能作诸色</p>
<p style="text-align: left">　　如陶师不依以泥成众器</p>
<p style="text-align: left">　　世间妄分别见牛等有角</p>
<p style="text-align: left">　　不了角非有因言兔角无</p>
<p style="text-align: left">　　分析至极微求角无所有</p>
<p style="text-align: left">　　要待于有法而起于无见</p>
<p style="text-align: left">　　有法本自无无见何所待</p>
<p style="text-align: left">　　若有若无法展转互相因</p>
<p style="text-align: left">　　有无二法中不应起分别</p>
<p style="text-align: left">　　若离于所觉能觉即不生</p>
<p style="text-align: left">　　譬如旋火轮翳幻干城等</p>
<p style="text-align: left">　　皆因少所见而生是诸觉</p>
<p style="text-align: left">　　若离于所因此觉即无有</p>
<p style="text-align: left">　　名相互相系习气无有边</p>
<p style="text-align: left">　　一切诸分别与意而俱起</p>
<p style="text-align: left">　　有情流转故圆成则不证</p>
<p style="text-align: left">　　无始时积集沉迷诸妄境</p>
<p style="text-align: left">　　戏论而熏习生于种种心</p>
<p style="text-align: left">　　能取及所取有情心自性</p>
<p style="text-align: left">　　瓶衣等诸相见实不可闻</p>
<p style="text-align: left">　　一切唯有觉所觉义皆无</p>
<p style="text-align: left">　　能觉所觉性自然如是转</p>
<p style="text-align: left">　　愚夫不除断习气心迷惑</p>
<p style="text-align: left">　　赖耶及七识有时而顿生</p>
<p style="text-align: left">　　犹如海波浪风缘之所动</p>
<p style="text-align: left">　　洄澓而腾转无有断绝时</p>
<p style="text-align: left">　　识浪亦如是境界风所击</p>
<p style="text-align: left">　　种种诸分别自内而执取</p>
<p style="text-align: left">　　如地无分别庶物依以生</p>
<p style="text-align: left">　　藏识亦复然众境之依处</p>
<p style="text-align: left">　　如人以己手还自扪其身</p>
<p style="text-align: left">　　亦如象以鼻取水自沾洒</p>
<p style="text-align: left">　　复似诸婴孩以口含其指</p>
<p style="text-align: left">　　是知识分别现境还自缘</p>
<p style="text-align: left">　　是心之境界普遍于三有</p>
<p style="text-align: left">　　久修观行者而能善通达</p>
<p style="text-align: left">　　内外诸世间一切唯心现</p>
<p style="text-align: left">　　尔时金刚藏说是妙法已</p>
<p style="text-align: left">　　默然而止住思惟于法界</p>
<p style="text-align: left">　　微妙普遍定则入诸佛境</p>
<p style="text-align: left">　　见无量佛子当修住密严</p>
<p style="text-align: left">　　即从<a>禅定</a>起放光而普照</p>
<p style="text-align: left">　　欲色与无色及无想天宫</p>
<p style="text-align: left">　　如是光明中复现诸佛刹</p>
<p style="text-align: left">　　悉见无量佛相好妙端严</p>
<p style="text-align: left">　　种种微妙色皆从佛身出</p>
<p style="text-align: left">　　随其所爱乐世间作利益</p>
<p style="text-align: left">　　皆使彼佛子称赞密严名</p>
<p style="text-align: left">　　欣然相顾视复作如是说</p>
<p style="text-align: left">　　密严妙无垢能除一切罪</p>
<p style="text-align: left">　　观行者胜处其土最姝妙</p>
<p style="text-align: left">　　我等闻名字心生大喜悦</p>
<p style="text-align: left">　　各从其所住俱来诣密严</p>
<p style="text-align: left">　　色尽螺髻梵及与净居天</p>
<p style="text-align: left">　　希慕此密严佛子所生处</p>
<p style="text-align: left">　　同心而共聚咸请梵王言</p>
<p style="text-align: left">　　我等今云何得至密严土</p>
<p style="text-align: left">　　天王若往彼我等当营从</p>
<p style="text-align: left">　　尔时螺髻梵闻诸天众言</p>
<p style="text-align: left">　　遽即与同行中路迷所适</p>
<p style="text-align: left">　　梵王先觉悟以慧审观察</p>
<p style="text-align: left">　　彼胜观行境何阶而可至</p>
<p style="text-align: left">　　欲色自在者非彼所能诣</p>
<p style="text-align: left">　　非空处识处及与非非想</p>
<p style="text-align: left">　　并余外道宗邪定者能往</p>
<p style="text-align: left">　　云何作善巧得至于密严</p>
<p style="text-align: left">　　或以天中天威神力加护</p>
<p style="text-align: left">　　能令至亟行得会密严宫</p>
<p style="text-align: left">　　螺髻梵发声即时尽归命</p>
<p style="text-align: left">　　见佛满空界威光而炽然</p>
<p style="text-align: left">　　告彼梵王言汝当还本殿</p>
<p style="text-align: left">　　如来密严刹是观行之境</p>
<p style="text-align: left">　　非想尚难阶色者何能往</p>
<p style="text-align: left">　　梵王从诸佛闻如是告已</p>
<p style="text-align: left">　　退还于本处寻至梵天宫</p>
<p style="text-align: left">　　时净居诸天各各相共议</p>
<p style="text-align: left">　　螺髻梵天主威神不能往</p>
<p style="text-align: left">　　当知密严土胜妙难思议</p>
<p style="text-align: left">　　自非如幻定谁能诣斯刹</p>
<p style="text-align: left">　　此会闻天众称赞功德声</p>
<p style="text-align: left">　　生于奇特心乃白金刚藏</p>
<p style="text-align: left">　　我等皆乐闻唯垂演深法</p>
<p style="text-align: left">　　尔时金刚藏即告大众言</p>
<p style="text-align: left">　　如来所说法谁能尽敷演</p>
<p style="text-align: left">　　自觉之圣智境界不思议</p>
<p style="text-align: left">　　非深观行人云何可开示</p>
<p style="text-align: left">　　时持进夜摩自在诸佛子</p>
<p style="text-align: left">　　异口同音言唯愿速宣说</p>
<p style="text-align: left">　　神通与曼殊慈氏紧那王</p>
<p style="text-align: left">　　及余修定者咸皆作是请</p>
<p style="text-align: left">　　诸天持明仙空中奏众乐</p>
<p style="text-align: left">　　同心而劝请唯垂为宣说</p>
<p style="text-align: left">　　如是劝请已各坐于胜座</p>
<p style="text-align: left">　　梵王承佛力还来此会中</p>
<p style="text-align: left">　　复白金刚藏作于如是问</p>
<p style="text-align: left">　　今此诸大会严饰未曾有</p>
<p style="text-align: left">　　悉是尊弟子聪慧无等伦</p>
<p style="text-align: left">　　皆于尊者处渴仰而求法</p>
<p style="text-align: left">　　我今犹未知所问为何等</p>
<p style="text-align: left">　　憍腊与胜堕及顶生轮王</p>
<p style="text-align: left">　　为是少年马为是古仙传</p>
<p style="text-align: left">　　甘蔗种之子千弓持国王</p>
<p style="text-align: left">　　欲色无色中人天等之法</p>
<p style="text-align: left">　　为是菩萨行独觉及声闻</p>
<p style="text-align: left">　　乃至修罗明星象等众论</p>
<p style="text-align: left">　　唯愿如是事次第而演说</p>
<p style="text-align: left">　　我等及天人一心咸听受</p>
<p style="text-align: left">　　尔时解脱月持世虚空藏</p>
<p style="text-align: left">　　大势观自在总持自在王</p>
<p style="text-align: left">　　宝髻与天冠金刚手寂慧</p>
<p style="text-align: left">　　及宝手大士并诸最胜子</p>
<p style="text-align: left">　　皆从俱胝刹来坐莲花宫</p>
<p style="text-align: left">　　咸请金刚藏唯愿大慧说</p>
<p style="text-align: left">　　过去及未来牟尼清净智</p>
<p style="text-align: left">　　仁于佛亲受明了心不疑</p>
<p style="text-align: left">　　此众皆乐闻愿尊时演说</p>
<p style="text-align: left">　　定王金刚藏普告大众言</p>
<p style="text-align: left">　　如来所说法非我具能演</p>
<p style="text-align: left">　　唯除佛菩萨威神之所护</p>
<p style="text-align: left">　　我今至心礼自在清净宫</p>
<p style="text-align: left">　　摩尼宝藏殿佛及诸佛子</p>
<p style="text-align: left">　　我以敬心说如来清净智</p>
<p style="text-align: left">　　能令绍佛种汝等应谛听</p>
<p style="text-align: left">　　此非诸王论及轮王轨仪</p>
<p style="text-align: left">　　但示于密严如来之种性</p>
<p style="text-align: left">　　正定者境界诸佛之胜事</p>
<p style="text-align: left">　　如来微妙智离于能所觉</p>
<p style="text-align: left">　　是故非我力能演此甚深</p>
<p style="text-align: left">　　但以佛威神从佛而听受</p>
<p style="text-align: left">　　此智甚微妙是三摩地花</p>
<p style="text-align: left">　　佛在密严中正受而开演</p>
<p style="text-align: left">　　远离诸言说及以一切见</p>
<p style="text-align: left">　　若有若无等如是四种边</p>
<p style="text-align: left">　　是名最清净中道之妙理</p>
<p style="text-align: left">　　密严诸定者于此能观察</p>
<p style="text-align: left">　　离着而转依速入如来地</p>
<p style="text-align: left">　　时诸佛子众从尊闻是语</p>
<p style="text-align: left">　　头面礼双足恭敬而白言</p>
<p style="text-align: left">　　我等受乐法如渴人思饮</p>
<p style="text-align: left">　　如游蜂念蜜瑜伽自在尊</p>
<p style="text-align: left">　　唯愿正宣说令诸菩萨众</p>
<p style="text-align: left">　　于定得自在智慧大威德</p>
<p style="text-align: left">　　及诸刹土王深解观行者</p>
<p style="text-align: left">　　咸欲闻如来所说甚深法</p>
<p style="text-align: left">　　皆愿听尊者微妙梵帝声</p>
<p style="text-align: left">　　如来所悦可深远善巧声</p>
<p style="text-align: left">　　演说殊胜义悉令得明了</p>
<p style="text-align: left">　　金刚藏告言如来所说义</p>
<p style="text-align: left">　　真实甚希有离相难可见</p>
<p style="text-align: left">　　如空中无物见影为希有</p>
<p style="text-align: left">　　如来所说义希有亦复然</p>
<p style="text-align: left">　　空中风鸟迹其形不可见</p>
<p style="text-align: left">　　牟尼演妙理难见亦复然</p>
<p style="text-align: left">　　世间之事喻智者能明了</p>
<p style="text-align: left">　　诸佛所宣说譬喻不能知</p>
<p style="text-align: left">　　令我之所见如梦干城等</p>
<p style="text-align: left">　　此会有观行具大智慧者</p>
<p style="text-align: left">　　通达真实义无不皆明了</p>
<p style="text-align: left">　　云何为是人说佛难思境</p>
<p style="text-align: left">　　然今所开演凭佛威神力</p>
<p style="text-align: left">　　一切最胜子至心应谛听</p>
<p style="text-align: left">　　如来妙言说句义皆相应</p>
<p style="text-align: left">　　超越心境界远离于譬喻</p>
<p style="text-align: left">　　犹如蜂采花先者取精粹</p>
<p style="text-align: left">　　是诸后至者皆悉味其余</p>
<p style="text-align: left">　　胜牟尼亦然先得妙法味</p>
<p style="text-align: left">　　我则饮其余今为众宣说</p>
<p style="text-align: left">　　天中天境界增悦诸明智</p>
<p style="text-align: left">　　实非意测量言象可能表</p>
<p style="text-align: left">　　示同人形色相好以严身</p>
<p style="text-align: left">　　现于胜妙宫宝冠以为饰</p>
<p style="text-align: left">　　圆光及轮辐种种皆成就</p>
<p style="text-align: left">　　照曜于宫殿能除外道憍</p>
<p style="text-align: left">　　诸佛四时中恒依密严住</p>
<p style="text-align: left">　　而于一切处现生及涅槃</p>
<p style="text-align: left">　　纯善少减时恶生及浊乱</p>
<p style="text-align: left">　　随彼之意乐利益诸有情</p>
<p style="text-align: left">　　业用无暂停常住密严刹</p>
<p style="text-align: left">　　此之清净处瑜只安乐宫</p>
<p style="text-align: left">　　浊乱少减时显示如来相</p>
<p style="text-align: left">　　譬如净满月影遍于众水</p>
<p style="text-align: left">　　佛以一切身随宜而应化</p>
<p style="text-align: left">　　如来净智境观行者皆见</p>
<p style="text-align: left">　　或现大自在或现那罗延</p>
<p style="text-align: left">　　成现迦毗罗住空而说法</p>
<p style="text-align: left">　　或现围陀者常行及妙喜</p>
<p style="text-align: left">　　童天及尸弃罗护都牟卢</p>
<p style="text-align: left">　　或现紧那罗甘蔗月种姓</p>
<p style="text-align: left">　　及诸国王等一切所瞻奉</p>
<p style="text-align: left">　　或作大医王示现于众人</p>
<p style="text-align: left">　　金刚等众宝铜铁及诸矿</p>
<p style="text-align: left">　　明珠与铅锡红碧二颇梨</p>
<p style="text-align: left">　　随彼诸有<a>情爱</a>乐而显现</p>
<p style="text-align: left">　　由佛加持力令彼悉安乐</p>
<p style="text-align: left">　　天女及龙女乾闼婆之女</p>
<p style="text-align: left">　　欲界自在者不能动其心</p>
<p style="text-align: left">　　超胜欲境界及胜色界色</p>
<p style="text-align: left">　　空处及识处无所有之处</p>
<p style="text-align: left">　　非想非非想于彼不迷惑</p>
<p style="text-align: left">　　无想诸定者未离于惑缠</p>
<p style="text-align: left">　　非安非清净流转于诸有</p>
<p style="text-align: left">　　有身者所生非如密严国</p>
<p style="text-align: left">　　密严微妙土清净福为严</p>
<p style="text-align: left">　　解脱知见人最胜之依处</p>
<p style="text-align: left">　　具十种自在六通三摩地</p>
<p style="text-align: left">　　皆以成意身如佛于彼现</p>
<p style="text-align: left">　　修行于十地檀等波罗蜜</p>
<p style="text-align: left">　　一切相好花常以为严饰</p>
<p style="text-align: left">　　远离于分别亦非无觉了</p>
<p style="text-align: left">　　无有我意根惠根常悦乐</p>
<p style="text-align: left">　　施等诸功德净业悉圆满</p>
<p style="text-align: left">　　得佛胜所依密严之净国</p>
<p style="text-align: left">　　此土最微妙不假日月明</p>
<p style="text-align: left">　　佛及诸菩萨清净光恒照</p>
<p style="text-align: left">　　密严中众圣其光逾聚日</p>
<p style="text-align: left">　　无有昼夜时亦无老死患</p>
<p style="text-align: left">　　殊胜密严宫诸天所希慕</p>
<p style="text-align: left">　　最上瑜伽者地地而进修</p>
<p style="text-align: left">　　了知一切法皆以心为性</p>
<p style="text-align: left">　　善说阿赖耶三性法无我</p>
<p style="text-align: left">　　其身转清净而生密严国</p>
<p style="text-align: left">　　胎藏生品第三</p>
<p style="text-align: left">　　尔时金刚藏菩萨摩诃萨</p>
<p style="text-align: left">　　复告螺髻梵天主应当知</p>
<p style="text-align: left">　　一切有情身九物以为性</p>
<p style="text-align: left">　　有为相迁动能造所造俱</p>
<p style="text-align: left">　　精血共和合增长于不净</p>
<p style="text-align: left">　　为无量诸业之所常覆缠</p>
<p style="text-align: left">　　如毒树所生扶疏而蓊郁</p>
<p style="text-align: left">　　贪嗔等烦恼增长亦如是</p>
<p style="text-align: left">　　九月或十月生于满足时</p>
<p style="text-align: left">　　既从胎藏出颠危受诸苦</p>
<p style="text-align: left">　　天主应当知此诸有情类</p>
<p style="text-align: left">　　皆由业力故驱驰运动生</p>
<p style="text-align: left">　　或自人中来或以傍生趣</p>
<p style="text-align: left">　　非天与罗刹龙及于诸鬼</p>
<p style="text-align: left">　　或以持明族天趣之胜身</p>
<p style="text-align: left">　　或于瑜只中退失三摩地</p>
<p style="text-align: left">　　轮王之贵族而来生此中</p>
<p style="text-align: left">　　如是既生已诸根遂增长</p>
<p style="text-align: left">　　随亲近宿习复造于诸业</p>
<p style="text-align: left">　　由斯业大故轮回诸趣中</p>
<p style="text-align: left">　　若有诸智者闻法得觉悟</p>
<p style="text-align: left">　　离文字分别入三解脱门</p>
<p style="text-align: left">　　得证真实理清净之殊胜</p>
<p style="text-align: left">　　上上最清净即往于密严</p>
<p style="text-align: left">　　能遍俱胝刹随宜而应现</p>
<p style="text-align: left">　　天主如是生永脱诸险趣</p>
<p style="text-align: left">　　是名为丈夫亦名为智者</p>
<p style="text-align: left">　　亦名天中天佛子众围绕</p>
<p style="text-align: left">　　天主应当知胎藏身虚伪</p>
<p style="text-align: left">　　非从自性生非从痴爱业</p>
<p style="text-align: left">　　以皆因相有了达灭无余</p>
<p style="text-align: left">　　亦离于分别及以于文字</p>
<p style="text-align: left">　　能如斯观者即往密严场</p>
<p style="text-align: left">　　若诸修定人住定攀缘境</p>
<p style="text-align: left">　　即便为声色诳惑生取着</p>
<p style="text-align: left">　　不能得坚固亦名散动心</p>
<p style="text-align: left">　　以斯邪定缚流<a>转生</a>三界</p>
<p style="text-align: left">　　若有胜瑜只善住三摩地</p>
<p style="text-align: left">　　远离能所取寂然心不生</p>
<p style="text-align: left">　　是名真实修无相观行者</p>
<p style="text-align: left">　　欲生密严土常应如是观</p>
<p style="text-align: left">　　自作境界品第四</p>
<p style="text-align: left">　　尔时金刚藏菩萨摩诃萨</p>
<p style="text-align: left">　　复告螺髻梵天主应当知</p>
<p style="text-align: left">　　八种九种心常与无明转</p>
<p style="text-align: left">　　能生诸世间皆心心法现</p>
<p style="text-align: left">　　由彼流转故诸识与诸根</p>
<p style="text-align: left">　　无明所变异本心坚不动</p>
<p style="text-align: left">　　世间及根境皆从十二支</p>
<p style="text-align: left">　　能生及所生刹那而灭坏</p>
<p style="text-align: left">　　梵世至非想亦从于因缘</p>
<p style="text-align: left">　　唯有天中天能离作所作</p>
<p style="text-align: left">　　有情及无情动与不动法</p>
<p style="text-align: left">　　皆如于瓶等灭坏以为性</p>
<p style="text-align: left">　　天主应当知诸识甚微细</p>
<p style="text-align: left">　　迁流而速疾是佛之境界</p>
<p style="text-align: left">　　诸仙及外道假称是牟尼</p>
<p style="text-align: left">　　以言互相缚而贪种种色</p>
<p style="text-align: left">　　于此生灭识悉皆不能知</p>
<p style="text-align: left">　　假使一千岁思唯四吠陀</p>
<p style="text-align: left">　　行施得梵天还当有退落</p>
<p style="text-align: left">　　或四月苦行祠祭所获果</p>
<p style="text-align: left">　　或修异类坛事火所求福</p>
<p style="text-align: left">　　或修三趣法宰羊以祈祷</p>
<p style="text-align: left">　　得果还有退梵王何不悟</p>
<p style="text-align: left">　　<a>三德</a>果系属不坚如芭蕉</p>
<p style="text-align: left">　　唯以智解脱得生密严土</p>
<p style="text-align: left">　　定者证斯境方能往彼宫</p>
<p style="text-align: left">　　是故大梵天应当善修习</p>
<p style="text-align: left">　　密严中之人无生死眷属</p>
<p style="text-align: left">　　一切有情识不断亦不坏</p>
<p style="text-align: left">　　诸业无染着亦无染熏习</p>
<p style="text-align: left">　　如莲不着水犹空不染尘</p>
<p style="text-align: left">　　日月无云翳瑜伽者亦尔</p>
<p style="text-align: left">　　速修是观行如来所摄持</p>
<p style="text-align: left">　　沐之净戒流饮以智慧液</p>
<p style="text-align: left">　　由修胜戒智生死得解脱</p>
<p style="text-align: left">　　天主应当知有情蕴处界</p>
<p style="text-align: left">　　众法所合成悉皆无所有</p>
<p style="text-align: left">　　眼色等因缘而得生于识</p>
<p style="text-align: left">　　犹火因薪炽识起亦复然</p>
<p style="text-align: left">　　境转随妄心犹铁逐磁石</p>
<p style="text-align: left">　　如干城阳焰愚渴之所取</p>
<p style="text-align: left">　　中无能造物但随心变异</p>
<p style="text-align: left">　　复如干城人往来皆不实</p>
<p style="text-align: left">　　众生身亦尔进止悉非真</p>
<p style="text-align: left">　　亦如梦中见寤后即非有</p>
<p style="text-align: left">　　妄见蕴等法觉已本寂然</p>
<p style="text-align: left">　　四大微尘众离心无所得</p>
<p style="text-align: left">　　世间可特物执非四大成</p>
<p style="text-align: left">　　譬如风疾缘或现见诸境</p>
<p style="text-align: left">　　起尸无作者世间法亦然</p>
<p style="text-align: left">　　汝等诸佛子应当善观察</p>
<p style="text-align: left">　　世间诸动植犹如水聚沫</p>
<p style="text-align: left">　　瓶衣等妄想不实如阳焰</p>
<p style="text-align: left">　　苦乐等诸受方之水上泡</p>
<p style="text-align: left">　　众行如芭蕉中无有坚实</p>
<p style="text-align: left">　　是识如幻事虚伪悉非真</p>
<p style="text-align: left">　　于彼三界中动与不动法</p>
<p style="text-align: left">　　皆同于梦境迷心之所现</p>
<p style="text-align: left">　　亦如幻化事及乾闼婆城</p>
<p style="text-align: left">　　但诳于愚夫初无有真实</p>
<p style="text-align: left">　　佛子觉此法其心无所畏</p>
<p style="text-align: left">　　慧火焚诸患即生密严国</p>
<p style="text-align: left">　　世间皆无相相为所系缚</p>
<p style="text-align: left">　　无相为吉祥相及心境界</p>
<p style="text-align: left">　　心境界非真真为慧境界</p>
<p style="text-align: left">　　远离于众相慈悲之所行</p>
<p style="text-align: left">　　无相遍一切三界皆清净</p>
<p style="text-align: left">　　色声等众相名为三界法</p>
<p style="text-align: left">　　一切诸根境有情之缚因</p>
<p style="text-align: left">　　由慧得解脱安乐而自在</p>
<p style="text-align: left">　　时宝髻菩萨坐殊妙之座</p>
<p style="text-align: left">　　向于金刚藏而作如是言</p>
<p style="text-align: left">　　遍诸俱胝刹尊者为上首</p>
<p style="text-align: left">　　成就最妙智了达所知法</p>
<p style="text-align: left">　　于无量悉檀皆已得明见</p>
<p style="text-align: left">　　今在修行众能净于彼疑</p>
<p style="text-align: left">　　觉察有情身一切之本起</p>
</div>
		</div>
	
		
		

		</div></div><hr><script charset='utf-8' src='../../js/footer.js'></script></body></html>