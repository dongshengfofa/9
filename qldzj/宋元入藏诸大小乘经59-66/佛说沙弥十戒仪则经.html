<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说沙弥十戒仪则经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说沙弥十戒仪则经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说<a>沙弥</a><a>十戒</a>仪则经 </strong>(计七十二颂)</p>
<p style="text-align: left">　　顶礼一切智妙法及圣众</p>
<p style="text-align: left">　　略说沙弥行令发<a>出家</a>心</p>
<p style="text-align: left">　　于彼释迦教坚持于禁戒</p>
<p style="text-align: left">　　持戒如护身防守勿令犯</p>
<p style="text-align: left">　　夜卧从早起净口及牙齿</p>
<p style="text-align: left">　　念诵至天明顶礼正等觉</p>
<p style="text-align: left">　　参近于师房以手轻击门</p>
<p style="text-align: left">　　入已问讯师身体安乐不</p>
<p style="text-align: left">　　如是所作已复作曼拏罗</p>
<p style="text-align: left">　　供养而恭敬早晨观水内</p>
<p style="text-align: left">　　中后时亦然瓮器盂钵等</p>
<p style="text-align: left">　　水虫有大小志心恒观照</p>
<p style="text-align: left">　　以罗净滤水审观而可用</p>
<p style="text-align: left">　　食饮怀慈愍勿令杀害虫</p>
<p style="text-align: left">　　乃至草木上涂坛牛粪中</p>
<p style="text-align: left">　　如是受用时救护于含识</p>
<p style="text-align: left">　　或彼床座内田地粪土中</p>
<p style="text-align: left">　　一一子细观是名出家行</p>
<p style="text-align: left">　　一切承事师洗钵令清净</p>
<p style="text-align: left">　　依时三作礼合掌向师前</p>
<p style="text-align: left">　　问师何所食作食治饥病</p>
<p style="text-align: left">　　如是若为食用前清净水</p>
<p style="text-align: left">　　以水灌手净<a>如法</a>默然食</p>
<p style="text-align: left">　　食已说二偈回向于信施</p>
<p style="text-align: left">　　如说而依行增长<a>正念</a>行</p>
<p style="text-align: left">　　信解净戒法依法而修持</p>
<p style="text-align: left">　　正观自相应出家心安乐</p>
<p style="text-align: left">　　若人自犯戒他见生轻毁</p>
<p style="text-align: left">　　二人皆得罪持者须一心</p>
<p style="text-align: left">　　持戒或<a>破戒</a>乃至病患人</p>
<p style="text-align: left">　　<a>说法</a>不当机他闻心不重</p>
<p style="text-align: left">　　命终得大苦若人行毒药</p>
<p style="text-align: left">　　及行咒法等令他得命终</p>
<p style="text-align: left">　　又复以种种方便而行杀</p>
<p style="text-align: left">　　如是破戒因永沈三恶道</p>
<p style="text-align: left">　　<a>地狱</a>鬼畜生如次受罪报</p>
<p style="text-align: left">　　及彼诸天辈若或亦<a>杀生</a></p>
<p style="text-align: left">　　还堕恶趣中受彼诸恶报</p>
<p style="text-align: left">　　若有出家者恣用身口意</p>
<p style="text-align: left">　　误杀蝼蚁类于其三业中</p>
<p style="text-align: left">　　而得三种罪若人以拳棒</p>
<p style="text-align: left">　　土石及塼瓦打掷于有情</p>
<p style="text-align: left">　　驼骡禽兽等亦得破戒罪</p>
<p style="text-align: left">　　驼骡象马类而欲辄乘骑</p>
<p style="text-align: left">　　往来逼迫他亦得破戒罪</p>
<p style="text-align: left">　　若有出家者不得行偷盗</p>
<p style="text-align: left">　　若自若教他偷得于财物</p>
<p style="text-align: left">　　迦哩沙波拏四分中一分</p>
<p style="text-align: left">　　如是破戒因而成最重罪</p>
<p style="text-align: left">　　饮食谷米等花果草木类</p>
<p style="text-align: left">　　地生或水生而行于偷窃</p>
<p style="text-align: left">　　或偷官税利私过于关律</p>
<p style="text-align: left">　　及盗于有情二足与多足</p>
<p style="text-align: left">　　或彼出家人受用虽具足</p>
<p style="text-align: left">　　贪心复盗财俱获于重罪</p>
<p style="text-align: left">　　若自衣钵等被贼所劫盗</p>
<p style="text-align: left">　　勿得强取之说法方便化</p>
<p style="text-align: left">　　或复而回买不允随他意</p>
<p style="text-align: left">　　是名出家心不动三业疮</p>
<p style="text-align: left">　　戒性自成就若有出家者</p>
<p style="text-align: left">　　不得行淫欲女男及黄门</p>
<p style="text-align: left">　　自来相慕欲愚迷而爱着</p>
<p style="text-align: left">　　得彼根本罪若彼故行淫</p>
<p style="text-align: left">　　如蛇如毒药损坏于自身</p>
<p style="text-align: left">　　得大地狱苦障碍于<a>涅槃</a></p>
<p style="text-align: left">　　不出于<a>生死</a>正觉非如是</p>
<p style="text-align: left">　　未曾身犯戒持戒获大利</p>
<p style="text-align: left">　　若有出家者不得出妄语</p>
<p style="text-align: left">　　若言见<a>天人</a>与我同言语</p>
<p style="text-align: left">　　大人所住处我自亦曾到</p>
<p style="text-align: left">　　乃至乾闼婆恭伴龙夜叉</p>
<p style="text-align: left">　　摩睺罗伽辈毗舍紧那罗</p>
<p style="text-align: left">　　钵哩哆鬼等与我恒言话</p>
<p style="text-align: left">　　此皆为妄语或言得五通</p>
<p style="text-align: left">　　正道及四果晓了甚深法</p>
<p style="text-align: left">　　未得言为得如斯之妄语</p>
<p style="text-align: left">　　永沈于恶趣不得起两舌</p>
<p style="text-align: left">　　离别他善友及彼粗恶言</p>
<p style="text-align: left">　　绮说非与是设被他毁骂</p>
<p style="text-align: left">　　勿得酬对他种种斗诤言</p>
<p style="text-align: left">　　一一须忍受若彼不依行</p>
<p style="text-align: left">　　而得犯戒罪智者一心持</p>
<p style="text-align: left">　　获离口业过若以谷米等</p>
<p style="text-align: left">　　为酒醉于人不得而故饮</p>
<p style="text-align: left">　　或以<a>甘蔗</a>花蒲萄果实等</p>
<p style="text-align: left">　　修酝可醉人不得而故饮</p>
<p style="text-align: left">　　自饮教他饮迷乱而失念</p>
<p style="text-align: left">　　增长放逸心饮者得重罪</p>
<p style="text-align: left">　　是故<a>世尊</a>言若人以草叶</p>
<p style="text-align: left">　　滴酒于口中增长于过失</p>
<p style="text-align: left">　　歌舞兼倡妓故往而观看</p>
<p style="text-align: left">　　而得犯戒罪香油涂饰身</p>
<p style="text-align: left">　　旃檀郁金等及以好花鬘</p>
<p style="text-align: left">　　金银珠宝类种种庄严身</p>
<p style="text-align: left">　　而得犯戒罪若于眼目上</p>
<p style="text-align: left">　　点画令端正而得犯戒罪</p>
<p style="text-align: left">　　座床卧床等量高可一肘</p>
<p style="text-align: left">　　亦不作庄严复不令广大</p>
<p style="text-align: left">　　放逸不依行而得犯戒罪</p>
<p style="text-align: left">　　佛说出家人过失宜远离</p>
<p style="text-align: left">　　若受斋食时不得过中午</p>
<p style="text-align: left">　　日出至午前可许受斋饭</p>
<p style="text-align: left">　　非时而吃食佛说得重罪</p>
<p style="text-align: left">　　如有<a>比丘</a>病<a>治病</a>救于身</p>
<p style="text-align: left">　　可许中后食无病不依时</p>
<p style="text-align: left">　　而得犯戒罪金银珍宝等</p>
<p style="text-align: left">　　出家不得触受者生于贪</p>
<p style="text-align: left">　　而得犯戒罪若有檀信施</p>
<p style="text-align: left">　　供养<a>佛法</a>僧为彼兴福利</p>
<p style="text-align: left">　　可许而受用一切快乐具</p>
<p style="text-align: left">　　勿得生爱着若有贪著者</p>
<p style="text-align: left">　　彼人须摈出所有戏笑等</p>
<p style="text-align: left">　　沙弥不得作作者得犯罪</p>
<p style="text-align: left">　　若有呵欠时以手遮盖口</p>
<p style="text-align: left">　　不依而得罪上座作啑喷</p>
<p style="text-align: left">　　不审而顶礼新戒等啑喷</p>
<p style="text-align: left">　　上座须咒愿长寿无其病</p>
<p style="text-align: left">　　沙弥向师前不得于洟唾</p>
<p style="text-align: left">　　不得刷牙齿不得向师前</p>
<p style="text-align: left">　　经行及对座耆年宿德者</p>
<p style="text-align: left">　　如法而尊重若入触溷时</p>
<p style="text-align: left">　　如有后来者低声而警觉</p>
<p style="text-align: left">　　所滤无虫水用添于净瓶</p>
<p style="text-align: left">　　净手安详行不失出家行</p>
<p style="text-align: left">　　师自座卧床恒用净衬褥</p>
<p style="text-align: left">　　所有床椅等不得沙弥座</p>
<p style="text-align: left">　　师自若不在依止清净僧</p>
<p style="text-align: left">　　明了律仪者承事而侍奉</p>
<p style="text-align: left">　　勿更依别僧违者而得罪</p>
<p style="text-align: left">　　比丘若出行而为求缘事</p>
<p style="text-align: left">　　五日内复归得利同行众</p>
<p style="text-align: left">　　众得利亦然复与外来者</p>
<p style="text-align: left">　　如过五日后二俱各无分</p>
<p style="text-align: left">　　沙弥大小便须问佛僧地</p>
<p style="text-align: left">　　不得乱往来行依自界分</p>
<p style="text-align: left">　　一切凡所作合掌先问师</p>
<p style="text-align: left">　　如是所作为不失于正行</p>
<p style="text-align: left">　　日没<a>礼佛</a>塔礼已复问师</p>
<p style="text-align: left">　　与师濯双足事毕一心听</p>
<p style="text-align: left">　　颙望于所须初夜及后夜</p>
<p style="text-align: left">　　持诵勿须停中夜睡眠时</p>
<p style="text-align: left">　　如彼师子卧所说一切法</p>
<p style="text-align: left">　　志心而依行薰识贤种子</p>
<p style="text-align: left">　　烦恼自断除速成无上觉</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>