<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说八大菩萨曼荼罗经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说八大菩萨曼荼罗经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说八大<a>菩萨</a><a>曼荼罗</a>经</strong></p>
<p style="text-align: left">　　如是我闻。一时薄伽梵。住补怛落伽山圣观<a>自在</a>菩萨宫殿。与百千俱胝那庾多菩萨前后围绕。尔时众中有一菩萨。名曰宝藏月光。从座而起整理衣服。偏袒右肩曲躬合掌。白言薄伽梵我有少疑。唯愿如来听许咨问。于是宝藏月光菩萨言。若善男子善女人。作八曼荼罗者云何建立。复依何法起无量福。令<a>修行</a>者速证菩提。尔时如来赞宝藏月光菩萨言。善哉善哉善男子。能问如是甚深之义。而为利益无量无边有情与安乐故。及能净除三恶趣故。为证无比无上智故。汝今善听。若诸有情才闻此密言者。得长寿乐。善男子有八曼荼罗。是八大菩萨甚深法要。若有有情。依法建立此八曼荼罗一遍者。所有十恶五逆谤方等经皆悉销灭。一切所求义利胜愿悉得成就。即说如来密言曰。</p>
<p style="text-align: left">　　唵摩诃尾啰娑嚩(二合引)贺(引)</p>
<p style="text-align: left">　　即曼荼啰中。想于如来真金色身。三十二相坐莲华台。次说观自在菩萨密言曰。</p>
<p style="text-align: left">　　吽缬唎(二合)郝钵纳么(二合)室哩(二合)曳娑嚩(二合引)诃。</p>
<p style="text-align: left">　　即想曼荼罗中。圣观自在赤色身。左手持莲华右手施愿。头冠中有无量寿如来。次说慈氏菩萨密言曰。</p>
<p style="text-align: left">　　每诃哩尔娑嚩(二合引)诃。</p>
<p style="text-align: left">　　于观自在菩萨后。想慈氏菩萨。金色身左手执军持右手施<a>无畏</a>。冠中有窣堵波半跏坐。次说<a>虚空藏菩萨</a>密言曰。</p>
<p style="text-align: left">　　阿(引)孽婆也娑嚩(二合引)诃。</p>
<p style="text-align: left">　　于佛背后。想<a>虚空</a>藏菩萨。左手持宝安于心上。右手施流出无量宝。</p>
<p style="text-align: left">　　次说<a>普贤菩萨</a>密言曰。</p>
<p style="text-align: left">　　缬唎(二合)惹也娑嚩(二合引)诃。</p>
<p style="text-align: left">　　虚空藏菩萨左边。想普贤菩萨。戴五佛冠金色身。右手持剑左手施愿。半跏而坐。</p>
<p style="text-align: left">　　次说金刚手菩萨密言曰。</p>
<p style="text-align: left">　　唵鑁啰嚩娑嚩(二合引)诃。</p>
<p style="text-align: left">　　于如来左边。想金刚手菩萨。右手执金刚杵左手安于胯。戴五佛冠。身青色半跏而坐。</p>
<p style="text-align: left">　　次说曼殊室利菩萨密言曰。</p>
<p style="text-align: left">　　室利(二合)阇嚂誐娑嚩(二合引)诃。</p>
<p style="text-align: left">　　于金刚手菩萨前。想曼殊室利童真菩萨。五髻童子形。左手执青莲花。花中有五股金刚杵。右手作施愿。身金色半跏而坐。</p>
<p style="text-align: left">　　次说除盖障菩萨密言曰。</p>
<p style="text-align: left">　　匿伐啰拏娑嚩(二合)诃(引)</p>
<p style="text-align: left">　　于曼殊室唎菩萨右。想除盖障菩萨。金色身。左手持如意幢。右手施愿半跏而坐。</p>
<p style="text-align: left">　　次说<a>地藏菩萨</a>密言曰。</p>
<p style="text-align: left">　　乞洒(二合)诃啰惹娑嚩(二合引)贺(引)</p>
<p style="text-align: left">　　于如来前。想地藏菩萨。头冠璎珞面貌熙怡寂静。愍念一切有情。左手安脐下拓钵。右手覆掌向下。大指捻头指作安慰一切有情想。此八大菩萨曼荼罗供养观行法。若善男子善女人。受持此八曼荼罗经。一切业障悉皆销灭。速证无上正等菩提。</p>
<p style="text-align: left">　　佛说是经已诸大菩萨及声闻众。一切天龙八部闻佛所说<a>欢喜</a>奉行。</p>
<p style="text-align: left">　　八大菩萨赞。</p>
<p style="text-align: left">　　圆寂宫城门能摧户扇者</p>
<p style="text-align: left">　　诸<a>佛法</a>受用救世我顶礼</p>
<p style="text-align: left">　　自手流清水能除饿鬼渴</p>
<p style="text-align: left">　　<a>三界</a>如意树顶礼莲华手</p>
<p style="text-align: left">　　大慈水为心能息嗔恚火</p>
<p style="text-align: left">　　顶礼慈氏尊能断欲弓弦</p>
<p style="text-align: left">　　虚空藏妙慧虚空寂静尊</p>
<p style="text-align: left">　　<a>生死</a>流<a>解脱</a>顶<a>礼佛</a>心子</p>
<p style="text-align: left">　　无边有情惑能息无益心</p>
<p style="text-align: left">　　普贤我顶礼善逝上首子</p>
<p style="text-align: left">　　尘劳尽僮仆超胜摩罗军</p>
<p style="text-align: left">　　顶礼金刚手能说一切明</p>
<p style="text-align: left">　　顶礼妙吉祥持妙童子形</p>
<p style="text-align: left">　　舒遍智慧灯攘夺三界冥</p>
<p style="text-align: left">　　一切除盖障是故我顶礼</p>
<p style="text-align: left">　　无尽智慧尊能生无竭辩</p>
<p style="text-align: left">　　如地诸有情所依一不断</p>
<p style="text-align: left">　　坚慧悲愍藏地藏我顶礼</p>
<p style="text-align: left">　　此真善逝子赞扬所获福</p>
<p style="text-align: left">　　以此诸有情如彼成赞器</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>