<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说佛母宝德藏般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说佛母宝德藏般若波罗蜜经</center></div><div class='fo'><center>经文出处:来自无量光明网</center><br/><br>
			<div style="text-align: center">第一卷&nbsp;&nbsp; 第二卷&nbsp;&nbsp; 第三卷
<p>&nbsp;</p>
<p style="text-align: left">　　<strong>佛说佛母宝德藏般若波罗蜜经 </strong>卷上</p>
<p style="text-align: left">　　行品第一</p>
<p style="text-align: left">　　尔时<a>世尊</a>。为令四众各得<a>欢喜</a>。说是般若波罗蜜经使获利乐。即说伽陀曰。</p>
<p style="text-align: left">　　所有<a>菩萨</a>为<a>世间</a>灭除盖障烦恼垢</p>
<p style="text-align: left">　　发净<a>信心</a>住寂静当行智度<a>彼岸</a>行</p>
<p style="text-align: left">　　诸江河流阎浮提华果药草皆得润</p>
<p style="text-align: left">　　龙王主住无热池彼龙威力流江河</p>
<p style="text-align: left">　　亦如佛子声闻等<a>说法</a>教他方便说</p>
<p style="text-align: left">　　乐最圣行求果报此诸如来胜威德</p>
<p style="text-align: left">　　云何佛说此<a>法眼</a>令诸<a>弟子</a>如佛学</p>
<p style="text-align: left">　　自证教他及方便此亦佛力非自力</p>
<p style="text-align: left">　　最上般若不可知非心可知非菩提</p>
<p style="text-align: left">　　如是闻已不惊怖彼菩萨行知佛智</p>
<p style="text-align: left">　　色受想行识皆无不着纤尘无处所</p>
<p style="text-align: left">　　彼若不住一切法行无受想得菩提</p>
<p style="text-align: left">　　菩萨若求<a>出家</a>智照见<a>五蕴</a>无实相</p>
<p style="text-align: left">　　知此不求于寂静彼是菩萨之行智</p>
<p style="text-align: left">　　复次云何智所得照见一切法皆空</p>
<p style="text-align: left">　　不着不惊照见时<a>自觉</a>觉他诸菩萨</p>
<p style="text-align: left">　　色受想行及识蕴是蕴见行而不知</p>
<p style="text-align: left">　　菩萨照见蕴皆空行无相化不着句</p>
<p style="text-align: left">　　无色受想行识等不行是名无相行</p>
<p style="text-align: left">　　若行不得最上智无相寂静三摩地</p>
<p style="text-align: left">　　若菩萨行自寂静过去诸佛咸授记</p>
<p style="text-align: left">　　身苦乐等皆不及由知因果法本性</p>
<p style="text-align: left">　　若行于法不可得行如是行乃佛智</p>
<p style="text-align: left">　　行无所行了知已是行最上般若行</p>
<p style="text-align: left">　　彼无所有不可得愚痴着相谓有无</p>
<p style="text-align: left">　　有无二法皆非实出此了知乃菩萨</p>
<p style="text-align: left">　　菩萨若知诸幻化色受想行识亦然</p>
<p style="text-align: left">　　寂静行离种种相此名最上般若行</p>
<p style="text-align: left">　　善友方便令知觉使闻佛母不惊怖</p>
<p style="text-align: left">　　恶友同行及化他坏器盛水非坚牢</p>
<p style="text-align: left">　　云何得名为菩萨一切乐行皆无著</p>
<p style="text-align: left">　　求佛菩提无所著是故得名为菩萨</p>
<p style="text-align: left">　　云何得名摩诃萨得第一义众生中</p>
<p style="text-align: left">　　断众生界诸邪见是故得名摩诃萨</p>
<p style="text-align: left">　　大施大慧大威德佛乘最上而得乘</p>
<p style="text-align: left">　　发菩提心度众生是故得名摩诃萨</p>
<p style="text-align: left">　　幻化四足俱胝数多人众前悉截首</p>
<p style="text-align: left">　　一切世界皆幻化菩萨知已得无怖</p>
<p style="text-align: left">　　色受想行识缠缚知不实已不求解</p>
<p style="text-align: left">　　行菩提心无所著此名最上诸菩萨</p>
<p style="text-align: left">　　云何得名为菩萨乘大乘行度众生</p>
<p style="text-align: left">　　大乘体相如<a>虚空</a>菩萨由得安隐乐</p>
<p style="text-align: left">　　大乘之乘不可得乘<a>涅盘</a>往诸方所</p>
<p style="text-align: left">　　行已不见如火灭是故名为入涅盘</p>
<p style="text-align: left">　　菩萨所行不可得初后现在三清净</p>
<p style="text-align: left">　　清净<a>无畏</a>无戏论是行最上般若行</p>
<p style="text-align: left">　　大智菩萨行行时发大慈悲为众生</p>
<p style="text-align: left">　　为已不起众生相是行最上般若行</p>
<p style="text-align: left">　　菩萨起念为众生修诸苦行有苦相</p>
<p style="text-align: left">　　是有我相众生相此非最上般若行</p>
<p style="text-align: left">　　知自及诸众生等乃至诸法亦复然</p>
<p style="text-align: left">　　生灭无二无分别是行最上般若行</p>
<p style="text-align: left">　　乃至所说世界等名离一切生灭法</p>
<p style="text-align: left">　　最上无比<a>甘露</a>智是故得名为般若</p>
<p style="text-align: left">　　菩萨如是所行行了知方便无所求</p>
<p style="text-align: left">　　知此法本性非实是行最上般若行</p>
<p style="text-align: left">　　若不住色亦无受亦不住想亦无行</p>
<p style="text-align: left">　　复不住识住<a>正法</a>是名最上般若行</p>
<p style="text-align: left">　　帝释品第二</p>
<p style="text-align: left">　　欢喜地摄布施波罗蜜伽陀。</p>
<p style="text-align: left">　　常与无常苦乐等我及<a>无我</a>悉皆空</p>
<p style="text-align: left">　　不住有为及无为住无相行佛亦然</p>
<p style="text-align: left">　　若求声闻缘觉等乃至佛果亦复然</p>
<p style="text-align: left">　　不住此忍不可得如渡大河不见岸</p>
<p style="text-align: left">　　若闻此法彼定得成等正觉证涅盘</p>
<p style="text-align: left">　　见于一切如自身是大智者如来说</p>
<p style="text-align: left">　　佛子当住四补特伽罗。是行大<a>智行</a>。一真实善法。二不退心。三应供离垢无烦恼无求。四善友同等。</p>
<p style="text-align: left">　　大智菩萨如是行不学声闻及缘觉</p>
<p style="text-align: left">　　乐学如来一切智是学非学名为学</p>
<p style="text-align: left">　　学不受色不增减亦复不学种种法</p>
<p style="text-align: left">　　摄受乐学一切智若此功德出离者</p>
<p style="text-align: left">　　色非有智非无智受想行识亦复尔</p>
<p style="text-align: left">　　色性自性如虚空平等无二无分别</p>
<p style="text-align: left">　　<a>妄想</a>本性无彼岸众生之界亦复然</p>
<p style="text-align: left">　　虚空自性亦同然智慧世间解亦尔</p>
<p style="text-align: left">　　智慧无色佛所说离一切想到彼岸</p>
<p style="text-align: left">　　若人得离诸想已是人语意住真如</p>
<p style="text-align: left">　　彼人住世恒沙劫不闻佛说众生声</p>
<p style="text-align: left">　　众生不生本清净是行最上般若行</p>
<p style="text-align: left">　　佛说种种之语言皆具最上般若义</p>
<p style="text-align: left">　　过去佛为我受记于未来世证菩提</p>
<p style="text-align: left">　　持无量功德建塔品第三</p>
<p style="text-align: left">　　无垢地摄持戒波罗蜜伽陀。</p>
<p style="text-align: left">　　若人常受持般若所作上应诸佛行</p>
<p style="text-align: left">　　刀剑毒药水火等乃至诸魔不能为</p>
<p style="text-align: left">　　若人于佛灭度后建七宝塔以供养</p>
<p style="text-align: left">　　如是<a>圆满</a>千俱胝佛刹恒沙等佛塔</p>
<p style="text-align: left">　　众生无边千俱胝以妙香华涂香等</p>
<p style="text-align: left">　　供养三世无边劫所有功德之数量</p>
<p style="text-align: left">　　不及书写于佛母诸佛由此而得生</p>
<p style="text-align: left">　　若受持读诵供养功德倍胜于佛塔</p>
<p style="text-align: left">　　大明般若诸佛母能除苦恼遍世界</p>
<p style="text-align: left">　　所有三世十方佛学此明得无上师</p>
<p style="text-align: left">　　行般若行利有情使学大智证菩提</p>
<p style="text-align: left">　　有为无为诸快乐一切乐从般若生</p>
<p style="text-align: left">　　譬如大地植诸种得和合生种种色</p>
<p style="text-align: left">　　五波罗蜜及菩提皆从般若所生出</p>
<p style="text-align: left">　　又如轮王出行时七宝四兵为导从</p>
<p style="text-align: left">　　若依佛母最上行一切功德法集聚</p>
<p style="text-align: left">　　功德品第四</p>
<p style="text-align: left">　　发光地摄忍辱波罗蜜伽陀。</p>
<p style="text-align: left">　　帝释有疑问佛曰恒河沙数等佛刹</p>
<p style="text-align: left">　　佛界圆满如芥子能受佛刹般若力</p>
<p style="text-align: left">　　如是了知般若已此界云何不供养</p>
<p style="text-align: left">　　譬如人王人所重住般若者合亦尔</p>
<p style="text-align: left">　　佛界般若摩尼宝具一切德价无比</p>
<p style="text-align: left">　　经函安处经有无供养悉获宝功德</p>
<p style="text-align: left">　　佛灭供养于<a>舍利</a>不及供养于般若</p>
<p style="text-align: left">　　若乐受持供养者是人速得证<a>解脱</a></p>
<p style="text-align: left">　　首行布施波罗蜜次戒忍进及<a>禅定</a></p>
<p style="text-align: left">　　受持善法不可坏彼一一生一切法</p>
<p style="text-align: left">　　如阎浮提种种树百千俱胝无数色</p>
<p style="text-align: left">　　虽一一树影皆别无量影同一名摄</p>
<p style="text-align: left">　　五波罗蜜五名异般若波罗复一名</p>
<p style="text-align: left">　　一切回施为菩提一味同归菩提名</p>
<p style="text-align: left">　　福量品第五</p>
<p style="text-align: left">　　焰慧地摄精进波罗蜜伽陀。</p>
<p style="text-align: left">　　彼色受想行识等菩萨观照悉无常</p>
<p style="text-align: left">　　各各<a>现行</a>而不知非法非生智者见</p>
<p style="text-align: left">　　无色无受想行识是法无得复无生</p>
<p style="text-align: left">　　了知一切法皆空是名最上般若行</p>
<p style="text-align: left">　　如化恒沙等佛刹诸众生证<a>罗汉果</a></p>
<p style="text-align: left">　　若能书写此般若令他受持功德胜</p>
<p style="text-align: left">　　如佛<a>修行</a>云何学信重般若诸法空</p>
<p style="text-align: left">　　速证声闻及缘觉乃至无上正觉尊</p>
<p style="text-align: left">　　世间无种不生树枝叶华果悉无有</p>
<p style="text-align: left">　　无佛谁指菩提心亦无释梵声闻果</p>
<p style="text-align: left">　　如日舒光照诸天普使成就种种业</p>
<p style="text-align: left">　　佛智菩提心亦然从智生诸功德法</p>
<p style="text-align: left">　　如无热池无龙主即无河流阎浮提</p>
<p style="text-align: left">　　无河华果悉不生亦无大海种种宝</p>
<p style="text-align: left">　　世间无佛无大智无智功德不增长</p>
<p style="text-align: left">　　亦无<a>佛法</a>诸庄严无菩提海等等宝</p>
<p style="text-align: left">　　譬如世间萤有光一切萤光集一处</p>
<p style="text-align: left">　　比日一光照世间微尘数分不及一</p>
<p style="text-align: left">　　<a>随喜</a>功德品第六</p>
<p style="text-align: left">　　难胜地摄定波罗蜜伽陀。</p>
<p style="text-align: left">　　所有声闻众功德布施持戒观照行</p>
<p style="text-align: left">　　不及菩萨发一心随喜福蕴之少分</p>
<p style="text-align: left">　　所有俱胝那由他无边佛刹千俱胝</p>
<p style="text-align: left">　　过去现在佛说此法宝为断一切苦</p>
<p style="text-align: left">　　先发最上菩提心至成正觉及入灭</p>
<p style="text-align: left">　　彼量所有佛功德咸成方便波罗蜜</p>
<p style="text-align: left">　　及彼声闻学无学有漏无漏诸善法</p>
<p style="text-align: left">　　菩萨等一普回施当为世间证菩提</p>
<p style="text-align: left">　　菩萨施已不住心住心即名众生相</p>
<p style="text-align: left">　　有见有念名著相非是菩萨之回施</p>
<p style="text-align: left">　　如是施非无相施是法当知有灭尽</p>
<p style="text-align: left">　　若作非法非施心乃可得名为回施</p>
<p style="text-align: left">　　作有相施非真施无相回施证菩提</p>
<p style="text-align: left">　　如上妙食杂毒药自法着相亦如是</p>
<p style="text-align: left">　　是故回施应当学如佛众善悉当知</p>
<p style="text-align: left">　　若生若相若威力悉皆随喜而回施</p>
<p style="text-align: left">　　以功德施佛菩提菩萨之施皆无相</p>
<p style="text-align: left">　　此施佛许而印可如是得名勇猛施</p>
<p style="text-align: left">　　<a>地狱</a>品第七</p>
<p style="text-align: left">　　现前地摄智慧波罗蜜伽陀。</p>
<p style="text-align: left">　　无量盲人不见道无一得入于城郭</p>
<p style="text-align: left">　　修<a>六度</a>行阙般若无力不能成菩提</p>
<p style="text-align: left">　　譬如画像不画眼因无眼界无功德</p>
<p style="text-align: left">　　若有受行于智慧得名有眼及有力</p>
<p style="text-align: left">　　有为无为黑白法如微尘等不可得</p>
<p style="text-align: left">　　智慧观照如虚空故名般若出世间</p>
<p style="text-align: left">　　菩萨谛信行佛行度那由他苦众生</p>
<p style="text-align: left">　　如是若着众生相此非般若最上行</p>
<p style="text-align: left">　　菩萨若行最上行过去未曾求大智</p>
<p style="text-align: left">　　今闻般若如佛想速证寂静佛菩提</p>
<p style="text-align: left">　　过去信佛那由他不信般若波罗蜜</p>
<p style="text-align: left">　　或生嗔恨或诽谤是人少智堕阿鼻</p>
<p style="text-align: left">　　若人乐证诸佛智不能信重诸佛母</p>
<p style="text-align: left">　　如商入海欲求宝返失于本而复还</p>
<p style="text-align: left">　　清净品第八(此品摄第九叹品)</p>
<p style="text-align: left">　　远行地摄方便波罗蜜伽陀。</p>
<p style="text-align: left">　　色清净故果清净果色二同一切智</p>
<p style="text-align: left">　　若一切智清净时如虚空界不断坏</p>
<p style="text-align: left">　　菩萨出过于<a>三界</a>断尽烦恼而现生</p>
<p style="text-align: left">　　无老病死现灭度斯即是行般若行</p>
<p style="text-align: left">　　世间欲色之淤泥愚人处中如风旋</p>
<p style="text-align: left">　　亦如鹿在屋中转智者如禽飞虚空</p>
<p style="text-align: left">　　若不着色无受想亦无行识乃清净</p>
<p style="text-align: left">　　如是离诸烦恼垢解脱名佛大智行</p>
<p style="text-align: left">　　菩萨如是行大智得离诸相脱轮回</p>
<p style="text-align: left">　　如日解脱罗睺障光明普遍照世间</p>
<p style="text-align: left">　　火烧草木及树林如一切法性清净</p>
<p style="text-align: left">　　作如是观亦非观如是最上般若行</p>
<p style="text-align: left">　　称赞功德品第十</p>
<p style="text-align: left">　　不动地摄愿波罗蜜。善慧地摄力波罗蜜伽陀。</p>
<p style="text-align: left">　　<a>帝释天</a>主问佛言云何菩萨行智慧</p>
<p style="text-align: left">　　佛答微尘数蕴界无此蕴界之菩萨</p>
<p style="text-align: left">　　菩萨久行应可知于俱胝佛作胜缘</p>
<p style="text-align: left">　　新学闻此生邪疑或不乐求而不学</p>
<p style="text-align: left">　　又如人行深恶道忽见边界牧牛人</p>
<p style="text-align: left">　　心得安隐无贼怖知去城郭而非遥</p>
<p style="text-align: left">　　若闻最上般若已复得乐求佛菩提</p>
<p style="text-align: left">　　如获安隐得无怖心超<a>罗汉</a>缘觉地</p>
<p style="text-align: left">　　譬如人住观大海先见大山大树林</p>
<p style="text-align: left">　　见此所爱祥瑞境必达大海知非远</p>
<p style="text-align: left">　　菩萨若发最上心闻此般若波罗蜜</p>
<p style="text-align: left">　　虽未授记于佛前此证菩提亦非远</p>
<p style="text-align: left">　　如见春生诸草木知有华实而非遥</p>
<p style="text-align: left">　　若人手得此般若得证菩提亦非远</p>
<p style="text-align: left">　　亦如女人怀其妊十月满足必诞生</p>
<p style="text-align: left">　　菩萨若闻宝德藏速成正觉之祥瑞</p>
<p style="text-align: left">　　若行般若波罗蜜见色非增亦非减</p>
<p style="text-align: left">　　见法非法<a>如法</a>界不求寂静即般若</p>
<p style="text-align: left">　　<a>行者</a>若不思佛法不思力足及寂静</p>
<p style="text-align: left">　　离思非思无相行是行最上般若行</p>
<p style="text-align: left">　　魔品第十一</p>
<p style="text-align: left">　　法云地摄智慧彼岸伽陀。</p>
<p style="text-align: left">　　佛告善现汝谛听凡夫声闻缘觉地</p>
<p style="text-align: left">　　斯即名为如来地一切如一彼无疑</p>
<p style="text-align: left">　　所有称赞离言说从彼遍照如来时</p>
<p style="text-align: left">　　乃至成所之作智住持大金刚佛地</p>
<p style="text-align: left">　　观察无相住虚空应知不断佛种故</p>
<p style="text-align: left">　　善现白佛言世尊云何菩萨之魔事</p>
<p style="text-align: left">　　佛言菩萨魔事多我今为汝略宣说</p>
<p style="text-align: left">　　有无数魔种种变当书最上般若时</p>
<p style="text-align: left">　　速离天宫如电灭来于世间作魔事</p>
<p style="text-align: left">　　或有示现乐欲说或不听受返嗔恨</p>
<p style="text-align: left">　　不说名姓及氏族如是魔事咸应知</p>
<p style="text-align: left">　　愚痴无智无方便无根宁有枝叶等</p>
<p style="text-align: left">　　闻般若已别求经如弃全象返求足</p>
<p style="text-align: left">　　如人先得百味食或得稻饭为上味</p>
<p style="text-align: left">　　菩萨先得般若已弃舍乐求罗汉果</p>
<p style="text-align: left">　　或为乐求于利养心着族姓留种迹</p>
<p style="text-align: left">　　舍彼正法行非法是魔引入于邪道</p>
<p style="text-align: left">　　若人闻此最上法当于法师深信重</p>
<p style="text-align: left">　　法师知魔不应着身适悦及不适悦</p>
<p style="text-align: left">　　复有无数种种魔娆乱无数苾刍众</p>
<p style="text-align: left">　　欲求持诵此般若不能获得无价宝</p>
<p style="text-align: left">　　佛母般若实难得初心菩萨欲乐求</p>
<p style="text-align: left">　　若十方佛而摄受一切恶魔不能为</p>
<p style="text-align: left">　　<strong>佛母宝德藏般若波罗蜜经 </strong>卷中</p>
<p style="text-align: left">　　现世品第十二</p>
<p style="text-align: left">　　如母爱子子疾病当令父母心忧恼</p>
<p style="text-align: left">　　十方诸佛般若生般若摄受亦复尔</p>
<p style="text-align: left">　　过现未来三世佛遍十方界亦复然</p>
<p style="text-align: left">　　皆从佛母般若生众生心行无不摄</p>
<p style="text-align: left">　　如是世间诸如来乃至缘觉及罗汉</p>
<p style="text-align: left">　　迨及般若波罗蜜皆一味法离分别</p>
<p style="text-align: left">　　过现大智诸菩萨各各住此法空行</p>
<p style="text-align: left">　　彼诸菩萨如实已是故如来名作佛</p>
<p style="text-align: left">　　般若园林华果盛佛依止故甚适悦</p>
<p style="text-align: left">　　十力诸根等净众乃至声闻众围绕</p>
<p style="text-align: left">　　般若波罗蜜高山十力诸佛而依止</p>
<p style="text-align: left">　　三涂众生悉救度度已不起众生相</p>
<p style="text-align: left">　　师子依山而大吼诸兽闻已皆恐惧</p>
<p style="text-align: left">　　人师子依般若吼外道邪魔悉惊怖</p>
<p style="text-align: left">　　如日千光住虚空普照大地诸相现</p>
<p style="text-align: left">　　法王住般若亦然说度爱河之妙法</p>
<p style="text-align: left">　　色无相以受无相乃至想行亦复然</p>
<p style="text-align: left">　　识亦如是五法同是法无相佛佛说</p>
<p style="text-align: left">　　起虚<a>空见</a>众生相虚空无相不可得</p>
<p style="text-align: left">　　佛说法法非相应不说非有非无相</p>
<p style="text-align: left">　　不思议品第十三</p>
<p style="text-align: left">　　若如是见一切法一切我见悉皆舍</p>
<p style="text-align: left">　　佛行法及声闻等皆从般若而成就</p>
<p style="text-align: left">　　如王不行于国邑所有王务而自办</p>
<p style="text-align: left">　　菩萨离相依般若自然获佛功德法</p>
<p style="text-align: left">　　譬喻品第十四</p>
<p style="text-align: left">　　若菩萨发坚固心修行最上般若行</p>
<p style="text-align: left">　　超过声闻缘觉地速能证得佛菩提</p>
<p style="text-align: left">　　如人欲渡于大海所乘船舫忽破坏</p>
<p style="text-align: left">　　不依草木命不全若得依附达彼岸</p>
<p style="text-align: left">　　若人不发坚信心依于般若求解脱</p>
<p style="text-align: left">　　溺轮回海无出期处生老死常苦恼</p>
<p style="text-align: left">　　若有信心持般若解有无性见真如</p>
<p style="text-align: left">　　是人获福智有财速证最上佛菩提</p>
<p style="text-align: left">　　如人担水用坏器知不坚牢速破坏</p>
<p style="text-align: left">　　若用坚牢器盛水而无破坏无忧怖</p>
<p style="text-align: left">　　不见具信诸菩萨远般若行求退堕</p>
<p style="text-align: left">　　能发信心持般若证大菩提超二地</p>
<p style="text-align: left">　　未有商人欲入海不造坚固大船舫</p>
<p style="text-align: left">　　依坚固船无怖畏获多珍宝到彼岸</p>
<p style="text-align: left">　　信心菩萨亦如是离般若行远菩提</p>
<p style="text-align: left">　　若修最上大智行当得无上菩提果</p>
<p style="text-align: left">　　如百岁人复病患是人不能自行立</p>
<p style="text-align: left">　　若得左右扶侍者随意行往无所怖</p>
<p style="text-align: left">　　菩萨般若力微劣往菩提岸不能到</p>
<p style="text-align: left">　　兼行最上方便行得佛菩提无挂碍</p>
<p style="text-align: left">　　天品第十五</p>
<p style="text-align: left">　　所有菩萨住初地发信心行般若行</p>
<p style="text-align: left">　　为求无上菩提故亲近善友及智者</p>
<p style="text-align: left">　　大智功德云何获当从般若波罗蜜</p>
<p style="text-align: left">　　如是一切诸佛法功德皆从善友得</p>
<p style="text-align: left">　　修行六度般若行一一回施于菩提</p>
<p style="text-align: left">　　佛蕴非有不可求勿为初地如是说</p>
<p style="text-align: left">　　菩萨修行功德海救度世间无度者</p>
<p style="text-align: left">　　求菩提意离颠倒说最上法如电光</p>
<p style="text-align: left">　　发于最上菩提心不求名称不嗔恚</p>
<p style="text-align: left">　　离蕴识界及三乘不退不动不可取</p>
<p style="text-align: left">　　于如是法得无碍达甚深理离妄想</p>
<p style="text-align: left">　　闻般若信及化他知此菩萨住不退</p>
<p style="text-align: left">　　彼甚深法佛难知无有人得不可得</p>
<p style="text-align: left">　　为利益故证菩提此非初心众生知</p>
<p style="text-align: left">　　众生愚痴复盲冥乐住世间求境界</p>
<p style="text-align: left">　　法无所住无取得从无所住生世间</p>
<p style="text-align: left">　　如实品第十六</p>
<p style="text-align: left">　　东方虚空界无边南西北方亦如是</p>
<p style="text-align: left">　　乃至上下及四维无种种相无分别</p>
<p style="text-align: left">　　过去未来及现在一切佛法及声闻</p>
<p style="text-align: left">　　一切如实不可得不可得故无分别</p>
<p style="text-align: left">　　菩萨乐求如是法应行方便般若行</p>
<p style="text-align: left">　　离种种相即菩提菩萨离此无由证</p>
<p style="text-align: left">　　如鸟能飞百由旬折翅翼故飞无半</p>
<p style="text-align: left">　　忉利天及阎浮人忘失般若故自坠</p>
<p style="text-align: left">　　难修前五波罗蜜经多俱胝那由劫</p>
<p style="text-align: left">　　复以广大愿资持离方便坠声闻位</p>
<p style="text-align: left">　　乐行佛智心平等犹如父母观一切</p>
<p style="text-align: left">　　当行利益及慈悲常宣善软妙言教</p>
<p style="text-align: left">　　不退地祥瑞品第十七</p>
<p style="text-align: left">　　此品摄普遍光明佛地。</p>
<p style="text-align: left">　　时<a>须菩提</a>瞻仰问不退菩萨何<a>殊胜</a></p>
<p style="text-align: left">　　离言声相云何说愿佛说彼功德藏</p>
<p style="text-align: left">　　不住<a>沙门</a><a>婆罗门</a>及行十善离三涂</p>
<p style="text-align: left">　　大智离于种种相如山谷响声相应</p>
<p style="text-align: left">　　若欲法无碍行化一向善说诸言教</p>
<p style="text-align: left">　　行住坐卧四威仪一念观心悉通达</p>
<p style="text-align: left">　　三业清净如白衣不为利养故乐法</p>
<p style="text-align: left">　　降魔境界及化他观四禅定而不住</p>
<p style="text-align: left">　　不求名誉无嗔恚乃至在家尘不染</p>
<p style="text-align: left">　　或为富贵及脱命不染纤毫之欲尘</p>
<p style="text-align: left">　　本来寂静无所有更互相相业所缘</p>
<p style="text-align: left">　　若求清净不退时当行最上般若行</p>
<p style="text-align: left">　　求正遍知心柔顺不求二地离边地</p>
<p style="text-align: left">　　为法舍命如须弥是名不退之菩萨</p>
<p style="text-align: left">　　空品第十八</p>
<p style="text-align: left">　　色受想行识甚深本来寂静而无相</p>
<p style="text-align: left">　　如海之深杖莫测得般若蕴亦如是</p>
<p style="text-align: left">　　菩萨知此甚深法住真如乘不可染</p>
<p style="text-align: left">　　六尘十二界体空无蕴宁有所得福</p>
<p style="text-align: left">　　如人思彼染欲境心着女色如目见</p>
<p style="text-align: left">　　乃至日日心所行菩萨思觉亦如是</p>
<p style="text-align: left">　　若多俱胝劫布施罗汉缘觉持戒者</p>
<p style="text-align: left">　　不如说行般若法百千万分不及一</p>
<p style="text-align: left">　　若菩萨观般若理安住说法而无相</p>
<p style="text-align: left">　　回施一切证菩提彼三界师无有等</p>
<p style="text-align: left">　　所说成就而无相非空非实不可得</p>
<p style="text-align: left">　　若如是行名觉智得受成就义无边</p>
<p style="text-align: left">　　于一念知一切法信佛所说及他说</p>
<p style="text-align: left">　　演说俱胝那由劫法界不增亦不减</p>
<p style="text-align: left">　　此得名佛波罗蜜菩萨于中而说法</p>
<p style="text-align: left">　　如名施已心不着亦不言证无上觉</p>
<p style="text-align: left">　　昂誐天姊品第十九</p>
<p style="text-align: left">　　譬如灯光从众缘假以膏油芯火等</p>
<p style="text-align: left">　　光非芯火及膏油非火非芯光不有</p>
<p style="text-align: left">　　或有菩萨初发心不求无上菩提果</p>
<p style="text-align: left">　　岂唯不得证菩提亦复不得寂静故</p>
<p style="text-align: left">　　从种生树及华果无种华果悉皆无</p>
<p style="text-align: left">　　发心不为佛菩提修行终远菩提果</p>
<p style="text-align: left">　　从种子生麦谷等彼果非有亦非无</p>
<p style="text-align: left">　　佛菩提果亦如幻离彼有性及无性</p>
<p style="text-align: left">　　譬如涓滴水细微渐次必能盈大器</p>
<p style="text-align: left">　　初心为求无上果久修白法终能证</p>
<p style="text-align: left">　　行空无相无愿行不求寂静无行相</p>
<p style="text-align: left">　　亦如船师善济渡不着两岸非中流</p>
<p style="text-align: left">　　菩萨修行无所著乃得受佛菩提记</p>
<p style="text-align: left">　　若了菩提非所有此即是行佛般若</p>
<p style="text-align: left">　　譬如疾疫饥馑道菩萨中行无怖畏</p>
<p style="text-align: left">　　小人知已悉往来得无苦恼如微尘</p>
<p style="text-align: left">　　善解方便品第二十</p>
<p style="text-align: left">　　菩萨奉行佛般若了知本来蕴不生</p>
<p style="text-align: left">　　佛法众生界悉空以空三昧起悲智</p>
<p style="text-align: left">　　如人有德力最胜善解一切幻化法</p>
<p style="text-align: left">　　乃至器仗及工巧而能一向为世间</p>
<p style="text-align: left">　　彼人父母妻及子游行远路多冤中</p>
<p style="text-align: left">　　是人勇猛众所知安乐还家无怖畏</p>
<p style="text-align: left">　　大智菩萨为众生安住第一三摩地</p>
<p style="text-align: left">　　降伏四魔离二乘亦复不求佛菩提</p>
<p style="text-align: left">　　譬如虚空无所有<a>风水</a>火地皆依住</p>
<p style="text-align: left">　　世间众生得快乐虚空无意住非住</p>
<p style="text-align: left">　　菩萨住空亦如是现于世间种种相</p>
<p style="text-align: left">　　以众生智及愿力非彼寂静非空故</p>
<p style="text-align: left">　　若菩萨行大智时住空寂静三摩地</p>
<p style="text-align: left">　　此中不见一切相亦复不见彼非相</p>
<p style="text-align: left">　　菩萨行此解脱门非求寂静非行相</p>
<p style="text-align: left">　　如鸟飞空而往来非住虚空非住地</p>
<p style="text-align: left">　　亦如有人习射法习之不住经多岁</p>
<p style="text-align: left">　　射法久习得尽妙一一箭发无不中</p>
<p style="text-align: left">　　最上般若行亦尔修习智慧及方便</p>
<p style="text-align: left">　　直至众善悉圆满方获最上<a>神通</a>力</p>
<p style="text-align: left">　　若苾刍证神通力现神变化住虚空</p>
<p style="text-align: left">　　行住坐卧四威仪经俱胝劫不退倦</p>
<p style="text-align: left">　　住空菩萨亦如是修无相行到彼岸</p>
<p style="text-align: left">　　行种种行现世间经俱胝劫不退倦</p>
<p style="text-align: left">　　如人经险遇大风二手持盖心专注</p>
<p style="text-align: left">　　是人怖险不能行直至无风乃前进</p>
<p style="text-align: left">　　大智菩萨住大悲智慧方便为二手</p>
<p style="text-align: left">　　执空无相愿法盖见法不住于寂静</p>
<p style="text-align: left">　　如人求宝往宝洲获宝安隐而还家</p>
<p style="text-align: left">　　是人心足而快乐岂有眷属心苦恼</p>
<p style="text-align: left">　　诣空宝洲亦如是获得根力禅定宝</p>
<p style="text-align: left">　　菩萨不住欢喜心令诸众生离苦恼</p>
<p style="text-align: left">　　商人为利悉所经聚落国城诸里巷</p>
<p style="text-align: left">　　虽达宝所亦非住大智善道而复还</p>
<p style="text-align: left">　　大智菩萨悉了知声闻缘觉解脱智</p>
<p style="text-align: left">　　乃至佛智亦非住何况行彼有为道</p>
<p style="text-align: left">　　大智菩萨为世间住空无相愿三昧</p>
<p style="text-align: left">　　若得寂静无所著乃可得知于无为</p>
<p style="text-align: left">　　譬如人生人未识称其名故众乃知</p>
<p style="text-align: left">　　菩萨若行解脱门于解脱门众知识</p>
<p style="text-align: left">　　菩萨闻彼甚深法而于诸根悉照明</p>
<p style="text-align: left">　　住空无相无愿法无退无思无授记</p>
<p style="text-align: left">　　观于三界如梦幻不求声闻缘觉地</p>
<p style="text-align: left">　　如佛说法为世间名不退地应授记</p>
<p style="text-align: left">　　知诸众生堕三涂发愿<a>刹那</a>灭恶道</p>
<p style="text-align: left">　　以真实力灭火蕴名不退地应授记</p>
<p style="text-align: left">　　诸恶宿曜及鬼神作种种疫恼世间</p>
<p style="text-align: left">　　真实愿力悉灭除无我能作应授记</p>
<p style="text-align: left">　　魔业品第二十一</p>
<p style="text-align: left">　　我得授记非能所是实愿力得增长</p>
<p style="text-align: left">　　若见授记及能所是名执着及少智</p>
<p style="text-align: left">　　菩萨有执魔即知现亲友相来娆恼</p>
<p style="text-align: left">　　或作父母七代人言汝名此佛可证</p>
<p style="text-align: left">　　魔所现作无数相皆云愍汝作利乐</p>
<p style="text-align: left">　　菩萨闻已有所忻是名少智魔所著</p>
<p style="text-align: left">　　或住城隍及聚落山林旷野寂静处</p>
<p style="text-align: left">　　自称己德毁他人应知少智为魔作</p>
<p style="text-align: left">　　虽住城隍聚落中不求声闻缘觉证</p>
<p style="text-align: left">　　此心为度众生故我说是名为菩萨</p>
<p style="text-align: left">　　五百由旬山险深共诸恶兽多年住</p>
<p style="text-align: left">　　若见逼迫着我慢若无分别知菩萨</p>
<p style="text-align: left">　　菩萨住彼为世间得力解脱三摩地</p>
<p style="text-align: left">　　彼着山野寂静行此亦知彼魔所作</p>
<p style="text-align: left">　　虽住城隍及山野乐佛菩提离二乘</p>
<p style="text-align: left">　　修如是行利世间一念如秤名菩萨</p>
<p style="text-align: left">　　善友品第二十二</p>
<p style="text-align: left">　　有大智者依师学速疾得证无上觉</p>
<p style="text-align: left">　　亦如良医除众患学从善友心无疑</p>
<p style="text-align: left">　　菩萨行佛菩提行依彼善友波罗蜜</p>
<p style="text-align: left">　　此最上地能调伏为二种事证菩提</p>
<p style="text-align: left">　　过去未来十方佛行此正道无异路</p>
<p style="text-align: left">　　行佛菩提最上行说波罗蜜如电光</p>
<p style="text-align: left">　　如彼般若空无相知诸<a>法相</a>亦如是</p>
<p style="text-align: left">　　了知一切法皆空此即名行佛般若</p>
<p style="text-align: left">　　系着<a>色欲</a>及饮食常在轮回不休息</p>
<p style="text-align: left">　　此愚迷人所见倒于不实法生实想</p>
<p style="text-align: left">　　譬如得食疑有毒以虚妄见而不食</p>
<p style="text-align: left">　　愚人妄心生我想以我想故有<a>生死</a></p>
<p style="text-align: left">　　亦如恒说诸烦恼于诸烦恼不着相</p>
<p style="text-align: left">　　烦恼清净俱无有如是菩萨知般若</p>
<p style="text-align: left">　　如阎浮提诸众生皆发无上菩提心</p>
<p style="text-align: left">　　多千俱胝劫布施回施一切证菩提</p>
<p style="text-align: left">　　若复有人于一日奉行最上般若行</p>
<p style="text-align: left">　　千俱胝施不及一行般若功无为故</p>
<p style="text-align: left">　　菩萨大悲行般若度众生故不起想</p>
<p style="text-align: left">　　恒行乞食于国城是得一切名大智</p>
<p style="text-align: left">　　菩萨欲度于人天乃至三涂极苦众</p>
<p style="text-align: left">　　皆令速到于彼岸昼夜勤行于般若</p>
<p style="text-align: left">　　如人欲求无价宝必过大海诸险难</p>
<p style="text-align: left">　　<a>无心</a>忽尔而获得忧恼皆除喜无量</p>
<p style="text-align: left">　　求菩提宝亦如是勤行般若诸功德</p>
<p style="text-align: left">　　得无取舍无上宝菩萨速证于菩提</p>
<p style="text-align: left">　　<strong>佛母宝德藏般若波罗蜜经 </strong>卷下</p>
<p style="text-align: left">　　法王品第二十三</p>
<p style="text-align: left">　　日出光明照世间云幻焰散黑闇灭</p>
<p style="text-align: left">　　所有萤光及众星乃至满月皆映蔽</p>
<p style="text-align: left">　　菩萨住空无相愿行于最上大智行</p>
<p style="text-align: left">　　罗汉缘觉证皆超一切邪见俱能破</p>
<p style="text-align: left">　　譬如王子施财宝<a>自在</a>能利诸众生</p>
<p style="text-align: left">　　众生欢喜悉随顺无疑当得嗣王位</p>
<p style="text-align: left">　　菩萨勤行大智行施甘露法利群生</p>
<p style="text-align: left">　　一切人天悉爱乐决定当证法王位</p>
<p style="text-align: left">　　我品第二十四</p>
<p style="text-align: left">　　魔恐菩萨证法王虽处天宫常忧恼</p>
<p style="text-align: left">　　放火掣电现诸相欲令菩萨生退惧</p>
<p style="text-align: left">　　大智菩萨心不动昼夜常观般若义</p>
<p style="text-align: left">　　如鸟飞空心泰然一切魔事无能为</p>
<p style="text-align: left">　　菩萨若起嗔怒心于昼夜分或斗诤</p>
<p style="text-align: left">　　时魔欢喜而精勤菩萨是远于佛智</p>
<p style="text-align: left">　　菩萨或诤或嗔怒毗舍左鬼得其便</p>
<p style="text-align: left">　　入彼菩萨身心中令退菩提魔所作</p>
<p style="text-align: left">　　菩萨授记未授记或起嗔怒或斗诤</p>
<p style="text-align: left">　　乃至心念皆过失知已倍更勤修行</p>
<p style="text-align: left">　　菩萨思念于诸佛皆从忍辱证菩提</p>
<p style="text-align: left">　　忏悔如说持正行是如佛法而修学</p>
<p style="text-align: left">　　戒品第二十五</p>
<p style="text-align: left">　　若学戒法有作相而于戒法不善学</p>
<p style="text-align: left">　　知戒非戒无二相如是乃名<a>学佛</a>法</p>
<p style="text-align: left">　　若有菩萨住无相受持不离名持戒</p>
<p style="text-align: left">　　于佛法学乐承事是名善学而无著</p>
<p style="text-align: left">　　是大智者如是学心永不生不善法</p>
<p style="text-align: left">　　如日虚空而往来放百千光破黑闇</p>
<p style="text-align: left">　　若学般若住无为能摄一切波罗蜜</p>
<p style="text-align: left">　　六十二见身见摄般若摄受亦复尔</p>
<p style="text-align: left">　　譬如有人具诸根命根灭故诸根灭</p>
<p style="text-align: left">　　若诸菩萨行大智亦行一切波罗蜜</p>
<p style="text-align: left">　　声闻缘觉诸功德大智菩萨悉皆学</p>
<p style="text-align: left">　　虽学非住亦非求所学之学此为义</p>
<p style="text-align: left">　　幻化品第二十六</p>
<p style="text-align: left">　　若发志心而随喜最上菩提不退行</p>
<p style="text-align: left">　　三千须弥重无量随喜善法重过彼</p>
<p style="text-align: left">　　众生为求解脱法一切随喜作福蕴</p>
<p style="text-align: left">　　作佛功德法回施当为世间尽诸苦</p>
<p style="text-align: left">　　菩萨不着诸法空了知无相无挂碍</p>
<p style="text-align: left">　　内心亦不求觉智是行最上波罗蜜</p>
<p style="text-align: left">　　如虚空界无障碍无所得故亦不有</p>
<p style="text-align: left">　　大智菩萨亦复然住寂静行如虚空</p>
<p style="text-align: left">　　如有幻师作幻人众人见幻而皆喜</p>
<p style="text-align: left">　　幻人虽现种种相名字身心俱不实</p>
<p style="text-align: left">　　行般若行亦复然为世间说证菩提</p>
<p style="text-align: left">　　乃至种种所作事如幻师现悉无著</p>
<p style="text-align: left">　　佛佛化现诸佛事所作皆无彼我相</p>
<p style="text-align: left">　　菩萨大智行亦然一切现行如幻化</p>
<p style="text-align: left">　　如木匠人心善巧一木造作种种相</p>
<p style="text-align: left">　　菩萨大智亦复然无著智行一切行。</p>
<p style="text-align: left">　　妙义品第二十七</p>
<p style="text-align: left">　　大智菩萨行如是<a>天人</a>合掌恭敬礼</p>
<p style="text-align: left">　　乃至十方佛刹中亦得功德鬘供养</p>
<p style="text-align: left">　　假使恒河沙佛刹所有众生皆作魔</p>
<p style="text-align: left">　　一一毛变无边相不能娆动于菩萨</p>
<p style="text-align: left">　　大智菩萨有四力而彼四魔不能动</p>
<p style="text-align: left">　　空行亦不舍众生菩萨慈悲处利乐</p>
<p style="text-align: left">　　佛母般若波罗蜜菩萨了知深信重</p>
<p style="text-align: left">　　内心真实而奉行应知是行一切智</p>
<p style="text-align: left">　　法界如实不可得由如虚空无处所</p>
<p style="text-align: left">　　如天宫殿应念生亦如飞禽思果树</p>
<p style="text-align: left">　　大智菩萨如是行住彼寂静之功德</p>
<p style="text-align: left">　　法不可见亦无说菩提非得非不得</p>
<p style="text-align: left">　　所有声闻及缘觉修行寂静三摩地</p>
<p style="text-align: left">　　爱乐寂静得解脱唯佛超出于一切</p>
<p style="text-align: left">　　菩萨依禅到彼岸不住寂静行如空</p>
<p style="text-align: left">　　如禽飞翔不堕地如鱼水中行自在</p>
<p style="text-align: left">　　菩萨若为诸众生当求未曾有佛智</p>
<p style="text-align: left">　　施与最上第一法此名最上行行者</p>
<p style="text-align: left">　　散华品第二十八</p>
<p style="text-align: left">　　如来说戒波罗蜜一切戒中为第一</p>
<p style="text-align: left">　　智者欲奉一切戒当学佛戒波罗蜜</p>
<p style="text-align: left">　　今此法藏诸佛母为最第一快乐所</p>
<p style="text-align: left">　　过现未来十方佛生此法界而无尽</p>
<p style="text-align: left">　　一切树林华果等皆从大地而生长</p>
<p style="text-align: left">　　大地不厌亦不着不减不增复不倦</p>
<p style="text-align: left">　　佛及声闻缘觉等天及世间安隐法</p>
<p style="text-align: left">　　皆从般若之所生般若无增亦无减</p>
<p style="text-align: left">　　世间上中下众生一切皆从无明生</p>
<p style="text-align: left">　　因缘和合转苦身无明无增亦无减</p>
<p style="text-align: left">　　乃至方便诸法门皆从般若所生出</p>
<p style="text-align: left">　　彼方便法<a>随缘</a>转般若无增亦无减</p>
<p style="text-align: left">　　菩萨了知十二缘乃至般若无增减</p>
<p style="text-align: left">　　如日云中放光明破无明障证菩提</p>
<p style="text-align: left">　　聚集品第二十九</p>
<p style="text-align: left">　　大菩萨修四禅定如所爱乐而无住</p>
<p style="text-align: left">　　或复不住于四禅当得最上之菩提</p>
<p style="text-align: left">　　得最般若住禅定四无色等三摩地</p>
<p style="text-align: left">　　为得最上大禅定而复不学诸漏尽</p>
<p style="text-align: left">　　此功德藏未曾有行三摩地而无相</p>
<p style="text-align: left">　　住彼不破于我见有心所思生欲界</p>
<p style="text-align: left">　　譬如南阎浮提人未生诸天生北洲</p>
<p style="text-align: left">　　见彼境界而求生作彼住已而复还</p>
<p style="text-align: left">　　菩萨所修之功德三摩地行而相应</p>
<p style="text-align: left">　　虽同凡夫住欲界由如莲华不着水</p>
<p style="text-align: left">　　菩萨度脱于众生圆满<a>净土</a>波罗蜜</p>
<p style="text-align: left">　　不求生于无<a>色界</a>而求菩提波罗蜜</p>
<p style="text-align: left">　　譬如天人获宝藏虽得不生爱乐心</p>
<p style="text-align: left">　　或言天人而起心欲收彼宝不可得</p>
<p style="text-align: left">　　大智菩萨不乐住四禅寂静三摩地</p>
<p style="text-align: left">　　出彼寂静三摩地而入欲界为世间</p>
<p style="text-align: left">　　若菩萨行三摩地不乐罗汉及缘觉</p>
<p style="text-align: left">　　乃至散乱凶恶心无知迷乱无功德</p>
<p style="text-align: left">　　色声香味触五欲及彼缘觉声闻等</p>
<p style="text-align: left">　　如是之法悉远离等引不离菩提心</p>
<p style="text-align: left">　　菩萨一向为众生修行精进波罗蜜</p>
<p style="text-align: left">　　由如奴仆事其主利于众生亦如是</p>
<p style="text-align: left">　　如仆事主心专注虽被嗔辱而无对</p>
<p style="text-align: left">　　凡所动止常在心唯恐彼主责其过</p>
<p style="text-align: left">　　菩萨为求佛菩提如奴事主利众生</p>
<p style="text-align: left">　　证得无上菩提已利生如火烧草木</p>
<p style="text-align: left">　　昼夜勤行利他行利已内心无我相</p>
<p style="text-align: left">　　如母爱子常卫护寒暑虽苦心无倦</p>
<p style="text-align: left">　　常欢喜品第三十</p>
<p style="text-align: left">　　菩萨爱乐为众生修治佛刹清净行</p>
<p style="text-align: left">　　恒行精进波罗蜜无如微尘心退倦</p>
<p style="text-align: left">　　大智菩萨俱胝劫久修苦行为菩提</p>
<p style="text-align: left">　　不离精进波罗蜜无<a>懈怠</a>心终得证</p>
<p style="text-align: left">　　从初发心为菩提乃至得获寂静证</p>
<p style="text-align: left">　　恒于昼夜行精进大智菩萨应如是</p>
<p style="text-align: left">　　有言能破于须弥方证无上菩提果</p>
<p style="text-align: left">　　闻已懈怠而退心是彼菩萨之过失</p>
<p style="text-align: left">　　大智菩萨闻是言谓须弥卢甚微小</p>
<p style="text-align: left">　　于一念间可破坏亦不住证佛菩提</p>
<p style="text-align: left">　　于身心语行精进度脱世间作大利</p>
<p style="text-align: left">　　或着我相起懈怠而不能证佛菩提</p>
<p style="text-align: left">　　无身心相无众生离诸相住不二法</p>
<p style="text-align: left">　　为求无上佛菩提是行精进波罗蜜</p>
<p style="text-align: left">　　大智菩萨行利乐令人闻言悉欢喜</p>
<p style="text-align: left">　　说法无说无听人名最上忍波罗蜜</p>
<p style="text-align: left">　　譬如宝满三千界施<a>佛缘</a>觉及罗汉</p>
<p style="text-align: left">　　不如知法忍功德百千万分不及一</p>
<p style="text-align: left">　　持忍菩萨得清净三十二相到彼岸</p>
<p style="text-align: left">　　一切众生悉爱乐闻法信受而调伏</p>
<p style="text-align: left">　　或有众生以栴檀涂菩萨身为供养</p>
<p style="text-align: left">　　或有持火遍烧然行平等心无嗔喜</p>
<p style="text-align: left">　　大智菩萨持是忍或为缘觉及声闻</p>
<p style="text-align: left">　　乃至世间诸众生悉皆回向佛菩提</p>
<p style="text-align: left">　　譬如世间贪五欲甘忍三涂无边苦</p>
<p style="text-align: left">　　菩萨为求佛菩提今何不勤持忍辱</p>
<p style="text-align: left">　　割截首足劓耳鼻禁缚捶拷诸楚毒</p>
<p style="text-align: left">　　如是苦恼悉能忍是住忍辱波罗蜜</p>
<p style="text-align: left">　　出法品第三十一</p>
<p style="text-align: left">　　持戒当得高名称亦复证得三摩地</p>
<p style="text-align: left">　　持戒为利诸众生后当证于佛菩提</p>
<p style="text-align: left">　　心重缘觉及声闻及见<a>破戒</a>说他过</p>
<p style="text-align: left">　　虽实持戒为菩提是名持戒行五欲</p>
<p style="text-align: left">　　欲证菩提功德法持戒具足行利乐</p>
<p style="text-align: left">　　若行毁破于尸罗是则灭坏于菩提</p>
<p style="text-align: left">　　菩萨虽乐受五欲归命佛法及圣众</p>
<p style="text-align: left">　　念我当证一切智是住尸罗波罗蜜</p>
<p style="text-align: left">　　菩萨经历俱胝劫奉行十善无间断</p>
<p style="text-align: left">　　心乐缘觉及罗汉是犯波罗夷重罪</p>
<p style="text-align: left">　　持戒回向佛菩提而不作念求自益</p>
<p style="text-align: left">　　但念利他诸众生是则持戒波罗蜜</p>
<p style="text-align: left">　　菩萨若行诸佛道于众生离种种相</p>
<p style="text-align: left">　　不见破戒诸过患此为最上善持戒</p>
<p style="text-align: left">　　菩萨要离于诸相无我无人及寿者</p>
<p style="text-align: left">　　不着戒相及行相是则持戒之殊胜</p>
<p style="text-align: left">　　如是具足而持戒一切无碍无分别</p>
<p style="text-align: left">　　头目手足施无吝一切所爱皆无著</p>
<p style="text-align: left">　　了知法本空无我乃于此身无恋着</p>
<p style="text-align: left">　　况外财物而不舍及彼非处而嫉妒</p>
<p style="text-align: left">　　于内外施生我慢是菩萨病非为施</p>
<p style="text-align: left">　　或起嫉妒生鬼趣或得为人处贫贱</p>
<p style="text-align: left">　　知彼众生贫贱因菩萨发心恒布施</p>
<p style="text-align: left">　　施如四洲草木数如是广大亦无相</p>
<p style="text-align: left">　　大智菩萨行施已复念三有诸众生</p>
<p style="text-align: left">　　菩萨亦为彼众生悉皆回向于菩提</p>
<p style="text-align: left">　　如是行施无所著亦复不求于果报</p>
<p style="text-align: left">　　名大智者为一切施因虽少果无量</p>
<p style="text-align: left">　　乃至三有诸众生一切皆以尊重施</p>
<p style="text-align: left">　　如供养佛及菩萨缘觉声闻之功德</p>
<p style="text-align: left">　　大智菩萨以方便用彼施福行回向</p>
<p style="text-align: left">　　当令一切众生类皆悉证得无上觉</p>
<p style="text-align: left">　　如假琉璃宝大聚不及一真琉璃宝</p>
<p style="text-align: left">　　回施世间一切众不及回施无上觉</p>
<p style="text-align: left">　　菩萨行施于世间不作我慢无所爱</p>
<p style="text-align: left">　　修行而得大增长如月离障出云中</p>
<p style="text-align: left">　　善护品第三十二</p>
<p style="text-align: left">　　菩萨布施济贫乏令得富盛度苦恼</p>
<p style="text-align: left">　　果报永灭饿鬼趣及得断除诸烦恼</p>
<p style="text-align: left">　　持戒远离畜生趣舍八非念得<a>正念</a></p>
<p style="text-align: left">　　忍辱当得最上色如金世间悉爱乐</p>
<p style="text-align: left">　　精进善法获无边所有功德不可尽</p>
<p style="text-align: left">　　修行禅定离五欲从等持得神通明</p>
<p style="text-align: left">　　智获无边佛法藏慧了诸法本来因</p>
<p style="text-align: left">　　佛知三界诸过咎为转法轮灭诸苦</p>
<p style="text-align: left">　　菩萨此法得圆满佛刹清净众生净</p>
<p style="text-align: left">　　受持佛种并法种圣众种及一切法</p>
<p style="text-align: left">　　医世间病最上师以智慧说菩提方</p>
<p style="text-align: left">　　宝德藏有种种药令众生服悉证道</p>
</div>
		</div>
	
		
		

		</div></div><hr><script charset='utf-8' src='../../js/footer.js'></script></body></html>