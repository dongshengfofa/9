<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 佛说大迦葉问大宝积正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 佛说大迦葉问大宝积正法经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 佛说大迦葉问大宝积<a>正法</a>经</strong></p>
<p style="text-align: left">
	　　尔时<a>世尊</a>复以譬喻更明斯义。</p>
<p style="text-align: left">
	　　佛告迦葉。譬如灯光能破一切黑暗。而彼黑暗从何而去。非东方去。非南方去。非西方去。非北方去。去亦非去。来亦非来。</p>
<p style="text-align: left">
	　　迦葉。复次灯光亦非我。能破得黑暗。又若非黑暗何显灯光。迦葉。灯光黑暗本无自性。此二皆空无得无舍。迦葉。如是智慧亦复如是。有智若生无智即舍。而彼无智归于何去。非东方去。非南方去。非西方去。非北方去。去既非去。来亦非来。</p>
<p style="text-align: left">
	　　迦葉。复次有智若生无智即舍。非彼有智我能破坏无智。又若无智本无有智何显。迦葉有智无智俱无自性。此二皆空无得无舍。我今于此而说颂曰。</p>
<p style="text-align: left">
	　　譬如于灯光能破于黑暗</p>
<p style="text-align: left">
	　　彼暗灭谢时诸方无所去</p>
<p style="text-align: left">
	　　若复此灯光非暗不能显</p>
<p style="text-align: left">
	　　二俱无自性无性二俱空</p>
<p style="text-align: left">
	　　智慧亦如是有智若生时</p>
<p style="text-align: left">
	　　无智而自舍此二若空花</p>
<p style="text-align: left">
	　　俱无有自性取舍不可得</p>
<p style="text-align: left">
	　　佛告迦葉。譬如空舍无其户牖。经百千年无其人物。其室冥暗忽有<a>天人</a>。于彼舍中燃其灯明。迦葉于意云何。如是黑暗我经百千年住此。我今不去有此事不。迦葉答云。不也世尊。彼黑暗无力灯光若生决定须去。佛言迦葉。彼业烦恼亦复如是。经百千劫住彼识中。或彼行人于一昼夜。正观相应生彼慧灯。迦葉如是圣者慧根。若生此业烦恼定无所有。我今于此而说颂曰。</p>
<p style="text-align: left">
	　　如舍百千年无人无户牖</p>
<p style="text-align: left">
	　　忽有天及人于彼烧灯火</p>
<p style="text-align: left">
	　　如是久住暗<a>刹那</a>而灭谢</p>
<p style="text-align: left">
	　　是彼舍黑暗不言我久住</p>
<p style="text-align: left">
	　　于此而不去业识烦恼集</p>
<p style="text-align: left">
	　　其义亦如是虽住百千劫</p>
<p style="text-align: left">
	　　本性不真实行人昼夜中</p>
<p style="text-align: left">
	　　正入如实观慧灯晃耀生</p>
<p style="text-align: left">
	　　彼等烦恼集刹那不可住</p>
<p style="text-align: left">
	　　佛告迦葉。譬如<a>虚空</a>不住种子。迦葉如是。若彼<a>行者</a>坚着断见。过去已灭未来非有。何住<a>佛法</a>种子。我今于此而说颂曰。</p>
<p style="text-align: left">
	　　譬如太虚空无涯无有量</p>
<p style="text-align: left">
	　　若人于空中何处植种子</p>
<p style="text-align: left">
	　　断见亦如是过去不可有</p>
<p style="text-align: left">
	　　未来亦不生现无佛法种</p>
<p style="text-align: left">
	　　佛告迦葉。譬如粪满大地。可种一切种子。迦葉。如是业烦恼粪满于<a>世间</a>。可种一切佛法种子。我今于此而说颂曰。</p>
<p style="text-align: left">
	　　譬如大地粪随处可种植</p>
<p style="text-align: left">
	　　众生烦恼粪周遍于世间</p>
<p style="text-align: left">
	　　佛子若亲近可下佛法种</p>
<p style="text-align: left">
	　　佛告迦葉。譬如碱卤陆地不可种于莲华。迦葉。如是无行性者本自非有。未来不生何得菩提之种。我今于此而说颂曰。</p>
<p style="text-align: left">
	　　譬如碱陆地不可出莲华</p>
<p style="text-align: left">
	　　于彼泥水中出生甚氛馥</p>
<p style="text-align: left">
	　　无性亦如是过未本来无</p>
<p style="text-align: left">
	　　终不生佛种</p>
<p style="text-align: left">
	　　佛告迦葉。譬如粪壤之地可生莲华。迦葉。如是烦恼邪行众生亦可生其佛法种智。我今于此而说颂曰。</p>
<p style="text-align: left">
	　　譬如泥粪地而可生莲华</p>
<p style="text-align: left">
	　　邪行业众生亦生佛法种</p>
<p style="text-align: left">
	　　佛告迦葉。譬如四大海水弥满无边。迦葉。如是见彼<a>菩萨</a>所作善根能遍法界。我今于此而说颂曰。</p>
<p style="text-align: left">
	　　譬如四大海弥满广无边</p>
<p style="text-align: left">
	　　菩萨亦如是善根遍法界</p>
<p style="text-align: left">
	　　佛告迦葉。譬如天人以一毛端百分取一。于彼毛头滴微细水。欲成俱胝四大海。迦葉。如是见彼声闻。所作微善而求无上。我今于此而说颂曰。</p>
<p style="text-align: left">
	　　譬如人毛端百分而取一</p>
<p style="text-align: left">
	　　于彼滴微水欲成俱胝海</p>
<p style="text-align: left">
	　　声闻亦如是以己微浅智</p>
<p style="text-align: left">
	　　所作自善根求成无上觉</p>
<p style="text-align: left">
	　　佛告迦葉。譬如芥子内虫食彼芥子。见芥子内谓若虚空。迦葉。如是声闻所修小智。见彼生空亦复如是。我今于此而说颂曰。</p>
<p style="text-align: left">
	　　譬如芥子内而有食芥虫</p>
<p style="text-align: left">
	　　于里无碍处见彼谓虚空</p>
<p style="text-align: left">
	　　声闻所修智证彼一分空</p>
<p style="text-align: left">
	　　所见而不大其义亦如是</p>
<p style="text-align: left">
	　　佛告迦葉。譬如有人见十方世界虚空无边。迦葉。如是菩萨无碍大智所见法界亦无边际。我今于此而说颂曰。</p>
<p style="text-align: left">
	　　譬如虚空界十方无有涯</p>
<p style="text-align: left">
	　　一切诸世间依彼无障碍</p>
<p style="text-align: left">
	　　菩萨亦如是所起最上智</p>
<p style="text-align: left">
	　　照见法界空无边无所得</p>
<p style="text-align: left">
	　　佛告迦葉。譬如刹帝利受灌顶王。彼王皇后私于庶人后生其子。迦葉于意云何。彼所生之子得名灌顶王子不。迦葉白言不也。世尊告言。迦葉。彼得无生法界声闻。我是如来灌顶之子如是亦然。我今于此而说颂曰。</p>
<p style="text-align: left">
	　　刹帝王皇后而私于庶人</p>
<p style="text-align: left">
	　　彼后生其男不名灌顶子</p>
<p style="text-align: left">
	　　声闻亦如是离欲证无生</p>
<p style="text-align: left">
	　　唯行于自利非是于如来</p>
<p style="text-align: left">
	　　灌顶法王子佛子行二利</p>
<p style="text-align: left">
	　　佛告迦葉。譬如刹帝利受灌顶王。有近侍婢王所爱幸。彼后生子。迦葉于意云何。此婢生之子得名王子不。迦葉答云。此是王子。迦葉如是初发心菩萨。虽道力微劣化彼众生。未免轮回亦得名为如来之子。我今于此而说颂曰。</p>
<p style="text-align: left">
	　　譬如轮王婢为王之爱幸</p>
<p style="text-align: left">
	　　而后生其男亦是刹帝子</p>
<p style="text-align: left">
	　　菩萨亦如是初发菩提心</p>
<p style="text-align: left">
	　　<a>德行</a>而羸劣方便化众生</p>
<p style="text-align: left">
	　　虽未出<a>三界</a>所作称佛心</p>
<p style="text-align: left">
	　　得名真佛子</p>
<p style="text-align: left">
	　　佛告迦葉。譬如轮王生其千子。大力勇猛辩才端正。须得轮王相具足。彼所童子内。若无一子具有轮王相者。彼转轮王不作亲子之想。迦葉。如是如来会下有百千俱胝声闻围绕。若无一菩萨相者。如来亦不作子想。我今于此而说颂曰。</p>
<p style="text-align: left">
	　　譬如转轮王所生千太子</p>
<p style="text-align: left">
	　　若无一童子具彼轮王相</p>
<p style="text-align: left">
	　　此乃无王分王无自子想</p>
<p style="text-align: left">
	　　佛子亦如是虽有千俱胝</p>
<p style="text-align: left">
	　　声闻众围绕无一菩萨相</p>
<p style="text-align: left">
	　　善逝观彼人不为佛子想</p>
<p style="text-align: left">
	　　佛告迦葉。譬如转轮圣王。所有皇后怀娠七夜必生童子。具轮王相。彼在胎藏迦罗罗大。未有根形。虽未成形而有天人发心爱重。非爱彼子勇猛大力。于意云何。重彼轮王王种不断。迦葉。亦复如是。初发心菩萨根虽未熟未免轮回。乐行佛法。彼过去佛见生其爱重。于彼正观八<a>解脱</a>阿<a>罗汉</a>。而不爱重。何以故。为彼初心菩萨佛种不断故。我今于此而说颂曰。</p>
<p style="text-align: left">
	　　譬如转轮王皇后怀娠妊</p>
<p style="text-align: left">
	　　七日未成形天人生爱护</p>
<p style="text-align: left">
	　　非重勇猛力而重轮王种</p>
<p style="text-align: left">
	　　菩萨亦如是初发菩提心</p>
<p style="text-align: left">
	　　欲度轮回故过去诸如来</p>
<p style="text-align: left">
	　　于彼而恭敬此人绍佛事</p>
<p style="text-align: left">
	　　于诸声闻众正观八解者</p>
<p style="text-align: left">
	　　不生于敬爱无彼成佛分</p>
<p style="text-align: left">
	　　佛告迦葉。譬如假摩尼琉璃珠。聚如妙高山。不及一真摩尼琉璃宝。迦葉。如是假使一切声闻辟支佛。不能及一初发菩提心菩萨。我今于此而说颂曰。</p>
<p style="text-align: left">
	　　譬如假琉璃及彼摩尼珠</p>
<p style="text-align: left">
	　　积聚如须弥不及真摩尼</p>
<p style="text-align: left">
	　　琉璃之一宝菩萨亦如是</p>
<p style="text-align: left">
	　　假使于声闻及彼缘觉众</p>
<p style="text-align: left">
	　　其数如微尘不及初发心</p>
<p style="text-align: left">
	　　求彼菩提者菩萨之一人</p>
<p style="text-align: left">
	　　佛告迦葉。譬如迦陵频伽鸟。住彼卵中之时。早能与彼一切飞禽而皆不同。迦葉于意云何。当发一切美妙音声故。迦葉。如是彼初发心菩萨虽住业烦恼无明藏中。早与一切声闻辟支佛而不可同。迦葉于意云何。彼有回向善根<a>说法</a>方便故。我今于此而说颂曰。</p>
<p style="text-align: left">
	　　譬如频伽鸟住彼卵子中</p>
<p style="text-align: left">
	　　虽未见身形而与诸禽异</p>
<p style="text-align: left">
	　　当发美妙音令人常爱乐</p>
<p style="text-align: left">
	　　佛子亦如是初发菩提心</p>
<p style="text-align: left">
	　　未出烦恼藏一切辟支佛</p>
<p style="text-align: left">
	　　及彼声闻众亦复不能比</p>
<p style="text-align: left">
	　　回向大安乐方便利有情</p>
<p style="text-align: left">
	　　无垢慈悲意能宣微妙音</p>
<p style="text-align: left">
	　　佛告迦葉。譬如轮王皇后。所生王子具足轮王福相。一切国王及诸人民悉皆归伏。迦葉。如是初发心菩萨。天上人间一切有情悉皆归伏。我今于此而说颂曰。</p>
<p style="text-align: left">
	　　譬如转轮王皇后所生子</p>
<p style="text-align: left">
	　　虽为童子身具足王福相</p>
<p style="text-align: left">
	　　国王及臣民一切皆归向</p>
<p style="text-align: left">
	　　菩萨亦如是初发菩提心</p>
<p style="text-align: left">
	　　佛子相具足一切诸世间</p>
<p style="text-align: left">
	　　天人众生类清净心归向</p>
<p style="text-align: left">
	　　佛告迦葉。譬如大雪山王出生上好药草。能治一切诸病。修合服食。无复心疑决定得差。迦葉。如是若彼菩萨所有智药能疗一切众生烦恼诸病。菩萨以平等心普施一切有情。服者无复疑惑病即除愈。我今于此而说颂曰。</p>
<p style="text-align: left">
	　　譬如大雪山出生上妙药</p>
<p style="text-align: left">
	　　疗治一切病若有服之者</p>
<p style="text-align: left">
	　　获差勿复疑佛子亦如是</p>
<p style="text-align: left">
	　　出生妙智药能疗一切人</p>
<p style="text-align: left">
	　　烦恼生老病平等而赐之</p>
<p style="text-align: left">
	　　所有服食者无疑决定差</p>
<p style="text-align: left">
	　　佛告迦葉。譬如有人归依初月。如是圆月而不归依。迦葉。如是我子有其信力。归命菩萨不归命如来。所以者何。为彼如来从菩萨生。若声闻辟支佛从如来生。非如菩萨故。我今于此而说颂曰。</p>
<p style="text-align: left">
	　　譬如此有情归命于初月</p>
<p style="text-align: left">
	　　如是<a>圆满</a>月而彼不归依</p>
<p style="text-align: left">
	　　我子亦如是归依于菩萨</p>
<p style="text-align: left">
	　　不归向世尊为具大智力</p>
<p style="text-align: left">
	　　出生如来身非彼声闻类</p>
<p style="text-align: left">
	　　智慧微劣故依彼如来生</p>
<p style="text-align: left">
	　　佛告迦葉。譬如文字之母。具能包含一切义论等事。迦葉。如是初发心菩萨具能绾摄一切诸佛。化行无上智因。我今于此而说颂曰。</p>
<p style="text-align: left">
	　　譬如文字母人间与天上</p>
<p style="text-align: left">
	　　义论及辩才皆因此建立</p>
<p style="text-align: left">
	　　菩萨亦如是初发菩提心</p>
<p style="text-align: left">
	　　具足佛地智及诸方便行</p>
<p style="text-align: left">
	　　佛告迦葉。譬如世人未有舍离明月归命星像。迦葉。如是无有受我戒者。舍离菩萨归命声闻。我今于此。而说颂曰。</p>
<p style="text-align: left">
	　　譬如世间人于月而舍离</p>
<p style="text-align: left">
	　　而欲归依星此事未曾有</p>
<p style="text-align: left">
	　　如是我<a>弟子</a>其义亦复然</p>
<p style="text-align: left">
	　　若受我戒者不归于菩萨</p>
<p style="text-align: left">
	　　而欲向声闻其事甚希有</p>
<p style="text-align: left">
	　　佛告迦葉。譬如假琉璃珠于彼天人世间终无利用。若真琉璃珠摩尼宝于其世间有大利用。迦葉如是。若彼声闻具足戒学。具一切头陀行三摩地门。终不能得坐菩提道场成阿耨多罗三藐三菩提。我今于此而说颂曰。</p>
<p style="text-align: left">
	　　譬如假琉璃见彼体清净</p>
<p style="text-align: left">
	　　于天人世间为事无利用</p>
<p style="text-align: left">
	　　若彼真琉璃及彼摩尼宝</p>
<p style="text-align: left">
	　　体性有其殊为事具大用</p>
<p style="text-align: left">
	　　如是彼声闻虽具头陀行</p>
<p style="text-align: left">
	　　持戒及多闻一切三摩地</p>
<p style="text-align: left">
	　　不能降四魔而坐菩提座</p>
<p style="text-align: left">
	　　得成于善逝非如菩萨故</p>
<p style="text-align: left">
	　　佛告迦葉。譬如真琉璃摩尼宝作事用时价直百千迦哩沙波拏。迦葉。如是若彼菩萨所植众德。作事用时多彼声闻辟支佛百千迦哩沙波拏之数。我今于此而说颂曰。</p>
<p style="text-align: left">
	　　譬如真琉璃及彼摩尼宝</p>
<p style="text-align: left">
	　　作彼事用时价直百千数</p>
<p style="text-align: left">
	　　迦哩沙波拏佛子亦如是</p>
<p style="text-align: left">
	　　植众德本行事用利众生</p>
<p style="text-align: left">
	　　多彼声闻人及彼辟支佛</p>
<p style="text-align: left">
	　　迦哩沙波拏其数亦如是</p>
<p style="text-align: left">
	　　尔时世尊。复次说言。尊者大迦葉。所有国土孛星现时头黑偃寐。令彼国土灾难竞起得于苦恼。迦葉。若彼国土如有菩萨。是诸灾难速得消除无复苦恼。是故迦葉。菩萨之行。广集一切善根。为利众生故。又彼菩萨。所有智药<a>流通</a>四方。医彼一切众生烦恼等病。真实不虚。迦葉白言。以何等药医何等病。迦葉。众生所有贪嗔痴病皆自缘生。以<a>无缘</a>慈观彼一切惑业相。有理无本自无生今亦无相。欲界<a>色界</a>及无色界寂灭亦然。又灭一切颠倒。何等颠倒。即四颠倒。一者为彼有情于彼无常而计常故。令想一切皆是无常。二者于其苦处而计为乐。令想一切皆是其苦。三者<a>无我</a>计我。令想一切法皆无我故。四者不净计净。令想一切皆非净故。唯此<a>涅槃</a>具彼四德。又复施设四念处。令彼有情观身无其所有。能破我见。观受无受所得。破彼我见。观心<a>无心</a>可得。亦除我见执故。观法无法可得。破彼法<a>我执</a>故。以四正断于修断事。修善勤修。断恶勤断以四神足成就通力。以五根五力。治彼不信<a>懈怠</a>失念散乱痴等。以七觉支治一切愚痴。以八圣道。治彼一切无知八邪等过。迦葉。此说名为真实医法。迦葉观此菩萨。于阎浮提内。医病人中最为第一。迦葉。所有三千<a>大千世界</a>众生。为护自命。见彼菩萨如见医王。迦葉白言。如是住邪见者以何药疗。唯愿解说令彼了知。迦葉。彼菩萨救疗众生。非用世间之药。以出世间一切善根无漏智药传流四方。医彼一切众生<a>妄想</a>之病。真实不虚。迦葉白言。云何名为出世间智。迦葉。彼智从因缘种生离诸分别。无我无人无众生无<a>寿命</a>。如是智法于空无著。迦葉。汝等正求心莫惊怖发精进心。彼如是求如是住心。云何住心。云何不住心。有过去未来现在于何而住。迦葉。过去已灭。未来未至。现在无住。迦葉。又此心法非在内。非在外。亦非中间。迦葉又此心法离众色相。无住无著而不可见。迦葉。过去一切佛不见。未来一切佛不见。现在一切佛不见。迦葉白言。若过去未来现在一切佛不见者。云何彼心有种种行相。迦葉。彼心无实从妄想生。譬如幻化。种种得生为虚妄见。迦葉白言。虚妄不实。其喻云何。佛言迦葉。心如浮泡生灭不住。心如风行而不可收。心如灯光因缘和合。心如虚空得虚妄烦恼。心如掣电刹那不住。心如猿猴攀缘境界。心如画师作种种像。心念念不住生一切烦恼。心行体一。无二心用故。心如其王。<a>自在</a>缘一切法故。心如恶友。发生一切苦故。心如大海。漂溺一切善根故。心如钓鱼之人。于苦生乐想故。心如梦幻。妄计我故。心如青蝇。于其不净生净想故。心如鬼魅。作种种不善事故。心如药叉。贪着境界饮人精气故。心如冤家。恒求过失故。心不静住。或高或下进退不定故。心如狂贼。坏一切功德善财故。心如蛾眼。恒贪灯焰色故。心着于声。如贪战鼓声故。心如猪犬。于其不净贪香美故。心如贱婢。贪食残味故。心能贪触。如蝇着膻器故。迦葉。心不可求求不能得。过去非有。未来亦无。现在不得。若过去未来现在不可得者。三世断故。若三世断故彼即无有。若彼无有彼即不生。若彼不生是即无性。若彼无性无生无灭。若无生灭亦无往来。若无往来而无主宰。若无主宰无假无实。是即圣性。迦葉。若彼圣性。无得戒非无戒。无净行无秽行。无因行无果行。亦无心意之法。若无心意之法彼无业亦无业报。若无业报亦无苦乐。若无苦乐彼圣者性。若彼圣性无其上下中间。身口意等不可住着。何以故。性遍虚空。平等无分别故无分别故下此处元少一叶梵文。</p>
		

	
	

		</div></div><hr><script charset='utf-8' src='../../js/footer.js'></script></body></html>