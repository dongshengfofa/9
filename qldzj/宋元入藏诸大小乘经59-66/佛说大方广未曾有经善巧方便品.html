<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说大方广未曾有经善巧方便品' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说大方广未曾有经善巧方便品</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说大方广未曾有经善巧方便品</strong></p>
<p style="text-align: left">　　尔时有<a>菩萨</a>摩诃萨。其名大意。于众会中即从座起。严整衣服合掌恭敬。顶<a>礼佛</a>足前白佛言。<a>世尊</a>。诸修菩萨<a>行者</a>。于五欲境作何方便取而不着。虽复常行无所障碍。</p>
<p style="text-align: left">　　尔时佛告大意菩萨言。善哉善哉。大意。汝名最上。见最上义。能于众中问如是事。诸修菩萨行者。未来世中于诸佛所。深种善根。如是名为善巧方便。即得诸佛共所建立。</p>
<p style="text-align: left">　　是时大意菩萨复白佛言。世尊。诸修菩萨行者。未来世中云何于诸佛所。深种善根。唯愿世尊。利乐一切众生广为宣说。</p>
<p style="text-align: left">　　佛言。善男子。汝今谛听。当为汝说。若有人行少分施能起增上。广为一切众生最胜善心。所获功德回向一切众生。如是善利无有穷尽。譬如天雨降霔大海。一一水滴数不可知。相续流注无有穷尽。行布施者。善巧回向一切众生所有功德。亦复如是。资诸善法展转增胜。亦复无尽。乃至成佛众善<a>圆满</a>。</p>
<p style="text-align: left">　　复次大意。若复有人见有曼拏罗处。施以一香。作是施时当起是意。普愿一切众生得最上戒香。具足一切乐具皆得如意。若施一华。普愿一切众生当于天上人间。平等受大供养。若施一灯。普愿一切众生开诸盲目消除瞑暗。得大明照如日月光。若施涂香而用涂饰。普愿一切众生。当得真金色相天香涂饰。若施衣服。普愿一切众生惭愧具足离诸过失。若施抟食。普愿一切众生得天<a>甘露</a>定复得最上法甘露味快乐具足。若施铃铎。普愿一切众生。皆得最上清妙<a>梵音</a>闻者适悦。若施伞盖。普愿一切众生离风雨难。得大清凉普覆一切。若施幢幡。普愿一切众生身如朗月。清净洁白光明普照。尽诸<a>世间</a>人所爱乐。若施宝拂。普愿一切众生离诸尘垢身得清净。有大名称最上吉祥所应具足。若施诸庄严具。普愿一切众生当得一切佛功德宝圣庄严具。若施歌乐。普愿一切众生得胜耳根。常闻诸佛妙好音声。若施船舫骑乘。普愿一切众生得最上乘。又复随诸众生有所爱乐而悉施与。得童子相柔软妙好受天快乐。诸所施作适悦<a>自在</a>。若施旃<a>檀香</a>。普愿一切众生。得三十二大丈夫相具足庄严。乃至无见顶相常出妙香。若施座具。普愿一切众生受天富乐。一一当处最上最胜大金刚座。若施卧具。普愿一切众生当得最上<a>欢喜</a>适悦。若施僧坊舍宇。普愿一切众生住天悦意妙宝楼阁。四种神足悉得圆具。若施空地。普愿一切众生。当得安住胜妙十地。速至最上圆满佛地。若施眷属。普愿一切众生。当得世间<a>天人</a>阿修罗等。常所侍卫坚固不坏。最上最胜诸所施作而无等比。若施医药。普愿一切众生。离诸病苦如大药树。当得金刚不破坏身。一切庄严常得最上适悦快乐。若施明镜。普愿一切众生。如月光明普照一切。若施瓶器。普愿一切众生得大贤瓶。灌注法水普润一切。若施园林树木。普愿一切众生身如劫树。若施酥酪。普愿一切众生得最上乐味。若施甘美等物。普愿一切众生。得最上可爱轻安乐味。</p>
<p style="text-align: left">　　又复诸修菩萨行者。若见一切男女奴婢当起是意。普愿一切众生。悉当远离恩爱缠缚忧恼等苦。一一皆获自在快乐。若见苦境当起是意。普愿一切众生。得离诸苦<a>解脱</a>自在与诸佛等。若于一切众生。作父母师长阿阇梨想。恭敬尊重。于当生中天上人间若<a>沙门</a><a>婆罗门</a>等。诸所生处诸根调伏离一切苦。若处五欲乐时当起是意。普愿一切众生。如所乐欲悉得如意。一切皆具菩萨胜行。若澡沐时当起是意。普愿一切众生。离诸尘垢清净无染与诸佛等。若入园林寺舍及诸方处当起是意。普愿一切众生。得入最上解脱法门。若出一切方处当起是意。普愿一切众生。出轮回际住安乐法。若饮食时当起是意。普愿一切众生。离诸恶趣断饮食想。若处眷属中当起是意。普愿一切众生。远离斗诤互相爱敬。为善知识慈和平等。若开户时当起是意。普愿一切众生。开解脱门咸得趣入。若闭户时。普愿一切众生。闭恶趣门不复趣进。若履道路时当起是意。普愿一切众生。如理<a>修行</a>顺趣正道。若乘船舫骑乘。当起是意。普愿一切众生。乘最上乘登正觉道。若有所过度时当起是意。普愿一切众生。出过<a>地狱</a>等苦不复趣入。若有一切。常语论时当起是意。普愿一切众生<a>正念</a>现前诸法圆满。若见有人。起忿怒时即生欢喜。作如是意。普愿一切众生。当息一切毒害忿怒远离魔娆。若有宣说善法语言。当起是意。普愿一切众生。得诸佛智辩才无碍。若处戏笑歌乐赞咏。当起是意。普愿一切众生。常大欢喜受诸富乐自在适悦。若睡眠时当起是意。普愿一切众生。起最上心。出离无智尘暗淤泥。诸有所作得佛建立住圆满智。若经行时当起是意。普愿一切众生。常得履诸圣道。</p>
<p style="text-align: left">　　尔时大意菩萨闻说是法生大欢喜。复白佛言。善哉世尊。善说此法。能令一切修菩萨行者。所有身语意业如善所作。常得诸佛共所摄受。所有恶趣一切众生得佛救度。世尊。于后末世修菩萨行者。如佛所说善巧方便。应如是行。是即名为修菩萨行。</p>
<p style="text-align: left">　　佛言大意。如是如是。诸修菩萨行者。若如是学即得<a>信心</a>坚固不复退转。种子具足出生<a>现行</a>。大意当知。此即名为菩萨胜相。复为最上善巧方便。汝等于此<a>正法</a>。当勤修习为人演说。尔时大意菩萨摩诃萨。闻佛说是法已。欢喜称赞。礼世尊足。退住一面。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>