<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说胜旛璎珞陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说胜旛璎珞陀罗尼经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说胜旛璎珞陀罗尼经</strong></p>
<p style="text-align: left">　　如是我闻。一时佛在喜乐山顶。天宫不远仙人住处与大<a>比丘</a>众千二百五十人俱。复有<a>菩萨</a>摩诃萨。文殊师利童子及贤护菩萨等。十六大士皆来集会。</p>
<p style="text-align: left">　　尔时<a>世尊</a>三昧正受。观彼天上人间。而欲<a>说法</a>平等施与。当使有情得闻法已。称赞<a>殊胜</a>咸令<a>欢喜</a>。</p>
<p style="text-align: left">　　尔时大梵天王及天龙夜叉乾闼婆阿修罗迦楼罗紧曩罗摩睺罗伽人非人等亦来集会。</p>
<p style="text-align: left">　　是时大梵天王前诣佛所。稽首佛足合掌恭肃而白佛言世尊。一切有情造种种罪业。身坏命终堕于恶趣。或堕焰魔界或堕饿鬼界或堕畜生界。既堕如是诸恶趣已受种种苦。及彼色等轮回亦然。世尊大慈大悲无量善巧愿施方便。破坏如是一切有情。罪业果报使得<a>解脱</a>。</p>
<p style="text-align: left">　　尔时<a>观世音菩萨</a>摩诃萨。与无数持明天前后围绕亦来集会。至佛所已五轮着地。<a>礼佛</a>双足合掌肃恭。而白佛言世尊。大威德者十力具足。惟愿方便施诸善巧。救拔一切轮回有情令得出离。</p>
<p style="text-align: left">　　佛言善哉善男子汝等谛听。今为汝等及未来世一切有情。宣说最上胜幡明王。若有得闻此名能称念者。当得无量无边功德果报。即说陀罗尼曰。</p>
<p style="text-align: left">　　怛儞也(二合)他(引)迦啰迦啰枳哩枳哩俱噜俱噜娑啰娑啰悉哩悉哩酥噜酥噜萨哩嚩(二合)没驮(引)嚩路(二合)枳帝(引)嚩啰嚩啰达哩摩(二合)目契(引)左啰左啰<a>僧伽</a>(引)地瑟耻(二合)帝(引)婆啰婆啰阿儞迦没驮俱(引)胝婆(引)史帝(引)刹拏(引)刹拏(引)萨哩嚩(二合)羯哩么(二合)嚩啰拏儞萨哩嚩(二合)播(引)波儞萨哩嚩(二合)耨佉(引)儞何波曩野部哩(二合)吒部哩(二合)吒度哩(二合)吒度哩(二合)吒怛吒怛吒萨普(二合)吒野萨哩嚩(二合)羯哩么(二合引)嚩啰拏(引)播(引)野讷哩誐(二合)底儞萨哩嚩(二合)萨怛嚩(二合引)喃(引)左娑嚩(二合)诃。</p>
<p style="text-align: left">　　善男子此胜旛璎珞陀罗尼。是彼恒河沙等诸佛同共宣说。我为汝等今复宣说。善男子此陀罗尼希有难遇。譬彼如来出兴于世难得值遇。此陀罗尼得值遇者倍复甚难。若有善男子善女人。得闻是胜旛璎珞陀罗尼名字。<a>信心</a>受持恒常读诵者。是人所有五逆重罪悉皆灭尽。得见果报获大富贵于当来世得生上族。若复善男子善女人。以此陀罗尼殊胜功德。广宣流布为人解脱。或劝人书写受持读诵。我即遥知。乃至毗婆尸佛。尸弃佛。毗舍浮佛。<a>拘留孙佛</a>。羯诺迦牟尼佛。迦葉佛。如是过去恒河沙等如来应正等觉皆悉闻知。是人功德无量无边。</p>
<p style="text-align: left">　　尔时观世音菩萨。妙吉祥菩萨。贤护菩萨等。及大比丘众乃至一切天。及<a>天人</a>阿修罗乾闼婆人非人等。闻佛所说皆大欢喜信受奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>