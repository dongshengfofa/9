<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 大乘本生心地观经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 大乘本生心地观经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 大乘本生心地观经</strong></p>
<p style="text-align: left">
	　　厌舍品第三</p>
<p style="text-align: left">
	　　尔时智光长者。承佛威神即从座起。顶<a>礼佛</a>足恭敬合掌。而白佛言。<a>世尊</a>。我今从佛闻是报恩甚深妙法。心怀踊跃得未曾有。如饥渴人遇<a>甘露</a>食。我今乐欲酬报四恩。投<a>佛法</a>僧<a>出家</a><a>修道</a>。常勤精进希证菩提。佛大慈悲。于一时中在毗舍离城。为无垢称说甚深法。汝无垢称以清净心为善业根。以不善心为恶业根。心清净故世界清净。心杂秽故世界杂秽。我佛法中以心为主。一切诸法无不由心。汝今在家有大福德。众宝璎珞无不充足。男女眷属安隐快乐。成就<a>正见</a>不谤三宝。以<a>孝养</a>心恭敬尊亲。起大慈悲给施孤独。乃至蝼蚁尚不加害。忍辱为衣慈悲为室。尊敬有德心无憍慢。怜愍一切犹如赤子。不贪财利常修喜舍。供养三宝心无厌足。为法舍身而无吝惜。如是白衣虽不出家。已具无量无边功德。汝于来世万行<a>圆满</a>。超过<a>三界</a>证大菩提。汝所修心即真<a>沙门</a>亦<a>婆罗门</a>。是真<a>比丘</a>是真出家。如是之人。此则名为在家出家。世尊。或有一时于迦兰陀竹林精舍。为其恶性六群比丘说教诫法。而告之言。汝等比丘。谛听谛听。入佛法海信为根本。渡<a>生死</a>河戒为船筏。若人出家不护禁戒。贪着世乐毁佛戒宝。或失正见入邪见林。引无量人堕大深坑。如是比丘不名出家。非是沙门非婆罗门。形似沙门心常在家。如是沙门无远离行。远离之行有其二种。一身远离。二心远离。身远离者。若人出家身处空闲。不染欲境名身远离。若有出家修清净心。不染欲境名心远离。身虽出家。心贪欲境。如是之人不名远离。若净信男及净信女。身居聚落发无上心。以大慈悲<a>饶益</a>一切。如是<a>修行</a>名真远离。于是六群恶性比丘。闻是法音得柔顺忍。然今我等虽信佛说。各各怀疑意未决定。善哉世尊。能断<a>世间</a>一切疑者。于一切法得<a>自在</a>者。真实语者。无二语者。是知道者。是开道者。惟愿如来。为我等辈及未来世一切有情。舍于方便说真实法。永离疑悔。令入佛道。今此会中有二<a>菩萨</a>。一者出家。二者在家。是二菩萨。善能利乐一切有情而无休息。如我惟忖出家菩萨。不及在家修菩萨行。所以者何。昔有金轮转轮圣王。发阿耨多罗三藐三菩提心。厌离世间无常苦空。舍轮王位如弃洟唾。清净出家入于佛道。是时后宫夫人婇女八万四千。见王出家各怀恋慕。拊心号恸生大逼恼。起爱别离如<a>地狱</a>苦。金轮圣王初受位时。所感宝女及王千子大臣眷属。共伤离别舍位出家。号泣之声满四天下。此诸眷属各作是言。我王福智无量无边。如何见弃舍我出家。哀哉苦哉世界空虚。从今已去无依无怙。若有净信善男子善女人。归佛法僧发菩提心。舍离父母出家入道。父母怜愍恩念情深。离别悲哀感动天地。如涸辙鱼宛转于地。爱别离苦亦复如是。如彼轮王眷属之心。出家菩萨饶益众生。云何娆害父母妻子。令无量人受大苦恼。以是因缘出家菩萨。无慈无悲不利众生。是故非如在家菩萨具大慈悲。怜愍众生利益一切。</p>
<p style="text-align: left">
	　　尔时佛告智光长者。善哉善哉。汝大慈悲劝请我说出家在家二种胜劣。汝今所问出家菩萨不如在家。是义不然。所以者何。出家菩萨胜于在家。无量无边不可为比。何以故。出家菩萨以正慧力。微细观察在家所有种种过失。所谓世间一切舍宅。积聚其中不知满足。犹如大海容受一切大小河水未曾满足。善男子。香山之南雪山之北有阿耨池。四大龙王各居一角。东南龙王白象头。西南龙王大牛头。西北龙王师子头。东北龙王大马头。各从四角涌出大河。一殑伽河。其水所至白象随出。二信渡河。其水所至水牛随出。三薄刍河。其水所至师子随出。四私陀河。其水所至大马随出。如是大河。一一各有五百中河。中河各有无量小河。是大中小一切众水皆入大海。然此大海未曾满足。世间众生所有一切居处舍宅。亦复如是。聚诸珍宝从四方来。悉入宅中未曾满足。多求积聚造种种罪。无常忽至弃舍故宅。是时宅主随业受报。经无量劫终无所归。善男子。所为宅者即<a>五蕴</a>身。其宅主者是汝本识。谁有智者乐有为宅。唯有菩提安乐宝宫。离老病死忧悲苦恼。若有利根净信深厚善男子等。欲度父母妻子眷属令入无为甘露宅者。须归三宝出家学道。尔时如来。重说偈言。</p>
<p style="text-align: left">
	　　出家菩萨胜在家算分喻分莫能比</p>
<p style="text-align: left">
	　　在家逼迫如牢狱欲求<a>解脱</a>甚为难</p>
<p style="text-align: left">
	　　出家闲旷若<a>虚空</a>自在无为离系着</p>
<p style="text-align: left">
	　　谛观在家多过失造诸罪业无有边</p>
<p style="text-align: left">
	　　营生贪求恒不足犹如大海难可满</p>
<p style="text-align: left">
	　　阿耨达池龙王等四角涌出四大河</p>
<p style="text-align: left">
	　　大中小河所有水昼夜流注无暂歇</p>
<p style="text-align: left">
	　　然彼大海未尝满所贪舍宅亦如是</p>
<p style="text-align: left">
	　　在家多起诸恶业未尝洗忏令灭除</p>
<p style="text-align: left">
	　　空知爱念危脆身不觉命随朝露尽</p>
<p style="text-align: left">
	　　焰魔使者相催逼妻子屋宅无所随</p>
<p style="text-align: left">
	　　幽冥黑闇长夜中独往死门随业受</p>
<p style="text-align: left">
	　　诸佛出现起悲愍欲令众生厌世间</p>
<p style="text-align: left">
	　　汝今已获难得身当勤精进勿放逸</p>
<p style="text-align: left">
	　　在家屋宅深可厌空寂宝舍难思议</p>
<p style="text-align: left">
	　　永离病苦及忧恼诸有智者善观察</p>
<p style="text-align: left">
	　　当来净信善男女欲度父母及眷属</p>
<p style="text-align: left">
	　　令入无为甘露城愿求出家修妙道</p>
<p style="text-align: left">
	　　渐渐修行成正觉当转无上大法轮</p>
<p style="text-align: left">
	　　复次善男子。出家菩萨观世舍宅。犹如石火深生厌患。何以故。譬如微火能烧一切诸草木等。世间舍宅亦复如是。贪心求觅驰走四方。若有所得受用不足。于一切时追求无厌。若无所得心生热恼日夜追求。是故世间一切舍宅。能生无量烦恼之火。为起贪心恒无知足。世间财宝犹如草木。贪欲之心如世舍宅。以是因缘。一切诸佛说于三界名为火宅。善男子。出家菩萨能作是观。厌离世间名真出家。尔时如来。重说偈言。</p>
<p style="text-align: left">
	　　出家菩萨观世宅犹如人间微少火</p>
<p style="text-align: left">
	　　一切草木渐能烧世宅当知亦如是</p>
<p style="text-align: left">
	　　众生所有众财宝更互追求常不足</p>
<p style="text-align: left">
	　　求不得苦恒在心老病死火无时灭</p>
<p style="text-align: left">
	　　以是因缘诸世尊说于三界为火宅</p>
<p style="text-align: left">
	　　若欲超过三界苦应修梵行作沙门</p>
<p style="text-align: left">
	　　三昧<a>神通</a>得现前自利利他悉圆满</p>
<p style="text-align: left">
	　　复次善男子。爱乐出家当观舍宅。如彼深山石窟之中有大宝藏。譬如长者唯有一子。其家大富财宝无量。奴婢仆从象马无数。其父于后忽遭重病。名医良药不能救疗。长者自知将死不久。即命其子而告之言。凡我所有一切财宝付嘱于汝。勤加守护勿令漏失。既付嘱已即便命终。</p>
<p style="text-align: left">
	　　时长者子不顺其命。恣行放逸既损家业。财物散失。僮仆逃逝而无所依。时彼老母心怀忧恼。遂得重病即便终殁。其子贫穷无所恃怙。遂投山谷拾薪采果货鬻自给。彼时遇雪入石窟中权自憩息。然此窟中是昔国王藏七宝所无能知者。经数百千年迥绝人迹。时彼贫人业因缘故。偶入窟中见无量金。心大<a>欢喜</a>得未曾有。因而分割若干分金造立舍宅。若干分金为娶妻财。如是奴婢。如是象马。随心所欲皆如其意。作是计时有诸群贼。为趁走鹿到于窟前。见此贫人以金分配。遂舍其鹿杀人取金。愚痴凡夫亦复如是。深着世乐不乐出离。深山石窟如世舍宅。伏藏金宝犹如善根。琰魔使者即是群贼。随业受报堕三恶道。不闻父母三宝名字丧失善根。以是因缘。应当厌离发于无上大菩提心。出家修道希成妙觉。</p>
<p style="text-align: left">
	　　尔时如来。重说偈言。</p>
<p style="text-align: left">
	　　爱乐在家诸菩萨观于舍宅如宝藏</p>
<p style="text-align: left">
	　　譬如长者有一子其家大富饶财宝</p>
<p style="text-align: left">
	　　奴婢仆从及象马一切所须无不丰</p>
<p style="text-align: left">
	　　于后长者身有病举世良医皆拱手</p>
<p style="text-align: left">
	　　临终告命诸亲族付嘱家财与其子</p>
<p style="text-align: left">
	　　教诲令存孝养心当勤享祀无断绝</p>
<p style="text-align: left">
	　　是时其子违父命广纵愚痴多放逸</p>
<p style="text-align: left">
	　　老母怀忧疾病身又因恶子寻丧逝</p>
<p style="text-align: left">
	　　眷属乖离无所托拾薪货鬻以为常</p>
<p style="text-align: left">
	　　往彼山中遇风雪入于石窟而暂息</p>
<p style="text-align: left">
	　　窟中往昔藏妙宝已经久远无人知</p>
<p style="text-align: left">
	　　樵人得遇真金藏心怀踊跃生希有</p>
<p style="text-align: left">
	　　寻时分配真金宝随意所欲悉用之</p>
<p style="text-align: left">
	　　或以造舍或妻财奴婢象马并车乘</p>
<p style="text-align: left">
	　　校计未来无能舍群贼因鹿到其前</p>
<p style="text-align: left">
	　　是彼怨家会遇时遂杀贫人取金去</p>
<p style="text-align: left">
	　　愚痴众生亦如是石窟犹如世间宅</p>
<p style="text-align: left">
	　　伏藏真金比善根琰魔鬼使如劫贼</p>
<p style="text-align: left">
	　　以是因缘诸佛子早趣出家修善品</p>
<p style="text-align: left">
	　　应观身命类浮泡勤修戒忍波罗蜜</p>
<p style="text-align: left">
	　　当诣七宝菩提树金刚座上证如如</p>
<p style="text-align: left">
	　　<a>常住</a>不灭难思议转<a>正法</a>轮化群品</p>
<p style="text-align: left">
	　　复次善男子。世间所有一切舍宅。犹如杂毒甘味饮食。譬如长者唯有一子。聪慧利根达迦楼罗秘密观门。能辩毒药善巧方便。父母恩怜爱念无比。时长者子为有事缘往至廛肆未及归家。尔时父母与诸亲族。欢喜宴乐具设甘膳。时有怨家。密以毒药致饮食中。无人觉知。是时父母不知食中有杂毒药。遂令长幼服杂毒食。其子后来父母欢喜。所留饮食赐与其子。是时其子未须饮食。念迦楼罗秘密观门。便知食中有杂毒药。其子虽知父母服毒。而不为说误服毒药。所以者何。若觉服毒更加闷乱。毒气速发必令人死。即设方便白父母言。我且不食如是饮食。暂往市中。郤来当食。何以故。我先买得无价宝珠。留在柜中而忘封闭。于是父母闻说宝珠。生欢喜心任子所往。子遂驰走诣医王家。求阿伽陀解毒妙药。既得此药。疾走还家。乳酥沙糖三昧合煎和阿伽陀。作是药已。白父母言。唯愿父母服是甘露。此是雪山阿伽陀药。所以者何。父母向来误服毒药。我所暂出本为父母及诸人等。求得如是不死妙药。于是父母及众人等。心大欢喜得未曾有。即服妙药吐诸毒气。便得不死更延<a>寿命</a>。出家菩萨亦复如是。过去父母沉沦生死。现在父母不能出离。未来生死难可断尽。现在烦恼难可伏除。以是因缘。为度父母及诸众生。激发同体大慈悲心。求大菩提出家入道。善男子。是名舍宅如杂毒药入甘美食。尔时如来。重说偈言。</p>
<p style="text-align: left">
	　　世间所有诸舍宅说名杂毒甘美食</p>
<p style="text-align: left">
	　　譬如长者有一子聪明利智复多才</p>
<p style="text-align: left">
	　　善迦楼罗秘密门能辩毒药巧方便</p>
<p style="text-align: left">
	　　子有事缘往[厂@(邱-丘+墨)]肆暂时货易未还家</p>
<p style="text-align: left">
	　　父母宴乐会诸亲百味珍羞皆具足</p>
<p style="text-align: left">
	　　有一恶人持毒药密来致之于饮食</p>
<p style="text-align: left">
	　　其子是时不在家父母为儿留一分</p>
<p style="text-align: left">
	　　举家误服杂毒药子念观门知有毒</p>
<p style="text-align: left">
	　　即便奔驰到医所求得伽陀不死药</p>
<p style="text-align: left">
	　　三味和煎药已成遂白诸亲速令服</p>
<p style="text-align: left">
	　　如是所服如甘露差诸杂毒皆安乐</p>
<p style="text-align: left">
	　　一切<a>信心</a>善男子出家修道亦如是</p>
<p style="text-align: left">
	　　为济父母及众生所服烦恼诸毒药</p>
<p style="text-align: left">
	　　狂心颠倒造诸罪永沉生死忧悲海</p>
<p style="text-align: left">
	　　割爱辞亲入佛道得近调御大医王</p>
<p style="text-align: left">
	　　所修无漏阿伽陀还生父母三界宅</p>
<p style="text-align: left">
	　　令服法药断三障当证无上菩提果</p>
<p style="text-align: left">
	　　尽未来际常不灭能度众生作归依</p>
<p style="text-align: left">
	　　毕竟处于大<a>涅槃</a>及佛菩提圆镜智</p>
<p style="text-align: left">
	　　复次善男子。出家菩萨常观世间一切舍宅。犹如大风不能暂住。何以故。善男子。在家之心恒起<a>妄想</a>。执着外境。不能了真。无明昏醉。颠倒触境亦常不住。恶觉易起善心难生。由妄想缘起诸烦恼。因众烦恼造<a>善恶</a>业。依善恶业感五趣果。如是如是生死不断。唯有正见不颠倒心。作诸善业。因三善根及以信等。增长无漏法尔种子。能起无漏三昧神通。如是如是证圣相续。若伏妄想修习正观。一切烦恼永尽无余。尔时智光长者白佛言。世尊。修习正观有无量门。修何等观能伏妄想。尔时世尊告长者言。善男子。应当修习无相正观。无相观者。能伏妄想。唯观实性不见十相。一切诸法体本空寂。无见无知是名正观。若有佛子安住<a>正念</a>。如是观察。长时修习无相无为。妄想猛风。寂然不动。圣智现观。证理圆成。善男子。是名贤圣。是名菩萨。是名如来阿耨多罗三藐三菩提。以是因缘。一切菩萨为伏妄想永不起故。为报四恩成就四德。出家修学息妄想心。经无量劫成就佛道。尔时如来。重说偈言。</p>
<p style="text-align: left">
	　　出家菩萨观在家犹如暴风不暂住</p>
<p style="text-align: left">
	　　亦如妄执水中月分别计度以为实</p>
<p style="text-align: left">
	　　水中本来月影无净水为缘见本月</p>
<p style="text-align: left">
	　　诸法缘生皆是假凡愚妄计以为我</p>
<p style="text-align: left">
	　　即此从缘法非真妄想分别计为有</p>
<p style="text-align: left">
	　　若能断除于二执当证无上大菩提</p>
<p style="text-align: left">
	　　凡情妄想如黑风吹生死林念念起</p>
<p style="text-align: left">
	　　四颠倒鬼常随逐令造五种无间因</p>
<p style="text-align: left">
	　　三不善根现为缠生死轮回镇相续</p>
<p style="text-align: left">
	　　若人闻经深信解正见能除颠倒心</p>
<p style="text-align: left">
	　　菩提种子念念生大智神通三昧起</p>
<p style="text-align: left">
	　　若能修习深妙观惑业苦果无由起</p>
<p style="text-align: left">
	　　唯观实相真性如能所俱亡离诸见</p>
<p style="text-align: left">
	　　男女性相本来空妄执<a>随缘</a>生二相</p>
<p style="text-align: left">
	　　如来永断妄想因真性本无男女相</p>
<p style="text-align: left">
	　　菩提妙果证皆同妄计凡夫生异相</p>
<p style="text-align: left">
	　　三十二相本非相了相非相为实相</p>
<p style="text-align: left">
	　　若人出家修梵行摄心寂静处空闲</p>
<p style="text-align: left">
	　　是为菩萨真净心不久当证菩提果</p>
<p style="text-align: left">
	　　复次善男子。出家菩萨日夜恒观世间舍宅。一切皆是烦恼生处。何以故。如有一人造八舍宅。以诸宝物而自庄严。造此宅已而作是念。今此舍宅是我所有不属他人。唯我舍宅最为吉祥。他人舍宅所不能及。如是执着能生烦恼。由烦恼故我我所执而为根本。八万四千诸尘劳门。更相竞起充满宅中。所以者何。在家凡夫深着五欲。妻子眷属奴婢仆使悉皆具足。以是因缘。生老病死。忧悲苦恼。怨憎合会。恩爱别离。贫穷诸衰。求不得苦。如是众苦。如影随形。如响应声。世世相续恒不断绝。如是众苦非无所因。大小烦恼而为根本。一切财宝追求而得。若无先因不可追求。假使追求亦无所获。善男子。以是义故。一切烦恼追求为本。若灭追求。无量烦恼悉皆断尽。然今是身众苦所依。诸有智者当生厌离。如过去世迦葉如来。为诸禽兽而说偈言。</p>
<p style="text-align: left">
	　　是身为苦本余苦为枝叶</p>
<p style="text-align: left">
	　　若能断苦本众苦悉皆除</p>
<p style="text-align: left">
	　　汝等先世业造罪心不悔</p>
<p style="text-align: left">
	　　感得不可爱杂类受苦身</p>
<p style="text-align: left">
	　　若起殷重心一念求忏悔</p>
<p style="text-align: left">
	　　如火焚山泽众罪皆销灭</p>
<p style="text-align: left">
	　　是身苦不净<a>无我</a>及无常</p>
<p style="text-align: left">
	　　汝等咸应当深生厌离心</p>
<p style="text-align: left">
	　　尔时无量诸禽兽等。闻此偈已。于一念心至诚忏悔。便舍恶道生第四天。奉觐一生补处菩萨。闻不退法。究竟涅槃。善男子。以是因缘。今此苦身犹如舍宅。一切烦恼即为宅主。是故净信善男子等。发菩提心出家入道。必得解脱一切众苦。皆当成就阿耨多罗三藐三菩提。尔时如来。重说偈言。</p>
<p style="text-align: left">
	　　出家菩萨恒观察舍宅所生诸烦恼</p>
<p style="text-align: left">
	　　如有一人造舍宅种种珍宝以严饰</p>
<p style="text-align: left">
	　　自念壮丽无能比不属他人唯我有</p>
<p style="text-align: left">
	　　工巧所修最殊妙世间舍宅无能及</p>
<p style="text-align: left">
	　　如是分别生执着以我我所为根本</p>
<p style="text-align: left">
	　　八万四千诸烦恼充满舍宅以为灾</p>
<p style="text-align: left">
	　　世间一切诸男女六亲眷属皆圆满</p>
<p style="text-align: left">
	　　以是因缘生众苦所谓生老及病死</p>
<p style="text-align: left">
	　　忧悲苦恼常随逐如影随形不暂离</p>
<p style="text-align: left">
	　　诸苦所因贪欲生若断追求尽诸苦</p>
<p style="text-align: left">
	　　是身能为诸苦本勤修厌离趣菩提</p>
<p style="text-align: left">
	　　三界身心如舍宅烦恼宅主居其中</p>
<p style="text-align: left">
	　　汝等应发菩提心舍离凡夫出三界</p>
<p style="text-align: left">
	　　复次善男子。出家菩萨常观在家。犹如大国有一长者。其家豪富财宝无量。于多劫中父子因缘相袭不断。修诸善行名称远闻。是大长者所有财宝皆分为四。一分财宝。常求息利以赡家业。一分财宝。以充随日供给所须。一分财宝。惠施孤独以修当福。一分财宝。拯济宗亲往来宾旅。如是四分曾无断绝。父子相承为世家业。后有一子愚痴弊恶。深着五欲恣行放逸。违父母教不依四业。起诸舍宅七层楼观。倍于常制众宝严饰。琉璃为地。宝窗交映。龙首鱼形无不具足。微妙音乐昼夜不绝。受五欲乐如忉利天。鬼神憎嫌。人天远离。于是邻家忽然火起。猛焰炽盛随风蔓延。焚烧库藏及诸楼台。时长者子。见是猛火起大嗔心。速命妻子奴婢眷属。入于重舍闭楼阁门。以愚痴故一时俱死。在家凡夫亦复如是。世间愚人如长者子。诸佛如来犹如长者。不顺<a>佛教</a>造作恶业。堕三恶道受大苦恼。以是因缘。出家菩萨当观在家如长者子不顺父母为火所烧妻子俱死。善男子等。应生厌离人天世乐。修清净行当证菩提。尔时如来。重说偈言。</p>
<p style="text-align: left">
	　　出家菩萨观在家犹如长者生愚子</p>
<p style="text-align: left">
	　　其家富有诸财宝久远相承无阙乏</p>
<p style="text-align: left">
	　　先世家业传子孙一切资产为四分</p>
<p style="text-align: left">
	　　常修胜行无过恶名称遍满诸国土</p>
<p style="text-align: left">
	　　金银珍宝数无边出入息利遍他国</p>
<p style="text-align: left">
	　　慈悲喜舍心无倦惠施孤贫常不绝</p>
<p style="text-align: left">
	　　长者最后生一子愚痴不孝无智慧</p>
<p style="text-align: left">
	　　年齿已迈筋力衰家财内外皆付子</p>
<p style="text-align: left">
	　　子违父命行放逸四业不绍堕于家</p>
<p style="text-align: left">
	　　造立七层珍宝楼用绀琉璃作窗牖</p>
<p style="text-align: left">
	　　歌吹管弦曾不歇常以不善师于心</p>
<p style="text-align: left">
	　　受五欲乐如天宫一切龙神皆远离</p>
<p style="text-align: left">
	　　邻家欻然灾火起猛焰随风难可禁</p>
<p style="text-align: left">
	　　库藏珍财及妻子层楼舍宅悉焚烧</p>
<p style="text-align: left">
	　　积恶招殃遂灭身妻子眷属同殒殁</p>
<p style="text-align: left">
	　　三世诸佛如长者一切凡夫是愚子</p>
<p style="text-align: left">
	　　不修正道起邪心命终堕在诸恶趣</p>
<p style="text-align: left">
	　　长劫独受焚烧苦如是展转无尽期</p>
<p style="text-align: left">
	　　在家佛子汝当知不贪世乐勤修证</p>
<p style="text-align: left">
	　　厌世出家修梵行山林寂静离诸缘</p>
<p style="text-align: left">
	　　为报四恩修胜德当于三界为法王</p>
<p style="text-align: left">
	　　尽未来际度众生作不请友常<a>说法</a></p>
<p style="text-align: left">
	　　永截爱流超<a>彼岸</a>住于清净涅槃城</p>
<p style="text-align: left">
	　　复次善男子。出家菩萨观于世间一切舍宅。犹如大梦。譬如长者有一童女。年始十五。端正殊妙。尔时父母处三层楼。将其爱女受诸欢乐。于夜分中母女同宿。在一宝床而共安寝。于是童女梦见。父母娉与夫家经历多年。遂生一子端正殊妙。有聪慧相日渐恩养。能自行步处在高楼。因危堕落未至于地。见有饿虎接而食之。是时童女倍复惊怖。举声号哭。遂便梦觉。尔时父母问其女言。以何因缘忽然惊怖。时女羞耻不肯说之。其母殷勤窃问其故。时女为母密说如上所梦之事。善男子。世间生死有为舍宅。长处轮回未得真觉。尔所分位恒处梦中。生老病死三界舍宅。如彼童女处于梦中。虚妄分别亦复如是。琰魔鬼使忽然而至。如彼饿虎于虚空中接彼婴孩而啖食之。一切众生念念无常老病死苦。亦复如是。谁有智者爱乐此身。以是因缘。观于生死长夜梦中。发菩提心厌离世间。当得如来常住妙果。尔时如来。重说偈言。</p>
<p style="text-align: left">
	　　佛子至求无上道当观舍宅如梦中</p>
<p style="text-align: left">
	　　譬如富贵大长者有一童女妙端严</p>
<p style="text-align: left">
	　　随其父母上高楼观视游从甚欢乐</p>
<p style="text-align: left">
	　　女向楼中作是梦分明梦见适他人</p>
<p style="text-align: left">
	　　后于夫家诞一子其母爱念心怜愍</p>
<p style="text-align: left">
	　　子上楼台耽喜乐因危坠堕于虎口</p>
<p style="text-align: left">
	　　遂乃失声从梦觉方知梦想本非真</p>
<p style="text-align: left">
	　　无明闇障如长夜未成正觉如梦中</p>
<p style="text-align: left">
	　　生死世间常不实妄想分别亦如是</p>
<p style="text-align: left">
	　　唯有四智大圆明破闇称为真妙觉</p>
<p style="text-align: left">
	　　无常念念如饿虎有为虚假难久停</p>
<p style="text-align: left">
	　　宿鸟平旦各分飞命尽别离亦如是</p>
<p style="text-align: left">
	　　往来住业受诸报父母恩情不相识</p>
<p style="text-align: left">
	　　哀哉凡夫生死身轮转三涂长受苦</p>
<p style="text-align: left">
	　　若知善恶随业感应当忏悔令消灭</p>
<p style="text-align: left">
	　　一切人天妙乐果惭愧正见为所因</p>
<p style="text-align: left">
	　　应发坚固菩提心被精进甲勤修学</p>
<p style="text-align: left">
	　　复次善男子。出家菩萨观于舍宅。如牝马口海出于猛焰吞纳四渎。百川众流无不烧尽。譬如往昔罗陀国中有一菩萨名妙得彼岸。然是菩萨有慈悲心常怀饶益。有诸商人入海采宝。将是菩萨同载船舶。皆达宝洲度于崄难。而无所碍到于彼岸。后时菩萨年渐衰老。已经百岁。起坐扶策力不能前。有一商主诣菩萨所<a>礼拜</a>供养。白菩萨言。我欲入海求诸珍宝。永离贫穷得大富贵。今请菩萨与我同往。尔时菩萨告商主言。我今衰老筋力微弱不能入海。商主复言惟愿大士。不舍慈悲哀受我请。于我舶中但自安坐。是我所愿。尔时菩萨受商人请。乘大舶船。入于大海。向东南隅诣其宝所。时遇北风漂堕南海。猛风迅疾昼夜不停。经于七日见大海水变为金色犹如镕金。尔时众商白菩萨言。以何因缘水变金色有如是相。菩萨告言。汝等当知。我今已入黄金大海。无量无边紫磨真金充满大海。金宝交映有如是相。超过正路堕此海中。各自勤求设诸方便还归北方。复经数日。见大海水变为白色犹如珂雪。菩萨告言。汝等当知。我今已入真珠大海。白玉真珠充满海中。珠映水色有如是相。汝当尽力设诸方便还归北方。复经数日。大海之水变为青色如青琉璃。菩萨告言。我及汝等已入青玻[王*(黍-禾+利)]海。无量无边青玻[王*(黍-禾+利)]宝。充满大海。玻[王*(黍-禾+利)]之色交映如是。复经日。大海之水变为红色犹如血现。菩萨告言。我及汝等已入红玻[王*(黍-禾+利)]海。无量无边红玻[王*(黍-禾+利)]宝充满大海。实色红赤交映如是。复经数日。水变黑色犹如墨汁。遥闻猛火爆裂之声。犹如大火烧干竹林。炽然熢[火*孛]甚可怖畏。如是相貌曾未见闻。又见大火起于南方犹如攒峰高逾百丈。焰势飞空或合或散。光流掣电。如是之相未曾见闻。我等身命实难可保。于是菩萨告众人言。汝等今者。甚可怖畏。何以故。我等已入牝马口海诸四大海及四天下大小众流入北口海皆被烧尽。所以者何。由诸众生业增上力。自然天火能烧海水。若是天火不烧海水。一日夜中一切陆地变成大海。所有众生悉皆漂没。然今我等遇大黑风。漂流如是牝马口海。我今众人余命无几。尔时船舶有千余人。同时发声悲号啼哭。或自拔发。或自投身。作如是言。我等今者为求珍宝入于大海遇此险难。哀哉苦哉。以何方便得免是难。时千人等至诚归命。或称悲母。或称慈父。或称梵天。或称摩醯首罗天王。或称大力那罗延天。或有归命得岸菩萨。敬礼大士而作是言。唯愿菩萨济我等辈。尔时菩萨为是众人离诸恐怖。而说偈言。</p>
<p style="text-align: left">
	　　世间最上大丈夫虽入死门不生畏</p>
<p style="text-align: left">
	　　汝若忧悲失智慧应当一心设方便</p>
<p style="text-align: left">
	　　若得善巧方便门离诸八难超彼岸</p>
<p style="text-align: left">
	　　是故安心勿忧惧应当恳念大慈尊</p>
<p style="text-align: left">
	　　于是菩萨说此偈已。烧众名香礼拜供养十方诸佛。发是愿言。南无十方诸佛。南无十方诸佛。诸大菩萨摩诃萨众。四向四果一切贤圣。有天眼者。有天耳者。知佗心者。众自在者。我为众生运大悲心。弃舍身命济诸苦难。然今我身有一善根。受持如来不妄语戒。无量生中未曾缺犯。若我一生有妄语者。今此恶风转加增盛。如是戒德非虚妄者。愿以此善回施一切。我与众生当成佛道。若实不虚。愿此恶风应时休息。如意便风<a>随念</a>而至。然诸众生即是我身。众生与我等无差别。是大菩萨发起如是同体大悲无碍愿已。经一念顷恶风寻止。便得顺风解脱众难。得至宝所获诸珍宝。尔时菩萨告商人言。如是珍宝难逢难遇。汝等先世广行檀施。得值如是众妙珍宝。昔修施时心有吝惜。以是因缘遇是恶风。汝诸商人所得珍宝。须知限量无使多取。以纵贪心后招大难。汝等当知。众宝之中命宝为最。若存其命是无价宝。时商人等蒙菩萨教。生知足心不敢多取。尔时众人得免灾难获大珍宝。远离贫穷到于彼岸。诸善男子。出家菩萨亦复如是。亲近诸佛善友知识。如彼商人得遇菩萨。永离生死到于彼岸。犹如商主获大富贵。世间所有有为舍宅。如牝马口海能烧众流。出家菩萨亦复如是。审谛观察在家过失。汝善男子不染世间诸五欲乐。厌离三界生死苦难。得入清凉安乐大城。尔时如来。重说偈言。</p>
<p style="text-align: left">
	　　出家菩萨观舍宅如牝马海烧众流</p>
<p style="text-align: left">
	　　譬如往昔罗陀国有一菩萨名得岸</p>
<p style="text-align: left">
	　　具大福智巧方便<a>无缘</a>慈悲摄有情</p>
<p style="text-align: left">
	　　得是菩萨乘舶船商人获宝超彼岸</p>
<p style="text-align: left">
	　　然是大士年衰老不乐利佗好禅寂</p>
<p style="text-align: left">
	　　有一商主请菩萨欲入大海求珍宝</p>
<p style="text-align: left">
	　　唯愿大士受我请令我富饶无阙乏</p>
<p style="text-align: left">
	　　于是菩萨运大悲即便受请乘舶船</p>
<p style="text-align: left">
	　　时张大帆遇顺风直往东南诣宝所</p>
<p style="text-align: left">
	　　忽遇暴风吹舶船漂堕南海迷所往</p>
<p style="text-align: left">
	　　经过七日大海水悉皆变作黄金色</p>
<p style="text-align: left">
	　　紫磨黄金满海中宝映光现真金色</p>
<p style="text-align: left">
	　　复经数日大海水变为白色如珂雪</p>
<p style="text-align: left">
	　　真珠珍宝满海中所以海水成白色</p>
<p style="text-align: left">
	　　又经数日大海水变作绀青如琉璃</p>
<p style="text-align: left">
	　　青玻[王*(黍-禾+利)]珠满大海所以水作绀青色</p>
<p style="text-align: left">
	　　又经数日大海水悉皆变作红赤色</p>
<p style="text-align: left">
	　　红玻[王*(黍-禾+利)]珠满海中故变水色同于彼</p>
<p style="text-align: left">
	　　复经数日大海水变为黑色如墨汁</p>
<p style="text-align: left">
	　　如是天火所焚烧海水尽皆如墨色</p>
<p style="text-align: left">
	　　此海名为牝马口吞纳四海及众流</p>
<p style="text-align: left">
	　　一切船舶若经过有人到此多皆死</p>
<p style="text-align: left">
	　　天火炽盛如山积爆裂之声如雷震</p>
<p style="text-align: left">
	　　众人遥见心惊怖号叫捶胸白大师</p>
<p style="text-align: left">
	　　于是菩萨起慈悲不惜身命垂救护</p>
<p style="text-align: left">
	　　暴风寻止顺风起渡于险难至宝所</p>
<p style="text-align: left">
	　　各获珍琦达彼岸永离贫穷受安乐</p>
<p style="text-align: left">
	　　出家菩萨亦如是亲近诸佛如商主</p>
<p style="text-align: left">
	　　永离火宅趣真觉犹如商人归本处</p>
<p style="text-align: left">
	　　世间所有诸宅舍如彼牝马大口海</p>
<p style="text-align: left">
	　　出家常厌于在家不染世间离五欲</p>
<p style="text-align: left">
	　　乐住空闲心不动善达甚深真妙理</p>
<p style="text-align: left">
	　　或处人间聚落中如蜂采华无所损</p>
<p style="text-align: left">
	　　四威仪中恒利物不贪世乐及名闻</p>
<p style="text-align: left">
	　　口中常出柔软音粗鄙恶言断相续</p>
<p style="text-align: left">
	　　知恩报恩修善业自佗俱得入真常</p>
<p style="text-align: left">
	　　尔时智光及诸长者一万人俱。异口同音而白佛言。善哉世尊。希有善逝。如是如是。世尊所说微妙第一。善巧方便饶益有情。如佛所说我今悉知。世间宅舍犹如牢狱。一切恶法从舍宅生。出家之人实有无量无边胜利。由是我等深乐出家。现在当来恒受法乐。尔时世尊告诸长者。善哉善哉。汝等发心乐欲出家。若善男子善女人。发阿耨多罗三藐三菩提心。一日一夜出家修道。二百万劫不堕恶趣。常生善处受胜妙乐。遇善知识永不退转。得值诸佛受菩提记。坐金刚座成正觉道。然出家者持戒最难。能持戒者是真出家。时诸长者白佛言。世尊。我等持戒修诸梵行。愿我速出生死<a>苦海</a>。愿我速入常乐宝宫。愿我广度一切众生。愿我疾证于无生智。尔时世尊告<a>弥勒</a>菩萨及文殊师利。如是长者付嘱汝等。劝令出家受持净戒。时九千人于弥勒前。出家修道受持佛戒。七千人俱于文殊前。出家修道受佛禁戒。如是人等既得出家。成就法忍入于如来秘密境界。不复退转。无量万人发菩提心至不退位。无数人天远尘离垢得<a>法眼</a>净。</p>
		

	
	

		</div></div><hr><script charset='utf-8' src='../../js/footer.js'></script></body></html>