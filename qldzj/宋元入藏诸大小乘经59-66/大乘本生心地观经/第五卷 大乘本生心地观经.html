<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 大乘本生心地观经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 大乘本生心地观经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 大乘本生心地观经</strong></p>
<p style="text-align: left">
	　　无垢性品第四</p>
<p style="text-align: left">
	　　尔时智光及诸长者既<a>出家</a>已。齐整法服五轮着地。礼如来足合掌恭敬。白佛言。<a>世尊</a>。我等从佛闻所未闻。在家所有种种过失。发菩提心厌离<a>世间</a>。剃除须发而作<a>比丘</a>。唯愿如来应正等觉。为我等类及诸众生。演说出家<a>殊胜</a>功德。令得闻者发清净心。乐远离行不断佛种。世尊大恩<a>无缘</a>慈悲。怜愍众生如罗睺罗。出家<a>菩萨</a>应云何住。云何修习无垢之业。云何调伏有漏之心。尔时世尊赞叹智光诸比丘等。善哉善哉。是真佛子。能为未来一切众生。问于如来如是大事。如是如是。如汝所说。如来世尊怜愍众生。平等无二犹如一子。汝今谛听善思念之。吾当为汝分别演说。出家菩萨应如是住。如是<a>修行</a>无垢之业。如是调伏有漏之心。唯然世尊。愿乐欲闻。尔时佛告智光比丘。出家菩萨住如是心常作是观。我得人身诸根具足。从何处没来生此间。我于<a>三界</a>中当生何界。于四大洲复生何处。<a>六道</a>之中受生何道。以何因缘得离父母妻子眷属。出家<a>修道</a>免八难身。庄严劫中过去千佛皆已<a>涅槃</a>。星宿劫中未来千佛未出于世。贤劫之中现在千佛。几佛如来出现于世。<a>化缘</a>将尽入般涅槃。几佛世尊未出于世。是诸众生根缘未熟。未闻<a>正法</a>。复于何时。当来<a>弥勒</a>。从兜率天下生人间现成佛道。于我身中有何善业。<a>戒定慧</a>学当有何德。过去诸佛皆已不遇。当来世尊得见不邪。我今现在诸凡夫地。三业烦恼何最为重。一生已来造何罪业。于何佛所曾种善根。我此身命能得几时。是日已过命随减少。犹如牵羊诣彼屠所。渐渐近死无所逃避。身坏命终生于何处。三恶道苦如何脱免。然我此身爱乐长养。念念衰老无时暂停。谁有智者爱乐此身。智光当知。出家菩萨常于昼夜如是观察。勿贪世间受五欲乐。精勤修习未尝暂舍。如去顶石如救头燃。心常忏悔过去先罪。安住如是四无垢性。一心修行十二头陀。调伏其心如旃陀罗。如是佛子是名出家。智光比丘。以何义故。说名真实修<a>沙门</a>行如旃陀罗。其旃陀罗每游行时。手执锡杖不敢当路。若人逼近振锡令闻。于大众中心行谦下不敢轻慢。被呵责时。心无怨恨未尝加报。骂辱鞭挞默然受之。何以故。自知下性不阶众流。以是因缘无嗔无报。智光当知。出家菩萨亦复如是。剃除须发形同婴儿。执持应器依佗活命。身着<a>袈裟</a>如被甲胄。杖锡而行如持鉾槊。执智慧剑破烦恼贼。修婴儿行<a>饶益</a>一切。是故一切三毒利箭。不入真实沙门之身。出家菩萨以<a>三观</a>门修忍辱行名真出家。观诸众生是佛<a>化身</a>。观于自身为实愚夫。观诸有情作尊贵想。观于自身为僮仆想。又观众生作父母想。观自己身如男女想。出家菩萨常作是观。或被打骂终不加报。善巧方便调伏其心。智光比丘。汝等谛听。云何名为四无垢性。衣服卧具饮食汤药。如是四事随有所得。粗细称心远离贪求。是无垢性。诸比丘等。以何因缘。如是四行名无垢性。智光当知。诸佛如来三十七品菩提分法。皆从此生。<a>佛法</a>僧宝常不断绝。是故得名为四无垢性。尔时世尊。而说偈言。</p>
<p style="text-align: left">
	　　智光比丘汝谛听出家菩萨所应作</p>
<p style="text-align: left">
	　　无缘大慈摄众生犹如一子皆平等</p>
<p style="text-align: left">
	　　发菩提心求正觉应作三种成佛法</p>
<p style="text-align: left">
	　　心<a>常住</a>四无垢性当修十二头陀行</p>
<p style="text-align: left">
	　　下心犹如旃陀罗四威仪中作是念</p>
<p style="text-align: left">
	　　十方无量诸菩萨<a>刹那</a>刹那趣圣道</p>
<p style="text-align: left">
	　　彼既修证我亦尔如何<a>流转</a>三界中</p>
<p style="text-align: left">
	　　恒居<a>生死</a>无量苦我今是身住何界</p>
<p style="text-align: left">
	　　<a>六道轮回</a>处何道胎卵湿化受何生</p>
<p style="text-align: left">
	　　身口意业于何修所造罪中何者重</p>
<p style="text-align: left">
	　　三性之心何心多如是微细观察已</p>
<p style="text-align: left">
	　　大慈大悲恒相续大喜大舍为先心</p>
<p style="text-align: left">
	　　为有缘者说妙法昼夜修心不暂停</p>
<p style="text-align: left">
	　　如去顶石救头燃念三观门常不离</p>
<p style="text-align: left">
	　　观诸有情是佛身唯我独处于凡类</p>
<p style="text-align: left">
	　　一切众生等尊贵我为僮仆居卑贱</p>
<p style="text-align: left">
	　　世间众生同父母我如男女行<a>孝养</a></p>
<p style="text-align: left">
	　　被佗打骂不嗔嫌勤修忍辱无怨嫉</p>
<p style="text-align: left">
	　　四事供养心不着是则名为无垢性</p>
<p style="text-align: left">
	　　三十七品菩提分及以如来果报身</p>
<p style="text-align: left">
	　　如是殊胜无漏法四无垢性为根本</p>
<p style="text-align: left">
	　　不放逸行常修习是名出家真佛子</p>
<p style="text-align: left">
	　　菩提智种念念增无漏圣道皆成就</p>
<p style="text-align: left">
	　　速得超于无量劫端坐华王法界中</p>
<p style="text-align: left">
	　　福智二严皆<a>圆满</a>无边劫海利群生</p>
<p style="text-align: left">
	　　由无垢性皆成就证获如来常住果</p>
<p style="text-align: left">
	　　复次智光比丘。出家菩萨于所著衣不应贪着。若细若粗随其所得。但于施者为生<a>福田</a>勿嫌粗恶。不得为衣广<a>说法</a>要。起诸方便与贪相应。世间凡夫为衣服故。非法贪求造不善业。堕于恶道经无量劫。不遇诸佛。不闻正法。受苦毕已复生人间。贫穷困苦。求不得苦昼夜逼迫。衣不蔽形。食不支命。如是众苦。皆由先世为衣服故多<a>杀生</a>命造种种罪。出家菩萨即不如是。随其所得不嫌粗恶。但怀惭愧以充法衣。得十胜利。一者能覆其身远离羞耻。具足惭愧修行善法。二者远离寒热及以蚊虻恶兽毒虫。安隐修道。三者亦现沙门出家相貌。见者<a>欢喜</a>远离邪心。四者袈裟即是人天宝幢之相。尊重敬礼得生梵天。五者着袈裟时生宝塔想。能灭众罪生诸福德。六者本制袈裟染令坏色。离五欲想不生贪爱。七者袈裟是佛净衣。永断烦恼作良田故。八者身着袈裟罪业消除。十善业道念念增长。九者袈裟犹如良田。能善增长菩萨道故。十者袈裟犹如甲胄。烦恼毒箭不能害故。智光当知。以是因缘。三世诸<a>佛缘</a>觉声闻。清净出家身着袈裟。三圣同坐<a>解脱</a>宝床。执智慧剑破烦恼魔。共入一味诸涅槃界。尔时世尊。而说偈言。</p>
<p style="text-align: left">
	　　智光比丘应善听大福田衣十胜利</p>
<p style="text-align: left">
	　　世间衣服增欲染如来法服不如是</p>
<p style="text-align: left">
	　　法服能遮世羞耻惭愧圆满生福田</p>
<p style="text-align: left">
	　　远离寒暑及毒虫道心坚固得究竟</p>
<p style="text-align: left">
	　　示现出家离贪欲断除五见正修持</p>
<p style="text-align: left">
	　　瞻礼袈裟宝幢想恭敬生于梵王福</p>
<p style="text-align: left">
	　　佛子披衣生塔想生福灭罪感人天</p>
<p style="text-align: left">
	　　肃容致敬真沙门所为不染诸尘俗</p>
<p style="text-align: left">
	　　诸佛称赞为良田利乐群生此为最</p>
<p style="text-align: left">
	　　袈裟神力不思议能令修植菩提行</p>
<p style="text-align: left">
	　　道芽增长如春苗菩提妙果类秋实</p>
<p style="text-align: left">
	　　坚固金刚真甲胄烦恼毒箭不能害</p>
<p style="text-align: left">
	　　我今略赞十胜利历劫广说无有边</p>
<p style="text-align: left">
	　　若有龙身披一缕得脱金翅鸟王食</p>
<p style="text-align: left">
	　　若人渡海持此衣不怖龙鱼诸鬼难</p>
<p style="text-align: left">
	　　雷电霹雳天之怒披袈裟者无恐畏</p>
<p style="text-align: left">
	　　白衣若能亲捧持一切恶鬼无能近</p>
<p style="text-align: left">
	　　若能发心求出家厌离世间修佛道</p>
<p style="text-align: left">
	　　十方魔宫皆振动是人速证法王身</p>
<p style="text-align: left">
	　　复次智光菩萨。出家佛子常行乞食。应舍身命不断是心。所以者何。一切有情皆依食住。是以乞食利益无穷。汝等当知。出家菩萨常行乞食有十胜利。云何为十。一者常行乞食以自活命。出入自由不属佗故。二者行乞食时。先说妙法令起善心。然后自食。三者为不施人发大悲心。为说正法令起舍心而生胜福。四者依<a>佛教</a>行增长戒品。福德圆满智慧无穷。五者常行乞食。于七九慢自然消灭。众所恭敬是良福田。六者于乞食时。当得如来无见顶相。应受世间广大供养。七者汝等佛子随学此法。住持三宝饶益有情。八者于乞食时。不得为求食故起希望心。赞叹一切男子女人。九者行乞食时须依次第。不应分别贫富之家。十者常行乞食诸佛欢喜。得一切智最为良缘。智光菩萨。我为汝等略说如是十种利益。若广分别无量无边。汝等比丘及未来世。求佛道者应如是学。尔时世尊。而说偈言。</p>
<p style="text-align: left">
	　　智光菩萨汝谛听出家大士应离贪</p>
<p style="text-align: left">
	　　当发出世修行心乞食头陀为根本</p>
<p style="text-align: left">
	　　凡夫住于有漏食圣者悉依无漏食</p>
<p style="text-align: left">
	　　有漏无漏诸圣凡一切无不依食住</p>
<p style="text-align: left">
	　　我为汝等诸佛子开演出世二利行</p>
<p style="text-align: left">
	　　三世如来所称赞乞食功德有十利</p>
<p style="text-align: left">
	　　偏称此行最为胜出入<a>自在</a>无系缚</p>
<p style="text-align: left">
	　　先令施主发初心令趣菩提然后食</p>
<p style="text-align: left">
	　　为除悭贪说妙法能起大舍无量心</p>
<p style="text-align: left">
	　　依大师教行乞食增长无量诸梵行</p>
<p style="text-align: left">
	　　七九种慢自除灭为诸人天所尊敬</p>
<p style="text-align: left">
	　　如来顶相不可见转妙法轮化十方</p>
<p style="text-align: left">
	　　尽未来际传此法令不断绝三宝种</p>
<p style="text-align: left">
	　　若为饮食起妄心不应赞叹诸男女</p>
<p style="text-align: left">
	　　起大慈悲平等意不生分别贫与富</p>
<p style="text-align: left">
	　　清净乞食佛所赞一切种智从此生</p>
<p style="text-align: left">
	　　三世如来出于世为诸众生说四食</p>
<p style="text-align: left">
	　　段触思识为其四皆是有漏世间食</p>
<p style="text-align: left">
	　　唯有法喜<a>禅悦</a>食乃是圣贤所食者</p>
<p style="text-align: left">
	　　汝等厌离世间味当求出世无漏食</p>
<p style="text-align: left">
	　　复次智光菩萨。出家佛子于诸医药不应贪着。若有病时。佗煎药已所弃舍药。诃梨毗梨及阿摩勒。取是等药即应服之。乃至一生服所弃药。于诸药等常生知足。如是名为真实沙门。出家佛子恒服弃药。是人获得十种胜利。云何为十。一者为求药草不近佗人。永息贪求安住<a>正念</a>。二者不净观门易得成就。出世之心能得坚固。三者于诸珍味恒不贪着。速证正智飧禅悦食。四者于诸世间一切财物。常能知足早得解脱。五者不近世间一切凡夫。亲近出世清净善友。六者由不嫌恶诸弃药等。于粗饮食亦得解脱。七者于所重药永不希望。一切世间无不尊故。八者速能调伏诸烦恼病。证得如来常住法身。九者永断三界一切烦恼。能疗众生身心重病。十者能顺佛教修菩萨行。福智圆满得大菩提。智光当知。我为汝等略说弃药十种胜利。如是妙行。去来现在出家菩萨皆共修学。汝等应当为诸众生演说流布无令断绝。即为如来广设供养。世间所有财敬供养所不能及。于菩萨行不复退转。速证无上正等菩提。尔时世尊重说偈言。</p>
<p style="text-align: left">
	　　智光比丘汝善听出家所服无垢药</p>
<p style="text-align: left">
	　　菩萨妙行此为先众生有病如己病</p>
<p style="text-align: left">
	　　以大悲恩救众苦复用慈心施安乐</p>
<p style="text-align: left">
	　　最上妙药与佗人前人所弃而自服</p>
<p style="text-align: left">
	　　菩萨不择贵贱药但疗众病令安隐</p>
<p style="text-align: left">
	　　取佗所弃之余药饮服以充治所疾</p>
<p style="text-align: left">
	　　取佗弃药有十利三世如来共称赞</p>
<p style="text-align: left">
	　　虽求医药不近佗永息追求住正念</p>
<p style="text-align: left">
	　　不净观门易成熟而能远作菩提因</p>
<p style="text-align: left">
	　　不着甘味离诸贪当求法喜禅悦食</p>
<p style="text-align: left">
	　　于世财宝能知足获得无漏七圣财</p>
<p style="text-align: left">
	　　舍彼凡愚不共住亲近圣贤为良友</p>
<p style="text-align: left">
	　　由是不嫌众弃药亦于饮食断贪求</p>
<p style="text-align: left">
	　　珍膳妙药不希望世间所以咸尊重</p>
<p style="text-align: left">
	　　能疗身心烦恼病悟得真<a>如法</a>性身</p>
<p style="text-align: left">
	　　永断三界诸习气证得无上真解脱</p>
<p style="text-align: left">
	　　能顺佛教趣菩提福智圆成报身果</p>
<p style="text-align: left">
	　　汝等佛子皆修学当坐金刚真道场</p>
<p style="text-align: left">
	　　复次智光。出家菩萨远离喧闹。住阿兰若修摄其心。无量千岁以求佛道。三世如来离诸喧闹寂然闲居。万行增修证菩提果。缘觉声闻一切贤圣。证得圣果亦复如是。其阿兰若有十种德。能令证得三菩提果。云何名为十种胜德。一者为得自在住阿兰若。四威仪中不属佗故。二者离我我所名阿兰若。于树下时无执着故。三者于卧具等无所爱着。由斯当卧四<a>无畏</a>床。四者阿兰若处三毒微薄。离贪嗔痴所缘境故。五者乐阿兰若修远离行。不求人天五欲乐故。六者能舍喧闹住闲寂处。修习佛道不惜躯命。七者爱乐寂静离世言词。弃舍凡愚无散乱故。八者世出世间一切事业易得成就。无障碍故。九者阿兰若处是三昧室。能得百千大三昧故。十者清净如空以为舍宅。心无障碍得大智故。智光当知。阿兰若处有如是等无量功德。以是因缘。出家佛子誓舍身命不离山林。若为听法供养病人师僧父母。出阿兰若入聚落中。宜速还归于兰若处。若有因缘未得归者。应作是想。今此聚落犹如山林。所得财物虚假如梦。若有所得不应贪着。如是佛子是摩诃萨。尔时世尊重说偈言。</p>
<p style="text-align: left">
	　　智光汝等善谛听无烦恼人所住处</p>
<p style="text-align: left">
	　　远离喧闹处寂静此是神仙所居处</p>
<p style="text-align: left">
	　　三世菩萨求菩提于兰若中成正觉</p>
<p style="text-align: left">
	　　缘觉声闻诸圣众亦于此处证菩提</p>
<p style="text-align: left">
	　　住阿兰若获十利能令证得三乘果</p>
<p style="text-align: left">
	　　自在游行如师子四威仪中无系缚</p>
<p style="text-align: left">
	　　山林树下圣所乐<a>无我</a>我所名兰若</p>
<p style="text-align: left">
	　　衣服卧具无系着坐四无畏师子座</p>
<p style="text-align: left">
	　　离诸烦恼名兰若一切贪爱无所著</p>
<p style="text-align: left">
	　　常居物外厌尘劳不乐世间五欲乐</p>
<p style="text-align: left">
	　　远离愦闹寂静者弃舍身命求佛道</p>
<p style="text-align: left">
	　　能住寂静无人声于诸散乱心不起</p>
<p style="text-align: left">
	　　世出世间诸善业心无障碍皆成就</p>
<p style="text-align: left">
	　　由是兰若为根本能生百千诸三昧</p>
<p style="text-align: left">
	　　以大空寂为虚室<a>行者</a>身心无障碍</p>
<p style="text-align: left">
	　　具足如是十胜利是故众圣常居止</p>
<p style="text-align: left">
	　　智光汝等诸佛子若欲速成一切智</p>
<p style="text-align: left">
	　　乃至梦中莫舍离阿兰若处菩提道</p>
<p style="text-align: left">
	　　我灭度后发心者而能住于兰若处</p>
<p style="text-align: left">
	　　不久当坐宝华王证得法身常乐果</p>
<p style="text-align: left">
	　　尔时世尊说是法时。无量百千初发心者。于无上道得不退转。时智光等诸菩萨众。得陀罗尼具大<a>神通</a>。百万人天发菩提意悟三解脱。尔时如来告诸大众。若有净信善男子善女人。得闻如是。四无垢性甚深法门。受持读习解说书写。如是人等所生之处。遇善知识修菩萨行永不退转。不为一切诸业烦恼之所扰乱。而于现世获大福智。住持三宝得自在力。绍继佛种使不断绝。命终必生知足天宫。奉觐弥勒证不退位。龙华初会得闻正法。授菩提记速成佛道。若欲愿生十方佛土。随其所愿而得往生。见佛闻法。究竟不退阿耨多罗三藐三菩提。</p>
<p style="text-align: left">
	　　阿兰若品第五</p>
<p style="text-align: left">
	　　尔时会中有一菩萨摩诃萨。名常精进。承佛威神即从座起。偏袒右肩右膝着地。合掌恭敬。而白佛言。世尊。如佛所说。阿兰若处是菩提道场。若有发心求菩提者。不应舍离阿兰若处。是兰若中有多众生。虎豹豺[豸*良]毒虫恶兽。乃至飞鸟及与猎师。不识如来。不闻正法。又不敬僧。此诸有情无复善根远离解脱。何故如来令修学人住阿兰若速得成佛。唯愿世尊。为诸众生。分别解说决疑令喜。发菩提心使不退转。尔时佛告常精进菩萨。善哉善哉。善男子。汝以大慈问于如来清净解脱。饶益未来诸修行者。功德无量。谛听谛听善思念之。吾今为汝分别演说阿兰若处种种功德。唯然世尊。愿乐欲闻。尔时佛告常精进菩萨。如汝所说。阿兰若处得成圣者。山林之中多诸众生。以何因缘不得成佛。是义不然。所以者何。彼诸众生不识三宝。不知厌足。不识<a>善恶</a>。于山林中。虽有世间种种珍宝。而不能知伏藏之处。菩萨摩诃萨即不如是。善男子。菩萨能知佛法僧宝是出世宝。七珍伏藏是世间宝。悉能辨其种种色相。知其所在而不贪求。亦不乐见。何况手取。菩萨出家。发坚固心不惜身命。舍离父母六亲眷属。乐住山林常作是念。假使三千<a>大千世界</a>劫尽之时。七日并出。火灾炽然焚烧万物。日月星辰妙高山王。及七金山铁围山等。时至皆散。三界之顶非非想天。八万劫尽。还生下地。转轮圣王千子围绕。七宝眷属四洲咸伏。<a>寿命</a>报尽须臾不停。我今亦尔。假使寿年满一百岁。七宝具足受诸快乐。琰魔使至不免无常。作是思惟。我今不如代其父母及诸众生修菩萨行。当得金刚不坏之身。还来三界救度父母。作是愿已。住阿兰若。为诸众生发弘誓愿。上根菩萨发是愿言。愿我未得成佛已来。常于露地长坐不卧。中根菩萨发是愿言。愿我未得成佛已来。于树叶中常坐不卧。下根菩萨发是愿言。愿我未得成佛已来。于石室中常坐不卧。如是<a>三根</a>出家菩萨。坐三种座。各作是念。过去菩萨坐于此座。而能证得陀罗尼门功德自在。过现未来诸菩萨等皆于此座。得陀罗尼修证自在。我亦如是今坐此处。必当成就于陀罗尼而得自在。若未成就得自在者。终不舍离阿兰若处。或有菩萨。未得圆满四无量心。终不舍离阿兰若处。或有菩萨。未得圆满五通神力。终不舍离阿兰若处。或有菩萨。未得圆满<a>六波罗蜜</a>。终不舍离阿兰若处。或有菩萨。未得圆满善巧方便。终不舍离阿兰若处。若有菩萨。未能调伏一切有情。终不舍离阿兰若处。或有菩萨。未得圆满四种摄法。终不舍离阿兰若处。或有菩萨。未能修习六念之法。终不舍离阿兰若处。或有菩萨。未能成就多闻智慧。终不舍离阿兰若处。或有菩萨。未能成就坚固信力。终不舍离阿兰若处。或有菩萨。未能断除六十二见。终不舍离阿兰若处。或有菩萨。未能修习八种正道。终不舍离阿兰若处。或有菩萨。未能永断二障习气。终不舍离阿兰若处。或有菩萨。未能圆满随病与药微妙智慧。终不舍离阿兰若处。或有菩萨。未能圆满大菩提心。终不舍离阿兰若处。或有菩萨。未能圆满恒沙三昧。终不舍离阿兰若处。或有菩萨。未能成就无量神通。终不舍离阿兰若处。或有菩萨。以定通力见十八空而心不惊。如是大事若未成就。终不舍离阿兰若处。或有菩萨。未能圆满一切智智。终不舍离阿兰若处。或有菩萨。未得圆满一切种智。终不舍离阿兰若处。或有菩萨。未得修习三十七种菩提分法。终不舍离阿兰若处。或有菩萨。未得圆满十地万行。终不舍离阿兰若处。或有菩萨。于百劫中未能修行相好之业。终不舍离阿兰若处。或有菩萨。未得圆满如来四智。终不舍离阿兰若处。或有菩萨。未能圆满证大涅槃。终不舍离阿兰若处。或有菩萨。坐金刚座未能证得阿耨多罗三藐三菩提。常坐不起。是名菩萨阿兰若行。善男子。出家菩萨发菩提心入于山林。坐三种座炼磨身心。经三大劫而修万行。证得无上正等菩提。尔时世尊重说偈言。</p>
<p style="text-align: left">
	　　昔诸如来因地时住阿兰若离尘处</p>
<p style="text-align: left">
	　　伏断烦恼所知障超过三界证菩提</p>
<p style="text-align: left">
	　　过去菩萨修行愿以阿兰若为舍宅</p>
<p style="text-align: left">
	　　阿僧祇劫修福智十地究竟证三身</p>
<p style="text-align: left">
	　　未来菩萨求佛果入于深山修妙行</p>
<p style="text-align: left">
	　　断除二障生死因常证三空真解脱</p>
<p style="text-align: left">
	　　现在十方诸菩萨修持万行住空闲</p>
<p style="text-align: left">
	　　不惜身命求菩提念念证得无生智</p>
<p style="text-align: left">
	　　若欲速证深三昧因修妙定起神通</p>
<p style="text-align: left">
	　　阿兰若处心无诤能变大地为七宝</p>
<p style="text-align: left">
	　　若欲游戏十方国往来自在运神通</p>
<p style="text-align: left">
	　　供养诸佛利群生住阿兰若无畏处</p>
<p style="text-align: left">
	　　欲证有无如幻智了达诸法本来空</p>
<p style="text-align: left">
	　　住阿兰若菩提场令众亦入真解脱</p>
<p style="text-align: left">
	　　若欲速得如如智证会诸法如如性</p>
<p style="text-align: left">
	　　尽大劫海利群生当住兰若空寂处</p>
<p style="text-align: left">
	　　若人欲得难思智妙高山王纳芥子</p>
<p style="text-align: left">
	　　山王芥子不坏相入于兰若神通室</p>
<p style="text-align: left">
	　　若人欲得无碍智以一妙音演说法</p>
<p style="text-align: left">
	　　随类众生各得解当住兰若修妙观</p>
<p style="text-align: left">
	　　若欲无生及无灭应现十方诸国土</p>
<p style="text-align: left">
	　　放光说法利群生莫离兰若空寂室</p>
<p style="text-align: left">
	　　若以足指按大地令十方界皆振动</p>
<p style="text-align: left">
	　　睹相发心除邪见当住兰若观自心</p>
<p style="text-align: left">
	　　若欲诸佛出现时最初献于微妙供</p>
<p style="text-align: left">
	　　檀波罗蜜皆圆满住阿兰若修妙行</p>
<p style="text-align: left">
	　　若人于佛涅槃时最后供养成檀义</p>
<p style="text-align: left">
	　　永断贫穷及八难誓愿住于兰若中</p>
<p style="text-align: left">
	　　若欲福智皆圆满未来诸佛临涅槃</p>
<p style="text-align: left">
	　　受佛付嘱广弘宣住阿兰若修六念</p>
<p style="text-align: left">
	　　若于诸佛涅槃后结集遗法度众生</p>
<p style="text-align: left">
	　　助于诸佛赞真乘住阿兰若空寂舍</p>
<p style="text-align: left">
	　　人天大师薄伽梵难见难遇过优昙</p>
<p style="text-align: left">
	　　若欲奉觐修供养当住兰若弘悲愿</p>
<p style="text-align: left">
	　　众宝之尊法为最成佛化利皆由此</p>
<p style="text-align: left">
	　　如人欲得常听法住阿兰若修梵行</p>
<p style="text-align: left">
	　　始从今身至佛身常愿发心弘正教</p>
<p style="text-align: left">
	　　乃至未得大菩提念念不舍阿兰若</p>
<p style="text-align: left">
	　　若人欲报父母恩代于父母发誓愿</p>
<p style="text-align: left">
	　　入阿兰若菩提场昼夜常修于妙道</p>
<p style="text-align: left">
	　　若欲现世增福智当来不堕八难中</p>
<p style="text-align: left">
	　　如是有情发善心住阿兰若修悲愿</p>
<p style="text-align: left">
	　　三世菩萨求真觉得道涅槃兰若中</p>
<p style="text-align: left">
	　　是故名为大道场三乘圣众皆同处</p>
<p style="text-align: left">
	　　菩萨厌苦入山林为度群生求圣道</p>
<p style="text-align: left">
	　　自未成佛先度佗六道四生皆悲愍</p>
<p style="text-align: left">
	　　上根菩萨居露地中根菩萨居叶中</p>
<p style="text-align: left">
	　　下根菩萨居石室未成佛道常不卧</p>
<p style="text-align: left">
	　　三世菩萨住兰若得陀罗尼自在力</p>
<p style="text-align: left">
	　　今我誓同菩萨心未得总持恒止此</p>
<p style="text-align: left">
	　　得大菩提在兰若入大圆寂由住处</p>
<p style="text-align: left">
	　　菩萨起于金刚智断惑证真成妙觉</p>
<p style="text-align: left">
	　　广化众生游聚落为求寂灭乐山林</p>
<p style="text-align: left">
	　　万行因满果亦圆尽未来时度群品</p>
<p style="text-align: left">
	　　尔时世尊。演说如是出家菩萨阿兰那行。无量菩萨证极喜地。恒河沙等无数菩萨。永离相用微细烦恼。证不动地。不可说不可说菩萨摩诃萨。断一切障入妙觉地。无边有情发无等等阿耨多罗三藐三菩提心。九万七千众生。远尘离垢得<a>法眼</a>净。</p>
		

	
	

		</div></div><hr><script charset='utf-8' src='../../js/footer.js'></script></body></html>