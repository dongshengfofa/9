<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 大乘本生心地观经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 大乘本生心地观经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 大乘本生心地观经</strong></p>
<p style="text-align: left">
	　　大乘本生心地观经序</p>
<p style="text-align: left">
	　　唐宪宗皇帝制</p>
<p style="text-align: left">
	　　噫夫。物我既殊。嗜欲方炽。六根陷因缘之境。七情奔利害之场。盖缠其真。执缚於妄爱。恶攻内纷华荡前。心类腾猿。身若狂象。岂复悟菩提之性。息尘埃以自明了。真如之理。本空寂而为乐。不有妙觉其孰拯斯溺孚。由是至人开法大士傅教。济群迷於<a>彼岸</a>。澌诸妄於此门。不灭不生。视色空而俱泯。无来无去。观性相以皆如。然则泯色空者。非言无以极其致。如性相者。非文无以会其归。设此筌蹄。纳诸达路。此盖西方神人之大教也。大乘本生心地观经者。释迦如来於耆闍崛山与文殊师利<a>弥勒</a>等诸大<a>菩萨</a>之所说也。其梵夹我烈祖高宗之代师子国之所献也。宝之历年秘于中禁。朕嗣守丕业。虔奉昌图。听政之暇。澡心於此以为摄念之旨。有辅於时潜道之功。或禅於理。且大雄以慈悲致化。而朕生而不伤。法王以清净为宗。而朕安而不扰。敷教于下。用符方便之门励精以思是叶。<a>修行</a>之地无为之益。不其至乎。夫如是得不演畅真宗阐弘奥义者也。乃出其梵本。於礼泉寺诏京师义学大德罽宾<a>三藏</a>般若等八人翻译其旨。命议大夫孟简等四人润色其文。列为八卷勒成一部。如来秘藏历尘劫而初开。大乘真理超沙界而方登。烛其昏昧示以津梁。俾披阅之者。<a>甘露</a>淋於心田。晓悟之者。醍醐流於性境。嗟叹不足披玩。岂忘亦既书写聊为序引。虽离诸文字。讵假发挥而启其宗源。式存年代。时我唐御天下一百九十有四年也。</p>
<p style="text-align: left">
	　　序品第一</p>
<p style="text-align: left">
	　　如是我闻。一时佛住王舍城耆阇崛山中。与大<a>比丘</a>众三万二千人。皆是阿<a>罗汉</a>。心善<a>解脱</a>。慧善解脱。所作已办。离诸重担。逮得己利尽诸有结。得大<a>自在</a>。住清净戒。善巧方便智慧庄严。证八解脱到于彼岸。其名曰具寿阿若憍陈如。阿史波室多。摩诃那摩。波帝利迦。摩诃迦葉。憍梵波提。离波多。优楼频螺迦葉。那提迦葉。伽耶迦葉。<a>舍利弗</a>。大目揵连。摩诃迦旃延。摩诃迦毗那。真提那。富楼那弥多罗尼子。阿尼楼驮。微妙臂。<a>须菩提</a>。薄拘罗难陀。孙陀罗难陀。罗睺罗。如是具寿阿罗汉。有学阿难陀等。各与若干百千眷属俱。各<a>礼佛</a>足退坐一面。</p>
<p style="text-align: left">
	　　复有菩萨摩诃萨。八万四千人俱。皆是一生补处大法王子。有大威德如大龙王。百福<a>圆满</a>身光照曜。犹如千日破诸昏闇。智慧澄澈逾于大海。了达诸佛秘密境界。然大法炬引导众生。于<a>生死</a>海作大船师。怜愍众生犹如赤子。于一切时恒施安乐。名称普闻十方世界。自在游戏微妙<a>神通</a>。已能善达诸总持门。具四无碍辩才自在。已得圆满大愿自在。妙善成就事业自在。已能善入三昧自在。具足圆满福德自在。常为众生不请之友。经无量劫劫修<a>六度</a>。历事诸佛不住<a>涅槃</a>。断诸烦恼种习皆除。虽生<a>六道</a>而无过失。现身十方讲说妙法。无量世界化利群生。制诸外道摧伏邪心。离断常因令生<a>正见</a>。而无往来动摇之相。非严而严十方佛土。不说而说妙理寂然。住无所住度人天众。受无所受广大法乐。披精进甲。报智慧剑。破魔军众而击法鼓。身恒遍坐一切道场。吹大法螺<a>觉悟</a>群品。一切有情悉蒙利益。闻名见身无空过者。具三达智。悟三世法。善知众生诸根利钝。应病与药无复疑惑。布大法云。澍甘露雨。转不退转智印法轮。闭生死狱。开涅槃门。发弘誓愿。尽未来际度脱群生。此诸菩萨不久当得阿耨多罗三藐三菩提。其名曰无垢。弥勒菩萨。师子吼菩萨。妙吉祥菩萨。维摩诘菩萨。观自在菩萨。得大势菩萨。金刚藏王菩萨。<a>地藏王</a>菩萨。<a>虚空</a>藏王菩萨。陀罗尼自在王菩萨。三昧自在王菩萨。妙高山王菩萨。大海深王菩萨。妙辩严王菩萨。<a>欢喜</a>高王菩萨。大神变王菩萨。法自在王菩萨。清净雨王菩萨。<a>药王菩萨</a>。药上菩萨。疗烦恼病菩萨。宝山菩萨。宝财菩萨。宝上菩萨。宝德菩萨。宝藏菩萨。宝积菩萨。宝手菩萨。宝印手菩萨。宝光菩萨。宝施菩萨。宝幢菩萨。大宝幢菩萨。宝雨菩萨。宝达菩萨。宝杖菩萨。宝髻菩萨。宝吉祥菩萨。宝自在菩萨。栴<a>檀香</a>菩萨。大宝炬菩萨。大宝严菩萨。日光菩萨。月光菩萨。星光菩萨。火光菩萨。电光菩萨。能施念慧菩萨。破魔菩萨。胜魔菩萨。常精进菩萨。不休息菩萨不断大愿菩萨。大名称菩萨。无碍辩才菩萨。无碍转法轮菩萨。如是无垢菩萨摩诃萨等。各与若干百千眷属俱。</p>
<p style="text-align: left">
	　　复有亿万六欲天子。其名曰善住天子。威德天子。普光天子。清净慧天子。吉祥天子。大吉祥天子。自在天子。大自在天子。日光天子。月光天子。如是等天子。释提桓因而为上首。悉皆爱乐大乘妙法。愿随奉事三世如来。入不思议秘密境界。庄严诸佛众会道场。各与若干百千眷属俱。</p>
<p style="text-align: left">
	　　复有恒河沙<a>色界</a>天子。其名曰大光普照天子。无垢庄严天子。神通游戏天子。三昧自在天子。陀罗尼自在天子。大那罗延天子。圆满上愿天子。无碍辩才天子。吉祥福慧天子。常发大愿天子。如是等天子。光明大梵天王而为上首。悉皆具足三昧神通乐说辩才。历事诸佛三世如来。菩提树下坐金刚座。破魔军已证菩提时。遍至众会。皆于最初。劝请如来转妙法轮。开甘露门度人天众。善悟诸佛秘密意趣。于大菩提不复退转。各与若干百千眷属俱。</p>
<p style="text-align: left">
	　　复有四万八千诸大龙王。摩那斯龙王。德叉迦龙王。难陀龙王。跋难陀龙王。阿耨达池龙王。大金面龙王。如意宝珠龙王。雨妙珍宝龙王常澍甘雨龙王。有大威德龙王强力自在龙王。如是等龙王。娑竭罗龙王而为上首。悉皆爱乐大乘妙法。发弘誓愿恭敬护持。各与若干百千眷属俱。</p>
<p style="text-align: left">
	　　复有五万八千诸药叉神。大师子王药叉神。日轮光照药叉神。妙那罗延药叉神。甚可怖畏药叉神。莲华光色药叉神。诸根美妙药叉神。外护<a>正法</a>药叉神。供养三宝药叉神。雨众珍宝药叉神。摩尼钵罗药叉神。如是等诸药叉神。僧慎尔邪药叉神而为上首。悉皆具足难思智光。难思智炬。难思<a>智行</a>。难思智聚。而为众生制伏恶鬼。使得安乐能延福智。守护大乘令不断绝。各与若干百千眷属俱。</p>
<p style="text-align: left">
	　　复有八万九千乾闼婆王。顶上宝冠乾闼婆王。普放光明乾闼娑王。金刚宝幢乾闼婆王。妙音清净乾闼婆王。遍至众会乾闼婆王。普现诸方乾闼婆王。爱乐大乘乾闼婆王。转不退轮乾闼婆王。如是等乾闼婆王。诸根清净乾闼婆王而为上首。皆于大乘深生爱敬。利乐众生恒无懈倦。各与若干百千眷属俱。</p>
<p style="text-align: left">
	　　复有千亿阿修罗王。罗睺罗阿修罗王。毗摩质多罗阿修罗王。出现威德阿修罗王。大坚固力阿修罗王。美妙音声阿修罗王。光明遍照阿修罗王。斗战恒胜阿修罗王。善巧幻化阿修罗王。如是等阿修罗王。广大妙辩阿修罗王而为上首。善能修习离诸我慢。受持大乘尊重三宝。各与若干百千眷属俱。</p>
<p style="text-align: left">
	　　复有五亿迦楼罗王。宝髻迦楼罗王。金刚净光迦楼罗王。速疾如风迦楼罗王。虚空净慧迦楼罗王。妙身广大迦楼罗王。心不退转迦楼罗王。广目清净迦楼罗王。大腹饱满迦楼罗王。有大威德迦楼罗王。智慧光明迦楼罗王。如是等迦楼罗王。如意宝光迦楼罗王而为上首。悉皆成就不起法忍。善权<a>饶益</a>一切众生。各与若干百千眷属俱。</p>
<p style="text-align: left">
	　　复有九亿紧那罗王。动地紧那罗王。妙宝华幢紧那罗王。宝树光明紧那罗王。善法光明紧那罗王。最胜庄严紧那罗王。大法光明紧那罗王。受持妙法紧那罗王。妙宝严饰紧那罗王。成就妙观紧那罗王。如是等紧那罗王。悦意乐声紧那罗王而为上首。皆悉具于清净妙慧。身心快乐自在游戏。各与若干百千眷属俱。</p>
<p style="text-align: left">
	　　复有九万八千摩睺罗伽王。妙髻摩睺罗伽王。具大威德摩睺罗伽王。庄严宝髻摩睺罗伽王。净眼微妙摩睺罗伽王。光明宝幢摩睺罗伽王。师子胸臆摩睺罗伽王。如山不动摩睺罗伽王。可爱光明摩睺罗伽王。如是等摩睺罗伽王。游戏神通摩睺罗伽王而为上首。已能修习善巧方便。令诸众生永离爱缠。各与若干百千眷属俱。</p>
<p style="text-align: left">
	　　复有他方万亿国土转轮圣王。金轮转轮圣王。银轮转轮圣王。铜轮转轮圣王。铁轮转轮圣王。及与七宝千子眷属。庄严无量象马车乘。无数宝幢悬大宝幡华鬘宝盖。缯彩白拂种种珍奇。妙宝璎珞涂香末香。和合万种微妙殊香。各执无价众宝香炉。烧大宝香供养<a>世尊</a>。以妙言词称赞如来甚深智海。而白佛言。世尊。我今不求<a>三界</a>有漏人天果报。唯求出世阿耨多罗三藐三菩提。所以者何。三界之中人天福乐虽处尊位。先世福尽还生恶趣受无量苦。谁有智者乐<a>世间</a>乐作是语已一心合掌。各与若干百千眷属俱。</p>
<p style="text-align: left">
	　　复有十六诸大国王。迦毗罗国净饭大王。摩伽陀国频婆娑罗王。波罗奈国迦斯大王。有于陀国于阐大王。娑罗国主迦毗那王。如是等十六大王及诸小王。舍卫国主波斯匿王。名曰月光而为上首。悉皆具足福智神通。有大威德如转轮王。一切怨敌自然降伏。人民炽盛国土丰乐。无量佛所种诸善根。常为诸佛之所护念。庄严劫中千佛出现。如是诸王常为施主。贤劫之中千佛出现。如是诸王亦为施主。于当来世星宿劫中。千佛出现当为施主。乃至未来一切诸佛出现世间。如是诸王以本愿力。常行檀施饶益有情。随宜善入诸方便门。虽作国王不贪世乐。厌离生死修解脱因。勤求佛道爱乐大乘。化利群生不着诸相。绍三宝种使不断绝。为听法故供养如来。广修珍膳严持香华。来至佛所。各与一万二万乃至千万诸眷属俱。复有十六大国王夫人。韦提希夫人。妙胜鬘夫人。甚可爱乐夫人。三界无比夫人。福报光明夫人。如意宝光夫人。末利夫人。妙德夫人。如是等夫人。<a>殊胜</a>妙颜夫人而为上首。已能善入无量正定。为度众生示现女身。以三解脱修习其心。有大智慧福德圆满。<a>无缘</a>大慈无碍大悲。怜愍众生犹如赤子。以本愿力得值世尊。为欲听法来诣佛所。瞻仰尊颜目不暂舍。以无量种人中上供。奉献世尊。及以无数妙宝璎珞。供养如来。各与若干百千眷属俱。</p>
<p style="text-align: left">
	　　复有百千无央数人。比丘<a>比丘尼</a>。优婆塞优婆夷。诸<a>婆罗门</a>。刹帝利。薜舍[戍-戈+弋]达罗。及诸国界长者<a>居士</a>。一切人民。是诸大众。发清净信起殷重心。宿种善根。生值<a>佛法</a>。为求出世起难遭想。来诣佛所一心合掌。各与若干百千眷属俱。</p>
<p style="text-align: left">
	　　复有无数诸外道。众苦行外道。多闻外道。世智外道。乐远离外道。路伽邪陀外道。路伽邪治迦儞外道。而为上首。成就五通飞行自在。发希有心。为听法故来诣佛所。各与若干百千眷属俱。</p>
<p style="text-align: left">
	　　复有无量无数非人饿鬼。所谓无财鬼。食人吐鬼。恼众生鬼。食洟唾鬼。食不饱鬼。毗舍阇鬼。臭极臭鬼。食粪秽鬼。食人胎鬼。食生子鬼。食不净鬼。生吉祥鬼。如是诸鬼。毗卢陀伽大鬼神王而为上首。舍离毒心归佛法僧。悉皆卫护如来正法。为听法故来诣佛所。五体投地渴仰世尊。各与若干百千眷属俱。</p>
<p style="text-align: left">
	　　复有无量无数禽兽诸王。命命鸟王。鹦鹉鸟王。及师子王。象王。鹿王。如是一切。诸禽兽王。金色师子王而为上首。悉皆归命如来大师。为欲听法来诣佛所。各随愿力供养世尊。而白佛言。惟愿如来。哀受我等微少供养。永离三涂恶业种子。得受人天福乐果报。开阐大乘甘露法门。速断愚痴当得解脱。时诸鸟王作是语已。一心合掌瞻仰如来。各与若干百千眷属俱。</p>
<p style="text-align: left">
	　　复有百千琰魔罗王。与无央数诸大罗刹。种种形类及诸恶王。幽冥官属。校计罪福狱吏刑司。承佛威力舍离恶心。与琰魔罗王同来听法。而白佛言。一切众生以愚痴故。贪五欲乐造五逆罪。入诸<a>地狱</a>轮转无穷。自业所因受大苦恼。如世蚕茧自为萦缠。唯愿如来。雨大法雨灭地狱火施清凉风。开解脱门闭三恶趣。时琰魔罗王。作是语已。种种珍宝供养如来。一心恭敬绕百千匝。与若干百千眷属俱。各礼佛足退坐一面。</p>
<p style="text-align: left">
	　　尔时世尊。坐宝莲华师子座上。其师子座色绀琉璃。种种珍奇间错严饰。颇梨宝珠以为其茎。紫磨黄金作莲华叶。其莲华台以摩尼宝而为华须。八万四千阎浮檀金大宝莲华而为眷属。为诸大众前后围绕。供养恭敬尊重赞叹。时薄伽梵。于师子座结跏趺坐。威仪殊特犹如四宝苏迷卢山处于大海自然迥出。如百千日照曜虚空。放无量光破诸昏暗。亦如俱胝圆满月轮独处众星。放清凉光明朗世界。是时如来入有顶天极善三昧。名心璎珞宝庄严王。住此定已。身心不动。时无色界一切天子。雨无量种微妙华香。于虚空中如云而下。色界诸天十八梵王。雨众杂色无数天华百千万种。梵天妙香遍满虚空如云而下。六欲诸天及天子众。以天福力雨种种华。优钵罗华。波头摩华。拘物头华。芬陀利华。瞻卜迦华。阿提目多华。波利尸迦华。苏摩那华。曼陀罗华。摩诃曼陀罗华。曼殊沙华。摩诃曼殊沙华。于虚空中缤纷乱坠。而供养佛及众法宝。又雨天上无价宝香。其香如云作百宝色。以天神力香气遍满此诸世界。供养大会。尔时世尊从三昧起。即于本座。复入师子奋迅三昧现大神通。令此三千<a>大千世界</a>六种震动。谓动极动遍极动。涌极涌遍极涌。振极振遍极振。击极击遍极击。吼极吼遍极吼。爆极爆遍极爆。又此世界。东涌西没。西涌东没。南涌北没。北涌南没。中涌边没。边涌中没。其地严净悉皆柔软。滋长卉木。利益群生。令三千界无有地狱饿鬼畜生。及余无暇恶趣众生皆得离苦。舍此身已。生于人道及六欲天。皆识<a>宿命</a>欢喜踊跃。同诣佛所。以殷重心顶礼佛足。持诸珍宝无数璎珞。悟三轮空以报佛恩。尔时如来。于胸臆间及诸毛孔放大光明。名诸菩萨游戏神通使不退转阿耨多罗三藐三菩提。其光明色如阎浮檀金。此金色光普照三千大千世界及余他界。乃至百亿妙高山王。一切雪山。香山黑山。金山宝山。及弥楼山大弥楼山。目真邻陀山摩诃目真邻陀山。小铁围山大铁围山。江河大海流泉浴池。及以百亿四大洲界。日月星辰天宫龙宫诸尊神宫。并诸国邑王宫聚落。琰魔罗界。所有一切八寒八热诸地狱中罪业众生受苦之相。乃至十方畜生饿鬼受苦之相。一切世间五趣众生受苦乐相。如是皆现于此金色大光明中。又此光中影现菩萨修行佛道种种相貌。释迦菩萨于往昔时作光明王。最初发于阿耨多罗三藐三菩提心。乃至菩提树下得成佛道。娑罗林中入于涅槃。于其中间三僧企邪百万劫中。所有一切慈悲喜舍。八万四千波罗蜜门。乃于过去作金轮王王四天下。尽大海际。人民炽盛。国土丰乐。正法化世经无量劫。一切珍宝充满国界。时彼轮王观诸世间皆悉无常。厌五欲乐舍轮王位<a>出家</a>学道。或于大国为王爱子。弃舍身命投于饿虎。或作尸毗王割身救鸽。或救孕鹿舍鹿王身。或于雪山为求半偈而舍全身。或现受生于净饭王家。弃舍后宫六万婇女。及舍种种上妙伎乐。踰城出家。六年苦行。日食麻麦降诸外道。坐菩提树下破魔军已。得阿耨多罗三藐三菩提。有如是等百千恒沙难思行愿一切相貌。悉皆顿现于此金色大光明中。又此光中影现如来不可思议八大宝塔。拘娑罗国净饭王宫生处宝塔。摩伽陀国伽邪城边菩提树下成佛宝塔。波罗奈国鹿野园中初转法轮度人宝塔。舍卫国中给孤独园与诸外道六月论议得一切智声名宝塔。安达罗国曲女城边升忉利天为母<a>说法</a>共梵天王及天帝释十二万众从三十三天现三道宝阶下阎浮时神异宝塔。摩竭陀国王舍城边耆阇崛山说大般若法华一乘心地经等大乘宝塔。毗舍离国庵罗卫林维摩长者不可思议现疾宝塔。拘尸那国跋提河边。娑罗林中圆寂宝塔。如是八塔大圣化仪。人天有情所归依处。供养恭敬为成佛因。如是音声及诸塔影。而于三世难思议事。悉皆影现大光明中。又十方界三世诸佛。及大菩萨道场众会。神通变化希有之事。及诸如来所说妙法。皆如响应。于此金色大光明中无不见闻。一切众生遇此光明见彼瑞相。皆发无等等阿耨多罗三藐三菩提心。时诸大众睹佛神力不可思议。叹未曾有。各相谓言。如来今日入于三昧。放大光明照十方界。得见如来往昔所有难思议事。调伏恶世邪见众生。令生正解趣向菩提。希有如来。能为一切世间之父。无量劫中难可得见。我等累劫修诸行愿。得遇三界人天大师。唯愿慈尊。哀愍世间。从定而起。说甚深法示教利喜一切众生。作是语已。瞻仰尊颜默然而住。</p>
<p style="text-align: left">
	　　尔时会中有一菩萨名师子吼。三僧企邪修行福智。于贤劫中次补佛处。受灌顶位作大法王。四向观视海曾大众。发大音声。而作是言。我于往昔无量劫中。已发阿耨多罗三藐三菩提心。历事恒沙一切诸佛。会于第一众会道场。见不思议神通变化。未尝睹此金色光明。影现一切菩萨行愿。及现如来种种相貌。令见三世难思议事。唯愿仁者。一心合掌瞻仰尊颜。从定而起授甘露药。除热恼病令证法身常乐我净。是诸如来有二种法。于三昧中不复久住。一者大慈。二者大悲。依大慈故与众生乐。依大悲故拔众生苦。以是二法于无数劫熏修其心而成正觉。世间众生多诸苦恼。以是因缘如来不久从三昧起。当为演说心地观门大乘妙法。告诸大众无求一切人天福乐。速求出世阿耨多罗三藐三菩提。所以者何。今日世尊。从胸臆中放金色光。所照之处皆如金色。佛所显示意趣甚深。一切世间声闻缘觉。尽思度量所不能知。汝等凡夫不观自心。是故漂流生死海中。诸佛菩萨能观心故。度生死海到于彼岸。三世如来法皆如是。放此光明非无因缘。是诸众会闻大士言。心怀踊跃得未曾有。尔时师子吼菩萨摩诃萨。欲重宣此义。而说偈言。</p>
<p style="text-align: left">
	　　敬礼<a>天人</a>大觉尊恒沙福智皆圆满</p>
<p style="text-align: left">
	　　金光百福庄严相发起众生爱乐心</p>
<p style="text-align: left">
	　　超过三界独居尊功德最胜无伦匹</p>
<p style="text-align: left">
	　　普用神通自在力随所造业现其前</p>
<p style="text-align: left">
	　　我以天眼观世间一切无有如佛者</p>
<p style="text-align: left">
	　　希有金容如满月希有过于优昙华</p>
<p style="text-align: left">
	　　无边福智利群生大光普照如千日</p>
<p style="text-align: left">
	　　愚痴众生长夜苦蒙光所照悉皆除</p>
<p style="text-align: left">
	　　我观如来昔所行亲近供养无数佛</p>
<p style="text-align: left">
	　　经历僧祇无量劫为众生故趣菩提</p>
<p style="text-align: left">
	　　常于生死<a>苦海</a>中作大船师济群品</p>
<p style="text-align: left">
	　　演说甘露真净法令入无为解脱门</p>
<p style="text-align: left">
	　　三僧祇劫度众生勤修八万波罗蜜</p>
<p style="text-align: left">
	　　因圆果满成正觉住寿凝然无去来</p>
<p style="text-align: left">
	　　一一相好周法界十方诸佛相皆然</p>
<p style="text-align: left">
	　　甚深境界难思议一切人天莫能测</p>
<p style="text-align: left">
	　　诸佛体用无差别如千灯照互增明</p>
<p style="text-align: left">
	　　智慧如空无有边应物现形如水月</p>
<p style="text-align: left">
	　　无边法界常寂然如如不动等虚空</p>
<p style="text-align: left">
	　　如来清净妙法身自然具足恒沙德</p>
<p style="text-align: left">
	　　周遍法界无穷尽不生不灭无去来</p>
<p style="text-align: left">
	　　法王<a>常住</a>妙法宫法身光明靡不照</p>
<p style="text-align: left">
	　　如来法性无挂碍<a>随缘</a>普应利群生</p>
<p style="text-align: left">
	　　众生各见在其前为我宣说甘露法</p>
<p style="text-align: left">
	　　随心能灭诸烦恼人天众苦悉皆除</p>
<p style="text-align: left">
	　　破有法王甚奇特光明照曜如金山</p>
<p style="text-align: left">
	　　为度众生出世间能然法炬破昏暗</p>
<p style="text-align: left">
	　　众生没在生死海轮回五趣无出期</p>
<p style="text-align: left">
	　　善逝恒为妙法船能截爱流超彼岸</p>
<p style="text-align: left">
	　　大智方便不可量恒与众生无尽乐</p>
<p style="text-align: left">
	　　能为世间大慈父怜愍一切诸有情</p>
<p style="text-align: left">
	　　如来出世甚难值无数亿劫时一现</p>
<p style="text-align: left">
	　　譬如优昙妙瑞华一切人天所希有</p>
<p style="text-align: left">
	　　于无量劫时一现睹佛出世亦同然</p>
<p style="text-align: left">
	　　是诸众生无福慧恒处沉沦生死海</p>
<p style="text-align: left">
	　　亿劫不见诸如来随诸恶业恒受苦</p>
<p style="text-align: left">
	　　我等无数百千劫修四无量三解脱</p>
<p style="text-align: left">
	　　今见大圣牟尼尊犹如盲龟值浮木</p>
<p style="text-align: left">
	　　愿于来世恒沙劫念念不舍天人师</p>
<p style="text-align: left">
	　　如影随形不暂离昼夜勤修于种智</p>
<p style="text-align: left">
	　　唯愿世尊哀愍我常令得见大慈尊</p>
<p style="text-align: left">
	　　三业无倦常奉持愿共众生成正觉</p>
<p style="text-align: left">
	　　今者三界大导师座上跏趺入三昧</p>
<p style="text-align: left">
	　　独处凝然空寂舍身心不动如须弥</p>
<p style="text-align: left">
	　　世间一切梵天魔莫能警觉如来定</p>
<p style="text-align: left">
	　　此界佗方凡圣众悉知调御住于禅</p>
<p style="text-align: left">
	　　广设无边微妙供奉献能仁最胜德</p>
<p style="text-align: left">
	　　六欲诸天来供养天华乱坠遍虚空</p>
<p style="text-align: left">
	　　十善<a>报应</a>无价香变化香云百宝色</p>
<p style="text-align: left">
	　　遍覆人天无量众雨杂妙宝献如来</p>
<p style="text-align: left">
	　　香气氛氲三宝前百千伎乐临空界</p>
<p style="text-align: left">
	　　不鼓自鸣成妙曲供养人中两足尊</p>
<p style="text-align: left">
	　　十八梵众雨天华及雨杂宝千万种</p>
<p style="text-align: left">
	　　梵摩尼珠妙璎珞众宝严饰天妙衣</p>
<p style="text-align: left">
	　　大宝华幢悬胜幡持以供养牟尼尊</p>
<p style="text-align: left">
	　　无色界天雨宝华其华广大如车轮</p>
<p style="text-align: left">
	　　雨微细香满世界供养三昧难思议</p>
<p style="text-align: left">
	　　龙王修罗人非人奉献所感珍妙宝</p>
<p style="text-align: left">
	　　各以供养天中天乐闻最胜菩提道</p>
<p style="text-align: left">
	　　时薄伽梵大医王善治世间烦恼苦</p>
<p style="text-align: left">
	　　师子频伸三昧力六种震动遍三千</p>
<p style="text-align: left">
	　　以此觉悟诸有缘于此无缘了不觉</p>
<p style="text-align: left">
	　　随彼人天应可度见佛种种诸神通</p>
<p style="text-align: left">
	　　瞻仰月面牟尼尊以净三业皆云集</p>
<p style="text-align: left">
	　　如来能以无缘慈饶益众生成胜德</p>
<p style="text-align: left">
	　　胸臆放此大光明名诸菩萨不退转</p>
<p style="text-align: left">
	　　如劫尽时七日现炽然照曜放千光</p>
<p style="text-align: left">
	　　世间所有诸光明不及一佛毛孔光</p>
<p style="text-align: left">
	　　无量无碍大神光遍照十方诸佛刹</p>
<p style="text-align: left">
	　　如来福智皆圆满所放神光亦无比</p>
<p style="text-align: left">
	　　其光赫弈如金色遍照十方诸国土</p>
<p style="text-align: left">
	　　大圣金光影现中悉见世间诸色像</p>
<p style="text-align: left">
	　　三千大千诸世界所有一切诸山王</p>
<p style="text-align: left">
	　　四宝所成妙高山雪山香山七金山</p>
<p style="text-align: left">
	　　目真邻陀弥楼山大铁围山小山等</p>
<p style="text-align: left">
	　　大海江河及浴池无数百亿四大洲</p>
<p style="text-align: left">
	　　日月星辰众宝宫天宫龙宫诸神宫</p>
<p style="text-align: left">
	　　国邑王宫诸聚落如是光中悉显现</p>
<p style="text-align: left">
	　　又现如来往昔因积功累德求佛道</p>
<p style="text-align: left">
	　　如来昔在尸毗国曾居尊位作人王</p>
<p style="text-align: left">
	　　国界珍宝皆充盈常以正法化于世</p>
<p style="text-align: left">
	　　慈悲喜舍恒无倦能舍难舍趣菩萨</p>
<p style="text-align: left">
	　　割身救鸽尝无悔深心悲愍救众生</p>
<p style="text-align: left">
	　　时佛往昔在凡夫入于雪山求佛道</p>
<p style="text-align: left">
	　　摄心勇猛勤精进为求半偈舍全身</p>
<p style="text-align: left">
	　　以求正法因缘故十二劫超生死苦</p>
<p style="text-align: left">
	　　昔为摩纳仙人时布发供养<a>燃灯佛</a></p>
<p style="text-align: left">
	　　以是精进因缘故八劫超于生死海</p>
<p style="text-align: left">
	　　昔为萨埵王子时舍所爱身投饿虎</p>
<p style="text-align: left">
	　　自利利佗因缘故十一劫超生死因</p>
<p style="text-align: left">
	　　流水长者大医王平等救护众生故</p>
<p style="text-align: left">
	　　济鱼各得生天上天雨璎珞来报恩</p>
<p style="text-align: left">
	　　七日翘足赞如来以精进故超九劫</p>
<p style="text-align: left">
	　　昔为六牙白象王其牙殊妙无能比</p>
<p style="text-align: left">
	　　舍身命故投猎者求佛无上大菩提</p>
<p style="text-align: left">
	　　或作圆满福智王施眼精进求佛道</p>
<p style="text-align: left">
	　　又作金色大鹿王舍身精进求佛道</p>
<p style="text-align: left">
	　　为迦尸国慈力王全身施与五夜叉</p>
<p style="text-align: left">
	　　又作大国庄严王以妻子施无吝惜</p>
<p style="text-align: left">
	　　或为最上身菩萨头目髓脑施众生</p>
<p style="text-align: left">
	　　如是菩萨行慈悲皆愿求证菩提道</p>
<p style="text-align: left">
	　　佛昔曾作转轮王四洲珍宝皆充满</p>
<p style="text-align: left">
	　　具足千子诸眷属十善化人百千劫</p>
<p style="text-align: left">
	　　国土安隐如天宫受五欲乐无穷尽</p>
<p style="text-align: left">
	　　时彼轮王觉自身及以世间不牢固</p>
<p style="text-align: left">
	　　无想诸天八万岁福尽还归诸恶道</p>
<p style="text-align: left">
	　　犹如梦幻与泡影亦如朝露及电光</p>
<p style="text-align: left">
	　　了达三界如火宅八苦充满难可出</p>
<p style="text-align: left">
	　　未得解脱超彼岸谁有智者乐轮回</p>
<p style="text-align: left">
	　　唯有出世如来身不生不灭常安乐</p>
<p style="text-align: left">
	　　如是难行菩萨行一切悉现金光内</p>
<p style="text-align: left">
	　　又此光中现八塔皆是众生良<a>福田</a></p>
<p style="text-align: left">
	　　净饭王宫生处塔菩提树下成佛塔</p>
<p style="text-align: left">
	　　鹿野园中法轮塔给孤独园名称塔</p>
<p style="text-align: left">
	　　曲女城边宝阶塔耆阇崛山般若塔</p>
<p style="text-align: left">
	　　庵罗卫林维摩塔娑罗林中圆寂塔</p>
<p style="text-align: left">
	　　如是世尊八宝塔诸天龙神常供养</p>
<p style="text-align: left">
	　　金刚密迹四天王昼夜护持恒不离</p>
<p style="text-align: left">
	　　若造八塔而供养现身福寿自延长</p>
<p style="text-align: left">
	　　增长智慧众所尊世出世愿皆圆满</p>
<p style="text-align: left">
	　　若人<a>礼拜</a>及心念如是八塔不思议</p>
<p style="text-align: left">
	　　二人获福等无差速证无上菩提道</p>
<p style="text-align: left">
	　　如是三世利益事于此光中无不见</p>
<p style="text-align: left">
	　　十方佛土诸菩萨神通游戏众灵仙</p>
<p style="text-align: left">
	　　万亿国土转轮王寻此光明普云集</p>
<p style="text-align: left">
	　　各以神力来供养雨如意宝奉慈尊</p>
<p style="text-align: left">
	　　诸天伎乐百千种不鼓自然出妙音</p>
<p style="text-align: left">
	　　天华乱坠满虚空众香普熏于大会</p>
<p style="text-align: left">
	　　宝幢无数诸璎珞持以供养人中尊</p>
<p style="text-align: left">
	　　微妙伽陀赞如来善哉能入于三昧</p>
<p style="text-align: left">
	　　现不思议大神力调伏难化诸有情</p>
<p style="text-align: left">
	　　令住坚固不退心我于佛所深<a>随喜</a></p>
<p style="text-align: left">
	　　唯愿世尊从定起为诸众生转法轮</p>
<p style="text-align: left">
	　　永断一切诸烦恼令住无住大涅槃</p>
<p style="text-align: left">
	　　如我等类心清净从万亿国来听法</p>
<p style="text-align: left">
	　　以三昧力常谛观于我微供哀纳受</p>
<p style="text-align: left">
	　　能施所施及施物于三世中无所得</p>
<p style="text-align: left">
	　　我等安住最胜心供养一切十方佛</p>
<p style="text-align: left">
	　　世世亲近大悲主恒常奉事大慈尊</p>
<p style="text-align: left">
	　　以无所得妙善根<a>圆融</a>法界趣真觉</p>
<p style="text-align: left">
	　　过去如来入寂定现大神通转法轮</p>
<p style="text-align: left">
	　　今佛世尊亦复然入定放光同彼佛</p>
<p style="text-align: left">
	　　是故惟忖释师子决定欲说心地门</p>
<p style="text-align: left">
	　　若欲远离生死因必获三世真常果</p>
<p style="text-align: left">
	　　诸人合掌一心待当入如来安乐宫</p>
		

	
	

		</div></div><hr><script charset='utf-8' src='../../js/footer.js'></script></body></html>