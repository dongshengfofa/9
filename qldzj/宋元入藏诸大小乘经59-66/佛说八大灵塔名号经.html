<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说八大灵塔名号经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说八大灵塔名号经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说八大灵塔名号经</strong></p>
<p style="text-align: left">　　尔时<a>世尊</a>告诸苾刍。我今称扬八大灵塔名号。汝等谛听。当为汝说。何等为八。所谓第一迦毗罗城龙弥儞园是佛生处。第二摩伽陀国泥连河边菩提树下佛证<a>道果</a>处。第三迦尸国波罗柰城转大法轮处。第四舍卫国只陀园现大<a>神通</a>处。第五曲女城从忉利天下降处。第六王舍城声闻分别佛为化度处。第七广严城灵塔思念寿量处。第八拘尸那城娑罗林内大双树间入<a>涅槃</a>处。如是八大灵塔。重说颂曰。</p>
<p style="text-align: left">　　净饭王都迦毗城龙弥儞园佛生处</p>
<p style="text-align: left">　　摩伽陀泥连河侧菩提树下成正觉</p>
<p style="text-align: left">　　迦尸国波罗柰城转大法轮十二行</p>
<p style="text-align: left">　　舍卫大城祇园内遍满<a>三界</a>现神通</p>
<p style="text-align: left">　　桑迦尸国曲女城忉利天宫而降下</p>
<p style="text-align: left">　　王舍大城僧分别如来善化行慈悲</p>
<p style="text-align: left">　　广严大城灵塔中如来思念寿量处</p>
<p style="text-align: left">　　拘尸那城大力地娑罗双树入涅槃</p>
<p style="text-align: left">　　如是八大灵塔。若有<a>婆罗门</a>及善男子善女人等。发大<a>信心</a>修建塔庙承事供养。是人得大利益。获大果报。具大称赞。名闻普遍甚深广大。乃至诸苾刍亦应当学。</p>
<p style="text-align: left">　　复次诸苾刍。若有净信善男子善女人。能于此八大灵塔。向此生中至诚供养。是人命终速生天界。</p>
<p style="text-align: left">　　尔时世尊复告诸苾刍。汝等谛听我今当说。游止国城及于住世。而说颂曰。</p>
<p style="text-align: left">　　二十九载处王宫六年雪山修苦行</p>
<p style="text-align: left">　　五岁王舍城化度四年在于毗沙林</p>
<p style="text-align: left">　　二年惹里岩安居二十三载止舍卫</p>
<p style="text-align: left">　　广严城及<a>鹿野苑</a>摩拘梨与忉利天</p>
<p style="text-align: left">　　尸输那及憍睒弥宝塔山顶并大野</p>
<p style="text-align: left">　　尾努聚落吠兰帝净饭王都迦毗城</p>
<p style="text-align: left">　　此等圣境各一年释迦如来而行住</p>
<p style="text-align: left">　　如是八十年住也然后牟尼入涅槃</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>