<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说较量一切佛刹功德经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说较量一切佛刹功德经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说较量一切佛刹功德经</strong></p>
<p style="text-align: left">　　如是我闻。一时。佛在王舍城法野菩提道场。坐金刚摩尼宝师子之座。有<a>菩萨</a>摩诃萨众。周匝围绕。复有十佛刹百千俱胝那由他众。听佛<a>说法</a>。尔时会中有一菩萨摩诃萨。名不思议光王。即从座起。瞻视大会诸菩萨已。而白众言。汝诸佛子。今当谛听。此<a>娑婆世界</a>。满一大劫较量时分。是彼西方<a>极乐世界</a>。无量寿佛刹一昼夜。佛子。彼极乐世界。一大劫较量时分。是阿儞弭沙世界。缚日啰(二合)娑誐啰钵啰摩哩那曩如来佛刹一昼夜。佛子。彼阿儞弭沙世界。一大劫较量时分。是不退轮光明世界。敷莲花身如来佛刹中一昼夜。佛子。彼不退轮光明世界。一大劫较量时分。是无尘世界。法王如来佛刹中一昼夜。佛子。彼无尘世界。一大劫较量时分。是灯光世界。师子如来佛刹中一昼夜。佛子。彼灯光世界。一大劫较量时分。是善光世界。毗卢遮那如来佛刹中一昼夜。佛子。彼善光世界。一大劫较量时分。是难胜世界。法敷身如来佛刹中一昼夜。佛子。彼难胜世界。一大劫较量时分。是谟贺世界。一切通意王如来佛刹中一昼夜。佛子。彼谟贺世界。一大劫较量时分。是现圆光世界。赞叹如来佛刹中一昼夜。佛子。如是一切世界。依劫算数过十佛刹百千俱胝那由他微尘数劫已。有世界名莲花吉祥。彼佛<a>世尊</a>名贤吉祥。是彼佛刹中一昼夜。佛子。彼有菩萨地名普行地行。如是无量菩萨行。佛子。若复有人于此较量一切佛刹功德经。受持读诵。为他解说。彼人命终。十方佛刹恒河沙数。诸佛如来。悉皆现前。满彼有情一切所愿。佛说此经已。不思议光王菩萨及诸大众。闻佛所说。皆大<a>欢喜</a>信受奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>