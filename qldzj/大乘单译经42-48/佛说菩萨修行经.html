<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说菩萨修行经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说菩萨修行经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说<a>菩萨</a><a>修行</a>经</strong></p>
<p style="text-align: left">　　闻如是。一时佛游舍卫国祇树给孤独精舍。与大<a>比丘</a>千二百五十及众菩萨五千人俱。皆尊菩萨<a>神通</a>[叡-├+〡]达权慧变化。游三千世界普利一切莫不蒙济。于时舍卫国大城之中。有豪长者名比罗达(晋言威施)。与其城中诸大长者五百人等。宿意同念。俱从舍卫大城中。出往诣祇树给孤独精舍。前至佛所即皆稽首。绕佛三匝。问讯<a>世尊</a>却坐一面。于时世尊。以无限达。因问威施及诸长者族姓子等。发何志乎诣如来耶。是时威施并诸长者。即白佛言。吾等世尊。集坐静处竞有念言。佛世难值人身由然。得脱离世同亦甚难。吾等窃议。为用何乘而至泥洹。当以声闻缘一觉乘取泥洹耶。大乘普智泥洹脱乎。时吾等举心便发言曰。志愿无上乘泥曰。身不以声闻缘觉脱也。吾等世尊。志愿发心无上独尊正意。以斯法故。来奉如来。云何世尊菩萨大士。内性常欲应于无上平等正真尊觉。当学何法而应行住。唯愿如来垂慧普慈。以无极哀散示疑结。</p>
<p style="text-align: left">　　尔时世尊。告威施曰。善哉善哉。诸大长者乃能改俗。舍世之荣乐。发无上正真道意。觐诣如来又威施等。勤听思念。当演说之菩萨大士行。得无上等最正觉。志作所应及其觉法。长者威施。并五百人即皆叉手受教而听。时佛告曰。是诸长者。菩萨大士发行。欲应无上正真等最觉者。心向众生。当建弘普无极大慈。志习念行勤执无舍。进学无忘。是乃应于无上觉道。又诸长者。若有众生。分其所受身口意恶。彼行非故。命终堕狱故。诸长者。天地聚合集以众苦。向诸网见众生之类。存心大慈勤志大悲。守习学行专精如斯。其身不着衣被饮食。于诸利养意亦不贪。以诸所珍乐尽施惠。念彼众生。慎行戒具忍进定智。如是长者。菩萨大士。欲发无上正真道者。当习观法乃应身行。尔时。威施及诸长者。吾等世尊。当修身三口四意三念法。菩萨大士。云何应观身行法耶。尔时世尊。告威施等。如是长者。菩萨大士。有四十二事而以观身。作是观已。离想结缠身心<a>意识</a>。缚着吾我贪身<a>寿命</a>。浊乱诸非应便除尽。是时威施及诸长者。受教而听。佛言。菩萨大士。观身污秽本为不净。观身臭处纯积腐烂。观身危脆要当毁坏。观身无强<a>当归</a>碎散。观身如幻诸大变化。观身恶露九孔诸漏。观身盛然淫欲火炽。观身燋烧兴恚毒火。观身愚冥痴蒙毒盛。观身罗网恩爱结缚。观身如疮众患缠绕。观身可患四百四病。观身秽宅受诸虫种。观身无常逝归尘土。观身顽愚不达体法。观身危陋毁落不久。观身无赖常怀多忧。观身无坚老至苦极。观身无倚饰伪纯诈。观身难满受盛无厌。观身巢屈受众色爱。观身贪惑迷着五乐。观身昧冥意怀喜悦。观身无住<a>生死</a>种异。观身识念怀想众贱。观身无友极养会离。观身众食狐吞狼争。观身机关展转无数。观身系属饮食所盛。观身叵视脓血臭满。观身毁灭趣非常法。观身如仇恒多怨害。观身热恼常怀忧结。观身聚殃五阴所误。观身苦器生死剧痛。观身非我众缘积聚。观身无命男女会散。观身为空根受诸情。观身无实譬之如幻。观身虚伪其现若梦。观身伪惑为如野马。观身诈欺其喻响像。是谓长者菩萨大士四十二事观身行法。其不观者或贪身。心神意识由之起灭。其有菩萨如是观已。爱着身命贪爱吾我。疑垢倒谬及诸欲乐。有常之计皆悉除尽。遵志守一不惜年寿。如是速具<a>六度</a>无极。斯谓长者菩萨大士。以满六德权化流布。疾得无上成最正觉。于是世尊。重加弘演说身行法。而叹颂曰。</p>
<p style="text-align: left">　　得为人甚难值无以身造恶行</p>
<p style="text-align: left">　　要会死弃丘冢狐狼食或烂坏</p>
<p style="text-align: left">　　伪欺我愚常惑专兴念贪<a>色欲</a></p>
<p style="text-align: left">　　是身求无反复昼夜受诸苦痛</p>
<p style="text-align: left">　　因众苦以成恼身痈满盛不净</p>
<p style="text-align: left">　　常困极于饥渴夫智者岂贪命</p>
<p style="text-align: left">　　常受身终无厌强畜养剧亲厚</p>
<p style="text-align: left">　　为见色犯众罪彼缘是受狱痛</p>
<p style="text-align: left">　　身不能如金刚无以是造恶业</p>
<p style="text-align: left">　　虽久存会归死时兴信<a>念佛</a>世</p>
<p style="text-align: left">　　假长久养育身甘肴膳及香华</p>
<p style="text-align: left">　　会饥渴不恒常虽勉励当何益</p>
<p style="text-align: left">　　更劫数因还值人雄尊佛之世</p>
<p style="text-align: left">　　常发信莫犯罪或堕三受苦毒</p>
<p style="text-align: left">　　其极寿亿千载勤自勉如救火</p>
<p style="text-align: left">　　况其寿百岁者憍纵身造狱殃</p>
<p style="text-align: left">　　若有念想吾我得人身甚为难</p>
<p style="text-align: left">　　常极意恣五乐且自娱焉知后</p>
<p style="text-align: left">　　斯之乐不永久诸苦毒至不远</p>
<p style="text-align: left">　　当速离诸悭贪可得应大福祚</p>
<p style="text-align: left">　　财非财譬如梦强以此伪众生</p>
<p style="text-align: left">　　时一有或便尽明智者不吝财</p>
<p style="text-align: left">　　若如幻化色惑现虚伪花鲜彩</p>
<p style="text-align: left">　　是欲财谁欺身愚浊惑堕颠倒</p>
<p style="text-align: left">　　以众苦致福财用身故念与想</p>
<p style="text-align: left">　　财非财五家事有何智为财惑</p>
<p style="text-align: left">　　谬顺随妻与子王势强夺聚财</p>
<p style="text-align: left">　　觉无常了如此终无意乐利家</p>
<p style="text-align: left">　　恩爱聚致苦恼无贪惑着家狱</p>
<p style="text-align: left">　　父母财身妻子皆留在行自当</p>
<p style="text-align: left">　　有贪惜不<a>自觉</a>唯恐财随我灭</p>
<p style="text-align: left">　　愚顽者力求财有智虑信无贪</p>
<p style="text-align: left">　　悭不信不可从极自卑如儿仆</p>
<p style="text-align: left">　　外燋贪内热谄诸圣贤所不咏</p>
<p style="text-align: left">　　谈书籍或诗颂以惑众若淫女</p>
<p style="text-align: left">　　意粗犷性暴弊诸悭人多妒嫉</p>
<p style="text-align: left">　　贪狼性无亲友现卑谦强亲人</p>
<p style="text-align: left">　　唯为财习追苦智虑者莫信之</p>
<p style="text-align: left">　　顺财故与此事乃造起毒害心</p>
<p style="text-align: left">　　是故智当省察弃离悭妒邪事</p>
<p style="text-align: left">　　金珠宝诸珍奇因福祚得致之</p>
<p style="text-align: left">　　为斯故兴诤讼制是意整以法</p>
<p style="text-align: left">　　时可值人雄尊慈氏佛上如来</p>
<p style="text-align: left">　　乃当有金宝地焉知复在向生</p>
<p style="text-align: left">　　欲五乐纯虚伪愚迷惑欺诈意</p>
<p style="text-align: left">　　欲若如夏盛热坐野马因疲劳</p>
<p style="text-align: left">　　贪目色欲惑己淫发醉失意志</p>
<p style="text-align: left">　　从习欲随颠倒当何时值佛世</p>
<p style="text-align: left">　　从九十一劫中世乃有佛尊觉</p>
<p style="text-align: left">　　山须弥烧坏灭后何缘当得值</p>
<p style="text-align: left">　　海陂池枯竭干天地燋永无余</p>
<p style="text-align: left">　　欲炽然亦如是有何智当着欲</p>
<p style="text-align: left">　　诸聪达明智士当察知居寂灭</p>
<p style="text-align: left">　　有何贪奚可乐解是义不入网</p>
<p style="text-align: left">　　观行习法之最莫恋尸冢囚狱</p>
<p style="text-align: left">　　着恩爱贪浊意不能免狱苦殃</p>
<p style="text-align: left">　　有妻子贪离别所作行当自受</p>
<p style="text-align: left">　　便独趣随苦毒彼无有代痛者</p>
<p style="text-align: left">　　斯<a>三界</a>恼之甚莫若如妻与子</p>
<p style="text-align: left">　　本爱时规与乐反成忧罪恼根</p>
<p style="text-align: left">　　缘受三恶道苦毒辛酸惨痛生</p>
<p style="text-align: left">　　若当被诸恼根妻及子无伐者</p>
<p style="text-align: left">　　勿以父造恶行及与母诸亲属</p>
<p style="text-align: left">　　阿鼻痛无免救且莫如身<a>行者</a></p>
<p style="text-align: left">　　阎罗王狱卒地彼不问父母事</p>
<p style="text-align: left">　　兄弟妻子亲友惟结却身<a>善恶</a></p>
<p style="text-align: left">　　以得致身人身遭遇值不念恶</p>
<p style="text-align: left">　　断灭众殃罪行除改前不善事</p>
<p style="text-align: left">　　已浊污自防覆莫信作无<a>报应</a></p>
<p style="text-align: left">　　彼法王当散说分别了行清净</p>
<p style="text-align: left">　　身种作行自当纵放意随堕恼</p>
<p style="text-align: left">　　身所造即获殃譬喻之影随形</p>
<p style="text-align: left">　　当其受苦痛时父母亲不能免</p>
<p style="text-align: left">　　及善厚无代者是故智无恋欲</p>
<p style="text-align: left">　　其欲脱狱楚毒及众缚枷锁械</p>
<p style="text-align: left">　　当勤念舍离欲速行法世雄教</p>
<p style="text-align: left">　　家大炽多恼根火之起而常然</p>
<p style="text-align: left">　　何慧达而乐是揩大火恐难中</p>
<p style="text-align: left">　　在家者忧利时居俗业营妻子</p>
<p style="text-align: left">　　有是众万端虑何智慧不舍家</p>
<p style="text-align: left">　　十力教甚可乐无种栽取若根</p>
<p style="text-align: left">　　騃痴子无是志但惑家堕<a>地狱</a></p>
<p style="text-align: left">　　天地间专惑者兴念想我妻子</p>
<p style="text-align: left">　　愚顽意谓常存不知之幻<a>化身</a></p>
<p style="text-align: left">　　当佛世尊说是法时。威施之等五百长者。应时逮得柔顺法忍。从得忍已神通备具达知去来。圣智弘妙慧无挂碍。明晓众生意志所趣欲。发起众一切会者观心之故。即说偈曰。</p>
<p style="text-align: left">　　快哉为大利众利之最上</p>
<p style="text-align: left">　　其有发心行求佛菩萨者</p>
<p style="text-align: left">　　大乘心可乐但欲安众生</p>
<p style="text-align: left">　　为人修桥梁志乐大乘者</p>
<p style="text-align: left">　　众生爱乐彼颜像众欣睹</p>
<p style="text-align: left">　　其有兴发心志求菩萨道</p>
<p style="text-align: left">　　诸发菩提心种德于<a>福田</a></p>
<p style="text-align: left">　　深乐菩萨者得为三界明</p>
<p style="text-align: left">　　隆圣菩萨心踰越诸众意</p>
<p style="text-align: left">　　一切悉备足能度诸众生</p>
<p style="text-align: left">　　吾等快得利爱乐兴斯心</p>
<p style="text-align: left">　　值佛能仁世师子最正觉</p>
<p style="text-align: left">　　得逮闻是法菩萨观身法</p>
<p style="text-align: left">　　志即乐大乘获致于柔顺</p>
<p style="text-align: left">　　时佛便笑。世尊笑时。五色光出从口中。奋辉晖晃昱色色各异。遂至无数光明普遍十方诸土。威景覆蔽一切释梵日月天魔宫殿之明。当其佛笑及覆光时。诸天龙神并世人民七万二千。见佛神耀暐晔之变。亦皆自觉被如来明安育其体。各于座上忽然悉得无所从生法乐之忍。其余无数皆发无上正真道意。然其焰还绕身三匝。而其威光忽从顶入。尔时贤者阿难。白佛。诸佛如来出现于世。安度众生道教洋洋终不妄笑。今者何因兴发威颜而欣笑耶。善哉世尊如来降德。愍念一切无量诸天及世人民。皆使得安畜生禽兽蜎飞蠕动莫不蒙度。愿佛开解敷演笑意。尔时世尊告阿难曰。汝见长者威施之等五百人不。唯然已见。世尊告曰。是诸长者。在过去诸佛植众德本。从发无上正真道意。如是阿难。长者威施五百人等。却后当更七十六劫不堕三苦。然后成佛当同一劫。劫名勇猛皆同一字。其号名曰华吉藏王如来无所著平等正觉道法御<a>天人</a>师。为佛世尊。各各所度极至无量。是时阿难重白佛言。唯然世尊。甚深妙哉未曾有也。如来散说是之弘奥无极要法。是经名何云何奉持。佛言阿难。是经名曰菩萨修行。亦名大士威施所问观身行经。又斯阿难。是观要法。过去当来今现在诸佛。致道弘化无不由之。吾今成佛。有身相好化于生死。亦因此法当善书持讽诵读说开示一切。佛说经已。贤者阿难大士。威施五百人等。诸天龙神及世人民。闻经<a>欢喜</a>。皆起叉手。为佛作礼。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>