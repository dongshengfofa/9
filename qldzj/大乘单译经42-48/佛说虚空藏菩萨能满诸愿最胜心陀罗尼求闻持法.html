<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说虚空藏菩萨能满诸愿最胜心陀罗尼求闻持法' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说虚空藏菩萨能满诸愿最胜心陀罗尼求闻持法</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说<a>虚空藏菩萨</a>能满诸愿最胜心陀罗尼求闻持法</strong></p>
<p style="text-align: left">　　出金刚顶经成就一切义品</p>
<p style="text-align: left">　　尔时薄伽梵。入诸波罗蜜平等性三摩地。从定起已即说此能满诸愿<a>虚空</a>藏<a>菩萨</a>最胜心陀罗尼曰。</p>
<p style="text-align: left">　　南牟(一)阿迦(去引)舍(舒可反二)揭(鱼羯反)婆(去引)耶(余可反三)唵(四)阿唎(五)迦(入)么唎(六)慕唎(七)莎嚩诃(八)</p>
<p style="text-align: left">　　薄伽梵言。此陀罗尼。是过去现在一切诸佛之所同说。若能常诵此陀罗尼者。从无始来五无间等一切罪障悉皆销灭。常得一切诸佛菩萨共所护念。乃至未成佛来。所生之处。虚空藏菩萨恒随守护。令诸有情常所乐见。诸有善愿无不满足。一切苦患皆悉销除。常生人天不堕恶趣。生生之处常忆<a>宿命</a>。设不加法但能常诵获福如是。若欲加法持此陀罗尼求闻持者。当于绢素白氎或净板上。先画满月。于中画虚空藏菩萨像。其量下至不减一肘。或复过此任其力办。菩萨满月增减相称。身作金色。宝莲华上半加而坐。以右压左。容颜殊妙作熙怡喜悦之相。于宝冠上有五佛像。结加趺坐。菩萨左手执白莲华。微作红色。于华台上有如意宝珠。吠琉璃色黄光发焰。右手复作与诸愿印。五指垂下现掌向外。是与愿印相。画像了已。当于空闲寂静之处。或在净室塔庙山顶树下。随在一处安置其像。面正向西或容向北。净物覆之。别作一方木曼茶罗下。至一肘过此亦任。其坛下安四足。或以编附。上面去地恰须四指。其板若用檀沈作者最为<a>殊胜</a>。不尔或以柏等有香之木为之亦得。<a>如法</a>作已置于像前。次应严办五种供具。所谓涂香诸华<a>烧香</a>饮食灯明。涂香者磨白檀为之。华以随时药草所生者充。若无时华当以<a>粳米</a>。或烧<a>荞麦</a>或取橘柏等叶。或用<a>丁香</a>以充华用。烧香但以沉檀龙脑随应用之。食除薰秽每须新净。灯用牛酥油亦通许。当欲具办此物之时。必须晨朝盥洗手面护净如法。具办足已。置在坛边。然后出外。复以净水重洗手已。即作手印掌承净水。诵陀罗尼三遍便即饮之。其手印相。先仰舒右手五指。屈其头指与大母指相捻。状如捻香。此是虚空藏菩萨如意宝珠成办一切事印。复以此印如前承水。诵陀罗尼三遍竟已。洒顶及身。即令内外一切清净。次应往诣像所。至心<a>礼拜</a>面向菩萨半跏而坐。举去像上所覆之物。次即须作护身手印。其手印相。先举右手。然后以头指与大母指相捻。状若捻香。其头指屈第二节。其第一节极令端直。方始印相。如法作此印已。置于顶上诵陀罗尼一遍。次置右肩复诵一遍。左肩心喉亦皆如是。作此护身法已。一切诸佛及虚空藏菩萨。摄受此人。一切罪障即皆销灭。身心清净福慧增长。一切诸魔及毗那夜迦皆不得便。复作前印掌承净水。诵陀罗尼一遍。洒涂香等诸供养物并坛及近坛之地。复如前作护身手印。置涂香上诵陀罗尼一遍。余华香等乃至木坛。各皆如是作此法已。华香等物即便清净。复作护身手印右转三匝。兼指上下。但运其印身不动摇诵陀罗尼七遍。随其自心远近分剂。结十方界。次应闭目思惟。虚空藏菩萨真身即与此像等无有异。复用护身印作意。请虚空藏菩萨。诵陀罗尼二十五遍已。即举大母指向裹招一度。头指如旧。复作此印诵陀罗尼三遍。[巾*(穴/登)]上莲华以之为座。复想菩萨来坐此华。即便开目见菩萨已。生希有心作真身解。又诵三遍手印如前作是念言。今者菩萨来至于此。是陀罗尼力非我所能。唯愿尊者暂住于此。次取涂香诵陀罗尼一遍。用涂其坛。次复取华亦诵一遍布散坛上。烧香饮食灯明次第取之。皆诵一遍手持供养。置在坛边复作念言。一切诸佛菩萨福慧熏修所生。幡盖清净香华众宝之具。悉皆严好。复作手印诵陀罗尼一遍。如前想念。诸供养物悉得成办。即持供养一切如来及诸菩萨。如是运心供养中最。如其不能办涂香等供养之物。但作第二运心供养。法亦成就。即以手印掏珠。诵陀罗尼明记遍数。诵时闭目。想菩萨心上有一满月。然所诵陀罗尼字。现满月中皆作金色。其字复从满月流出。澍行人顶。复从口出入菩萨足如自发言咨启菩萨足下。诵陀罗尼未止息来。所想之字巡环往来。相续不绝如轮而转。身心若惓即须止息。至诚瞻仰便坐礼拜。闭目复观满月菩萨。极明了已。应更运心令渐增长周遍法界。复渐略观。于最后时量如本已。方始出观。又作前手印诵陀罗尼三遍已。举大母指发遣菩萨。作是念言唯愿慈悲布施<a>欢喜</a>。后会<a>法事</a>复垂降赴。如是诵陀罗尼。随其力能或一日一上。或一日两上。从始至终每如初日。遍数多少亦如初上。不得增减。前后通计满百万遍。其数乃终亦无时限。然于中间不容间阙。后于日蚀或月蚀时。随力舍施饮食财物。供养三宝。即移菩萨及坛露地净处。安置。复取牛酥一两。盛贮熟铜器中。并取有乳树叶七枚及枝一条。置在坛边。华香等物加常数倍。供养之法一一同前。供养毕已。取前树叶重布坛中。复于叶上安置酥器。还作手印诵陀罗尼三遍。护持此酥。又以树枝搅酥。勿停其手。目观日月兼亦看酥。诵陀罗尼无限遍数。初蚀后退未圆已来。其酥即有三种相现。一者气。二者烟。三者火。此下中上三品相中。随得一种法即成就。得此相已便成神药。若食此药即获闻持。一经耳目文义俱解。记之于心永无遗忘。诸余福利无量无边。今且略说少分功德。如至却退<a>圆满</a>已来。三相若无法不成就。复应更从初首而作。乃至七遍。纵有五逆等极重罪障。亦皆销灭法定成就。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>