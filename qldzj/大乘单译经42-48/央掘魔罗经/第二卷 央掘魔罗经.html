<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 央掘魔罗经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 央掘魔罗经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 央掘魔罗经</strong></p>
<p style="text-align: left">
	　　尔时<a>娑婆世界</a>主梵天王。放大光明照舍卫国。一心合掌顶<a>礼佛</a>足。供养如来及央掘魔罗已。而说偈言。</p>
<p style="text-align: left">
	　　奇哉我今见大战如二雄猛师子斗</p>
<p style="text-align: left">
	　　奇哉调御<a>天人</a>师如来善调央掘魔</p>
<p style="text-align: left">
	　　譬如毒蛇见咒师吹气放毒不怖畏</p>
<p style="text-align: left">
	　　师即调伏令寂静<a>三界</a>大师亦如是</p>
<p style="text-align: left">
	　　调伏凶恶央掘魔我今稽首三界医</p>
<p style="text-align: left">
	　　大<a>神通</a>力不思议我今稽首<a>自在</a>王</p>
<p style="text-align: left">
	　　大天所建甚奇特以法建立央掘魔</p>
<p style="text-align: left">
	　　所为最胜无可譬是故名曰无譬尊</p>
<p style="text-align: left">
	　　央掘魔今为胜业住戒调伏极寂静</p>
<p style="text-align: left">
	　　身心安隐无所畏犹如自性真金色</p>
<p style="text-align: left">
	　　纯净极妙阎浮金唯愿如来哀受施</p>
<p style="text-align: left">
	　　令央掘魔服天衣当令我得大菩提</p>
<p style="text-align: left">
	　　彼服此衣护梵行究竟清净心不动</p>
<p style="text-align: left">
	　　尔时央掘魔罗谓梵王言。汝是何人多言两舌。言央掘魔罗习近我衣久持梵行。而见毁辱汝是恶梵非梵梵像。汝蚊蚋来所言梵者。梵有何义。云何名为<a>世间</a>梵业。我岂服习蚊蚋之衣而修梵行。我亦不作佣作之人。我亦不能随他所欲。我亦不为负债之人。如申头罗(申头罗者外国幻人作飞人戏令空中来去往返至速)速往速反。汝小蚊蚋亦复如是。往受梵乐还来堕此。不知<a>菩萨</a>受生真实功德。非法为法。如汝等辈不觉<a>生死</a>迷惑轮转。呜呼梵天。汝真知<a>善恶</a>言。央掘魔罗大作恶业。汝蚊蚋恶梵为何所知。应当修学菩萨所行。尔时梵王答央掘魔罗言。汝现杀人一千少一。今犹见汝强梁不息。乃至雕鹫不敢近。汝此非强梁者。何处更有真强梁耶。此非恶魔者。何处更有真恶魔耶。央掘魔罗。汝莫放逸。所作恶业方便除灭。善哉如来真为大悲。乃能度此央掘魔罗等凶暴众生。</p>
<p style="text-align: left">
	　　尔时央掘魔罗谓梵王言。恶梵蚊蚋汝将何去。汝复当于何处迷转。不知善恶众生死堕恶道。譬如有人行至<a>丛林</a>。夜见树上有萤火虫惊怖而还。语城中人言彼林被烧。时有众人俱往视之。见是萤火知非林烧。今汝恶梵亦复如是。唱言我痴。而自欺诳及欺余人。汝及余人后自当知是幻积聚。譬如痴人行至丛林见无忧树华。谓呼是火恐怖而归。还入城中告众人言。彼林被烧。众人往见知非是火。汝小蚊蚋亦复如是。汝及余人后自当知善及不善。亦自当知是幻积聚。莫复更出此不实言。汝当默然勿学妄语。</p>
<p style="text-align: left">
	　　尔时护世四王来诣佛所。大供养佛及央掘魔。设供养已。即向如来及央掘魔罗。而说偈言。</p>
<p style="text-align: left">
	　　奇哉甚希有世雄今大战</p>
<p style="text-align: left">
	　　问答第一义慧光除痴冥</p>
<p style="text-align: left">
	　　奇哉善调御无上天人师</p>
<p style="text-align: left">
	　　是故无量力号名为如来</p>
<p style="text-align: left">
	　　第一钵昙摩清净柔软足</p>
<p style="text-align: left">
	　　尘水所不污是故稽首礼</p>
<p style="text-align: left">
	　　我今归依佛一心请所愿</p>
<p style="text-align: left">
	　　当令央掘魔受用我等钵</p>
<p style="text-align: left">
	　　央掘魔今好犹如空中月</p>
<p style="text-align: left">
	　　央掘魔庄严净戒光<a>圆满</a></p>
<p style="text-align: left">
	　　尔时央掘魔罗谓四天王言。汝是何等蚊蚋小虫。护世护世而自贡高。唱言我当施汝天钵。而见毁辱。汝等且待观我难事。须臾自见执持瓦器。何用如是放逸钵为。而以护世高自称举。名护世者。谓能调伏诸恶象类。非护世间护真实法。名为护世。譬如有人闻俱耆罗声。又见其形。寻复见乌而生迷惑。作是说言。俱耆罗俱耆罗。汝等如是。非法为法守护非法。如彼见乌谓俱耆罗。汝应<a>护法</a>莫护世间。蚊蚋四王且各默然。</p>
<p style="text-align: left">
	　　尔时恶魔波旬来诣佛所。供养佛已却住一面。向央掘魔罗而说偈言。</p>
<p style="text-align: left">
	　　汝今速<a>出家</a>欺诳入我城</p>
<p style="text-align: left">
	　　我亦不念汝且令出泥犁</p>
<p style="text-align: left">
	　　尔时央掘魔罗。以偈答曰。</p>
<p style="text-align: left">
	　　远去贼狗魔蚊蚋<a>无畏</a>说</p>
<p style="text-align: left">
	　　及未被五系波旬宜速去</p>
<p style="text-align: left">
	　　莫令我须臾左脚蹴弊狗</p>
<p style="text-align: left">
	　　若空<a>无我</a>时自恣游宫殿</p>
<p style="text-align: left">
	　　如金翅鸟王处在须弥顶</p>
<p style="text-align: left">
	　　下观大海中诸龙共游戏</p>
<p style="text-align: left">
	　　菩萨金翅王游戏泥犁上</p>
<p style="text-align: left">
	　　快饮<a>解脱</a>水俯观苦众生</p>
<p style="text-align: left">
	　　贼狗魔默然谛听<a>甘露</a>法</p>
<p style="text-align: left">
	　　然后还天上随意恣所欲</p>
<p style="text-align: left">
	　　尔时摩醯首罗神。为如来及央掘魔罗。设大供养已却住一面。欣敬交至以偈叹言。</p>
<p style="text-align: left">
	　　我今礼尊足欣敬说伽陀</p>
<p style="text-align: left">
	　　如来妙色身譬如优钵罗</p>
<p style="text-align: left">
	　　齿白拘牟头目净千叶华</p>
<p style="text-align: left">
	　　智慧无染污净踰分陀利</p>
<p style="text-align: left">
	　　奇哉央掘魔<a>殊胜</a>甚希有</p>
<p style="text-align: left">
	　　住在凡夫地而能降伏魔</p>
<p style="text-align: left">
	　　当速成正觉普救诸世间</p>
<p style="text-align: left">
	　　尔时央掘魔罗。以偈答言。</p>
<p style="text-align: left">
	　　汝是何卑趣妄称摩醯罗</p>
<p style="text-align: left">
	　　假名为自在非真自在王</p>
<p style="text-align: left">
	　　汝今云何知我住凡夫地</p>
<p style="text-align: left">
	　　长牙毗舍遮宜速答所问</p>
<p style="text-align: left">
	　　形色尚丑陋有如癞病人</p>
<p style="text-align: left">
	　　而为诸世间广说治癞方</p>
<p style="text-align: left">
	　　自病不能救安能疗他疾</p>
<p style="text-align: left">
	　　今汝小蚊蚋痴惑亦复然</p>
<p style="text-align: left">
	　　不知自趣性云何知他心</p>
<p style="text-align: left">
	　　而言央掘魔住在凡夫地</p>
<p style="text-align: left">
	　　汝不应灌顶副他自在王</p>
<p style="text-align: left">
	　　无知且默然须臾自当见</p>
<p style="text-align: left">
	　　尔时如来所依坐树。其树有神。见央掘魔罗心生敬信。以偈叹言。</p>
<p style="text-align: left">
	　　疾来央掘魔勇慧坚固士</p>
<p style="text-align: left">
	　　今请服法衣供施汝初饭</p>
<p style="text-align: left">
	　　施汝及如来当得第一果</p>
<p style="text-align: left">
	　　尔时央掘魔罗。以偈答言。</p>
<p style="text-align: left">
	　　如来未曾食声闻亦复然</p>
<p style="text-align: left">
	　　汝今为施谁速说决所疑</p>
<p style="text-align: left">
	　　尔时树神。以偈难言。</p>
<p style="text-align: left">
	　　如来常饭食声闻亦复然</p>
<p style="text-align: left">
	　　坚固欲出家不应作妄语</p>
<p style="text-align: left">
	　　应当舍虚伪谄曲非清净</p>
<p style="text-align: left">
	　　若人越一法是即为妄语</p>
<p style="text-align: left">
	　　不度于他世无恶而不造</p>
<p style="text-align: left">
	　　尔时央掘魔罗。以偈答言。</p>
<p style="text-align: left">
	　　汝是卑下姓今欲何所说</p>
<p style="text-align: left">
	　　汝且自观察女人佛所毁</p>
<p style="text-align: left">
	　　世间谁妄语谁为真实说</p>
<p style="text-align: left">
	　　谁世间贪食谁世间病死</p>
<p style="text-align: left">
	　　如来悉具足大我实功德</p>
<p style="text-align: left">
	　　众生不能知是则为妄语</p>
<p style="text-align: left">
	　　不食而言食是则为妄语</p>
<p style="text-align: left">
	　　彼尚无出家况复受具足</p>
<p style="text-align: left">
	　　不知隐覆说是则为妄语</p>
<p style="text-align: left">
	　　彼尚无出家况复受具足</p>
<p style="text-align: left">
	　　我不越一法而汝越无量</p>
<p style="text-align: left">
	　　速向天中天悔除虚妄语</p>
<p style="text-align: left">
	　　尔时树神。以偈难言。</p>
<p style="text-align: left">
	　　汝以何因缘说我是卑趣</p>
<p style="text-align: left">
	　　未离毗舍遮何能知男女</p>
<p style="text-align: left">
	　　尔时央掘魔罗。以偈答言。</p>
<p style="text-align: left">
	　　譬如转轮王珍宝庄严座</p>
<p style="text-align: left">
	　　臭狗暂卧上还至不净处</p>
<p style="text-align: left">
	　　汝以卑陋性暂游方便法</p>
<p style="text-align: left">
	　　还复处女身纵心五欲乐</p>
<p style="text-align: left">
	　　汝今应方便速舍女狗身</p>
<p style="text-align: left">
	　　莫取男女相当修空寂法</p>
<p style="text-align: left">
	　　修习空法已疾得男子性</p>
<p style="text-align: left">
	　　尔时尊者<a>舍利弗</a>大目犍连。犹如鹅王。以神通力乘虚而来。来至佛所顶礼佛足却住一面。见央掘魔罗心生<a>随喜</a>。时大目连以偈叹言。</p>
<p style="text-align: left">
	　　超哉勇慧士善修殊胜业</p>
<p style="text-align: left">
	　　宜速随佛去出家修净戒</p>
<p style="text-align: left">
	　　与诸梵<a>行者</a>乘虚至祇园</p>
<p style="text-align: left">
	　　愿佛时哀许出家受具足</p>
<p style="text-align: left">
	　　普令诸世间一切共瞻仰</p>
<p style="text-align: left">
	　　陵虚犹鹅王明净如满月</p>
<p style="text-align: left">
	　　尔时央掘魔罗。以偈问曰。</p>
<p style="text-align: left">
	　　云何世神通云何神通本</p>
<p style="text-align: left">
	　　神力第一尊速说断我疑</p>
<p style="text-align: left">
	　　尔时大目犍连。以偈答言。</p>
<p style="text-align: left">
	　　若人修净舍常施履屣乘</p>
<p style="text-align: left">
	　　<a>比丘</a>持净戒远离不习近</p>
<p style="text-align: left">
	　　如是二因缘疾获神通力</p>
<p style="text-align: left">
	　　尔时央掘魔罗。复说偈言。</p>
<p style="text-align: left">
	　　呜呼大目连修习蚊蚋行</p>
<p style="text-align: left">
	　　不能分别知第一真实通</p>
<p style="text-align: left">
	　　蚊蚋乘虚来无知宜默然</p>
<p style="text-align: left">
	　　常行自他利愿速安众生</p>
<p style="text-align: left">
	　　如是修方便疾获上神通</p>
<p style="text-align: left">
	　　安慰<a>说法</a>者或时遭苦难</p>
<p style="text-align: left">
	　　舍身为救护疾获上神通</p>
<p style="text-align: left">
	　　我今当速行广度诸群生</p>
<p style="text-align: left">
	　　至于只陀林当得大神通</p>
<p style="text-align: left">
	　　如是无限量所谓摩诃衍</p>
<p style="text-align: left">
	　　无量复无边所谓诸如来</p>
<p style="text-align: left">
	　　尔时央掘魔罗说此偈已。即复说偈问<a>舍利</a>弗言。</p>
<p style="text-align: left">
	　　云何舍利弗世间大智慧</p>
<p style="text-align: left">
	　　智慧从何生速说决所疑</p>
<p style="text-align: left">
	　　尔时舍利弗。以偈答言。</p>
<p style="text-align: left">
	　　善护持<a>五戒</a>能成大智慧</p>
<p style="text-align: left">
	　　命终更受身智慧常俱生</p>
<p style="text-align: left">
	　　名闻远流布智慧不倾动</p>
<p style="text-align: left">
	　　尔时央掘魔罗。复说偈言。</p>
<p style="text-align: left">
	　　佛说常不灭从是生大慧</p>
<p style="text-align: left">
	　　佛说大智慧从是说法生</p>
<p style="text-align: left">
	　　呜呼舍利弗修习蚊蚋行</p>
<p style="text-align: left">
	　　不能分别知真实智慧义</p>
<p style="text-align: left">
	　　陋哉蚊蚋慧无知宜默然</p>
<p style="text-align: left">
	　　尔时尊者阿难来诣佛所。顶礼佛足却住一面。见央掘魔罗心生随喜。以偈叹言。</p>
<p style="text-align: left">
	　　善哉央掘魔已修殊胜业</p>
<p style="text-align: left">
	　　我今发随喜速通九部经</p>
<p style="text-align: left">
	　　尔时央掘魔罗。以偈问言。</p>
<p style="text-align: left">
	　　如来称叹汝多闻最第一</p>
<p style="text-align: left">
	　　云何世多闻多闻从何生</p>
<p style="text-align: left">
	　　尔时阿难。以偈答言。</p>
<p style="text-align: left">
	　　诵习九部经离悭为人说</p>
<p style="text-align: left">
	　　从是获多闻总持不思议</p>
<p style="text-align: left">
	　　尔时央掘魔罗。复说偈言。</p>
<p style="text-align: left">
	　　叹说诸如来毕竟常不灭</p>
<p style="text-align: left">
	　　是名为世间第一最多闻</p>
<p style="text-align: left">
	　　呜呼阿难陀修习蚊蚋行</p>
<p style="text-align: left">
	　　不能分别知多闻所入闻</p>
<p style="text-align: left">
	　　陋哉蚊蚋持无知宜默然</p>
<p style="text-align: left">
	　　尔时尊者罗睺罗来诣佛所。顶礼佛足却住一面。见央掘魔罗心生随喜。以偈叹言。</p>
<p style="text-align: left">
	　　善哉央掘魔已修胜功德</p>
<p style="text-align: left">
	　　我今发随喜敬戒速受持</p>
<p style="text-align: left">
	　　尔时央掘魔罗。以偈问言。</p>
<p style="text-align: left">
	　　如来称叹汝恭敬戒第一</p>
<p style="text-align: left">
	　　云何为世间恭敬于净戒</p>
<p style="text-align: left">
	　　汝是佛爱子速说决我疑</p>
<p style="text-align: left">
	　　尔时罗睺罗。以偈答言。</p>
<p style="text-align: left">
	　　一切佛所说专心恭敬持</p>
<p style="text-align: left">
	　　是则为世间第一恭敬戒</p>
<p style="text-align: left">
	　　尔时央掘魔罗。复说偈言。</p>
<p style="text-align: left">
	　　若说诸如来世间第一常</p>
<p style="text-align: left">
	　　是名为世间最上恭敬戒</p>
<p style="text-align: left">
	　　呜呼罗睺罗修习蚊蚋行</p>
<p style="text-align: left">
	　　不能知第一真实恭敬戒</p>
<p style="text-align: left">
	　　陋哉蚊蚋敬无知宜默然</p>
<p style="text-align: left">
	　　尔时尊者阿那律来诣佛所。顶礼佛足却住一面。见央掘魔罗心生随喜。以偈叹言。</p>
<p style="text-align: left">
	　　奇哉央掘魔善修殊胜业</p>
<p style="text-align: left">
	　　我今发随喜不久得天眼</p>
<p style="text-align: left">
	　　尔时央掘魔罗。以偈问言。</p>
<p style="text-align: left">
	　　如来称叹汝天眼最第一</p>
<p style="text-align: left">
	　　云何世天眼天眼云何生</p>
<p style="text-align: left">
	　　汝今当速说决断我所疑</p>
<p style="text-align: left">
	　　尔时阿那律。以偈答言。</p>
<p style="text-align: left">
	　　常好施灯明说法闻化人</p>
<p style="text-align: left">
	　　由是获天眼洞视无障碍</p>
<p style="text-align: left">
	　　尔时央掘魔罗。复说偈言。</p>
<p style="text-align: left">
	　　如来深法藏精勤方便说</p>
<p style="text-align: left">
	　　显示不隐覆究竟最胜眼</p>
<p style="text-align: left">
	　　呜呼阿那律修习蚊蚋行</p>
<p style="text-align: left">
	　　不能知出生天眼胜方便</p>
<p style="text-align: left">
	　　陋哉蚊蚋眼无知宜默然</p>
<p style="text-align: left">
	　　尔时尊者<a>沙门</a>陀娑来诣佛所。顶礼佛足却住一面。见央掘魔罗心生随喜。以偈叹言。</p>
<p style="text-align: left">
	　　奇哉央掘魔善修殊胜业</p>
<p style="text-align: left">
	　　我今发随喜宜应修忍辱</p>
<p style="text-align: left">
	　　尔时央掘魔罗。以偈问言。</p>
<p style="text-align: left">
	　　云何为世间成就第一忍</p>
<p style="text-align: left">
	　　云何生忍辱速说决所疑</p>
<p style="text-align: left">
	　　尔时沙门陀娑。以偈答言。</p>
<p style="text-align: left">
	　　栴檀涂右臂利刀斩左手</p>
<p style="text-align: left">
	　　等心不倾动能生最上忍</p>
<p style="text-align: left">
	　　是则名世间堪忍上调伏</p>
<p style="text-align: left">
	　　尔时央掘魔罗。复说偈言。</p>
<p style="text-align: left">
	　　若说如来藏显示诸世间</p>
<p style="text-align: left">
	　　无知恶邪见舍我须无我</p>
<p style="text-align: left">
	　　言是佛<a>正法</a>闻彼说不怖</p>
<p style="text-align: left">
	　　离慢舍身命广说如来藏</p>
<p style="text-align: left">
	　　是名为世间堪忍上调伏</p>
<p style="text-align: left">
	　　呜呼沙门陀修习蚊蚋行</p>
<p style="text-align: left">
	　　不能知出生最上忍方便</p>
<p style="text-align: left">
	　　蚊蚋亦堪耐饥渴寒热苦</p>
<p style="text-align: left">
	　　陋哉蚊蚋忍无知宜默然</p>
<p style="text-align: left">
	　　尔时尊者满愿子来诣佛所。顶礼佛足却住一面。见央掘魔罗心大<a>欢喜</a>。以偈叹言。</p>
<p style="text-align: left">
	　　善哉修胜业我今发随喜</p>
<p style="text-align: left">
	　　为一切众生安慰演说法</p>
<p style="text-align: left">
	　　尔时央掘魔罗。以偈问言。</p>
<p style="text-align: left">
	　　如来称叹汝说法中第一</p>
<p style="text-align: left">
	　　云何说法者云何为知义</p>
<p style="text-align: left">
	　　唯愿说法上时为决所疑</p>
<p style="text-align: left">
	　　尔时满愿子。以偈答言。</p>
<p style="text-align: left">
	　　诸佛及声闻圣所不得法</p>
<p style="text-align: left">
	　　正觉善通达广为众生说</p>
<p style="text-align: left">
	　　此说有何义。谓过去一切诸佛。于一切法中极方便求。不得众生界及我人<a>寿命</a>。现在未来一切诸佛及三世一切声闻缘觉。于一切法中极方便求亦悉不得。我亦如是为众生说。离众生界我人寿命。说无我法说空法。如是说法。</p>
<p style="text-align: left">
	　　尔时央掘魔罗。谓满愿子言。呜呼满愿。修蚊蚋行不知说法。哀哉蚊蚋无知默然。不知如来隐覆之说。谓法无我。堕愚痴灯如蛾投火。诸佛如来所不得者。谓过去一切诸佛<a>世尊</a>。于一切众生所极方便求无如来藏不可得。现在一切诸佛世尊。于一切众生所极方便求无我性不可得。未来一切诸佛世尊。于一切众生所极方便求无自性不可得。三世一切声闻缘觉。于一切众生所极方便求无如来藏亦不可得。此是如来偈之正义。</p>
<p style="text-align: left">
	　　复次诸佛如来所不得者。谓过去一切诸佛世尊。于一切法极方便求世间之我。如拇指<a>粳米</a>麻麦芥子。青黄赤白方圆长短。如是等比种种相貌。或言在心。或脐上下。或言头目及诸身分。或言遍身犹如津液。如是无量种种<a>妄想</a>。如世俗修我。亦言<a>常住</a>安乐苏息。如是比我一切诸佛及声闻缘觉。悉皆不得正觉彼法为众生说。此是如来偈之正义。非如汝向妄想所说。复次诸佛如来所不得者。谓过去一切诸佛世尊。极方便求如来之藏作不可得。如来性是无作。于一切众生中无量相好清净庄严。现在一切诸佛世尊。极方便求如来之藏作不可得。如来性是无作。于一切众生中无量相好清净庄严。未来一切诸佛世尊。极方便求如来之藏作不可得。无作是如来性。于一切众生中无量相好清净庄严。三世一切声闻缘觉。有如来藏而眼不见。应说因缘。如罗睺罗敬重戒故。极视净水见虫不了。为是虫为非虫为是微尘耶。久久谛观渐见细虫。十地菩萨亦复如是。于自身中观察自性起如是如是无量诸性种种异见。如来之藏如是难入。安慰说者亦复甚难。谓于恶世极炽然时。不惜身命而为众生说如来藏。是故我说诸菩萨摩诃萨人中之雄即是如来。如阿那律天眼第一。真实明见空中鸟迹。与肉眼者俱共游行。彼肉眼者所不能见。信阿那律知有鸟迹。肉眼愚夫声闻缘觉。信<a>佛经</a>说有如来藏。云何能见佛境界性。声闻缘觉尚由他信。云何生盲凡夫而能自知不从他受。</p>
<p style="text-align: left">
	　　我闻先佛称说此地。于劫初时有四种味。彼时众生食四味者于今食土。以久习故今犹不舍。曾于过去诸如来所修如来藏者。亦复如是。久修习故。今犹信乐长夜修习报如来恩又于未来说法者所闻如来藏。闻已信乐。如彼食土。非余众生。彼信乐者。是如来子报如来恩。譬如鷍鸟从久远来无有惭愧不报恩养。以宿习故今犹不舍。彼诸众生亦复如是。过去世时无有惭愧。已无惭愧今无惭愧当无惭愧。闻如来藏不生信乐。已不信乐今不信乐当不信乐。譬如猿猴形极丑陋。常多惊怖其心躁动如水涌波。以宿习故今犹不息。彼诸众生亦复如是。去来现在心常轻躁。闻如来藏不生信乐。如鸱鸺鸟昼盲夜见好闇恶明。彼诸众生亦复如是。好邪恶正不乐见佛及如来藏。去来现在不生信乐。如彼鸱鸺好闇恶明。如人长夜修习邪见。染诸外道不正之说以宿习故今犹不舍。彼诸众生亦复如是。久习无我隐覆之教。如彼凡愚染诸邪说。去来现在不解密教。闻如来藏不生信乐非余众生。若人过去曾值诸佛。供养奉事闻如来藏。于弹指顷蹔得听受。缘是善业诸根纯熟。所生殊胜富贵自在。是诸众生今犹纯熟。所生殊胜富贵自在。由彼往昔曾值诸佛蹔得听闻如来藏故。于未来世闻如来藏。当复信乐如说<a>修行</a>。诸根纯熟富贵自在。色力具足智慧明达。<a>梵音</a>清净莫不爱乐。或作转轮圣王。或为王子。或为大臣。贤德具足离诸慢恣。降伏睡眠精勤修学无诸放逸。及余功德悉皆成就。或为释梵护世四王。斯由曾闻如来之藏功德所致。身常安隐无病无恼。寿命延长人所爱敬。具足听闻如来常住大般<a>涅槃</a>甘露之法。坚固安隐久住世间。随顺世间而共娱乐。知诸如来不从欲生。广为世间开示演说。以此智慧功德利益。在所生处子孙众多父母长寿。常受人天一切快乐。族姓殊胜悉皆具足。斯由闻知一切众生悉有如来常住藏故。未来现在天上人中。一切快乐常得具足。由闻如来常住藏故。若彼众生去来现在。于五趣中支节不具。轮<a>转生</a>死受一切苦。斯由轻慢如来藏故。若诸众生历事诸佛亲近供养。乃能得闻如来之藏。信乐听受不起诽谤。若能如实安慰说者。当如是人即是如来。若诸众生多背诸佛者。闻如来藏则生诽谤。彼诸众生自烧种子。呜呼苦哉苦哉。不信之人于三世中甚可哀愍。诸说法者。应如是说称扬如来常住真实。若说法者不如是说。是则弃舍如来之藏。是人不应处师子座。如旃陀罗不应服乘大王御象。一切诸佛极方便求如来之藏生不可得。不生是<a>佛性</a>。于一切众生所。无量相好清净庄严。一切诸佛极方便求自性不实不可得。真实性是佛性。于一切众生所。无量相好清净庄严。一切诸佛极方便求自性无常不可得。常性是佛性。于一切众生所。无量相好清净庄严。一切诸佛极方便求如来之藏无恒不可得。恒性是佛性。于一切众生所无量相好清净庄严。一切诸佛极方便求如来之藏变易不可得。不变易性是佛性。于一切众生所无量相好清净庄严。一切诸佛极方便求如来之藏不寂静不可得。寂静性是佛性。于一切众生所无量相好清净庄严。一切诸佛极方便求如来之藏坏不可得。不坏性是佛性。于一切众生所无量相好清净庄严。一切诸佛极方便求如来之藏破不可得。不破性是佛性。于一切众生所无量相好清净庄严。一切诸佛极方便求如来之藏病不可得。无病性是佛性。于一切众生所无量相好清净庄严。一切诸佛极方便求如来之藏老死不可得。不老死性是佛性。于一切众生所无量相好清净庄严。一切诸佛极方便求如来之藏垢不可得。无垢性是佛性。于一切众生所无量相好清净庄严。如油杂水不可得。如是无量烦恼覆如来性。佛性杂烦恼者无有是处。而是佛性烦恼中住。如瓶中灯瓶破则现。瓶者谓烦恼。灯者谓如来藏。说如来藏者。或是如来或是菩萨或是声闻。能演说者随其所堪。或有烦恼或无烦恼。满愿当知。我说是人即是正觉。能破受者亿烦恼瓶。然后则能自见其性。犹如掌中见阿摩勒果。譬如日月密云所覆光明不现。云翳既除光明显照。如来之藏亦复如是。烦恼所覆性不明显。出离烦恼大明普照。佛性明净犹如日月。哀哉满愿。修蚊蚋行不知说法。宜嘿疾去。</p>
<p style="text-align: left">
	　　尔时孙陀罗难陀来诣佛所。稽首佛足却住一面。见央掘魔罗心生随喜。以偈叹言。</p>
<p style="text-align: left">
	　　善哉央掘魔已修殊胜业</p>
<p style="text-align: left">
	　　宜应方便求如来妙色身</p>
<p style="text-align: left">
	　　尔时央掘魔罗。以偈问言。</p>
<p style="text-align: left">
	　　世尊称叹汝端政最第一</p>
<p style="text-align: left">
	　　云何为世间端政最殊特</p>
<p style="text-align: left">
	　　何因得端政时说决所疑</p>
<p style="text-align: left">
	　　尔时孙陀罗难陀。以偈答言。</p>
<p style="text-align: left">
	　　澡手合十指顶礼<a>佛舍利</a></p>
<p style="text-align: left">
	　　常供养病人从是致端政</p>
<p style="text-align: left">
	　　尔时央掘魔罗。复说偈言。</p>
<p style="text-align: left">
	　　佛身无筋骨云何有舍利</p>
<p style="text-align: left">
	　　如来离舍利胜方便法身</p>
<p style="text-align: left">
	　　如来不思议未信令信乐</p>
<p style="text-align: left">
	　　故以巧方便示现有舍利</p>
<p style="text-align: left">
	　　方便留舍利是则诸<a>佛法</a></p>
<p style="text-align: left">
	　　世间从本来供养梵自在</p>
<p style="text-align: left">
	　　天子及天女种种诸形像</p>
<p style="text-align: left">
	　　以彼非归依建立<a>舍利塔</a></p>
<p style="text-align: left">
	　　若有诸众生解知是方便</p>
<p style="text-align: left">
	　　因此方便智获致端政色</p>
<p style="text-align: left">
	　　非如汝先说妄想端政因</p>
<p style="text-align: left">
	　　呜呼孙陀罗不知妙色门</p>
<p style="text-align: left">
	　　蚊蚋色具足无知宜默然</p>
<p style="text-align: left">
	　　尔时尊者优波离来诣佛所。稽首佛足却住一面。见央掘魔罗心生随喜。以偈叹言。</p>
<p style="text-align: left">
	　　奇哉央掘魔已修殊胜业</p>
<p style="text-align: left">
	　　我今发随喜汝当修净律</p>
<p style="text-align: left">
	　　尔时央掘魔罗。以偈问言。</p>
<p style="text-align: left">
	　　如来称叹汝持律中第一</p>
<p style="text-align: left">
	　　云何善持律速说决所疑</p>
<p style="text-align: left">
	　　尔时优波离。以偈答言。</p>
<p style="text-align: left">
	　　一切恶莫作诸善悉奉行</p>
<p style="text-align: left">
	　　方便修净心是则善持律</p>
<p style="text-align: left">
	　　尔时央掘魔罗。复说偈言。</p>
<p style="text-align: left">
	　　坏法毁禁戒非律恶比丘</p>
<p style="text-align: left">
	　　应当夺六物一切资生具</p>
<p style="text-align: left">
	　　逼迫加罚黜方便令调伏</p>
<p style="text-align: left">
	　　梵行所应用斯非<a>破戒</a>物</p>
<p style="text-align: left">
	　　譬如大国王所宝护身刀</p>
<p style="text-align: left">
	　　若在屠脍舍法应强夺取</p>
<p style="text-align: left">
	　　帝王所珍器不应属恶人</p>
<p style="text-align: left">
	　　如是梵行者所应受畜物</p>
<p style="text-align: left">
	　　不属坏法人是故还摄取</p>
<p style="text-align: left">
	　　是则名世间第一善持律</p>
<p style="text-align: left">
	　　不犯突吉罗亦非非威仪</p>
<p style="text-align: left">
	　　如是持律者具足如来教</p>
<p style="text-align: left">
	　　如来视一切犹如罗睺罗</p>
<p style="text-align: left">
	　　呜呼优波离修习蚊蚋行</p>
<p style="text-align: left">
	　　不解善持律无知宜默然</p>
<p style="text-align: left">
	　　尔时文殊师利法王子来诣佛所。稽首佛足却住一面。见央掘魔罗心生随喜。以偈叹言。</p>
<p style="text-align: left">
	　　善哉央掘魔已修殊胜业</p>
<p style="text-align: left">
	　　今当修大空诸法无所有</p>
<p style="text-align: left">
	　　尔时央掘魔罗。以偈问言。</p>
<p style="text-align: left">
	　　文殊法王子汝见空第一</p>
<p style="text-align: left">
	　　云何为世间善见空寂法</p>
<p style="text-align: left">
	　　空空有何义时说决所疑</p>
<p style="text-align: left">
	　　尔时文殊师利。以偈答言。</p>
<p style="text-align: left">
	　　诸佛如<a>虚空</a>虚空无有相</p>
<p style="text-align: left">
	　　诸佛如虚空虚空无生相</p>
<p style="text-align: left">
	　　诸佛如虚空虚空无色相</p>
<p style="text-align: left">
	　　法犹如虚空如来妙法身</p>
<p style="text-align: left">
	　　智慧如虚空如来大智身</p>
<p style="text-align: left">
	　　如来无碍智不执不可触</p>
<p style="text-align: left">
	　　解脱如虚空虚空无有相</p>
<p style="text-align: left">
	　　解脱则如来空寂无所有</p>
<p style="text-align: left">
	　　汝央掘魔罗云何能了知</p>
<p style="text-align: left">
	　　尔时央掘魔罗。复说偈言。</p>
<p style="text-align: left">
	　　譬如有愚夫见雹生妄想</p>
<p style="text-align: left">
	　　谓是琉璃珠取已执持归</p>
<p style="text-align: left">
	　　置之瓶器中守护如真宝</p>
<p style="text-align: left">
	　　不久悉融消空想默然住</p>
<p style="text-align: left">
	　　于余真琉璃亦复作空想</p>
<p style="text-align: left">
	　　文殊亦如是修习极空寂</p>
<p style="text-align: left">
	　　常作空思惟破坏一切法</p>
<p style="text-align: left">
	　　解脱实不空而作极空想</p>
<p style="text-align: left">
	　　犹如见雹消滥坏余真实</p>
<p style="text-align: left">
	　　汝今亦如是滥起极空想</p>
<p style="text-align: left">
	　　见于空法已不空亦谓空</p>
<p style="text-align: left">
	　　有异法是空有异法不空</p>
<p style="text-align: left">
	　　一切诸烦恼譬如彼雨雹</p>
<p style="text-align: left">
	　　一切不善坏犹如雹融消</p>
<p style="text-align: left">
	　　如真琉璃宝谓如来常住</p>
<p style="text-align: left">
	　　如真琉璃宝谓是佛解脱</p>
<p style="text-align: left">
	　　虚空色是佛非色是二乘</p>
<p style="text-align: left">
	　　解脱色是佛非色是二乘</p>
<p style="text-align: left">
	　　云何极空相而言真解脱</p>
<p style="text-align: left">
	　　文殊宜谛思莫不分别想</p>
<p style="text-align: left">
	　　譬如空聚落川竭瓶无水</p>
<p style="text-align: left">
	　　非无彼诸器中虚故名空</p>
<p style="text-align: left">
	　　如来真解脱不空亦如是</p>
<p style="text-align: left">
	　　出离一切过故说解脱空</p>
<p style="text-align: left">
	　　如来实不空离一切烦恼</p>
<p style="text-align: left">
	　　及诸天人阴是故说名空</p>
<p style="text-align: left">
	　　呜呼蚊蚋行不知真空义</p>
<p style="text-align: left">
	　　外道亦修空尼干宜默然</p>
<p style="text-align: left">
	　　尔时文殊师利。以偈问言。</p>
<p style="text-align: left">
	　　汝央掘魔罗以何因缘故</p>
<p style="text-align: left">
	　　恐迫声闻众轻蔑诸佛子</p>
<p style="text-align: left">
	　　纵意肄凶暴虓譀如猛虎</p>
<p style="text-align: left">
	　　谁是蚊蚋行出是恶音声</p>
<p style="text-align: left">
	　　尔时央掘魔罗。以偈答曰。</p>
<p style="text-align: left">
	　　譬如贫怯士游行旷野中</p>
<p style="text-align: left">
	　　卒闻猛虎气恐怖急驰走</p>
<p style="text-align: left">
	　　声闻缘觉人不知摩诃衍</p>
<p style="text-align: left">
	　　趣闻菩萨香恐怖亦如是</p>
<p style="text-align: left">
	　　譬如师子王处在山岩中</p>
<p style="text-align: left">
	　　游步纵鸣吼余兽悉恐怖</p>
<p style="text-align: left">
	　　如是人中雄菩萨师子吼</p>
<p style="text-align: left">
	　　一切声闻众及诸缘觉兽</p>
<p style="text-align: left">
	　　长夜习无我迷于隐覆教</p>
<p style="text-align: left">
	　　设我野干鸣一切莫能报</p>
<p style="text-align: left">
	　　况复能听闻无等师子吼</p>
<p style="text-align: left">
	　　尔时文殊师利。以偈问言。</p>
<p style="text-align: left">
	　　汝是小蚊蚋兴造诣恶行</p>
<p style="text-align: left">
	　　如汝是菩萨何处更有魔</p>
<p style="text-align: left">
	　　呜呼世间人不能<a>自觉</a>知</p>
<p style="text-align: left">
	　　不自省己过但见他人恶</p>
<p style="text-align: left">
	　　汝央掘魔罗为作几许罪</p>
<p style="text-align: left">
	　　尔时央掘魔罗。以偈答言。</p>
<p style="text-align: left">
	　　呜呼今世人二人坏正法</p>
<p style="text-align: left">
	　　谓说唯极空或复说有我</p>
<p style="text-align: left">
	　　如是二种人倾覆佛正法</p>
<p style="text-align: left">
	　　呜呼汝文殊不知恶非恶</p>
<p style="text-align: left">
	　　不知菩萨行蚊蚋师子异</p>
<p style="text-align: left">
	　　奇哉我能知无畏诸菩萨</p>
<p style="text-align: left">
	　　文殊今谛听佛叹菩萨行</p>
<p style="text-align: left">
	　　譬如善幻师造作诸幻业</p>
<p style="text-align: left">
	　　断截食众生以示诸大众</p>
<p style="text-align: left">
	　　诸佛及菩萨所作皆如幻</p>
<p style="text-align: left">
	　　示现变自身若生若涅槃</p>
<p style="text-align: left">
	　　或于疾疫劫施身令服食</p>
<p style="text-align: left">
	　　或见作火劫大地悉洞然</p>
<p style="text-align: left">
	　　众生有常想示令知无常</p>
<p style="text-align: left">
	　　或于刀兵劫示现加师旅</p>
<p style="text-align: left">
	　　残贼断众命其数不可量</p>
<p style="text-align: left">
	　　而实无恼害犹如幻所作</p>
<p style="text-align: left">
	　　一切三千界令入芥子中</p>
<p style="text-align: left">
	　　而无一众生恼逼不安隐</p>
<p style="text-align: left">
	　　四海须弥山同入一毛孔</p>
<p style="text-align: left">
	　　一切无恼逼现已还本处</p>
<p style="text-align: left">
	　　或以一足指震动十方界</p>
<p style="text-align: left">
	　　而不恼众生是则诸佛法</p>
<p style="text-align: left">
	　　或为梵释主护世四天王</p>
<p style="text-align: left">
	　　无量众像类安慰诸群生</p>
<p style="text-align: left">
	　　王子若大臣聚落商人主</p>
<p style="text-align: left">
	　　长者及<a>居士</a>和合安众生</p>
<p style="text-align: left">
	　　或为诸天人转化众邪见</p>
<p style="text-align: left">
	　　现生一切生故名为本生</p>
<p style="text-align: left">
	　　譬如造幻师见杀幻众生</p>
<p style="text-align: left">
	　　曾不起悲叹呜呼是大恶</p>
<p style="text-align: left">
	　　以彼工幻师解是幻性故</p>
<p style="text-align: left">
	　　我今亦如是现杀化众生</p>
<p style="text-align: left">
	　　为调诸毁法而实无所伤</p>
<p style="text-align: left">
	　　如彼佛世尊化现刀兵劫</p>
<p style="text-align: left">
	　　我今亦如是善修菩萨行</p>
<p style="text-align: left">
	　　呜呼汝文殊修习蚊蚋行</p>
<p style="text-align: left">
	　　而不志龙象世雄大智慧</p>
<p style="text-align: left">
	　　尔时世尊以一切智一切见。向文殊师利。以偈叹言。</p>
<p style="text-align: left">
	　　如央掘魔说菩萨行如是</p>
<p style="text-align: left">
	　　当知彼非凡为度众生故</p>
<p style="text-align: left">
	　　彼则大菩萨雄猛如汝等</p>
<p style="text-align: left">
	　　善哉汝文殊当知彼功德</p>
<p style="text-align: left">
	　　佛说是已。以偈叹言。</p>
<p style="text-align: left">
	　　善哉巧方便殊胜人中雄</p>
<p style="text-align: left">
	　　安慰众生故现大精进力</p>
<p style="text-align: left">
	　　我今当演说欲成阿<a>罗汉</a></p>
<p style="text-align: left">
	　　如是诸功德善业及精进</p>
<p style="text-align: left">
	　　令一切众生究竟永安乐</p>
<p style="text-align: left">
	　　尔时舍利弗白佛言。世尊。唯愿哀愍一切众生。为我演说。将欲疾成阿罗汉者。以何功德何业何精进。<a>饶益</a>安乐一切众生。尔时世尊以偈答言。</p>
<p style="text-align: left">
	　　父母和合时子来入母胎</p>
<p style="text-align: left">
	　　父母心欢喜得随顺功德</p>
<p style="text-align: left">
	　　异精进光泽世间极丰壤</p>
<p style="text-align: left">
	　　王得极快乐母致殊胜梦</p>
<p style="text-align: left">
	　　子生家巨富怨敌悉慈心</p>
<p style="text-align: left">
	　　七岁入学堂师徒无违诤</p>
<p style="text-align: left">
	　　仆使皆欢喜各勤修家业</p>
<p style="text-align: left">
	　　至年满二十六畜悉无诤</p>
<p style="text-align: left">
	　　相视如父母香乳皆盈溢</p>
<p style="text-align: left">
	　　大哉贤明子无贪嗔嫉慢</p>
<p style="text-align: left">
	　　谄曲及虚伪过言加恼害</p>
<p style="text-align: left">
	　　小儿不威仪众恶不善业</p>
<p style="text-align: left">
	　　慈孝供二亲诸尊及师保</p>
<p style="text-align: left">
	　　若见诸耆长合掌致恭敬</p>
<p style="text-align: left">
	　　怀纳诸中年幼则同游戏</p>
<p style="text-align: left">
	　　施敬善周急子爱诸苦人</p>
<p style="text-align: left">
	　　诫恶知惭愧常慕修正法</p>
<p style="text-align: left">
	　　不习戏幻术常乐见诸佛</p>
<p style="text-align: left">
	　　务诵诸经律善学诸明处</p>
<p style="text-align: left">
	　　远酒离博奕恭敬诸最胜</p>
<p style="text-align: left">
	　　眠食知止足不乐诸不净</p>
<p style="text-align: left">
	　　天人所爱念一切悉欣敬</p>
<p style="text-align: left">
	　　如是大功德无量不可譬</p>
<p style="text-align: left">
	　　是将成正觉功德业精进</p>
<p style="text-align: left">
	　　舍利弗当知是央掘魔罗</p>
<p style="text-align: left">
	　　有如是像类当疾成正觉</p>
<p style="text-align: left">
	　　云何如是人当复有诸恶</p>
<p style="text-align: left">
	　　彼更有无量奇特诸功德</p>
<p style="text-align: left">
	　　雄杰如文殊超绝非常类</p>
<p style="text-align: left">
	　　视一切众生犹如一子想</p>
<p style="text-align: left">
	　　当知央掘魔菩萨摩诃萨</p>
<p style="text-align: left">
	　　誓度诸未度世间是我有</p>
<p style="text-align: left">
	　　若欲发胜愿普济诸世间</p>
<p style="text-align: left">
	　　而作不善行则无有是处</p>
<p style="text-align: left">
	　　尔时世尊。复说偈言。</p>
<p style="text-align: left">
	　　现作日月天梵王众生主</p>
<p style="text-align: left">
	　　地水火风空如是无量德</p>
<p style="text-align: left">
	　　菩萨人中雄以此度众生</p>
<p style="text-align: left">
	　　尔时大目犍连。以偈叹言。</p>
<p style="text-align: left">
	　　奇哉央掘魔如是大功德</p>
<p style="text-align: left">
	　　暂见佛世尊<a>超度</a>一切有</p>
<p style="text-align: left">
	　　尔时央掘魔罗。以偈答言。</p>
<p style="text-align: left">
	　　云何大目连颇有诸众生</p>
<p style="text-align: left">
	　　不见佛世尊能知正法耶</p>
<p style="text-align: left">
	　　尔时大目犍连。以偈答言。</p>
<p style="text-align: left">
	　　如佛世尊说病人有三种</p>
<p style="text-align: left">
	　　云何名为三邪正定不定</p>
<p style="text-align: left">
	　　云何为邪定谓佛不能化</p>
<p style="text-align: left">
	　　云何为正定谓大迦葉等</p>
<p style="text-align: left">
	　　如来未出世依佛入实法</p>
<p style="text-align: left">
	　　尔时央掘魔罗。复说偈言。</p>
<p style="text-align: left">
	　　汝莫作是说上座大迦葉</p>
<p style="text-align: left">
	　　如来未出世能入真实法</p>
<p style="text-align: left">
	　　所以然者何如来当住世</p>
<p style="text-align: left">
	　　若人依正法佛常住其舍</p>
<p style="text-align: left">
	　　譬如雨河流无雨亦水流</p>
<p style="text-align: left">
	　　智者巧方便应当善观察</p>
<p style="text-align: left">
	　　无雨河水流终无有是处</p>
<p style="text-align: left">
	　　当知上有雨是故流不绝</p>
<p style="text-align: left">
	　　如是大目连世间出世间</p>
<p style="text-align: left">
	　　一切诸胜法斯皆从佛流</p>
<p style="text-align: left">
	　　是故大迦葉依佛得出家</p>
<p style="text-align: left">
	　　尔时大目连。以偈问言。</p>
<p style="text-align: left">
	　　若有诸如来常住于世间</p>
<p style="text-align: left">
	　　我及余众生何故此不见</p>
<p style="text-align: left">
	　　尔时央掘魔罗。以偈答言。</p>
<p style="text-align: left">
	　　但令迦葉知犹如余处雨</p>
<p style="text-align: left">
	　　是故世无佛众生不自度</p>
<p style="text-align: left">
	　　面睹诸如来然后得解脱</p>
<p style="text-align: left">
	　　譬如有士夫入于闇室禅</p>
<p style="text-align: left">
	　　日月光来照而彼不睹见</p>
<p style="text-align: left">
	　　如是大目连莫言世无佛</p>
<p style="text-align: left">
	　　一切诸如来常住于世间</p>
<p style="text-align: left">
	　　济度诸群生出家受具足</p>
<p style="text-align: left">
	　　是故唯邪正无有不定聚</p>
<p style="text-align: left">
	　　尔时大目连。以偈问言。</p>
<p style="text-align: left">
	　　世间有五戒佛出世亦然</p>
<p style="text-align: left">
	　　尔时央掘魔罗。以偈答言。</p>
<p style="text-align: left">
	　　乃至世间有随顺戒威仪</p>
<p style="text-align: left">
	　　世间出世间当知皆佛说</p>
<p style="text-align: left">
	　　尔时大目连。以偈问言。</p>
<p style="text-align: left">
	　　云何世间病分别说三种</p>
<p style="text-align: left">
	　　或有医治差或不得医差</p>
<p style="text-align: left">
	　　或复有病人虽得医不差</p>
<p style="text-align: left">
	　　是故诸病人分别有三种</p>
<p style="text-align: left">
	　　尔时央掘魔罗。以偈答言。</p>
<p style="text-align: left">
	　　是义则不然不应说三种</p>
<p style="text-align: left">
	　　可治不可治唯二无有三</p>
<p style="text-align: left">
	　　若作三分别亦是声闻乘</p>
<p style="text-align: left">
	　　若诸声闻乘佛说蚊蚋乘</p>
<p style="text-align: left">
	　　以彼无知故分别有三种</p>
<p style="text-align: left">
	　　所言邪定者谓彼一阐提</p>
<p style="text-align: left">
	　　正定谓如来菩萨及二乘</p>
<p style="text-align: left">
	　　目连应当知二种甚希有</p>
<p style="text-align: left">
	　　所谓佛世尊及与一阐提</p>
<p style="text-align: left">
	　　如来最上处于上更无余</p>
<p style="text-align: left">
	　　第一极卑鄙所谓一阐提</p>
<p style="text-align: left">
	　　譬如大菩萨满十波罗蜜</p>
<p style="text-align: left">
	　　阐提亦如是具足十恶行</p>
<p style="text-align: left">
	　　菩萨舍身施头目血髓脑</p>
<p style="text-align: left">
	　　积骨踰须弥过是不可数</p>
<p style="text-align: left">
	　　阐提亦如是具足恶行施</p>
<p style="text-align: left">
	　　生于饿鬼趣贪欲极炽然</p>
<p style="text-align: left">
	　　念念贪欲心众多女人应</p>
<p style="text-align: left">
	　　亦生众多子长夜不得乐</p>
<p style="text-align: left">
	　　饥渴苦所逼还自食其子</p>
<p style="text-align: left">
	　　复有余饿鬼变作<a>婆罗门</a></p>
<p style="text-align: left">
	　　宿世恶业缘来从索子食</p>
<p style="text-align: left">
	　　即施恣所欲或复自食身</p>
<p style="text-align: left">
	　　如是一阐提恶行得满足</p>
<p style="text-align: left">
	　　是故佛世尊无上处希有</p>
<p style="text-align: left">
	　　极下处希有所谓一阐提</p>
<p style="text-align: left">
	　　邪定是阐提正定是如来</p>
<p style="text-align: left">
	　　住地诸菩萨及声闻缘觉</p>
<p style="text-align: left">
	　　尔时世尊向央掘魔罗。而说偈言。</p>
<p style="text-align: left">
	　　汝来央掘魔出家受三归</p>
<p style="text-align: left">
	　　尔时央掘魔罗。以偈答言。</p>
<p style="text-align: left">
	　　此乘是大乘说名无碍智</p>
<p style="text-align: left">
	　　一乘一归依佛第一义依</p>
<p style="text-align: left">
	　　佛法是一义如来妙法身</p>
<p style="text-align: left">
	　　僧者说如来如来即是僧</p>
<p style="text-align: left">
	　　法及比丘僧二是方便依</p>
<p style="text-align: left">
	　　如来非方便是第一义依</p>
<p style="text-align: left">
	　　是故我今日归依于如来</p>
<p style="text-align: left">
	　　于诸归依中如来真实依</p>
<p style="text-align: left">
	　　如欲食兴蕖应当取真实</p>
<p style="text-align: left">
	　　舍真食虚伪自他无利益</p>
<p style="text-align: left">
	　　如是愚痴人千医莫能救</p>
<p style="text-align: left">
	　　如是舍一依修习方便依</p>
<p style="text-align: left">
	　　是则群痴众千佛不能救</p>
<p style="text-align: left">
	　　尔时世尊告央掘魔罗。汝当受持童真净戒。(童真是<a>沙弥</a>别名戒梵本云式叉式叉宋言学亦言随顺无违)</p>
<p style="text-align: left">
	　　尔时央掘魔罗。以偈问言。</p>
<p style="text-align: left">
	　　云何为童真云何具足戒</p>
<p style="text-align: left">
	　　云何真沙门云何为<a>福田</a></p>
<p style="text-align: left">
	　　尔时世尊默然而住。</p>
<p style="text-align: left">
	　　央掘魔罗复说偈言。</p>
<p style="text-align: left">
	　　若不知一依是第一义依</p>
<p style="text-align: left">
	　　不能知二依方便所建立</p>
<p style="text-align: left">
	　　当知如是人是世间童真</p>
<p style="text-align: left">
	　　未受具足戒云何是沙门</p>
<p style="text-align: left">
	　　不知一归依云何净归依</p>
<p style="text-align: left">
	　　若不知如来是第一义依</p>
<p style="text-align: left">
	　　不清净归依云何为沙门</p>
<p style="text-align: left">
	　　不知真实依云何为福田</p>
<p style="text-align: left">
	　　于是二归依真实及方便</p>
<p style="text-align: left">
	　　不善知差别是则世童真</p>
<p style="text-align: left">
	　　尔时世尊告央掘魔罗。汝当受持不<a>杀生</a>戒。</p>
<p style="text-align: left">
	　　央掘魔罗以偈答言。</p>
<p style="text-align: left">
	　　我今定不能受持不杀戒</p>
<p style="text-align: left">
	　　我当常受持断绝众生命</p>
<p style="text-align: left">
	　　所言众生者无量诸烦恼</p>
<p style="text-align: left">
	　　若能常害彼是名持杀戒</p>
<p style="text-align: left">
	　　尔时世尊复告之言。汝当受持不妄语戒。</p>
<p style="text-align: left">
	　　央掘魔罗以偈答言。</p>
<p style="text-align: left">
	　　我今定不能受持不妄语</p>
<p style="text-align: left">
	　　常于一切法受持妄说句</p>
<p style="text-align: left">
	　　受持虚妄说是则诸佛法</p>
<p style="text-align: left">
	　　所言为妄者一切诸法空</p>
<p style="text-align: left">
	　　复有虚妄法声闻及缘觉</p>
<p style="text-align: left">
	　　菩萨之所行随顺世间事</p>
<p style="text-align: left">
	　　复有虚妄法我出于世间</p>
<p style="text-align: left">
	　　受持具足戒得成阿罗汉</p>
<p style="text-align: left">
	　　我受诸饮食建立他施事</p>
<p style="text-align: left">
	　　或往来经行九道流诸漏</p>
<p style="text-align: left">
	　　我受用革屣杨枝及服药</p>
<p style="text-align: left">
	　　饥渴或睡眠剪爪剃须发</p>
<p style="text-align: left">
	　　身中种种患随病服诸药</p>
<p style="text-align: left">
	　　我当般涅槃如薪尽火灭</p>
<p style="text-align: left">
	　　如是等一切诸余虚伪法</p>
<p style="text-align: left">
	　　乃至我方便周行于世间</p>
<p style="text-align: left">
	　　常于尔所时不净此妄语</p>
<p style="text-align: left">
	　　今说实及谛目连宜善听</p>
<p style="text-align: left">
	　　若实若谛者所谓如来藏</p>
<p style="text-align: left">
	　　第一义常身佛不思议身</p>
<p style="text-align: left">
	　　第一不变易恒身亦复然</p>
<p style="text-align: left">
	　　第一义静身妙法身真实</p>
<p style="text-align: left">
	　　如是不思议彼身云何现</p>
<p style="text-align: left">
	　　是故伪法生则是诸<a>佛教</a></p>
<p style="text-align: left">
	　　离一切虚伪是故说名佛</p>
<p style="text-align: left">
	　　譬如牧牛人犊子若死时</p>
<p style="text-align: left">
	　　取皮覆余犊悦母令欢喜</p>
<p style="text-align: left">
	　　如来亦如是随顺世间行</p>
<p style="text-align: left">
	　　若于聋人中云现作聋像</p>
<p style="text-align: left">
	　　而为彼说法如彼牧牛者</p>
<p style="text-align: left">
	　　众生作是念如来同世间</p>
<p style="text-align: left">
	　　如彼牧牛者无量诸像类</p>
<p style="text-align: left">
	　　种种巧方便引导诸群生</p>
<p style="text-align: left">
	　　若彼牧牛人示余真犊子</p>
<p style="text-align: left">
	　　彼乳则不下是故设方便</p>
<p style="text-align: left">
	　　如来亦如是若现自性身</p>
<p style="text-align: left">
	　　一切诸世间其谁堪任见</p>
<p style="text-align: left">
	　　故以巧方便示现随世间</p>
<p style="text-align: left">
	　　普令得解脱是则诸佛法</p>
<p style="text-align: left">
	　　是故我从今当行虚伪事</p>
<p style="text-align: left">
	　　乃至杀众生一切虚妄际</p>
<p style="text-align: left">
	　　不受离虚妄则我戒清净</p>
<p style="text-align: left">
	　　尔时世尊告央掘魔罗。汝今当受不饮酒戒。</p>
<p style="text-align: left">
	　　央掘魔罗以偈答言。</p>
<p style="text-align: left">
	　　我今亦不能受持不饮酒</p>
<p style="text-align: left">
	　　常受饮酒戒长夜恒纵逸</p>
<p style="text-align: left">
	　　由是大叫呼宛转遍五道</p>
<p style="text-align: left">
	　　一向极快乐是则名为酒</p>
<p style="text-align: left">
	　　从彼大乘生无上佛藏酒</p>
<p style="text-align: left">
	　　是酒我今饮自足劝众生</p>
<p style="text-align: left">
	　　常住不变易欢喜叹善哉</p>
<p style="text-align: left">
	　　八声大宣唱酣醉无终极</p>
<p style="text-align: left">
	　　尔时世尊告央掘魔罗。汝今当受不淫净戒。</p>
<p style="text-align: left">
	　　央掘魔罗以偈答言。</p>
<p style="text-align: left">
	　　我今亦不能受持不淫戒</p>
<p style="text-align: left">
	　　我当常受持贪着他所爱</p>
<p style="text-align: left">
	　　恒游淫女舍与彼相娱乐</p>
<p style="text-align: left">
	　　三昧乐为妻<a>真谛</a>法为子</p>
<p style="text-align: left">
	　　慈悲心为女以空为舍宅</p>
<p style="text-align: left">
	　　无量波罗蜜以为高广床</p>
<p style="text-align: left">
	　　侍卫诸烦恼隐覆说为食</p>
<p style="text-align: left">
	　　总持为园苑七觉华庄严</p>
<p style="text-align: left">
	　　法语为林树解脱智为果</p>
<p style="text-align: left">
	　　是等名世间第一胜娱乐</p>
<p style="text-align: left">
	　　慧者自性法非是愚境界</p>
<p style="text-align: left">
	　　尔时世尊告央掘魔罗。汝今当受离不与取戒。</p>
<p style="text-align: left">
	　　央掘魔罗以偈答言。</p>
<p style="text-align: left">
	　　我今亦不能受持不盗戒</p>
<p style="text-align: left">
	　　常受不与取劫盗他财物</p>
<p style="text-align: left">
	　　不与者菩提无有授与者</p>
<p style="text-align: left">
	　　不与而自取故我不与取</p>
<p style="text-align: left">
	　　佛坐菩提树不得亦不失</p>
<p style="text-align: left">
	　　此是自性法最胜无有上</p>
<p style="text-align: left">
	　　尔时佛告央掘魔罗。汝今当受不歌舞戒。</p>
<p style="text-align: left">
	　　央掘魔罗以偈答言。</p>
<p style="text-align: left">
	　　我常习舞乐歌乾闼婆偈</p>
<p style="text-align: left">
	　　宣示如来藏嗟叹称善哉</p>
<p style="text-align: left">
	　　于彼诸佛所闻如来常住</p>
<p style="text-align: left">
	　　恒以妙音诵大乘修多罗</p>
<p style="text-align: left">
	　　犹如紧那罗乾闼婆伎乐</p>
<p style="text-align: left">
	　　无量众妙音供养诸经卷</p>
<p style="text-align: left">
	　　若彼诸众生常兴是供养</p>
<p style="text-align: left">
	　　诸佛悉受记未来同一号</p>
		

	
	

		</div></div><hr><script charset='utf-8' src='../../js/footer.js'></script></body></html>