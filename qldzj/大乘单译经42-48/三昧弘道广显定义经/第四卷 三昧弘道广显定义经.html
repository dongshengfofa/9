<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 三昧弘道广显定义经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 三昧弘道广显定义经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 三昧弘道广显定义经</strong></p>
<p style="text-align: left">
	　　不起法忍品第九</p>
<p style="text-align: left">
	　　时阿耨达谓软首曰。不起法忍当云何得乎。软首答曰。忍不生色痛想行识。是谓<a>菩萨</a>得不起忍。又复龙王。菩萨所得不起法忍。等见众生以致是忍。等彼众生如其所生。等见众生亦无有生。等见众生以如自然。等见一切若如其相。亦不与等而见其等。是谓菩萨等见忍空。云何为空。眼以色识。耳之声识。鼻而香识。口之味识。身所更识。心受法识。如诸情空其忍亦空。过忍亦空。现忍亦空。如其忍空众生亦空。何用为空。以欲为空。恚怒痴空。如众生空。颠倒亦空。欲垢起灭亦悉为空。作是<a>智行</a>。斯谓菩萨行。应不起法忍之者。其等众生已应向脱。何则如是。又彼菩萨而作是念。如其以空。至于我垢及诸众生。空无所有。御欲如此是欲已脱。于本自无一切众生。如此之忍于欲<a>自在</a>。以脱是欲根寂无处。其永不灭无脱不脱。亦无有得至脱者也。若斯永脱则彼是故住处自然。又此龙王。若有菩萨行应忍者。拔度一切不有其劳。所以者何。见诸众生本都无缚于本自脱彼作此念。是诸众生悉着一欲。<a>行者</a>不着而脱本法。一切众生着其不谛<a>妄想</a>之念。菩萨了此终始无著已脱法本。又复龙王。得不起法忍菩萨者。虽未得达佛要行处。然是菩萨不住凡夫学无学处。普入诸处。习度无惓。不于欲处。有其淫行恚处。不怒痴处不愚。不于处所。以无欲住离众欲际。御持诸姓导化众生。自无欲垢贪着秽行。彼于魔界及与佛界。并自然相而无疑惑。亦不念其法性之处。普现于彼众生之界。了知识处法非法处。晓入行处以慧而观。于行之处及<a>生死</a>处。亦不生死入随生死。所在诸处为造德本。守静不疲解知生死。如无生死不以贤圣修应而脱。时阿耨达谓软首曰。如仁软首而作是言。菩萨不以修应向脱。其晓是学斯则菩萨修应向脱。何谓菩萨修应向脱。软首答曰得不退转。是谓菩萨修应向脱。又复龙王。菩萨晓知有念未脱。为诸<a>随念</a>众生等故。建立精进化转无念。言有吾我亦为未脱。又复龙王。其菩萨者已无吾我。向诸缚着众生类故。为起大悲而以度之。彼见生死都无生死。生诸所生以其无生。众生无生而皆等见。为诸倚着众生之故现生受身。永无其生亦不有终。是慧菩萨应修向脱。执权而还还住生死。现在所生受身之处。济化愚冥导以智慧。得免罪苦。菩萨以空故应寂向脱。以权而还反于生死。为诸众生兴发大悲。菩萨无相修应向脱。弘权而还还游生死。向诸随念众生之故为起大悲。菩萨无愿修应向脱。执权而还还住生死。为诸随愿众生之类。向发大悲化行无愿脱乎。龙王。菩萨解入无所有法。不舍众生入于<a>无我</a>及人命寿不忘道场。晓入无量果致大人三十二相。终寂静寞无寂不寂。亦无其乱等过诸行。<a>无心</a><a>意识</a>不违本愿。升普智心等离众念。权晓众生种种意行得贤圣者及非贤圣。勤以精进立正圣法。无淫泆行建志不舍。寂与不寂等皆济度无念不念。其不整者佛土庄饰严整立之。过俗向脱脱不离俗。如是龙王。以执智权有贤圣定。是为菩萨修应向脱。</p>
<p style="text-align: left">
	　　譬如龙王声闻之行修应向脱名曰往还。以成其道不能前进发于无上建立大悲而化众生。如其菩萨亦应修脱无复动摇。成不退转往还乎。龙王。修应向脱无疑会当得至<a>道果</a>。又如菩萨修应向脱。都不忘于声闻之果受菩萨道。以是声闻修应向脱为有其限。如菩萨者永无其限。譬如龙王有二匹夫在峻山顶而欲自投。其一人者力赑勇悍。权策通捷宿习机宜。晓了诸变无事不贯。从其峻山而已自投。忽尔复还住彼山顶。由其勇势爽健猛达。身升最力轻骉翻疾。强惈所致而使无堕亦不所住。如其一人志怯意弱亦无权谋。于其山上不能自投。如是龙王。其菩萨者于空无相愿。观睹诸法无所作念。如是观讫。又复能以权慧之力。为众生故住普智心。其峻山者谓是无数。其慧博达显大力者。譬执权慧行菩萨也。其修权慧菩萨行者。不处生死不住无为。是谓菩萨披普智铠。如入死生抽拔众生。令发菩萨大乘之行。其劣弱者住彼山上不能返还。譬之声闻不入生死无益众生。若是龙王。其有菩萨闻是脱慧要行品者。斯辈<a>世尊</a>。皆得坚固于无上正真道意。疾近佛坐济度<a>三界</a>。说是法时。会中菩萨七千人得不退转。</p>
<p style="text-align: left">
	　　众要法品第十</p>
<p style="text-align: left">
	　　时阿耨达龙王太子。其名感动。前白佛言。今吾世尊。以无贪心自归三尊。愿使是经久住于世。护<a>正法</a>故。唯世尊。志发无上正真道意。愿造斯行乐兴达之。得了心本。明晓道本及诸法本。自致成佛最正之觉。当广宣道化润众生。又唯世尊。其诸菩萨闻此清净大道法品。而不信乐不奉行者。当知斯辈菩萨之类。为魔所魔。亦不得疾近普智心行。所以者何。从斯世尊法品要义出生菩萨。自致成佛伏魔外道。去来现在诸佛正觉皆由是法。尔时贤者<a>须菩提</a>。谓太子感动。如仁贤者了解心本。明尽道本及诸法本。若得成其觉诸法者。此何心本而得了耶。曰其本者。唯须菩提。是之本者以心本也。须菩提曰。心为何本。曰本乎淫怒痴也。曰淫怒痴为何本耶。曰以念无念为本也。须菩提曰。云何贤者淫怒痴本。为从其无念兴起生耶。曰须菩提。淫怒痴本不念无念亦不生也。又其本者不起为本。又须菩提。所可言者此何心本。为心本者其本清净。斯谓心本。如本清净彼无淫欲恚怒痴垢。曰族姓子。欲生起生彼从何生。而常生生如无断耶。曰须菩提。其欲当生而已生生。于心本者不有着生。唯须菩提。若彼心本有其著者。则终无致至清净者。是故心本都无著也。由是知欲亦为清净。须菩提曰。云何族姓子。了知欲耶。曰以因缘之起生也。其无因缘为不有生。唯须菩提。修净念者了欲无也。须菩提曰。又云何乎族姓子。菩萨为应修净念耶。曰须菩提。菩萨于行而修诸行。是谓菩萨修净行者也。唯须菩提。其有菩萨都为众生。被大德铠化至泥洹。等见众生本如泥洹。是则菩萨修净念行。唯须菩提。其菩萨者。为诸声闻及缘一觉。随应<a>说法</a>不随是化。斯谓菩萨修净念行。唯须菩提。又彼菩萨。自寂其欲静众生欲。是谓菩萨为修净行。又须菩提。其菩萨者。在于净念而见不修。又于不净而见修净。是谓菩萨修净行者。尔时须菩提谓王太子。感动曰。又云何乎族姓之子。菩萨于净而见不修。于其不修见净修念。曰须菩提。修净念者。谓修眼色耳声鼻香舌味身更心所受法见。悉不修法性无二谓修。三界不着是菩萨住。住以善权斯曰修念。菩萨作此行。须菩提。则谓修净念行者也。于是世尊叹太子曰。善哉善哉。如若正士感动所言。修净如斯。是为菩萨应修净行。今若所说皆佛威神。其有菩萨<a>修行</a>如此。是乃应兴大乘之行。当知斯辈坚固普智。于是太子感动白佛。云何世尊。菩萨得以无欲之心应自归佛。曰族姓子。若有菩萨了知诸法无我人寿无色无想亦无<a>法相</a>。不于法性而见如来。如是菩萨为应无欲自归命佛。如如来法彼则法性。如其法性为普所至。有得致是法性之法。则知诸法。斯谓菩萨以无欲心应自归法。其法性者。彼为无数习。无数者即是声闻。又如菩萨等见无数。于其无数而不有数。亦不二者。斯谓菩萨以无欲心应自归依。说是语时。太子感动得柔顺忍。来会<a>色欲</a>诸天龙人闻此法品等二万众。皆发无上正真道意。</p>
<p style="text-align: left">
	　　受封拜品第十一</p>
<p style="text-align: left">
	　　尔时龙王阿耨达与宫夫人太子眷属俱而围绕。自归三尊。都以宫室并池所有。供奉世尊及<a>比丘</a>僧。以为精舍。又复言曰。吾今世尊兴发是愿。从斯大池出流四河充于四海。从其世尊四河之流。若龙鬼人飞鸟走兽。二足四足有含命类。饮此流者愿其一切皆发无上正真道意。宿不发者。饮此水已使成其行速在佛座。降却魔众伏诸外道。时世尊笑。诸佛笑法口出五色。奋耀奕奕光焰无数。震照十方无量佛世。明踰日月。须弥珠宝诸天魔宫及释梵殿。一切天光尽翳无明。是时无数亿千天众。莫不怀悦发愿圣觉。光彻阿鼻诸大<a>地狱</a>。有被明者寻免众苦。皆志无上正真道意。还绕世尊乃无数匝忽从顶入。尔时贤者名曰披耆(晋言辩辞也)。见其光明辄从坐起。整着衣服偏袒右臂。向佛跪膝恭捡。又言叹颂世尊。而以偈曰。</p>
<p style="text-align: left">
	　　其色无量见者悦人雄至最独世尊</p>
<p style="text-align: left">
	　　灭除众冥与大明执持威神说笑意</p>
<p style="text-align: left">
	　　百福所咏德七满得智光明演慧行</p>
<p style="text-align: left">
	　　为法上讲惟法王世尊今笑何瑞应</p>
<p style="text-align: left">
	　　具见诚谛常乐信根定寂静众权敬</p>
<p style="text-align: left">
	　　化度一切以寂然德过无极说笑故</p>
<p style="text-align: left">
	　　梵声清彻甚软和鸾音商雅踰诸乐</p>
<p style="text-align: left">
	　　众音备足无缺减解散笑故宣布示</p>
<p style="text-align: left">
	　　智脱之明应慧度行常清净乐淡然</p>
<p style="text-align: left">
	　　权晓众行普智具贤圣导王说笑义</p>
<p style="text-align: left">
	　　智辩通达慧无极现力无量神足备</p>
<p style="text-align: left">
	　　十力已具普感动天师现笑用何故</p>
<p style="text-align: left">
	　　身光无数照杳冥大千众明不能蔽</p>
<p style="text-align: left">
	　　踰越日月及珠火威圣之光无等伦</p>
<p style="text-align: left">
	　　功德满足若如海顺化菩萨以智明</p>
<p style="text-align: left">
	　　怀慧无限散众疑兴发何故而有笑</p>
<p style="text-align: left">
	　　尊度三界无有极权道众生除诸秽</p>
<p style="text-align: left">
	　　能净欲垢化无余天颜含笑为谁兴</p>
<p style="text-align: left">
	　　如来所由普感动震动天龙诸鬼神</p>
<p style="text-align: left">
	　　稽首受礼于法王蒙说笑意决众疑</p>
<p style="text-align: left">
	　　是时佛告耆年辩辞贤者。汝见阿耨达不。供如来故造此严饰。曰然世尊已而见之。曰是龙王。以于九十六亿诸佛。施种德本今受封拜。如吾前世为定光佛世尊所决。汝当来世得致为佛。号名能仁如来无著平等正觉通行备足为最众祐无上法御<a>天人</a>之师号佛世尊。是时龙王为长者子。其号名曰比守陀来(来丹本未晋言净意)。闻吾受决寻转兴愿。使吾来世得其拜署。若斯梵志。为是定光佛所决也。尔时净意长者子者。阿耨达是。又斯龙王当于贤劫中。在此池中庄饰种种。鲜交众宝若天宫室。当悉进奉贤劫千佛。斯诸如来尽知王意。率皆说此清净法品。悉坐是处等亦如今。又及如前拘楼秦佛文尼迦葉。同共坐此师子之座。及其最后楼至如来。亦当转此法品要义。无热龙王。当供养贤劫千佛从闻是法。诸佛众会悉同如今。是阿耨达后无数世。奉诸如来事众正觉。修梵净行常护正法劝进菩萨。然后七百无数劫已。当得作佛号阿耨达如来无著平等。正觉通行备足无上法御天人之师为佛世尊。如是贤者。无热如来得为佛时。其土人民都无贪淫恚怒愚痴。永无相侵不相论短。何则然者。以彼众生志行备故。如是贤者。阿耨达佛至真如来。乃当应寿八十亿载。<a>弟子</a>之众亦八十亿。如其始会之为清净。从始至终无异缺减。如此之比数百千会。当有通辩受决菩萨。四千亿人都悉集会。又诸发意菩萨行者不可计数。无热如来当为佛时。其土清净绀琉璃为地。天金分错饰用诸宝。以众明珠造作楼阁及经行地。彼土众生若兴食想。应辄百味悉得五通。其国处所人民居止。但以珍琦被服饮食娱乐自由。悉如第四兜术天上。彼不二念。又无贪欲淫行之心。而诸众生法乐自娱。其土人民都无欲垢。若彼如来敷雨法说不有劳想。神变无数以演洪化。宣示经法永无其难。方适说法众生辄度。何则然者。以彼一切志纯熟故。又其如来自于三千<a>大千世界</a>。唯一法化无外异道。又若如来欲会众时。辄放身光尽明其界。彼土人民寻皆有念。世尊觉来将演法化故扬光耳。各承佛圣神足飞来诣佛听法。又彼如来终无不定。乘大圣神忽升空中去地七丈。就其自然师子之座。广为众会进讲法说普土见之。譬如睹其日月宫殿明盛满时。众生种德故生彼土。其国人民观于世尊师子之座。悬在<a>虚空</a>而无所著。寻解诸法亦空无著。当尔之时悉得法忍。其如来者但说金刚定入之门。不有声闻缘觉杂言。所以唯演金刚定者。譬如金刚所可着处靡不降彻。而彼如来所可说法。亦如金刚。钻碎吟疑住着诸见。如是贤者阿耨达佛若现灭度。而其世界有尊菩萨。名曰持愿。当授其决然后现灭。其佛方灭。持愿菩萨即得无上最正之觉。寻补佛处。号曰等世如来无著平等正觉。其土所有<a>神通</a>菩萨。及上弟子众会多少如阿耨达。时阿耨达王之太子。名曰当(丹常)信。敬心悦欣。以宝明珠交露饰盖进奉如来。叉手白佛。谁当于时得为持愿菩萨者耶。是时世尊。知王太子当信意向。告阿难曰。其时持愿菩萨大士当补佛处者。今龙王子当(丹常)信是也。时阿耨达如来方灭。持愿菩萨寻升佛座。又其等世如来无著平等正觉方适得佛。亦便转此法品正要。当佛说是封拜品时。四万菩萨得无从生忍。十方世界来会菩萨。释梵持世天龙鬼神。闻佛说此封拜法已。悉皆喜悦欢心踊跃信乐遂生。五体稽首各还宫殿。阿耨达王与诸太子眷属围绕。敕伊罗蛮龙象王曰。为如来故造作交露琦珍宝车。使其广博殊妙无极。当以奉送至真正觉。寻应受教。辄为如来化作七宝珠交露车。令极高大广博严饰。世尊菩萨及诸弟子。悉就车坐。无热龙王太子眷属。心怀恭恪手共挽车。从其宫中出于大池。如来神旨忽升鹫山。</p>
<p style="text-align: left">
	　　嘱累法藏品第十二</p>
<p style="text-align: left">
	　　于是世尊到鹫山已。即告慈氏软首童子并众菩萨曰。诸族姓子。以阿耨达所问道品宜重宣广。使诸未闻而得闻之。慈氏软首而俱白佛。唯愿如来垂慈当说。于时世尊。寻辄扬光光色无数。天地震动至于六反。光明铄铄乃曜十方。十方佛土诸尊菩萨神通备者。寻明飞来到皆稽首各便就坐。王阿阇世夫人婇女太子眷属。举国臣民长者<a>居士</a>梵志学者。见是光明。又闻如来从无热还。各舍其事悉诣鹫山。到世尊前肃然加敬叉手为礼。问讯如来景福无量乎。即退还坐观佛无厌。如来身光明。悉普至无极世界。诸大地狱众窈冥处靡不降彻。诸在地狱无不被明。又其光明而出声曰。能仁如来于无热池。弘说清净道品要法。今还鹫山而重演化。又其音声彻诸地狱。十方地狱众生之类。所受苦痛应时得免。悉遥见佛及诸众会。皆自悲嗟。呜呼世尊。吾等受此苦痛无数地狱之酸六火围绕烧炙苦毒。锋疮万端镬汤之难。诸变种种更斯众痛日月弥远。善哉世人。值奉如来禀佛道化得离三苦。吾等宿世虽遇诸佛。不受法化使被众痛。蒙赖如来所说法品。令诸殃罪而辄微轻。当尔之时。十方地狱一切众生。得万有亿千悉发无上正真道意。遥承佛圣。皆同声曰。一切苦痛本为清净。其了本者则无颠倒。吾等但坐不了之故。更诸地狱众苦无数。愿使一切速解正真。</p>
<p style="text-align: left">
	　　尔时佛告慈氏菩萨软首童子及阿难曰。诸族姓等。当勤受此是经要说。持讽诵读以宣流布。广为学者演说斯法。使诸四辈加心专习。是慧要行积辩句义。若族姓子及族姓女。发心怡悦向乐是经。当为斯辈解此奥藏深邃诸义。道之无府众经所归。诸佛积要微妙无量。若所授者当令字句了了分明使无增减。又诸族姓若贤男女。在于过去恒沙诸佛。所作功德施行种种。受持诸佛所可说法。一一专习勤心奉行。若复施戒忍进定智。行是<a>六度</a>亿百千劫。奉是诸佛并众弟子。衣被饭食床卧医药。香华伎乐进诸所欲。又造精舍经行之地。奉敬如是不可称计。至诸世尊般泥洹已。为诸如来起七宝塔。一一供养诸如来塔。香华伎乐缯彩幡盖进然香灯。又悬夜光明月诸宝。供养如是极多无数。斯所行德集会计之。都不如是族姓男女逮得一闻此阿耨达龙王所问决诸狐疑法品义也。所以者何。以斯法藏出生诸佛菩萨要行慧之最故。何况奉持执卷诵读。以无疑心体解深妙。复以所闻宣示流布。斯诸功德不可测量也。</p>
<p style="text-align: left">
	　　是时慈氏软首童子贤者阿难。俱白佛言。甚未曾有。唯然世尊。又若如来慈降一切兴有大悲。乃为十方去来现在菩萨行者天龙鬼神诸众生故。弘说是法无极清净道品之义。又复世尊。若族姓子及族姓女。闻阿耨达龙王所问决狐疑经。不即受持乐习诵读。又不广博布示等学。亦不兴心劝助之者。当知是辈族姓男女。以为众魔及魔官属。并邪外道之所得便。常在罗网结疑中也。时佛叹曰。快哉所言。诱进一切使习斯法。令行应之。如来又曰。当以是经数为四辈宣广说之。尔时慈氏软首菩萨贤者阿难。皆白佛言。唯愿世尊。辄当受持布演是法。又复世尊。此经名何。当云何奉。世尊告曰。斯乎族姓。名阿耨达龙王所问决诸狐疑清净法品。亦名弘道广显定意。当勤受持斯经之要。又族姓等。是道品者珍护诸法经之渊海也。慈氏菩萨软首童子。及诸来会神通菩萨。释梵持世天龙鬼神。同声白佛。甚善如来快说是法。吾等世尊。在所聚落国界县邑有行是法。当共躬身营护斯辈。其闻此者令无邪便。吾等亦当受持是经。使普流布而常无断。佛叹慈氏软首童子并众菩萨曰。善哉诸族姓子。卿等所言劝乐将来诸学菩萨快甚乃尔。佛说此已。十方来会神通菩萨。七万二千悉逮显定。五万四千天龙鬼人。皆发无上正真道意。五千天人得生<a>法眼</a>。阿耨达龙王。慈氏菩萨。软首童子。一切菩萨。贤者阿难。来会四辈及诸天龙。种种鬼神人与非人。闻佛说是莫不<a>欢喜</a>。稽首佛足各便而退。</p>
		

	
	

		</div></div><hr><script charset='utf-8' src='../../js/footer.js'></script></body></html>