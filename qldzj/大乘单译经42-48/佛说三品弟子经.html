<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说三品弟子经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说三品弟子经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说三品<a>弟子</a>经 </strong>(一名弟子学有三辈经)</p>
<p style="text-align: left">　　闻如是。一时佛在舍卫国祇树给孤独园。与<a>比丘</a>千二百五十人共会说经。贤者阿难从坐起白佛言。愿欲有所问。唯天中天解说。欲决狐疑。佛言善哉。恣所问。多陀竭当为汝解说之。阿难问佛言。优婆塞学道。有上中下辈。愿佛解之。佛语阿难。汝乃为当来后世发此问。如来当为汝说之。谛听受内着心中。阿难言诺受教。佛言。上辈优婆塞优婆夷。受持<a>五戒</a>。不犯如毛发者。若行教授开解人者。皆令发<a>菩萨</a>心。何谓菩萨心者。念十方人如视赤子。度人入道作摩诃衍行。具足教授无所希望。不求供养衣被饭食珍宝钱财之物。不为小道。以度人为本。何谓小道。佛言。以入大法作摩诃衍行。求须陀洹斯陀含阿那含阿<a>罗汉</a>辟支佛是为小道。非菩萨菩萨法者。教授一切。使入般若波罗蜜。解沤和拘舍罗得萨芸若慧。当知是人作行来久。是过去佛时人。供养师父如佛无异。如是<a>行者</a>。为上优婆塞优婆夷也。中辈优婆塞优婆夷者。亦受五戒。不犯如毛发者。亦是过去佛时人本学道。不值明师。不闻般若波罗蜜。不晓沤和拘舍罗但行一波罗蜜。布施持戒忍辱精进一心。不于经法中见慧。逮前功德得入人道。颇有宿识得生法门。守戒完具。视于师父如佛无异。终不犯戒。如是行者。为是中辈优婆塞优婆夷。下辈优婆塞优婆夷者。虽受五戒悉还犯之。若见明师晓法贤者。便从受问法要。当时<a>欢喜</a>向其悔过罪。更精进五戒尤无反复。怀协欲意不复持佛戒。自贡高还自憎明师贤者。谤说长短。我更见明师戒深慧。当护方便。不知是师但食供养。反信受其言不精经戒。是优婆塞优婆夷。为担死人种。不当与共会同坐起。坏人好心行。开化人民。受其法戒希望供养。欲得钱财谷帛给活妻子。假佛威神。心不念十方五道中人欲令度脱。反为受者作想不语摩诃衍慧。是为不精佛正真之法。语受经人言。当避<a>世间</a>人因缘多少饮酒。佛有百味之食。不断人酒家不持戒者。若僮客奴婢。请使他人平<a>杀生</a>耳。起手莫为非<a>佛弟子</a>。复限佛功德。何等为限佛功德。佛言。既行开授人民。不欲令四辈闻知。阿难长跪问佛。何为不欲令四辈闻知。是优婆塞优婆夷。愚心不解自谓为黠。实不晓了经中深要之慧。不耻不知。反为新学贤者作限碍。不欲令见明解好师。所以者何。欲得独供养。反蔽障大道。是优婆塞优婆夷。虽为度人。不见般若波罗蜜。不解沤和拘舍罗。是为盲冥专行小道。或教人作福。无四等心施不普及。请彼置此道法不使。尔四天王太子使者。护佛道神一一记之。稍稍去离之。敕伺命计集积累其罪条疏名。录白上帝。年寿未尽顿遣恶神。因其犯戒之间夺其余命。自然堕落泥犁中。当更十八狱罪。至天地烧乃出。或堕一禽兽中。或入人道。若在人道者当在愚痴。不见法家生。佛言阿难。道宜数数聚会。讲<a>说法</a>义。不可不障愚人道。当得断法灭<a>佛教</a>罪。诸弟子闻佛说经莫不战栗。皆正心受教。为佛作礼。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>