<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说法灭尽经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说法灭尽经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛<a>说法</a>灭尽经</strong></p>
<p style="text-align: left">　　闻如是：一时，佛在拘夷那竭国。如来三月当般<a>涅槃</a>，与诸<a>比丘</a>及诸<a>菩萨</a>，无央数众来诣佛所稽首于地。<a>世尊</a>寂静，默无所说，光明不现。</p>
<p style="text-align: left">　　贤者阿难作礼白佛言：&ldquo;世尊前后说法威光独显，今大众会光更不现，何故如此？其必有故，愿闻其意。&rdquo;</p>
<p style="text-align: left">　　佛默不应，如是至三，佛告阿难：&ldquo;吾涅槃后法欲灭时，五逆浊世魔道兴盛，魔作<a>沙门</a>坏乱吾道，著俗衣裳，乐好<a>袈裟</a>五色之服，饮酒啖肉<a>杀生</a>贪味，无有慈心更相憎嫉。时有菩萨、辟支、<a>罗汉</a>，精进修德一切敬待，人所宗向<a>教化</a>平等，怜贫念老鞠育穷厄，恒以经像令人奉事，作诸功德志性恩善，不侵害人捐身济物，不自惜己忍辱仁和。设有是人，众魔比丘咸共嫉之，诽谤扬恶，摈黜驱遣不令得住。自共于后不<a>修道</a>德，寺庙空荒无复修理转就毁坏，但贪财物积聚不散不作福德，贩卖奴婢，耕田种植，焚烧山林伤害众生无有慈心。奴为比丘，婢为<a>比丘尼</a>，无有<a>道德</a>淫泆浊乱男女不别，令道薄淡皆由斯辈。或避县官依倚吾道，求作沙门不修戒律，月半月尽虽名诵戒，厌倦<a>懈怠</a>不欲听闻，抄略前后不肯尽说。经不诵习，设有读者不识字句，为强言是不咨明者。贡高求名，虚显雅步以为荣冀望人供养。众魔比丘命终之后，精神当堕无择<a>地狱</a>，五逆罪中，饿鬼、畜生靡不经历恒河沙劫，罪竟乃出生在边国无三宝处。</p>
<p style="text-align: left">　　&ldquo;法欲灭时，女人精进恒作功德；男子懈慢不用法语，眼见沙门如视粪土无有<a>信心</a>。法将殄没，登尔之时诸天泣泪，水旱不调，五谷不熟，疫气流行死亡者众，人民勤苦县官尅罚，不顺道理皆思乐乱，恶人转多如海中沙，善者甚少若一若二。劫欲尽故，日月转短，人命转促，四十头白。男子淫泆，精尽夭命，或寿六十。男子寿短，女人寿长，七十、九十或至百岁。大水忽起卒至无期，世人不信故为有常，众生杂类不问豪贱，没溺浮漂鱼鳖食啖。</p>
<p style="text-align: left">　　&ldquo;时有菩萨、辟支、罗汉，众魔驱逐，不预众会。三乘入山，福德之地，恬怕自守以为欣快，<a>寿命</a>延长，诸天卫护。月光出世，得相遭值，共兴吾道，五十二岁。首<a>楞严经</a>、般舟三昧先化灭去，十二部经寻后复灭，尽不复现不见文字。沙门袈裟自然变白。吾法灭时，譬如油灯临欲灭时，光明更盛于是便灭，吾法灭时亦如灯灭。</p>
<p style="text-align: left">　　&ldquo;自此之后难可数说，如是之后数千万岁，<a>弥勒</a>当下<a>世间</a>作佛，天下泰平毒气消除，雨润和适，五谷滋茂，树木长大，人长八丈，皆寿八万四千岁，众生得度不可称计。&rdquo;</p>
<p style="text-align: left">　　贤者阿难作礼白佛：&ldquo;当何名斯经？云何奉持？&rdquo;</p>
<p style="text-align: left">　　佛言：&ldquo;阿难，此经名为《法灭尽》，宣告一切宜令分别，功德无量不可称计。&rdquo;</p>
<p style="text-align: left">　　四部<a>弟子</a>闻经，悲惨惆怅，皆发无上圣真道意，悉为佛作礼而去。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>