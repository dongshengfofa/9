<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，百佛名经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>百佛名经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>百佛名经</strong></p>
<p style="text-align: left">　　如是我闻。一时佛在舍卫国祇树给孤独园。与大<a>比丘</a><a>比丘尼</a>优婆塞优婆夷。大<a>菩萨</a>众。及大诸天。<a>帝释天</a>王。大梵天王。四天大王。天龙夜叉乾闼婆阿修罗迦楼罗紧那罗摩睺罗伽人非人等。无量百千大众。前后围绕。恭敬供养尊重赞叹。尔时<a>世尊</a>。为诸大众宣说妙法。时尊者<a>舍利弗</a>。即从坐起整理衣服。右膝着地合十指掌。而白佛言。唯愿世尊。演说十方现在世界诸佛名号。所以者何。若有善男子善女人。闻是现在诸佛名者。生大功德。发阿耨多罗三藐三菩提心。得不退转。亦当速成阿耨多罗三藐三菩提。</p>
<p style="text-align: left">　　尔时佛告<a>舍利</a>弗。善哉善哉。汝今为欲利益安乐诸大众故。覆护怜愍诸众生故。令诸众生所求满故。欲令一切生<a>欢喜</a>故。亦为未来诸菩萨等增善根故。善哉善哉。生善觉观作如是问。如是问者皆是如来威神之力。舍利弗。汝今谛听。若有善男子善女人。闻是现在诸佛名号。能受持者。一切魔众于是人所不得其便。一切恶人亦不得便。获得无量无边甚深功德。随所生处具菩萨行。得<a>宿命</a>通颜容端正众相具足。常得亲近供养诸佛。乃至速成阿耨多罗三藐三菩提。何以故。舍利弗。若有闻是诸佛名号。受持读诵恭敬<a>礼拜</a>书写供养展转教他。所得功德无量无边。尔时世尊。即说偈言。</p>
<p style="text-align: left">　　若能持此佛名者此人不为刀所伤</p>
<p style="text-align: left">　　毒不能害火不烧亦不堕于八难中</p>
<p style="text-align: left">　　得见大智金色光三十二相诸法王</p>
<p style="text-align: left">　　既得见于诸佛已无量供养彼诸佛</p>
<p style="text-align: left">　　其目不盲不赤黄身不伛曲不一眼</p>
<p style="text-align: left">　　得那罗延大力身受持佛名报如是</p>
<p style="text-align: left">　　常得天龙及夜叉乾闼婆等所供养</p>
<p style="text-align: left">　　怨家恶人不能害受持佛名报如是</p>
<p style="text-align: left">　　汝今谛听舍利弗如我所说微妙语</p>
<p style="text-align: left">　　若有闻此佛名者则得近于菩提道</p>
<p style="text-align: left">　　是故汝今至心听十方世界大法王</p>
<p style="text-align: left">　　能拔众生烦恼刺譬如药树除众病</p>
<p style="text-align: left">　　愚痴盲瞑凡夫等施与菩萨智慧眼</p>
<p style="text-align: left">　　又如行施胜菩萨无量千亿恒沙界</p>
<p style="text-align: left">　　于中悉满阎浮金昼夜六时无休息</p>
<p style="text-align: left">　　施与大悲大导师又以栴檀满百刹</p>
<p style="text-align: left">　　幡盖衣服如恒沙无量千万亿劫中</p>
<p style="text-align: left">　　一心而以用布施复于一佛国土中</p>
<p style="text-align: left">　　满中建立诸佛塔于十劫中而供养</p>
<p style="text-align: left">　　如恒河沙等诸佛又造高塔如须弥</p>
<p style="text-align: left">　　其塔悉以七宝成如是遍满十千刹</p>
<p style="text-align: left">　　其数三十有六亿以赤栴檀及真珠</p>
<p style="text-align: left">　　造作伞盖供养具一一伞盖能遍覆</p>
<p style="text-align: left">　　百佛世界等诸国真珠旒苏齐佛刹</p>
<p style="text-align: left">　　其数犹如恒河沙于空复造金伞盖</p>
<p style="text-align: left">　　其数亦如恒河沙色如紫磨真金像</p>
<p style="text-align: left">　　各各遍照三千界一一塔中设供养</p>
<p style="text-align: left">　　无量无边无数劫如上所作诸功德</p>
<p style="text-align: left">　　不及能发菩提心如是能发菩提心</p>
<p style="text-align: left">　　住不放逸清净戒不及能持此佛名</p>
<p style="text-align: left">　　如是能持此佛名又能怜愍诸众生</p>
<p style="text-align: left">　　所在诸方广流布教令受持佛名者</p>
<p style="text-align: left">　　彼于一切众生中为作<a>福田</a>犹如来</p>
<p style="text-align: left">　　尔时佛告舍利弗。若有一心受持读诵忆念不忘此佛名者。所生贪欲嗔恚愚痴诸怖畏等即得除灭。未生贪欲嗔恚愚痴诸怖畏者能令不生。尔时世尊。即说佛名。</p>
<p style="text-align: left">　　南无月光佛南无阿閦佛南无大庄严佛南无多伽罗香佛南无常照曜佛南无栴檀德佛南无最上佛南无莲花幢佛南无莲华生佛南无宝聚佛南无阿伽楼香佛南无大精进佛南无栴檀德佛南无海佛南无巨海佛南无幢德佛南无梵德佛南无大香佛南无大生佛南无宝辋佛南无阿弥陀佛南无大施德佛南无大金柱佛南无大<a>念佛</a>南无言无尽佛南无常散花佛南无大爱佛南无师子香胜佛南无养德佛南无帝释火炎佛南无常乐德佛南无师子华德佛南无寂灭幢佛南无戒王佛南无普德佛南无普德像佛南无无忧德佛南无优波罗香佛南无大地佛南无大龙德佛南无清净王佛南无广念佛南无莲花德佛南无舍花佛南无龙德佛南无花聚佛南无香象佛南无常观佛南无正作佛南无善住佛南无尼瞿嚧陀王佛南无无上王佛南无月德佛南无栴檀林佛南无日藏佛南无德藏佛南无须弥力佛南无摩尼藏佛南无金刚王佛南无威德佛南无无坏佛南无善见佛南无精进德佛南无大海佛南无覆娑罗树佛南无跋瑳德佛南无佛天佛南无师子幢佛南无毗头德佛南无无边德佛南无德智佛南无厚德佛南无花幢佛南无象德佛南无精进德佛南无龙德佛南无德生佛南无宝聚佛南无德婆瑳子佛南无论义佛南无普见佛南无宝多罗佛南无普舍佛南无大供养德佛南无大网佛南无断一切众生疑王佛南无宝德佛南无普盖佛南无大盖佛南无胜德佛南无千供养佛南无宝莲花奋迅佛南无厚德佛南无智幢佛南无宝月德佛南无尼瞿嚧陀婆瑳王佛南无常德佛南无普莲花佛南无平等德佛南无龙护救济佛。</p>
<p style="text-align: left">　　此诸佛名等能救护<a>世间</a></p>
<p style="text-align: left">　　初夜诵一遍思念佛而眠</p>
<p style="text-align: left">　　中夜诵一遍后夜亦复然</p>
<p style="text-align: left">　　如是昼三时于初中后分</p>
<p style="text-align: left">　　一时诵一遍精勤不放逸</p>
<p style="text-align: left">　　诵此佛名故常得见好梦</p>
<p style="text-align: left">　　恶鬼及恶人不能得其便</p>
<p style="text-align: left">　　是故此佛名能救护世间</p>
<p style="text-align: left">　　一切天乐神夜叉鸠槃茶</p>
<p style="text-align: left">　　罗刹诸鬼神不能起障碍</p>
<p style="text-align: left">　　于此百佛名常能念持者</p>
<p style="text-align: left">　　一切诸魔事不能得其便</p>
<p style="text-align: left">　　尔时天帝释三十三天王</p>
<p style="text-align: left">　　整理身衣服胡跪而合掌</p>
<p style="text-align: left">　　白佛言世尊我等常卫护</p>
<p style="text-align: left">　　受持佛名者及四天大王</p>
<p style="text-align: left">　　亦常护于彼受持佛名者</p>
<p style="text-align: left">　　唯除必定业不可得救护</p>
<p style="text-align: left">　　一切<a>天人</a>中无能加恶者</p>
<p style="text-align: left">　　尔时一切智出大微妙声</p>
<p style="text-align: left">　　八种和雅音善美众乐闻</p>
<p style="text-align: left">　　普告诸大众速受此佛名</p>
<p style="text-align: left">　　于十方世界所在广流布</p>
<p style="text-align: left">　　而作大法施断除众生疑</p>
<p style="text-align: left">　　大圣释迦文演说此法时</p>
<p style="text-align: left">　　三百诸比丘悉得诸漏尽</p>
<p style="text-align: left">　　复有比丘尼其数有四十</p>
<p style="text-align: left">　　一切漏法尽逮得阿<a>罗汉</a></p>
<p style="text-align: left">　　复有优婆塞其数满五千</p>
<p style="text-align: left">　　住胜欢喜心获果须陀洹</p>
<p style="text-align: left">　　复有优婆夷其数千一百</p>
<p style="text-align: left">　　皆远离尘垢而得<a>法眼</a>净</p>
<p style="text-align: left">　　复有大天王无量千万众</p>
<p style="text-align: left">　　于法王法中得清净法眼</p>
<p style="text-align: left">　　如彼恒河沙分之为三分</p>
<p style="text-align: left">　　菩萨如一分悉获无生忍</p>
<p style="text-align: left">　　三千大千刹是时六震动</p>
<p style="text-align: left">　　诸山及高峰大地皆震吼</p>
<p style="text-align: left">　　于上<a>虚空</a>中雨诸天妙花</p>
<p style="text-align: left">　　天龙非人等喜声悉遍满</p>
<p style="text-align: left">　　尔时帝释天目连离波多</p>
<p style="text-align: left">　　蛇奴劫宾那摩诃迦旃延</p>
<p style="text-align: left">　　及摩诃迦葉沤楼频迦葉</p>
<p style="text-align: left">　　乃至那迦葉富楼弥多罗</p>
<p style="text-align: left">　　善吉不见空阿难陀跋提</p>
<p style="text-align: left">　　沓婆摩罗子如是等大众</p>
<p style="text-align: left">　　二万五千人同声白佛言</p>
<p style="text-align: left">　　释师子法王我尽精进力</p>
<p style="text-align: left">　　皆悉无有余以诸<a>神通</a>力</p>
<p style="text-align: left">　　于无量世界化作无量身</p>
<p style="text-align: left">　　过无量佛刹常说此佛名</p>
<p style="text-align: left">　　亦如佛所说尔时佛世尊</p>
<p style="text-align: left">　　为令众见故示现大神通</p>
<p style="text-align: left">　　现无量亿刹以佛神通力</p>
<p style="text-align: left">　　见释师子王处处而遍满</p>
<p style="text-align: left">　　说此修多罗亦如过去佛</p>
<p style="text-align: left">　　所说无差别佛告诸大众</p>
<p style="text-align: left">　　我于无量劫久善修神通</p>
<p style="text-align: left">　　于无上<a>佛法</a>决定莫生疑</p>
<p style="text-align: left">　　安隐众生故速说此佛名</p>
<p style="text-align: left">　　令诸众生等永离<a>生死</a>苦</p>
<p style="text-align: left">　　尔时佛告慧命舍利弗。若有善男子善女人闻佛名已。深信清净发菩提心。爱乐受持昼夜精勤。读诵书写广为他说。得无量无边广大功德。得不退转乃至速成阿耨多罗三藐三菩提。一切众魔不能娆乱。佛说是经已。慧命舍利弗。释梵四王。比丘比丘尼优婆塞优婆夷。天龙夜叉乾闼婆阿修罗等。一切大众闻此法已。皆大欢喜。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>