<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 菩萨璎珞经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 菩萨璎珞经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八卷 <a>菩萨</a>璎珞经</strong></p>
<p style="text-align: left">
	　　非有识非无识品第十六</p>
<p style="text-align: left">
	　　尔时形响菩萨白佛言。<a>世尊</a>。向闻如来至真等正觉已说众生根本。如我今日欲承如来威神说有识无识。唯愿世尊。听者果敢当说。佛言族姓子。乐说便说。形响菩萨即于佛前以偈赞佛。</p>
<p style="text-align: left">
	　　世尊大弘誓知众生根原</p>
<p style="text-align: left">
	　　今日已得听神尊口言教</p>
<p style="text-align: left">
	　　本从无数佛恒求闻此要</p>
<p style="text-align: left">
	　　今闻圣尊教听说有无教</p>
<p style="text-align: left">
	　　昔我无数劫承事诸圣尊</p>
<p style="text-align: left">
	　　如我今已获音响辩第一</p>
<p style="text-align: left">
	　　相亦不有相亦不见有无</p>
<p style="text-align: left">
	　　无尘无诸垢今号人中尊</p>
<p style="text-align: left">
	　　人生本无生况我复有生</p>
<p style="text-align: left">
	　　以我无生意欲说小慧本</p>
<p style="text-align: left">
	　　不敢以愚情宣畅如来教</p>
<p style="text-align: left">
	　　自忆昔行本唯听不敢疑</p>
<p style="text-align: left">
	　　<a>生死</a>无有量受身复受身</p>
<p style="text-align: left">
	　　至竟怀狐疑唯听敷演之</p>
<p style="text-align: left">
	　　尔时形响菩萨说此偈已。前白佛言世尊。解第一义不别彼识此识者。是谓有识无识。不见有行执不见无行执。诸法一相悉无悉有。是谓菩萨摩诃萨有识无识分别种姓。此清净识此非清净识。我相好成就彼相好不成就。悉能观了而无所有。是谓菩萨摩诃萨有识无识分别时节睹见诸佛。此劫有佛彼劫无佛。不以有佛而怀喜悦。正使无佛亦复不戚。是谓菩萨有识无识。我复观见众生之类。有权方便者无权方便者。于中不起想行。是谓菩萨有识无识。复观众生知其年岁限数。或有众生应从前劫而得度者。复有众生应从后劫而得度者。或有众生应从现在劫而得度者。亦不见此劫有度无度。是谓菩萨有识无识。尔时有菩萨名众相具足。即从坐起前白佛言世尊。我亦堪任于如来前说有识无识。复以此偈而说颂曰。</p>
<p style="text-align: left">
	　　于恒沙诸佛造此众德业</p>
<p style="text-align: left">
	　　心念等正觉积行识<a>宿命</a></p>
<p style="text-align: left">
	　　不着我人寿生死无根本</p>
<p style="text-align: left">
	　　道相无形兆今遭人中尊</p>
<p style="text-align: left">
	　　三世平等慧非识非无识</p>
<p style="text-align: left">
	　　行尽不造行乃授<a>弟子</a>决</p>
<p style="text-align: left">
	　　一识亦无一觉寤深法要</p>
<p style="text-align: left">
	　　超越诸佛刹无量诸佛土</p>
<p style="text-align: left">
	　　本从无数世闻说乃得寤</p>
<p style="text-align: left">
	　　愿于如来前听说识无识</p>
<p style="text-align: left">
	　　分别深妙法今遭人中尊</p>
<p style="text-align: left">
	　　尽达泥洹境唯愿听说之</p>
<p style="text-align: left">
	　　尔时众相具足菩萨白佛言。世尊。如我今日号曰众相具足。相起不知相起。相灭不知相灭。是谓菩萨摩诃萨有识无识。众相具足菩萨白佛言。世尊。如我自念。昔从识慧如来至真等正觉闻说此要。诸有众生从初发意乃至成佛不见识相。是谓菩萨有识无识。若善男子女人。一一分别六衰六入。知过去衰非过去衰。知未来衰非未来衰。知现在衰非现在衰。于中不起想著者。是谓有识无识。种姓生菩萨白佛言。世尊。今日于如来前。闻音响菩萨说有识无识。复闻众相菩萨说有识无识。云何世尊。所言识云何为识。佛言。如空等也。种姓生菩萨复白佛言。世尊。云何如空等耶。佛言不生不灭不着断也。种姓生菩萨白佛言。今问如来识所起。乃以空报我耶。佛言不然。我今说识非有非无。故号有识无识。种姓生菩萨言。识为有相为无相乎。佛言识亦非有相非无相也。种姓生菩萨白佛言。云何识非有相非无相乎。佛言本不有相亦非今相。故曰本识非今识。今识非本识。故曰识非有相非无相也。尔时种姓生菩萨白佛言。若使有相非识无相非识。何以故。说识识。佛言随识所起。识起则起识灭则灭。是故非有相非无相也。佛复告族姓子。云何种姓生菩萨。汝今识有乎。答曰无也。何以故。无形无像。非今有非过去有非未来有。佛言。汝已自说识无有识。非今非未来非过去。汝今言是谁乎。答曰。欲言识耶。种姓生乎。佛言。我不问此识菩萨生。但问识为有为无。答曰。识非有非无。佛言如是如是。族姓子。尔时种姓生菩萨白佛言。云何世尊。如今日如来至真等正觉为从识说有说无。为不从识说有说无。佛言。汝以何等义而问如来。种姓生菩萨白佛言。向如来问。汝今说有识无识乎。有当来今现在过去乎。无当来今现在过去乎。我报曰无也世尊。如今世尊言亦无今当来过去识。我与如来识何所在。佛言我已先说非有识非无识。但为如来至真等正觉。以若干法觉寤众生。云何族姓子。若善男子女人体知此法者。便能具足一切诸法。尔时有菩萨名曰力盛。即从坐起复白佛言。我亦堪任说有识无识。力盛菩萨即于佛前而说颂曰。</p>
<p style="text-align: left">
	　　本从十力尊闻此有无识</p>
<p style="text-align: left">
	　　贤圣八等道演畅无碍慧</p>
<p style="text-align: left">
	　　音声各各异众生界不同</p>
<p style="text-align: left">
	　　施惠无等想称号为十力</p>
<p style="text-align: left">
	　　若我后成佛分别诸法界</p>
<p style="text-align: left">
	　　从一行无二唯愿听说识</p>
<p style="text-align: left">
	　　道本从我生由我不生识</p>
<p style="text-align: left">
	　　计了无思想非有识无识</p>
<p style="text-align: left">
	　　积小至大行乃自致觉寤</p>
<p style="text-align: left">
	　　生死非可量神识岂可尽</p>
<p style="text-align: left">
	　　我今承尊神少欲自演说</p>
<p style="text-align: left">
	　　唯愿在圣颜得近诸佛藏</p>
<p style="text-align: left">
	　　尔时力盛菩萨说此偈已。便白佛言。云何世尊。若有分别如来十力不可沮坏。云何如来十力不可沮坏。一者如来发意求无上等正觉不可沮坏。是谓菩萨有识无识。复知和合彼此不见本末。是谓菩萨有识无识。观众生行本了自然。乃知无量本所从来。是谓菩萨有识无识。一切诸法本无有形。积由痴故便生此识。分别此痴不知所从起灭。是谓菩萨有识无识。分别众智。有三事行本。从有明还堕四颠倒。于四颠倒了为幻化。亦不见倒亦不见非倒。是谓菩萨有识无识。复于四事观众生本末具足五<a>行者</a>寻能思惟。即成五事。若善男子女人。于本无行行无行迹。何谓为五。一者念。二者转念。三者本。四者痴。五者无尽。是谓菩萨摩诃萨有识无识。复有识法不可思议。无或善权非人所测。有四事行。睹见诸佛刹土有生起灭。便能成就不见起灭。是谓菩萨有识无识。如来至真等正觉。观过去当来现在。亦不见过去当来现在根本。若生五趣受五趣众生形已。得分别五趣随彼所入。复能分别受有形根无形根。若菩萨摩诃萨已受天根不受龙根。虽然欲受龙根便能降诸法雨。若善男子女人。得阅叉根离彼阅叉根。受阿须伦根复能具足有识无识。舍彼阿须伦根受彼干沓和根。舍彼根已便能具足有识无识。旃陀罗魔休勒人与非人亦复如是。是谓菩萨摩诃萨通尽法藏不可思议。</p>
<p style="text-align: left">
	　　无量品第十七</p>
<p style="text-align: left">
	　　复次善男子善女人。菩萨摩诃萨复能尽知诸佛设教有定有量无量。云何族姓子。菩萨摩诃萨诸佛世尊入此三昧。尽知诸佛所设教有量无量。尽能知一切诸佛说口行说身行说意行。或复示现游十方世界。度东方无量世界度所度界。不失东方诸佛设教。度南方无量世界度所度界。不失南方诸佛设教。度西方无量世界度所度界。不失西方诸佛设教。北方无量世界度所度界。不失北方诸佛设教。度东北方无量世界度所度界。不失东北方诸佛设教。度东南方无量世界度所度界。不失东南方诸佛设教。度西南方无量世界度所度界。不失西南方诸佛设教。度西北方无量世界度所度界。不失西北方诸佛设教。复游上方无量世界度所度界。不失上方诸佛设教。复至下方无量世界度所度界。不失下方诸佛设教。尔时世尊出广长舌放大光明。普照无数十方世界。尽令众会闻如来至真等正觉。说甚深设教度所度界。此有十八慧明。于是族姓子族姓女。便能具足如来设教。能使界有非界想。能使非界有界想。于彼世界说一观法。是谓善男子女人于十八慧明成就一法。复次善男子女人。豫察未来无数世事。及知过去现在佛非佛菩萨非菩萨。是谓菩萨于十八慧明成就二法。复次善男子女人。过去无量<a>无缘</a>无数尽不见尽起不见起。是谓菩萨于十八慧明成就三法。复次善男子。善女人。内外分别四非常行。于中自观身行具足者。是谓菩萨于十八慧明成就四法。复次善男子善女人。佛界无量不可思议。便能分别诸佛二事痴爱悉知性空。是谓善男子善女人于十八明慧。成就五法。复次善男子善女人。若能一一观内外空。我非彼有彼非我有。一一知空寂而无所有。是谓善男子善女人于十八法成就六法。复次族姓子。<a>虚空</a>无相不可以与虚空作相。于中自分别身如彼空等者。是谓善男子善女人于十八法成就七法。复次善男子善女人。若有形无形若有声无声。于中分别悉无所有。是谓善男子善女人于十八法成就八法。复次善男子善女人。知七观所生<a>四谛</a>圣法总持十八空行。是谓善男子善女人于十八法成就九法。复次善男子善女人。知无形法性亦在有生亦在无生。于中分别悉无所有。是谓菩萨于十八明慧成就十法。复次善男子善女人。观无量世界知有起有灭。犹如幻师观镜中像。是谓菩萨于十八明慧成就十一法。复次善男子善女人。复当知七苦根本。云何为七。一者知此心不从彼出彼心亦不在此。二者彼苦心<a>无我</a>无人。此苦心无我无人。三者诸佛世界不可思议。如来至真等正觉尽能度彼量。四者若善男子善女人。内自思惟苦空非我。不见有身如镜照像。五者若我受形断十身法。亦不见十身本从我有。六者以<a>无畏</a>法不娆彼受。诸有受教者意不移易。七者观行无行本行我行未来行非有非不有非无非不无此号七苦行。是谓菩萨于十八明慧成就十二法。复次善男子善女人。观无量空于无量空想。不自生念亦不见彼念。何以故。以无量世界空无相故。是谓菩萨于十八明慧成就十三法。复次善男子善女人。复当观无量四苦。云何为四苦。于阎浮利<a>内观</a>无量众生诸苦原本。一者生苦。知生本末恒念胎厄。二者老苦形异色变壮意不存。三者病苦。一大增则一病增。四大增则四病增。一大灭则一病灭。四大灭则四病灭。云何族姓子病为起灭为不起灭。尔时菩萨名本灭。前白佛言。世尊。四大本灭非起灭也。佛言族姓子。云何四大本灭非起灭。答曰本无四大今生非本有。是故本灭非起灭。佛言族姓子。云何为本灭云何为起灭答曰本无有形本无有生。不见苦不见非苦。是谓本灭。所言起灭者我心现在。能令此心潜伏不起。是谓起灭。佛言云何族姓子。过去心现在心。过去心非现在心。现在心非过去心。云何本灭起灭。答曰本者无灭起者无灭。佛言族姓子。本灭起灭何由而生。答曰无生故生。尔时世尊。叹本灭菩萨曰。善哉善哉。族姓子。乃能于如来前快作是言。所谓死苦临欲死时。舍身受身中间停住。未知所趣当来过去现在。当于尔时神便恐怖。是谓死苦。是谓菩萨于十八明慧成就十四法。复次族姓子。若男子女人。分别无我苦空非身。具此四行便能受如来莂。云何为四。于是族姓子。若善男子善女人。计我无我非有色非无色。解了无所有者。是谓无我。若复善男子善女人。思惟法界苦无根本。说非有苦亦不有生灭。是谓分别苦无苦。如众生无量想遍满虚空界。遍知此想本识所生皆尽于空。是乃为空。云何为非身。所谓非身我得我分别。我无我见无见闻无闻。非有见非有闻。是谓非身。是谓菩萨于十八明慧成就十五法。复次族姓子。如我如诸<a>佛法</a>如与诸佛法如不异不有佛法不有如亦复不异。是谓菩萨于十八明慧成就十六法。复次族姓子。若善男子善女人。如来至真等正觉。于本行愿知等分众生三毒多少。不见三毒三清净法。是谓菩萨于十八明慧成就十七法。复次族姓子。若善男子善女人。自念过去无数恒沙劫。复知现在无数恒沙劫。复知当来无数恒沙劫。于中一一分别而无所有。是谓菩萨于十八明慧成就十八法。</p>
<p style="text-align: left">
	　　若善男子善女人。分别十八明慧在大众中无所畏惧。犹勇健国王有所典领。诸有亲附者皆承王教无有阙失。菩萨摩诃萨亦复如是。得圣慧法教以法印所封。则能备悉无量慧门。云何为无量慧门。诸佛不可思议。诸佛刹土不可思议。诸法不可思议。诸法法性不可思议。<a>比丘</a>僧不可思议。僧法不可思议。僧刹不可思议。如此法行复有四事。云何为四。一者本从无数经历劫限。恒为一意而不错谬。若有善男子善女人。守一行本知有尽无尽。知诸佛有尽无尽。乃能具足平等道行。</p>
<p style="text-align: left">
	　　尔时有菩萨名月光照。即从座起白佛言。世尊。我今堪任说有尽无尽诸法门行。云何菩萨摩诃萨于四法本具足五行。便能尽知如来根本。云何为四。一者在世尽知去就分别道法世法。是谓成就一法。复以无形色相定意感诸国土。于彼国土<a>教化</a>众生示现无为之教。是谓善男子善女人成就二法。复次善男子女人。于己身法不自见身。能度于无量众生。终不舍众生法界。是谓成就三法复次善男子女人。分别如来三法行本。云何为三法行本。一者经行。可去知去可来知来可坐知坐。系意明想心不愦乱。二者坐禅。若欲诣座结加趺坐。便去众想一意一心不转其身。终竟<a>禅定</a>初不错乱。若复兴作施诸善事。所造必成无他余想。是谓于三法中成就四法。复次善男子女人。于过去当来现在。尽知当生未生已生。便能于中作师子吼不失本行之法。是谓成就五法。复次善男子女人。菩萨摩诃萨当复觉知如来三行。如来禅定非世俗禅。亦非<a>罗汉</a>辟支佛禅。亦非一地二地乃至十地禅。何以故。余禅有限如来禅者亦无有限。尔时世尊。告月光照菩萨曰。云何族姓子。为世俗禅为学禅为无学禅。从一地乃至十地禅。月光照菩萨白佛言。世尊。如我从如来所闻。其中诸事诸有。欲界众生若男子女人。从初发意乃至成佛。初在道地未处菩萨位。中便得三禅有过去禅有未来禅有现在禅。是善男子善女人。虽得此三禅。正可自知身中过去身。身中未来身。身中现在身。未能知他身中过去身。未能知他身中未来身。未能知他身中现在身。如此善男子女人。云何知身中过去身。于是世尊。若坐禅时便自观身起不净想。便自思惟。咄我此身为磨灭法。一意一念唯知不净。未能知其所趣。尔时善男子善女人。复自思惟。我今舍此身已当更求观。如我今身解知无我。然知外物亦复如是。一一分别悉无所有。是谓于现在身便能思惟过去未来。复次善男子善女人。自观己身外物已。舍此心当更求观。我今此身悉皆分别非有非无。彼众生者如我身不。便分别外人内过去身。咄嗟此身磨灭不久。便起不净想已生不净想。知外人内过去身如己无异。若善男子善女人。舍此外人内过去身已复当生观。云何此人内过去心。为从何生为从何灭。复自思惟。且舍外人内过去心。便复思惟外人内未来心。咄哉此身为从何来为从何灭。是谓善男子女人在菩萨位者。便能具足三禅之行。佛复问月光照菩萨曰。云何学地修三禅法。月光照菩萨白佛言。若善男子善女人。已在信地名曰学人。便欲前进向所趣道。即诣六静处若树下冢间无事及虚空露靖。便能结加趺坐端心思惟。自欲具足三禅行法。是时善男子善女人。内自思惟。自观内过去身本从何生复从何灭。复自思惟咄嗟此身本无所生本无所灭。善男子善女人。即舍此身已复更求观。我今此身为从何生为从何灭。未来身者亦复然耶便自思惟。内未来身为从何生为从何灭便自生念。此内未来身亦不有生亦不有灭。是谓善男子善女人于学地内身具足三禅。云何学地观内身于他身具足三禅。是时善男子善女人。舍此身已自观外身。内过去身本从何生本从何灭。使自思惟。咄他内过去身。为从何生为从何灭。复自思惟。此内过去身亦不生亦不灭。复舍此已而更求观。此内过去身已不复生已不复灭。此内未来身为从何生为从何灭。便自生念。此内未来身亦不生亦不灭。是谓善男子善女人于他身内过去未来身具足三禅。佛告月光照菩萨曰。云何无学地善男子善女人具足三禅。月光照菩萨白佛言。若善男子善女人。欲趣漏地断无漏法。便自思惟。结加趺坐内自思惟。此内过去身为从何生为从何灭。复自思惟。此内过去身亦不生亦不灭。尔时无学善男子善女人。舍此观已复更思惟。我今已观内过去身。当复观我我过去身。亦不见灭亦不见生。亦劫无有亦无生死亦无刹土。是谓善男子善女人于无学地具足三禅。世尊复问月光照菩萨曰。云何一地菩萨不尽诸行具足三禅。答曰。以无身观观身念。以无念本不失念行。不以声受音响。过初菩萨地三过信地三越一切诸法是谓善男子善女人具足三禅。世尊问月光照菩萨曰。云何族姓子不见汝一地三禅乎。答曰。不见有界。是故不说。佛言。无身耶有身耶。何以故不说。答曰。有身。佛复问曰。身为法身为四大身答曰。是父母身。佛言。汝今以父母身。云何成就三禅。月光照菩萨白佛言。如我初求如来至真等正觉。坐树王下无畏亦无恐惧心。便念<a>三界</a>然炽法。即自思惟。过去诸佛悉般泥洹。为能度几所众生过去须陀洹。过去斯陀含。过去阿那含。过去阿罗汉。过去辟支佛。复自思惟。于未来亦复如是。是谓一地菩萨具足一禅行。如我一地菩萨观见三界。一地行本越次罗汉辟支佛上。是谓一地菩萨成就二禅。若一地善男子善女人。分别内外守身三空。演<a>说法</a>教无有差错。是谓一地中成就三禅。佛复问月光照菩萨曰。汝何不说斯陀含阿那含三禅耶。答曰。若善男子善女人。已在见地便自思惟。己身内过去身内未来身亦不有此身。亦无佛想亦无法想亦不见身想。是谓内过去身具足三禅。云何内未来身具足三行。尔时斯陀含复自观内外舍诸尘劳。于三禅地系念不忘。虽自获证不坏自相。犹<a>如法</a>法自相。自分别名身句身味身。复观外无量众生不兴佛想。成就佛想平等无二。悉令清净不见往来无有近远。是谓斯陀含于内未来身具足三禅。复次善男子善女人。端坐思惟以得不还道。便自分别。吾今定在受证之地。不坏诸法自然之相。审自证明。吾已过一已过二已过三不复往来。处在生死心意澹然不可移转。是谓善男子善女人于己身观过去。未来亦复如是。尔时世尊问月光照菩萨曰。阿那含获过去法耶。未获过去法耶。答曰。阿那含获过去法未尽过去法。何谓获过去法未尽过去法。然阿那含身在过去法在未来。是谓获过去法未尽过去法。又复阿那含身在未来法已过去。此亦获过去法未尽过去法。复次善男子善女人。若阿那含身未过去身未现在。法已过去法已现在前。是谓阿那含获过去法未尽过去法。世尊复问月光照菩萨曰。斯陀含获过去法尽过去法乎。答曰。斯陀含虽有过去身。不获过去法不尽过去法。云何斯陀含有过去身。不获过去法不尽过去法。答曰。斯陀含过去身已灭过去法未尽。未来法自观已过去法亦无所有。如阿那含无过去身有过去法。是故斯陀含不尔。犹如明镜观其面像不如面面相见。是故斯陀含不如。阿那含识如纯炼金。斯陀含识如未炼金。故有差别。佛复问。云何族姓子。如汝所言。阿那含获过去法尽过去法。获未来法尽未来法。已成就所未成就法耶。答曰不然。虽为炼金犹未成器。可有金名未有形像。佛言。善哉善哉。族姓子。善说此义。如阿那含无过去法尽过去法。无未来法尽未来法。如今阿罗汉获过去法尽过去法耶。获未来法尽未来法耶。答曰。获过去法未尽过去法。获未来法未尽未来法。是故有差别。尔时世尊问月光照菩萨曰。云何二地菩萨具足三禅行。答曰。犹如二地菩萨发无上至真等正觉。不见内身不见外身。系念在前便自思惟。我今内身有内过去身耶。无内过去身耶。有内未来身耶。无内未来身耶。舍此观已复更思惟。我今已无内身已无外身。云何于内身求内过去身求内未来身。是谓二地菩萨于己内外身具足三禅。尔时二地菩萨复作是念。我今于内外身悉皆分别。当复次观他内外身法与我有异不乎。转自前进观他内外身有过去身耶。无过去身耶。有未来身耶。无未来身耶。是善男子善女人在二地者。于他观过去身无过去身。于他观未来身无未来身。是谓二地善男子善女人于他过去身成就三禅。世尊复问月光照菩萨曰。云何三地善男子善女人于三地中成就三禅。答曰。若三地善男子善女人端坐思惟。于内观过去身。有过去身耶。无过去身耶。于内观未来身。有未来身耶。无未来身耶。复自思惟。我无初地内过去身不。过去身亦复无初地内未来身不。未来身亦复无初地他内过去身不。过去身亦复无初地他内未来身不。未来身复观二地内观过去身。有过去身耶。无过去身耶内观未来身。有未来身耶。无未来身耶。复自思惟。我无二地内过去身不。过去身亦复无二地内未来身不。未来身亦复无二地他内过去身不。过去身亦复无二地他内未来身不。未来身如我今观我三地中内过去身无内过去身。复自观内未来身无内未来身。自于地中观他内过去身无他内过去身。观他内未来身无他内未来身。况当我有身无身乎。是谓善男子善女人于三地中具足三禅。尔时世尊复问月光照菩萨曰。云何善男子善女人于四地中具足三禅。答曰若四地善男子善女人端坐思惟。于内观过去身。有过去身耶。无过去身耶。于内观未来身。有未来身耶。无未来身耶。复自思惟。我无初地二地三地过去身亦无未来身。何况当有四地内过去身。四地内无过去身。四地内未来身四地内无未来身。是谓善男子善女人于四地中成就三禅。尔时世尊复问月光照菩萨曰。云何五地善男子善女人于五地中具足三禅。答曰。若五地善男子善女人端坐思惟。内观过去身。有过去身耶。无过去身耶。内观未来身。有未来身耶。无未来身耶。复自思惟。我今已舍一地二地乃至四地。于四地中于内观过去身无过去身。于内观未来身无未来身。复舍此已观他内过去身无过去身。观他内未来身无未来身。况我于五地于内有过去身无过去身。于他观未来身无未来身。是谓善男子善女人于五地中具足三禅。世尊复问月光照菩萨曰。云何六地善男子善女人于六地中具足三禅。答曰。若六地善男子善女人端坐思惟。观我无身于无我身中观内。有过去身耶。无过去身耶。于内观未来身。有未来身耶。无未来身耶。是谓六地善男子善女人于六地中成就三禅。六地善男子善女人舍无我身已。于他观内。有过去身耶。无过去身耶。于他观内。有未来身耶。无未来身耶。复自思惟。于他内观过去身无过去身。于他内观未来身无未来身。是谓善男子善女人于六地中成就三禅。佛复问月光照菩萨曰。七地善男子善女人云何于七地中成就三禅。答曰。若善男子善女人。在闲静处端坐思惟。观内过去身。有过去身耶。无过去身耶。复观内未来身。有未来身耶。无未来身耶。善男子善女人复作是念。我今已舍一地。内过去身无过去身。内未来身无未来身。乃至六地内过去身无内过去身。内未来身无未来身。云何当于七地中有内过去身无内过去身。有内未来身无内未来身。是谓善男子善女人于七地中成就三禅。佛复问月光照曰。云何善男子善女人于七地中观他内过去身不过去身。他内未来身不未来身乎。答曰。善男子女人观他内过去身非有他内过去身。观他内未来身非有他内未来身。佛言。止止族姓子。非汝境界。何以故。七地善男子善女人。观他内过去身亦不有他内过去身。唯无有他内未来身。汝何以故说。善男子善女人于七地中成就他内未来身。月光照菩萨复白佛言。如我观他内未来身非有非无。是故说成就。佛复问月光照菩萨曰。云何八地善男子善女人于八地中成就三禅。答曰。若善男子善女人端坐思惟。观内过去身无内过去身。观内未来身无内未来身。观他内过去身无内过去身。观他内未来身无内未来身。或时善男子善女人。自观内过去身时非有非无犹如虚空。未能灭内未来身。或时观内未来身时。未能灭内过去身。或时观他内过去身时。未能灭他内未来身。观他内未来身时。未能灭他内过去身。是谓善男子善女人于八地中成就三禅。佛复问月光照菩萨曰。云何九地善男子善女人于九地中成就三禅。答曰。若善男子善女人端坐思惟。观内有过去身耶。无过去身耶。自观内未来身。有未来身耶。无未来身耶。善男子善女人舍此观已。复观他内过去身。有过去身耶。无过去身耶。观他内未来身。有内未来身耶。无内未来身耶。舍此观已复作是思惟。我本无内过去身无过去身。本无内未来身无未来身。何况当有他外过去身无过去身。他外未来身无未来身。执心牢固不舍本誓。是谓善男子善女人于九地中成就三禅。复次九地善男子善女人。当复修三禅行至坐道场而不违失。云何为三。一者观。二者行。三者本。若成就三禅者。便能具足得至道场。云何为观分别法界知众根本庄严众相。是谓为观。云何为行。往诣佛树现身色相诸漏已尽。不为尘垢之所染污。诸佛如来之所常行四非常法。是谓为行。云何为本。菩萨摩诃萨自念。我今弘誓已备。当使众生备此弘誓。是谓为本。善男子善女人具此三行者。便能具足得至道场。复次善男子善女人。复当具三禅得至道场。云何为三。一者空空。二者空想。三者空识。若具此三空者。便能具足得至道场。云何为空空。所谓空者。观内法空外法空。观一世界二世界乃至无数阿僧祇世界。是谓为空法。云何为空想。便入定意尽观世界。亦不生念有空无空有我无我。是谓为空想。何谓空识。入定意时复作是观。吾今以众生念更无他想。当净众生如我无异。然此众生有无量识。吾今当以何识化彼众识。吾今当以空识令此世界皆悉如空。令彼众生分别识着。是谓善男子善女人于九地中具此三禅。复有三法所可<a>修行</a>。云何为三。一者分别世界。二者分别众生界。三者分别第一义。若修此三法者。便能进趣道场而无所畏。云何分别世界。尽能遍观一切诸界。有清净者不清净者。皆悉了知亦无错谬。随意选择修治佛土。是谓世界。云何众生界。复当遍观一切众生。常以权便而教化之。不舍弘誓旷大之心。经历劫数不以为难。是谓善男子善女人成就众生界。云何成就第一义。一一分别众生义趣悉归于空。无我人<a>寿命</a>亦无一二。至一切法亦复如是。是谓分别第一义也。若善男子善女人成就三法者。便能具足进趣道场。复有三神足法。云何为三。一者神足知过去法。二者神足知未来法。三者神足知现在法。若善男子善女人具此三法者。便能具足得至道场。云何神足知过去法于是九地善男子善女人知过去法如虚空想。分别过去众生有欲怒痴染污心者。无欲怒痴不染污心者。一一分别而无所著。是谓神足知过去法。云何神足知未来法。于是九地善男子善女人知未来受形众生。有欲怒痴染污心者。无欲怒痴不染污心者。一一分别而无所著。是谓神足知未来法。复次九地善男子善女人知现在一切众生有欲怒痴染污心者。无欲怒痴不染污心者。一一分别而无所著。是谓神足知现在法。是谓九地成就三法进趣道场。复次九地善男子善女人复有三法得至道场。云何为三。一者身净。二者口净。三者意净。具此三法得至道场。云何身净。身已越过无量<a>德行</a>。本行已灭更不造身行。身身通达无所挂碍。是谓九地菩萨身净。云何口净。出无量教未曾亏损甚深妙藏。是谓口净。云何意净。除去染着不受尘垢。是谓意净。尔时月光照菩萨便说斯偈。</p>
<p style="text-align: left">
	　　身净无瑕秽内外无所染</p>
<p style="text-align: left">
	　　德高无等侣永灭欲怒名</p>
<p style="text-align: left">
	　　口净演诸教不漏诸过失</p>
<p style="text-align: left">
	　　乃至取灭度口教无有穷</p>
<p style="text-align: left">
	　　意净除贪着慈愍无增减</p>
<p style="text-align: left">
	　　受生无量中觉寤不寤者</p>
<p style="text-align: left">
	　　九地过法界非有亦不无</p>
<p style="text-align: left">
	　　此等善男子已入如来境</p>
<p style="text-align: left">
	　　我本无量世勤学追师侣</p>
<p style="text-align: left">
	　　由未履此行况余坠落者</p>
<p style="text-align: left">
	　　守行无所著积一得作佛</p>
<p style="text-align: left">
	　　行过出三界人中师子吼</p>
<p style="text-align: left">
	　　是谓九地善男子善女人成就三法。</p>
		

	
	

		</div></div><hr><script charset='utf-8' src='../../js/footer.js'></script></body></html>