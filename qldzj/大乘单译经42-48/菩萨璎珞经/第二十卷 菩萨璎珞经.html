<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十卷 菩萨璎珞经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十卷 菩萨璎珞经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十卷 <a>菩萨</a>璎珞经</strong></p>
<p style="text-align: left">
	　　等乘品第四十三</p>
<p style="text-align: left">
	　　尔时座中有菩萨名曰净眼。即从座起偏露右臂长跪叉手。前白佛言。云何<a>世尊</a>。菩萨摩诃萨。发趣大乘至无碍慧。为修何法灭大乘迹。尔时世尊告净眼菩萨曰。善哉善哉。族姓子。今汝发问者。皆佛威神之所致也。谛听谛听善思念之。吾当以偈发遣汝疑。是时世尊。便说颂曰。</p>
<p style="text-align: left">
	　　不以坏败色得趣平等道</p>
<p style="text-align: left">
	　　观色道不异乃能乘大乘</p>
<p style="text-align: left">
	　　思惟色与道如尔性亦然</p>
<p style="text-align: left">
	　　不见坏败道智者所<a>修行</a></p>
<p style="text-align: left">
	　　道性本无坏寻究不可尽</p>
<p style="text-align: left">
	　　最应第一义乘此至无碍</p>
<p style="text-align: left">
	　　愚者心颠倒求道阴持入</p>
<p style="text-align: left">
	　　染着于<a>三界</a>不离受生分</p>
<p style="text-align: left">
	　　诸法无受取上下及中间</p>
<p style="text-align: left">
	　　不见有散落此名趣大乘</p>
<p style="text-align: left">
	　　若见法非法在二意不动</p>
<p style="text-align: left">
	　　亦不生二见发趣亦复然</p>
<p style="text-align: left">
	　　二为有为法亦名无为法</p>
<p style="text-align: left">
	　　除二不见二乃应无上道</p>
<p style="text-align: left">
	　　超越凡夫地未至贤圣道</p>
<p style="text-align: left">
	　　得趣未成就亦是世<a>福田</a></p>
<p style="text-align: left">
	　　能离世八法犹华不着水</p>
<p style="text-align: left">
	　　超越百劫行尔乃趣大乘</p>
<p style="text-align: left">
	　　在在修正业处处现神足</p>
<p style="text-align: left">
	　　度人不见度心口意密行</p>
<p style="text-align: left">
	　　不退<a>生死</a>道心亦无怯弱</p>
<p style="text-align: left">
	　　执意如金刚最应无碍慧</p>
<p style="text-align: left">
	　　<a>虚空</a>无<a>善恶</a>法界恒清净</p>
<p style="text-align: left">
	　　法亦本无法岂有染污者</p>
<p style="text-align: left">
	　　不见舍邪法而修无上道</p>
<p style="text-align: left">
	　　复无下劣人是为大乘相</p>
<p style="text-align: left">
	　　诸法本无相如空不可持</p>
<p style="text-align: left">
	　　求相本自空智者当觉知</p>
<p style="text-align: left">
	　　夫欲行无碍善权为第一</p>
<p style="text-align: left">
	　　充彼众生愿将导至道场</p>
<p style="text-align: left">
	　　善友为<a>正法</a>牢固不忘舍</p>
<p style="text-align: left">
	　　永离阴持入不习调疑盖</p>
<p style="text-align: left">
	　　若使佛出世及以取灭度</p>
<p style="text-align: left">
	　　正法恒存在终以不变易</p>
<p style="text-align: left">
	　　诸法有正证善恶不朽败</p>
<p style="text-align: left">
	　　真际性亦然<a>常住</a>不移动</p>
<p style="text-align: left">
	　　所修极甚深魔界无所著</p>
<p style="text-align: left">
	　　诸法亦复然永离邪见党</p>
<p style="text-align: left">
	　　欲求无上道不着修行法</p>
<p style="text-align: left">
	　　非有想无想是应无碍慧</p>
<p style="text-align: left">
	　　佛慧无所著法法无所生</p>
<p style="text-align: left">
	　　无见起灭道乃应大乘行</p>
<p style="text-align: left">
	　　或以头目施<a>信心</a>无所舍</p>
<p style="text-align: left">
	　　不见有受者<a>妄想</a>无所著</p>
<p style="text-align: left">
	　　诸法本无生寻究无窠窟</p>
<p style="text-align: left">
	　　<a>法相</a>亦复然端绪不可见</p>
<p style="text-align: left">
	　　若人欲究空欲知其边岸</p>
<p style="text-align: left">
	　　昼夜思忆念唐劳其功夫</p>
<p style="text-align: left">
	　　愚惑执吾我计常不能离</p>
<p style="text-align: left">
	　　坠堕三涂难不获究竟处</p>
<p style="text-align: left">
	　　真人贤圣道三达无挂碍</p>
<p style="text-align: left">
	　　犹未尽空原况复斯等类</p>
<p style="text-align: left">
	　　人皆计是常无明不自照</p>
<p style="text-align: left">
	　　滋长生死苦何由至<a>解脱</a></p>
<p style="text-align: left">
	　　财施无所著欲求无上道</p>
<p style="text-align: left">
	　　施道二不俱何况永究竟</p>
<p style="text-align: left">
	　　禁戒<a>无我</a>行安处第一法</p>
<p style="text-align: left">
	　　亦复无此相念戒慧度行</p>
<p style="text-align: left">
	　　不修自然得智除无明根</p>
<p style="text-align: left">
	　　戒具清净道净如月无垢</p>
<p style="text-align: left">
	　　身如泡聚沫亦如电过目</p>
<p style="text-align: left">
	　　意根如野马戒为清净道</p>
<p style="text-align: left">
	　　最胜无等伦众圣天中天</p>
<p style="text-align: left">
	　　息心一切恶寂定度无极</p>
<p style="text-align: left">
	　　犯戒及持戒定乱无若干</p>
<p style="text-align: left">
	　　分别诸法界戒为无漏道</p>
<p style="text-align: left">
	　　获忍度无极堪受诸苦恼</p>
<p style="text-align: left">
	　　普慈诸众生无有高下想</p>
<p style="text-align: left">
	　　追忆过去法生灭不久停</p>
<p style="text-align: left">
	　　称讥毁誉法安能得其便</p>
<p style="text-align: left">
	　　节节解其形终不生恶念</p>
<p style="text-align: left">
	　　分别内外事身心铿然住</p>
<p style="text-align: left">
	　　怨仇欲来害灭此危脆身</p>
<p style="text-align: left">
	　　忍之如地载不计有好恶</p>
<p style="text-align: left">
	　　忍辱大弘誓见对无想念</p>
<p style="text-align: left">
	　　故使诸众生见者莫不欣</p>
<p style="text-align: left">
	　　欲截大乘海慎莫怀怯弱</p>
<p style="text-align: left">
	　　端身正其心便获无生忍</p>
<p style="text-align: left">
	　　本从无数劫流<a>转生</a>死中</p>
<p style="text-align: left">
	　　为一众生故躬被弘誓铠</p>
<p style="text-align: left">
	　　诸法无起灭复无坏败想</p>
<p style="text-align: left">
	　　愚人心颠倒不解过去慧</p>
<p style="text-align: left">
	　　法界性常住学者不究竟</p>
<p style="text-align: left">
	　　当了知本末生者无所生</p>
<p style="text-align: left">
	　　众生不深达微妙无碍慧</p>
<p style="text-align: left">
	　　当求巧方便除去颠倒心</p>
<p style="text-align: left">
	　　诸佛兴出世不值度所度</p>
<p style="text-align: left">
	　　亦复不放舍精进勇力强</p>
<p style="text-align: left">
	　　分别一切法如幻野马光</p>
<p style="text-align: left">
	　　求实无果报如空观无形</p>
<p style="text-align: left">
	　　众生不谛念自兴染着想</p>
<p style="text-align: left">
	　　渐示至道教令知无为处</p>
<p style="text-align: left">
	　　方便念此义所愿者必得</p>
<p style="text-align: left">
	　　一一思惟观无碍智慧成</p>
<p style="text-align: left">
	　　念持内外行处处求空性</p>
<p style="text-align: left">
	　　无猗无所著生死本末净</p>
<p style="text-align: left">
	　　进学乐空闲独处无所畏</p>
<p style="text-align: left">
	　　思惟<a>禅定</a>慧善趣六<a>神通</a></p>
<p style="text-align: left">
	　　在众犹如野一心无错乱</p>
<p style="text-align: left">
	　　不失威仪法是谓微妙定</p>
<p style="text-align: left">
	　　定法有若干息意无漏行</p>
<p style="text-align: left">
	　　增上二解脱是谓微妙定</p>
<p style="text-align: left">
	　　遍观一切法安处心不移</p>
<p style="text-align: left">
	　　于一复数一是谓微妙定</p>
<p style="text-align: left">
	　　道心遂牢固灭意心永息</p>
<p style="text-align: left">
	　　接度淳淑人是谓微妙定</p>
<p style="text-align: left">
	　　恒忆等正觉如来法身道</p>
<p style="text-align: left">
	　　厌患诸色想是谓微妙定</p>
<p style="text-align: left">
	　　复修六思念不违次第行</p>
<p style="text-align: left">
	　　除念无思想是谓微妙定</p>
<p style="text-align: left">
	　　四双八辈人从生无为道</p>
<p style="text-align: left">
	　　无数非有数是谓微妙定</p>
<p style="text-align: left">
	　　智者修四禅不用识空定</p>
<p style="text-align: left">
	　　了别内外身是谓微妙定</p>
<p style="text-align: left">
	　　十方诸佛等遥见此众生</p>
<p style="text-align: left">
	　　不由眼见色自然成道教</p>
<p style="text-align: left">
	　　亦复见此人在在方<a>说法</a></p>
<p style="text-align: left">
	　　不生耳声想识灭不复着</p>
<p style="text-align: left">
	　　众生想无量一意而悉知</p>
<p style="text-align: left">
	　　不兴二心见便生若干念</p>
<p style="text-align: left">
	　　忆念过去劫恒沙不可数</p>
<p style="text-align: left">
	　　前心后亦然勇猛不<a>懈怠</a></p>
<p style="text-align: left">
	　　复游无量刹示现神足道</p>
<p style="text-align: left">
	　　心住身自随令知变化法</p>
<p style="text-align: left">
	　　演说<a>甘露</a>道不失进趣行</p>
<p style="text-align: left">
	　　从劫至百劫不尽无碍慧</p>
<p style="text-align: left">
	　　逮智度无极分别阴持入</p>
<p style="text-align: left">
	　　为人说妙法不计有吾我</p>
<p style="text-align: left">
	　　行权方便道等分淫怒痴</p>
<p style="text-align: left">
	　　因缘无垢着令知清净道</p>
<p style="text-align: left">
	　　本我自造行解脱无所畏</p>
<p style="text-align: left">
	　　缘等合会成诸法无处所</p>
<p style="text-align: left">
	　　自观亦观佛观空法亦然</p>
<p style="text-align: left">
	　　生死泥洹迳智者乃<a>觉悟</a></p>
<p style="text-align: left">
	　　善解智慧性令求慧光明</p>
<p style="text-align: left">
	　　亿载尘闇冥[火*霍]然见大明</p>
<p style="text-align: left">
	　　此智谓大智佛智不思议</p>
<p style="text-align: left">
	　　将导众生类成此无上智</p>
<p style="text-align: left">
	　　夫计一切智无能过是者</p>
<p style="text-align: left">
	　　修此众智具大乘<a>道果</a>成</p>
<p style="text-align: left">
	　　除智虽有号非有真实道</p>
<p style="text-align: left">
	　　此智众智上救济一切难</p>
<p style="text-align: left">
	　　若欲求智慧如求虚空性</p>
<p style="text-align: left">
	　　<a>无心</a>疾于彼况复生乱想</p>
<p style="text-align: left">
	　　虚空无量界无形不可见</p>
<p style="text-align: left">
	　　此智亦复然无量无边岸</p>
<p style="text-align: left">
	　　假使一切人乘此智慧舟</p>
<p style="text-align: left">
	　　游戏生死岸直至泥洹海</p>
<p style="text-align: left">
	　　若人百千劫欲叹此功德</p>
<p style="text-align: left">
	　　智慧大炬明无能尽其藏</p>
<p style="text-align: left">
	　　无尽不可尽亦无八无闲</p>
<p style="text-align: left">
	　　能诵无碍慧<a>天人</a>中最尊</p>
<p style="text-align: left">
	　　初不堕恶趣六情常完具</p>
<p style="text-align: left">
	　　生天及人中豪贵众中上</p>
<p style="text-align: left">
	　　一切众生类皆当成道智</p>
<p style="text-align: left">
	　　受持此正法未曾怀恐惧</p>
<p style="text-align: left">
	　　拥护正法本安处无为道</p>
<p style="text-align: left">
	　　当转正法轮布现于<a>世间</a></p>
<p style="text-align: left">
	　　于亿百千劫终不堕生死</p>
<p style="text-align: left">
	　　必成等正觉斯由无碍慧</p>
<p style="text-align: left">
	　　勇猛人中上降伏魔官属</p>
<p style="text-align: left">
	　　精进智慧强总持不忘失</p>
<p style="text-align: left">
	　　如有一人念普饮江河水</p>
<p style="text-align: left">
	　　周行游四域不能尽其源</p>
<p style="text-align: left">
	　　智者权方便思虑内自念</p>
<p style="text-align: left">
	　　唯饮四海水尔乃普周遍</p>
<p style="text-align: left">
	　　欲成无上道无碍智慧光</p>
<p style="text-align: left">
	　　受持念讽诵受莂亦不久</p>
<p style="text-align: left">
	　　虽佛未出世现相三十二</p>
<p style="text-align: left">
	　　便为行佛事广济无量人</p>
<p style="text-align: left">
	　　今我成正觉三界第一尊</p>
<p style="text-align: left">
	　　斯由受持此无碍大慧藏</p>
<p style="text-align: left">
	　　当其世尊说此法时。甚深难量不可思议。亦非<a>罗汉</a>辟支所及。尔时座上十千天人。皆发无上正真道意。复有三万七千菩萨。得不起法忍。复有无量<a>比丘</a>。有漏心得解脱。四十六垓众生。诸尘垢尽得<a>法眼</a>净。</p>
<p style="text-align: left">
	　　三界品第四十四</p>
<p style="text-align: left">
	　　是时有菩萨名净施王前白佛言。世尊。如我从佛所闻正要法甚深。若有菩萨摩诃萨。受菩萨记号。则受六十二见邪迳之道。何以故。六十二见者皆出生菩萨。出生菩萨道果。道果者则出生六十二见。所以者何。菩萨道果不从欲界不从<a>色界</a>不从无色界得。不从有为无为有漏无漏得。何以故。菩萨名字不可得亦无处所。六十二见邪迳名号亦复如是。本竟清净无形而不可见。云何世尊。犹如有人欲得寻究虚空边际料量齐限青黄赤白。复与五阴施设名字。色痛想行识。是生是灭。是有为是无为。是有漏是无漏。是有常法是无常法。是苦是乐。云何世尊。此士夫于深法中有慧不乎。佛告净施王菩萨。虚空无形而不可见。云何立字与作名号。欲于空中求空。此事不然。尔时施王菩萨白佛言。如是世尊。菩萨道果及无碍慧。三十七品空无相无愿六十二见。悉无所有而不可见。亦如虚空无形不可护持。诸法之相非愿求可得。何以故。本无所有故。以超三界越过三世。若不尔者。佛及菩萨道便生二见。以有二见便有二想。以有二想便堕邪部。以堕邪部便入五趣。已入五趣<a>流转</a>生死。诽谤贤圣道言非道。亦不言有贤圣法律。愚惑之人自相谓言。佛异道异生死亦异。生死既异岂有泥洹。亦复无佛修菩萨道。何况当有成无碍慧乎。此事不然。尔时坐上有菩萨名曰究竟。问净施王曰。云何族姓子。菩萨摩诃萨。发趣大乘辩无碍慧。得成无上至真等正觉。净施王菩萨曰。若有菩萨。从初发意至成无上等正觉者。习菩萨行非为不习。亦不舍正法而习邪业。亦不见行菩萨道。亦不见不行菩萨道。是谓菩萨摩诃萨以过行地习无所习。究竟菩萨复问净施王曰。云何族姓子。菩萨摩诃萨。以过行地习无所习。而修无上道得菩萨号。净施王报究竟菩萨曰。不受取一切诸法之相。眼耳鼻口身心。以过此界故超诸地习无所习。究竟菩萨复问。云何族姓子。以过行地习无所习乎。净施王菩萨报究竟菩萨曰。不遍过诸地习菩萨道。何以故。一切诸法出生菩萨道教。究竟菩萨曰。云何族姓子。诸法复有境界乎。何以故。说超过诸地习无所习。净施王菩萨曰。诸法如如道性亦如。亦不见来时亦不见去时。是故菩萨摩诃萨。出生道教习无所习。究竟菩萨谓净施王菩萨曰。族姓子。云何发趣道心。净施王曰。如道如。究竟菩萨曰。云何如道如。净施王曰。夫道如者。亦不在过去当来今现在。是故菩萨摩诃萨。于三世中不见道性清净如亦清净。尔乃发无上至真等正觉。如过去如如未来如如现在如如。自然性空。亦不见来亦不见去。趣无所趣。尔能发无上至真等正觉习无所习。究竟菩萨复问。云何发无上至真等正觉习无所习。净施王菩萨曰。失道径者乃能发趣于道。加以大哀令无恐惧。虽处三界五无间处不怀其劳。等心周遍能发道意习无所习。究竟菩萨复问。云何族姓子。若如无目焉得视瞻。吾今倍生狐疑。唯愿开解。今当为我说之。除去犹豫令心得寤如汝所云。失道径者能发趣于无上道。加以大哀令无恐惧。于平等法亦无增减。是病无能疗之。唯族姓子。为我演说。令心重疑而得微轻。净施王菩萨曰。善哉善哉。族姓子。令发汝问者。皆佛威神之所感也。今文殊师利为众上首。因可请求令知机变。时究竟菩萨谓文殊师利。向我狐疑。净施王言。云何族姓子能解。唯愿演说令无余难。时文殊师利报究竟菩萨曰。大哀菩萨三界无碍。若入深妙其法审谛习无所习。亦无所著亦无所疑。亦无所难亦无所畏。若如是者已为得哀。得住本际而得安身。无所归者得受其归。虽处三界五无间处不损其劳。等心周遍能发道意习无所习。究竟菩萨复问。云何文殊师利。以何为本。若如所言习无所习。诸法所生可有异乎。可以眼耳鼻舌身意异乎。大哀菩萨平等异乎。文殊师利言。且止且止。族姓子。其言道者非有道也若不念有吾我<a>寿命</a>众生之类。是者以得大哀。等心周遍能发道意习无所习。究竟菩萨复问。文殊师利。夫道性如不持三界不舍三界。云何得发无上至真等正觉道乎。文殊师利曰。心无所持亦不有缘。亦不因四大地水火风。亦不猗五阴色痛想行识。亦不于六衰兴六尘劳。不念有德不念无德。不着于俗不生道心。无罪福念无慧无愚。不见有余不见无余。亦不见戒身定身慧身解脱身解脱所见身。不见缠缚生死染着泥洹清净。不见本无生灭着断。亦不见有常无常苦空无我。悉观诸法寂泊虚空。住如是者住无所住。已得等哀平等无二习无所习。得发无上至真等正觉。虽处三界五无间处不辞其劳。究竟菩萨闻是法已。倍复踊跃不能自胜。唯愿文殊师利。令我逮此无习之习。获泥洹第一无碍。复缘此法而得安隐。文殊师利答曰。族姓子。若住学地习无所习。然有悕望于诸法者。便有所缘欲得安隐。此则不然。所以者何。若无所缘则无安隐。岂得从缘得获泥洹。其法寂静无所从来。不缘过去念灭不断。不想现在有计常心。不虑未来有对无对。是故诸法不住有习亦无所习。不见有念亦无所念。亦不有安亦无所安。亦不贡高无有断灭。一切诸法无闻无声亦无音响。不见有余不见无余。是则名曰得处安隐而获泥洹。通达诸法无起灭想。文殊师利复告究竟菩萨曰。若族姓子。若念无念不生于念。中间无意后无灾异。设当生念有灾异者。是则不安。从本至竟不脱有患亦无患。若当分别不见有灾不见无灾。是乃名曰通达泥洹永处安隐。无复往还有习无习应第一义。尔时究竟菩萨言。云何文殊师利。若有士夫作是说言。空有住耶空无住耶。空有习无习耶。有生无生耶。若言是者其义云何。文殊师利言。云何族姓子。若空有住若空无住。若空有猗无猗。有习无习。有生无生。有愿无愿。有想无想。其念是者。云何得至泥洹应于无习。时究竟菩萨曰。云何族姓子。空者亦不有住亦不无住。亦不缘二亦不缘一。复无中间。离此者当复云何得至泥洹第一无习。文殊师利答言。若空有住亦无所住。若空无住本无所住。有猗无猗。有习无习。有生无生。有愿无愿。有相无相。本无有相非不有相。相亦无相。无相亦无相。一切诸法亦复如是。不见有作不见无作。非不有作非不无作。不见有相无相。不见有异无异有求无求不念我有所作我无所作。不猗身口意言善恶行。是乃应于第一无习。所以者何。无生死想。不著有为不着无为。不缘三世根本深固。不言泥洹永寂无为。是谓族姓子菩萨大士从初发意乃至成佛于其中间不生是者应于无上无习不习。是究竟菩萨复问。云何文殊师利。何谓觉欲菩萨有求无求有生死无生死。不念三世有尽无尽。有至不至有常无常。复于诸法觉禅三昧有增有减。作如是者岂有生死不乎。文殊师利言。云何族姓子。生死何所止处。答言。处无所处。又问。云何与道合耶。答曰。生死者则与道合。道者则是生死。究竟菩萨言云何族姓子。日明闇冥共合不乎。文殊师利言。族姓子。明与闇合。但汝不见谓为不合。究竟菩萨又问。云何族姓子。冥止在何所。文殊师利言。不可见者是谓闇冥处无所处。所以者何。若日出时月亦俱照。岂可复言无益于明乎。共相受入不可离别。族姓子且听。如日出时冥为所在。归东归西归南归北。四维上下为在何所。勿生斯观。所以者何。闇者常在无所归趣。明亦如是与闇共合。当观此义生死与道合。道则是生死。文殊师利复语究竟菩萨言。近取方喻。智者以此自悟。须弥山者。东黄金色。南水精色。西琉璃色。北白银色。其有趣者色岂有异乎。莫造斯观。所以者何。色者是一亦无若干。但愚者念谓为有异。是故正士。道与生死合。生死与道合。其知此者一切诸法亦复如是。何以故。皆悉空故。云何生念。于诸法中言不合者。此事不然。时究竟菩萨复问文殊师利。未解脱者复与解脱合乎。对曰如是。又问云何族姓子。解脱未解脱合耶。答曰。未脱者已脱已脱者不念有脱不念无脱。无脱者无性。无性者无生。无生者亦不见来时亦不见去时。是谓为道亦为泥洹。又问。云何无求无脱而为大道。文殊师利言。于脱不念有脱。是为不脱是为道。不生二见者乃应泥洹。究竟菩萨又问。其道者与泥洹异乎。文殊师利言。不也。族姓子。道一无二。道则是泥洹。泥洹则是道。亦无若干。究竟菩萨复问。颇复有法出于泥洹耶。答曰。无也。又问。谁处泥洹言泥洹耶。有法从来此是俗法此是道法此生死法此泥洹法。文殊师利言。无处所者则是泥洹。亦无往者亦无来者。无生无灭亦无著断。其知道者亦复如是。道等泥洹亦等。求之不可见亦无处所。是故道等泥洹亦等。究竟菩萨又问。颇有巧便住无所住而学道耶。文殊师利报曰。住无所住异于道耶。欲从此法而学道乎。究竟菩萨又问。何者是道何者非道。文殊师利言。住无所住者此则为道。何得从住而学道乎。此则不然。从有为法至无为法。从净戒身三昧身智慧身从住学乎。此亦不然。是故当知。不从无住而学道也。夫学道者。不缘三十七品空无相愿<a>戒定慧</a>解脱知见品。诸禅三昧身相众好。权现适化。布施持戒忍辱精进一心智慧解脱而学于道。此法不然。何以故。道者非学亦无有学。不见贡高住无所住。作如是者乃应于道。不缘三界论慧之想。复不见法成无上道。作此观者乃有住处。如道性空泥洹亦空。是故正士。勿生狐疑于泥洹道。尔时究竟菩萨复问文殊师利言。若善男子善女人。欲求无上至真等正觉。当行何法而得至道。文殊师利报言。族姓子。若善男子善女人。从初发意乃至成佛于其中间不失道心。虽处五无间处亦不复畏。五阴六衰生老病死世间苦恼魔若魔天无能奈何。若男子女人欲求道者。亦不见法有常无常。有为无为有漏无漏有脱无脱。亦不见法是我所非我所我人寿命。善恶所趣悉空悉寂。一切法性生死泥洹亦复如是。诸世俗法及与度世凡夫<a>佛法</a>学不<a>学法</a>声闻缘觉。普皆一等而无差别。解空无相。弃捐诸种无生无行。于此法等修如此业。随宜分别作如是学。乃谓为道。尔时究竟菩萨赞文殊师利言。善哉善哉。如所说者<a>饶益</a>一切。我自思惟不敢有疑于诸法相。何以故。如诸法者。无吾无我亦无寿命。分别法观平等无二。如来至真解脱无碍。唯佛能察演布说耳。所以者何。如来以尽诸漏。爱欲声色秽患未曾复起。贪欲结网人尊皆脱。诸生死苦已断无余。善权方便住无所住。处形<a>教化</a>为人执劳。皆为众生而演经典。使趣无为泥洹大道。所尽以尽无所复尽。所度以度无所复度。施为佛事广济无量。复以圣慧渐度<a>彼岸</a>。独善无伴亦无畴匹。应正觉律习无所习。心无愦乱专精一意。常怀惭愧如耻不及。内外清净如水澄净。圣慧<a>道德</a>如海无厌。定意三昧游无量界。贤圣默然以自娱乐。<a>真谛</a>受证终无有疑。今文殊师利。赐有此德难量难测。现不思议总持法门。亦使鄙贱逮此深藏。多所饶益感动一切。尔时文殊师利。说此法时有七万二千立行菩萨住不退转地。皆逮得深法之藏。复有无量众生皆发无上正真道意。梵释四天王天龙鬼神。皆兴供养散花<a>烧香</a>。加敬微意向文殊师利。</p>
		

	
	

		</div></div><hr><script charset='utf-8' src='../../js/footer.js'></script></body></html>