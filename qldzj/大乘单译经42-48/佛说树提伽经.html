<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说树提伽经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说树提伽经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说树提伽经</strong></p>
<p style="text-align: left">　　佛言。有一长者。名为树提伽。仓库盈溢金银具足。奴婢成行无所乏少。有一白氎手巾挂着池边。遇天风起吹王殿前。王即大会群臣坐共参论。罗列卜问怪其所以。诸臣皆言国欲将兴天赐白[疊*毛]。唯树提伽默然不言。王语树提伽诸臣皆喜卿亦无言。树提伽答言。不敢欺王。是臣之家拭涕之巾挂着池边。遇天风起吹王殿前。以是之故默然不言。却后数日有九色之华。大如车轮。遇天风起吹王殿前王大会群臣。坐共参论。罗列卜问怪其所以。诸臣皆言。国欲将兴天赐金华。树提伽默然不言。王语树提伽。诸臣皆喜卿亦无言。提伽答言。不敢欺王。是臣之家后园之中萎落之华。遇天风起吹王殿前。以是之故默然不言。王语树提伽。卿家乃尔。命卿约敕家中广作调度。朕须还归将领二十万众到卿家看。提伽答言。愿王共臣相随。臣家自然床褥不须人敷。自然饮食不须人作。自然擎来不须呼唤。自然擎去不须反顾。王将领二十万众到树提伽南门直入。合中有一童子。颜容端正肉色丰悦甚复可爱。王语树提伽。是卿家儿郎以不。答言。臣不敢欺王。是臣之家守合之奴。小复前进至内合。有一童女。颜容端正肉色丰悦甚复可爱。王语树提伽。卿家女妇以不。答言。臣不敢欺王。是臣之家守合之婢。小复前进至树提伽堂前。白银为壁水精为地。王见谓呼水流疑不得前。树提伽即导王前以入。将王企金床踞玉机。树提伽妇一百二十重金银帏帐里出。为王设拜眼中泪出。王语树提伽。卿妇为我设拜。有何不[怡-台+(電-雨+大)]眼中泪出。答言。臣不敢欺王。闻王烟气。以是之故眼中泪出。王言。庶民然脂。诸侯然蜡。天子然漆。亦无烟气。何得泪出。树提伽言。臣不敢欺王。臣家有一明月神珠挂着殿堂。无昼无夜不须火光。王是烟中之王。是故闻气耳。树提伽堂前有一十二重高楼。将王上视。东望西视。南望北瞻。黯黯恼恼已经一月。大臣白王。国计事大事。须还归料理人民。王谓须臾小复可忍。树提伽复将王后园之中看流泉浴池。各皆可美甚复可爱。黯黯恼恼已经一月。大臣白王。国计事大事。须还归料理人民。王谓呼须臾小复可忍。树提伽七宝布施绫罗缯彩。二十万众人马车乘一时还国。王即大会群臣共坐参论。罗列卜问怪其所以。树提伽是我之民。妇女宅舍过甚于我。我欲伐之。可取以不。诸臣皆言。宜可取之。王将领四十万众。椎钟鸣鼓。围树提伽舍数百余重。树提伽门中一力士。手捉金杵一拟四十万众。人马俱倒手脚缭戾。腰髋妸婆状似醉容。头脚跛[跳-兆+我]不复得起树提伽乘云之车在<a>虚空</a>中。来问诸人。来时何意卧地不起。大王遣来欲伐长者。门中有一力士。手捉金杵一拟。令四十万众人马俱倒缭戾腰髋妸婆状似醉容。头脚跛[跳-兆+我]不复得起。树提伽问诸人。欲得起不。诸人皆言。欲得起。树提伽举一神杖。令四十万众人马俱起还国。王即遣使唤树提伽。我共同车而载。往诣佛所。问言。<a>世尊</a>。树提伽是我之臣。前身有何功德。女妇宅舍过甚于我。佛言。树提伽。五百商主将诸商人。赍持重宝经过险路。于时深山之中见一病道人。给其庵屋厚敷床褥给其水浆钨錥米粮。给其灯烛。于时乞愿愿得天堂之供。今得果报。于时布施者是谁。树提伽是也。病道人者。我身是也。五百商主人皆得阿<a>罗汉</a>道也。佛说经竟。王及诸臣发阿耨多罗三藐三菩提心。<a>礼佛</a>即退。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>