<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，出生菩提心经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>出生菩提心经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>出生菩提<a>心经</a></strong></p>
<p style="text-align: left">　　如是我闻。一时婆伽婆在王舍城迦兰陀竹园。与大<a>比丘</a>众百千人俱。复与无量阿僧祇不可说大<a>菩萨</a>众。所谓十方来集。</p>
<p style="text-align: left">　　尔时王舍大城有<a>婆罗门</a>姓大迦葉。于睡眠中。梦见阎浮提内。有大莲华其华千叶。光明遍照三千<a>大千世界</a>。微妙最胜七宝所成。于莲华内见有月轮。彼月轮内又见丈夫放大光明普照一切。此四天下所有众生见斯光者。生大<a>欢喜</a>踊跃无量皆受快乐。尔时迦葉婆罗门睡觉已。念所梦事心喜生疑。此何因缘竟有何事。于先现此未曾有相。昔所未闻如我梦见。作是念已生大欢喜未曾见有。复作如是念。此有<a>沙门</a>瞿昙。我从他闻六年苦行。降伏魔众证大菩提。转妙法轮摧诸外道。为诸智人之所赞叹。聪明善巧知诸事相。我今应往诣彼沙门瞿昙问此梦相。</p>
<p style="text-align: left">　　尔时迦葉婆罗门。夜既过已。从王舍城往诣迦兰陀竹园往到佛所。到已顶<a>礼佛</a>足却住一面。住一面已。如梦所见而向佛说。时婆罗门具说梦已。尔时<a>世尊</a>告迦葉婆罗门言。汝善男子。有四种善梦得于胜法。何等为四。所谓于睡眠中梦见莲华。或见伞盖。或见月轮。及见佛形。如是见已。应自庆幸我遇胜法。尔时世尊欲重宣此义。而说偈言。</p>
<p style="text-align: left">　　若有睡梦见莲华及以梦见于伞盖</p>
<p style="text-align: left">　　或复梦里见月轮应当获得大利益</p>
<p style="text-align: left">　　若有梦见佛形像诸相具足庄严身</p>
<p style="text-align: left">　　众生见者应欢喜念当必作调御人</p>
<p style="text-align: left">　　尔时迦葉婆罗门闻此偈已。复白佛言。世尊。何者是大利诸众生等。若为能得此利益求菩提道。尔时佛告迦葉婆罗门言。大利者所谓一切智者是其利也。时迦葉婆罗门复白佛言。世尊。所言一切智利者。有何因缘而可得也。尔时世尊为迦葉婆罗门。而说偈言。</p>
<p style="text-align: left">　　我今说大利婆罗门善听</p>
<p style="text-align: left">　　若有利和合当作两足尊</p>
<p style="text-align: left">　　若作转轮王<a>自在</a>四天下</p>
<p style="text-align: left">　　众生欲作者须发菩提心</p>
<p style="text-align: left">　　若作梵天王于众得自在</p>
<p style="text-align: left">　　众生欲作者须发菩提心</p>
<p style="text-align: left">　　欲界及<a>色界</a>无色及上界</p>
<p style="text-align: left">　　众生欲作者须发菩提心</p>
<p style="text-align: left">　　若有众生等若欲作商主</p>
<p style="text-align: left">　　为商主导师须发菩提心</p>
<p style="text-align: left">　　若有众生等欲作大光明</p>
<p style="text-align: left">　　破灭诸黑暗须发菩提心</p>
<p style="text-align: left">　　若有众生等欲灭诸颠倒</p>
<p style="text-align: left">　　及以三有等须发菩提心</p>
<p style="text-align: left">　　若有众生等欲灭诸盖障</p>
<p style="text-align: left">　　及诸恶法者须发菩提心</p>
<p style="text-align: left">　　若有众生等欲灭于无明</p>
<p style="text-align: left">　　及断贪爱网须发菩提心</p>
<p style="text-align: left">　　若有众生等欲灭有及爱</p>
<p style="text-align: left">　　及灭垢无垢须发菩提心</p>
<p style="text-align: left">　　若有众生等欲灭于我慢</p>
<p style="text-align: left">　　及色使我慢须发菩提心</p>
<p style="text-align: left">　　若有众生等欲离于贡高</p>
<p style="text-align: left">　　无病命我慢须发菩提心</p>
<p style="text-align: left">　　若有众生等欲灭老我慢</p>
<p style="text-align: left">　　无常<a>常住</a>慢须发菩提心</p>
<p style="text-align: left">　　若有众生等欲灭多闻慢</p>
<p style="text-align: left">　　及以持戒慢须发菩提心</p>
<p style="text-align: left">　　若有众生等欲灭兰若慢</p>
<p style="text-align: left">　　乞食等诸慢须发菩提心</p>
<p style="text-align: left">　　若有众生等欲灭知识慢</p>
<p style="text-align: left">　　爱粪扫衣慢须发菩提心</p>
<p style="text-align: left">　　若有众生等欲灭<a>神通</a>慢</p>
<p style="text-align: left">　　一食以为净须发菩提心</p>
<p style="text-align: left">　　若有众生等欲灭一切慢</p>
<p style="text-align: left">　　所有有为慢须发菩提心</p>
<p style="text-align: left">　　若有众生等当欲供养佛</p>
<p style="text-align: left">　　于先灭度者须发菩提心</p>
<p style="text-align: left">　　若有众生等当欲供养佛</p>
<p style="text-align: left">　　所有诸如来须发菩提心</p>
<p style="text-align: left">　　若有众生等欲得转法轮</p>
<p style="text-align: left">　　<a>世间</a>无能转须发菩提心</p>
<p style="text-align: left">　　若有众生等欲灭应当灭</p>
<p style="text-align: left">　　当思所多思须发菩提心</p>
<p style="text-align: left">　　若有众生等当欲行梵行</p>
<p style="text-align: left">　　初中后最上须发菩提心</p>
<p style="text-align: left">　　若有众生等欲摄诸精进</p>
<p style="text-align: left">　　往来诸有中须发菩提心</p>
<p style="text-align: left">　　若有众生等欲说诸行苦</p>
<p style="text-align: left">　　见众生受苦须发菩提心</p>
<p style="text-align: left">　　若有众生等诸法无有我</p>
<p style="text-align: left">　　欲为众生说须发菩提心</p>
<p style="text-align: left">　　若有众生等欲转于法轮</p>
<p style="text-align: left">　　欲触上菩提须发菩提心</p>
<p style="text-align: left">　　若有众生等欲说寂<a>涅槃</a></p>
<p style="text-align: left">　　当证胜菩提须发菩提心</p>
<p style="text-align: left">　　如是等功德发心者能得</p>
<p style="text-align: left">　　梵志当闻已应行菩提道</p>
<p style="text-align: left">　　尔时迦葉婆罗门闻此偈已。复白佛言。世尊。发菩提心者应摄几许福聚。尔时世尊即以偈颂向迦葉婆罗门。说如是言。</p>
<p style="text-align: left">　　若此佛刹诸众生令住<a>信心</a>及持戒</p>
<p style="text-align: left">　　如彼最上大福聚不及道心十六分</p>
<p style="text-align: left">　　若此佛刹诸众生令住信心于法行</p>
<p style="text-align: left">　　如彼最上大福聚不及道心十六分</p>
<p style="text-align: left">　　若诸佛刹恒河沙皆悉造寺求福故</p>
<p style="text-align: left">　　复造诸塔如须弥不及道心十六分</p>
<p style="text-align: left">　　若有佛刹如恒沙皆悉遍施诸七宝</p>
<p style="text-align: left">　　如彼最上大福聚不及道心十六分</p>
<p style="text-align: left">　　如铁围山高广大造塔无量为诸佛</p>
<p style="text-align: left">　　如是求福众生等不及道心十六分</p>
<p style="text-align: left">　　若诸众生具满劫若头若髆常担戴</p>
<p style="text-align: left">　　如彼最胜福德聚不及道心十六分</p>
<p style="text-align: left">　　如是人等得胜法若求菩提利众生</p>
<p style="text-align: left">　　彼等众生最胜者此无比类况有上</p>
<p style="text-align: left">　　是故得闻此诸法智者常生乐法心</p>
<p style="text-align: left">　　当得无边大福聚速得证于无上道</p>
<p style="text-align: left">　　尔时迦葉婆罗门复白佛言。世尊。如是发菩提心者有退转不。是时佛告迦葉婆罗门言。如是发菩提心者。于<a>解脱</a>中无有退也。但就事别有三种菩提。何等为三。所谓声闻菩提。辟支佛菩提。阿耨多罗三藐三菩提大婆罗门。何者是声闻菩提。若善男子善女人发阿耨多罗三藐三菩提。而不教他发菩提心不令他住。亦不为说如是经典。不自受持亦不为人广说其义。亦有亲近是富伽罗。而不承事供养所须。若有来者及不来者亦不恭敬。而于彼所不生<a>随喜</a>。以此因缘心得解脱。婆罗门。是则名为声闻菩提。复次何者是辟支佛菩提。若善男子善女人自发菩提心。而不教他发菩提心不令他住。亦不为说如是经典。不自受持亦不广为他人解说。亦不亲近如是富伽罗。而不承事供养所须。若有来者及不来者。亦不恭敬亦不随喜。以此因缘心证辟支菩提。是故名为辟支佛道。复次何者是阿耨多罗三藐三菩提。若善男子善女人自发阿耨多罗三藐三菩提心。亦复教他发阿耨多罗三藐三菩提心。既令彼住。复为人说如是经典悉令受持。亲近如是富伽罗等承事供养。若有来者及不来者。亦悉恭敬亦生随喜。如此解脱自利利他。为多人利益故。为多人安乐故。怜愍世间利益安乐诸<a>天人</a>等故。名阿耨多罗三藐三菩提也。以何义故。名阿耨多罗三藐三菩提。于上更无有胜可求。是故名为阿耨多罗三藐三菩提。尔时世尊欲重宣此义。以偈颂曰。</p>
<p style="text-align: left">　　自发菩提心不教他受持</p>
<p style="text-align: left">　　因自心力故于后般涅槃</p>
<p style="text-align: left">　　为自利勤劬不教他受持</p>
<p style="text-align: left">　　是故名沙门佛子最胜师</p>
<p style="text-align: left">　　彼发菩提心<a>教化</a>生欢喜</p>
<p style="text-align: left">　　是故自得<a>道果</a>报如是知</p>
<p style="text-align: left">　　自成不成他诸仙中<a>福田</a></p>
<p style="text-align: left">　　得名为缘觉婆罗门当知</p>
<p style="text-align: left">　　自发菩提心复脱多众生</p>
<p style="text-align: left">　　为世作利益故名佛导师</p>
<p style="text-align: left">　　成就自利益复令他解脱</p>
<p style="text-align: left">　　此彼无差别故名不思议</p>
<p style="text-align: left">　　尔时迦葉婆罗门白佛言。世尊。解脱解脱有差别不。佛言。婆罗门。解脱于解脱无有差别。道于道无有差别。乘于乘而有差别。譬如王路有象舆者。有马舆者。有驴舆者。彼等次第行于彼路同至一城。婆罗门。于汝意云何。如是等乘有差别不。婆罗门言。大德世尊。然彼诸乘实有差别。佛言。如是如是。婆罗门。声闻乘。辟支佛乘。阿耨多罗三藐三菩提乘有差别。道与解脱无有差别。婆罗门。譬如恒河有三种人。有从此岸至于<a>彼岸</a>。其初人者。以草为筏倚之而度。第二人者若以皮囊若以皮船倚之而度。第三人者。造作大船乘之入河。于此船中载百千人。其第三人。复敕长子安置守护如此船舫。所有众生来者。汝从此岸度至彼岸。为多人等作利益故。婆罗门。于意云何。夫彼岸者有差别不。婆罗门言。不也世尊。佛复问言。婆罗门。于汝意云何。彼乘之乘有差别不。婆罗门言。所乘之乘实有差别。佛言。如是如是。婆罗门。然声闻乘辟支佛乘阿耨多罗三藐三菩提乘实有差别。婆罗门。如第一人。依倚草筏从于此岸至于彼岸。独一无二。声闻菩提应如是知。第二人者。若倚皮囊及以皮船。从于此岸度至彼岸。辟支佛菩提应如是知。婆罗门。如第三人。成就大船共多人众。从于此岸至于彼岸。如来菩提应如是知。尔时世尊欲重宣此义。而说偈言。</p>
<p style="text-align: left">　　路及解脱无有上诸乘皆悉有差别</p>
<p style="text-align: left">　　智者如是应挍量当取最胜最上乘</p>
<p style="text-align: left">　　诸法教如是正觉说此言</p>
<p style="text-align: left">　　简择诸法已胜者应当学</p>
<p style="text-align: left">　　尔时迦葉婆罗门复白佛言。世尊。菩萨摩诃萨当云何行云何念住。得至摩诃衍。尔时佛告迦葉婆罗门作如是言。婆罗门汝听是义。若诸菩萨摩诃萨。如念<a>修行</a>至摩诃衍。婆罗门。若善男子善女人。自发菩提心。亦教他人发菩提心。自乐修行劝他令修亦令他住。复为解释如是修多罗义。如是等富伽罗人。不来亲近承受接事。当以四摄而摄取之。何等为四。所谓布施爱语利益同事。尔时世尊欲重宣此义。而说偈言。</p>
<p style="text-align: left">　　种种大布施一切所有物</p>
<p style="text-align: left">　　欲摄受他故菩萨<a>无畏</a>者</p>
<p style="text-align: left">　　示现引接道众生不依来</p>
<p style="text-align: left">　　能以妙善语数数当安慰</p>
<p style="text-align: left">　　为自他安乐彼所生善处</p>
<p style="text-align: left">　　昼夜常随顺如是众生等</p>
<p style="text-align: left">　　不信教令信<a>破戒</a>令住戒</p>
<p style="text-align: left">　　悭吝令布施一切巧利益</p>
<p style="text-align: left">　　教人行菩提牢固常精进</p>
<p style="text-align: left">　　同于利益事智者如教行</p>
<p style="text-align: left">　　如此智慧者菩萨之导师</p>
<p style="text-align: left">　　智慧所<a>行者</a>常乐大乘法</p>
<p style="text-align: left">　　勇猛是最胜智者应当学</p>
<p style="text-align: left">　　以彼胜法故最胜到彼岸</p>
<p style="text-align: left">　　尔时迦葉婆罗门。复以偈颂而白佛言。</p>
<p style="text-align: left">　　大德示彼行菩萨诸导师</p>
<p style="text-align: left">　　当学彼所行得至两足尊</p>
<p style="text-align: left">　　为我说彼行及行行所依</p>
<p style="text-align: left">　　菩提深广大慈愍愿为说</p>
<p style="text-align: left">　　尔时世尊告迦葉婆罗门言。善哉婆罗门。诸菩萨有三种行。何等为三。所谓天行梵行圣行。婆罗门。于中何者名为天行。若有善男子善女人。以慈身业。以慈意业。以慈口业。遍满东方无量世界慈行充满。行此遍已。复能善入南西北方四维上下。皆以慈身业慈意业慈口业普遍充满。是名天行。于中何者名为梵行。所谓四无量。何等为四。慈悲喜舍。是名梵行。婆罗门。于中何者名为圣行。所谓三解脱门。何者为三。空无相无愿。是名圣行。尔时世尊欲重宣此义。而说偈言。</p>
<p style="text-align: left">　　勇猛行精进菩萨之导师</p>
<p style="text-align: left">　　若有具天行是人乐菩提</p>
<p style="text-align: left">　　圣行及梵行是行圣所说</p>
<p style="text-align: left">　　若有修行者是人得不动</p>
<p style="text-align: left">　　尔时迦葉婆罗门。复以此偈。而白佛言。</p>
<p style="text-align: left">　　我乐深菩提今问大导师</p>
<p style="text-align: left">　　此等当来世如何集诸行</p>
<p style="text-align: left">　　为后众生等故我问世尊</p>
<p style="text-align: left">　　于佛菩提中我意无分别</p>
<p style="text-align: left">　　令我发道心利益众生故</p>
<p style="text-align: left">　　尔时世尊。复以偈颂报彼迦葉婆罗门言。</p>
<p style="text-align: left">　　说此修多罗令发大菩提</p>
<p style="text-align: left">　　梵志佛菩提未曾有分别</p>
<p style="text-align: left">　　说此修多罗令发大菩提</p>
<p style="text-align: left">　　能断一切疑随顺众生问</p>
<p style="text-align: left">　　说此修多罗令发大菩提</p>
<p style="text-align: left">　　能断一切疑称彼众生欲</p>
<p style="text-align: left">　　得闻此经者彼于未来世</p>
<p style="text-align: left">　　能行大布施至于檀彼岸</p>
<p style="text-align: left">　　得闻此经者彼于未来世</p>
<p style="text-align: left">　　护持戒无缺至于戒彼岸</p>
<p style="text-align: left">　　得闻此经者彼于未来世</p>
<p style="text-align: left">　　行忍为众生至于忍彼岸</p>
<p style="text-align: left">　　得闻此经者彼于未来世</p>
<p style="text-align: left">　　精进为众生至于精进岸</p>
<p style="text-align: left">　　得闻此经者彼于未来世</p>
<p style="text-align: left">　　常入诸<a>禅定</a>至于禅彼岸</p>
<p style="text-align: left">　　得闻此经者彼于未来世</p>
<p style="text-align: left">　　为众求胜智至于智彼岸</p>
<p style="text-align: left">　　已曾作供养怜愍众生者</p>
<p style="text-align: left">　　得闻此经典后世到其手</p>
<p style="text-align: left">　　比丘住兰若意欲佛菩提</p>
<p style="text-align: left">　　得闻此经者于后最先得</p>
<p style="text-align: left">　　过去数亿佛已持此经典</p>
<p style="text-align: left">　　为利诸菩萨发起意欲故</p>
<p style="text-align: left">　　若有婆罗门欲乐佛菩提</p>
<p style="text-align: left">　　彼时得信已是经至其手</p>
<p style="text-align: left">　　我见彼众生悉知彼所行</p>
<p style="text-align: left">　　亦知彼名字我见悉无碍</p>
<p style="text-align: left">　　一切颇具说恐迷未来人</p>
<p style="text-align: left">　　惧彼起诸过是故少分说</p>
<p style="text-align: left">　　尔时迦葉婆罗门。复以此偈而白佛言。</p>
<p style="text-align: left">　　大德此善持令生广大意</p>
<p style="text-align: left">　　此世大丈夫不久我当作</p>
<p style="text-align: left">　　过去及未来导师之所说</p>
<p style="text-align: left">　　为彼生善利故住于菩提</p>
<p style="text-align: left">　　尔时世尊。复以偈报婆罗门言。</p>
<p style="text-align: left">　　彼等住此智为谁之所说</p>
<p style="text-align: left">　　已知彼心行我今当记彼</p>
<p style="text-align: left">　　所闻此经者今现在我前</p>
<p style="text-align: left">　　彼等于后世此经当现前</p>
<p style="text-align: left">　　若有诸女人抄写此经典</p>
<p style="text-align: left">　　此经当在手能生大菩提</p>
<p style="text-align: left">　　我于先已说比丘乐兰若</p>
<p style="text-align: left">　　手得此经典于后当现前</p>
<p style="text-align: left">　　比丘闻此经悲泣而雨泪</p>
<p style="text-align: left">　　我先作何业今世得此利</p>
<p style="text-align: left">　　我于如是经未曾善思惟</p>
<p style="text-align: left">　　我已得受记何业获此果</p>
<p style="text-align: left">　　我昔婆罗门依于比丘活</p>
<p style="text-align: left">　　时比丘放逸说此修多罗</p>
<p style="text-align: left">　　梵志于彼闻时至而乞食</p>
<p style="text-align: left">　　泣泪已行出是时心作愿</p>
<p style="text-align: left">　　我于修多罗钞义及文字</p>
<p style="text-align: left">　　后世作证明亦复作拥护</p>
<p style="text-align: left">　　以彼善业果于后后末世</p>
<p style="text-align: left">　　得此修多罗执持在其手</p>
<p style="text-align: left">　　彼时有比丘悲泣泪满目</p>
<p style="text-align: left">　　当时作忏悔后得此经法</p>
<p style="text-align: left">　　于先业灭尽彼时有相现</p>
<p style="text-align: left">　　于其睡梦中得此修多罗</p>
<p style="text-align: left">　　<a>生死</a>诸<a>流转</a>欺诳大恐怖</p>
<p style="text-align: left">　　斯由阿弥陀愿力如是果</p>
<p style="text-align: left">　　破戒诸比丘为他所轻贱</p>
<p style="text-align: left">　　如是多诸过流转大恐怖</p>
<p style="text-align: left">　　如是多诸恶由得闻此经</p>
<p style="text-align: left">　　当至彼边际于后常显曜</p>
<p style="text-align: left">　　尔时迦葉婆罗门。复以此偈而白佛言。</p>
<p style="text-align: left">　　此大修多罗令发大道心</p>
<p style="text-align: left">　　为我及未来分别广宣说</p>
<p style="text-align: left">　　尔时世尊。复以偈告迦葉种姓婆罗门言。</p>
<p style="text-align: left">　　未来诸音声乃至我所说</p>
<p style="text-align: left">　　此是广经典是故汝当知</p>
<p style="text-align: left">　　说此大经典此当作阿含</p>
<p style="text-align: left">　　当作秘密藏声闻所修学</p>
<p style="text-align: left">　　此处之所说及余得道者</p>
<p style="text-align: left">　　此是诸经母梵志如此知</p>
<p style="text-align: left">　　彼时诸比丘于我灭度后</p>
<p style="text-align: left">　　杂及长阿含复名中阿含</p>
<p style="text-align: left">　　彼时有阿含具数名增一</p>
<p style="text-align: left">　　复说杂经典箧藏声闻说</p>
<p style="text-align: left">　　复当作毗尼亦作阿毗昙</p>
<p style="text-align: left">　　或于三箧藏得名诸比丘</p>
<p style="text-align: left">　　八万有四千法聚我已说</p>
<p style="text-align: left">　　一切从此出名为最胜经</p>
<p style="text-align: left">　　于此说声闻及说独一觉</p>
<p style="text-align: left">　　诸智之根本不思议经典</p>
<p style="text-align: left">　　世间之所有<a>三界</a>未现者</p>
<p style="text-align: left">　　诸福之根本由发菩提心</p>
<p style="text-align: left">　　施戒等功德忍辱精进行</p>
<p style="text-align: left">　　禅定胜功德此经中善说</p>
<p style="text-align: left">　　智慧胜功德解脱忍寂灭</p>
<p style="text-align: left">　　一切皆示现此经中善说</p>
<p style="text-align: left">　　苦集及以道寂灭于此现</p>
<p style="text-align: left">　　诸法皆<a>佛法</a>此经之所说</p>
<p style="text-align: left">　　说诸苦无常亦说<a>无我</a>法</p>
<p style="text-align: left">　　说寂静涅槃在此修多罗</p>
<p style="text-align: left">　　此处说声闻所住诸因缘</p>
<p style="text-align: left">　　大乘此经典摄受一切法</p>
<p style="text-align: left">　　诸法甚广大在于菩提心</p>
<p style="text-align: left">　　此为最胜典普说修多罗</p>
<p style="text-align: left">　　现前见诸佛及为彼<a>说法</a></p>
<p style="text-align: left">　　当时现前闻斯由此经典</p>
<p style="text-align: left">　　三界诸众生少有闻此经</p>
<p style="text-align: left">　　闻已生爱乐为求佛乘故</p>
<p style="text-align: left">　　尔时迦葉婆罗门复白佛言。希有世尊。若诸众生无有智慧。若闻如是无上无边。乃至如是等众生当无有智慧。若如是等无边无上修多罗。闻已不能于此法中不生坚固乐欲。大德世尊有何因缘既有如是妙法。然彼众生而当虚过也。</p>
<p style="text-align: left">　　尔时佛告彼婆罗门言。此三千大千世界。有百俱致(凡言俱致者隋数千万)诸魔宫殿。彼一一魔有俱致数魔众眷属。围绕彼诸魔辈。常勤方便欲灭此经作种种因缘。因彼因缘随所在处作诸障碍。所以者何。若以三千大千世界所有众生。皆悉得于阿<a>罗汉果</a>。若有善男子善女人。闻此修多罗已。当发阿耨多罗三藐三菩提心。婆罗门。以是因缘。令俱致数诸魔。勤求方便欲灭此经。所以者何。婆罗门。此修多罗。是一切诸法种性根本。以是义故。俱致诸魔勤求方便欲灭此经。尔时佛告婆罗门。今有修多罗。名曰破魔众会。汝等受持读诵。即得破彼魔天众会。婆罗门。譬如日轮既出现时。能灭一切幽冥黑暗如是如是。婆罗门说破魔众会修多罗时。一切诸魔隐没不现。婆罗门。何者名为破魔众会修多罗。尔时世尊。即说陀罗尼曰。</p>
<p style="text-align: left">　　多(上)致他(一)阿[少/兔]谟大那(上二)菩提三摩陀波那多(三)伏哆(四)纡伏哆(五)怛怛罗伏哆(六)尼兴(蜎蝇反)伽魔(七)波罗破(八)多罗破(九)哆嘘(十)哆隆(洛中反)伽磨伽魔那(十一)毗唎磨(十二)磨素磨(十三)系(上声)履婆伽磨(十四)毗达啰魔(十五)大啰麴磨(十六)阿逻弥逻(十七)伊迦叉逻那喻(十八)</p>
<p style="text-align: left">　　婆罗门。此陀罗尼。是过去未来现在诸佛世尊。同说此破魔众会修多罗。婆罗门。说此破魔众会修多罗时。一切魔宫皆悉震动。大动摇大摇。一切诸魔各各从彼本座颠倒堕落不能语言。所以者何。彼等常为多人作不利益。常为多人作苦恼事令失利益。以是事故。现得如是恐怖果报。如佛世尊常与一切众生乐故。乃至慈悲喜舍。是故令彼诸波旬等皆生恐怖。婆罗门。若复有人。当能转此发菩提修多罗者。于彼人所无有障碍。若诸天龙夜叉。若人非人。若魔魔子。若魔眷属。若水火刀杖。若恶行者。若诸恶兽。若身所恼。若意所苦。而有受者无有是处。何以故。彼善男子善女人。常为多人作利益事安乐故。常为多人作怜愍故。为诸天人等作覆护故。彼等诸善男子善女人慈行力故。应如是知。婆罗门。彼善男子善女人。不作身恶行。不作口恶行。不作意恶行故。彼等诸苦事。不逼其身亦不逼心。婆罗门。此因缘故能灭一切苦。尔时世尊重宣此义。而说偈言。</p>
<p style="text-align: left">　　魔勤于此经当欲坏灭之</p>
<p style="text-align: left">　　是故此经典调御今为说</p>
<p style="text-align: left">　　令魔悉迷乱丛聚坐战栗</p>
<p style="text-align: left">　　相视不能言此恶行果报</p>
<p style="text-align: left">　　恐怖众生故常怀作恶心</p>
<p style="text-align: left">　　颠倒而堕落是故得现报</p>
<p style="text-align: left">　　慈悲和合者喜心有所说</p>
<p style="text-align: left">　　平等说法时恶心意悉散</p>
<p style="text-align: left">　　降伏诸魔王及散魔军众</p>
<p style="text-align: left">　　夜叉诸鬼等自然皆堕落</p>
<p style="text-align: left">　　彼力杖不害水火不漂然</p>
<p style="text-align: left">　　言说咒诅毒不能有伤害</p>
<p style="text-align: left">　　逼身及逼心彼等不曾有</p>
<p style="text-align: left">　　常当所作誓身口如是住</p>
<p style="text-align: left">　　闭塞诸恶道远离一切难</p>
<p style="text-align: left">　　诸魔悉摧灭为说此经故</p>
<p style="text-align: left">　　一切法巧智若欲度彼岸</p>
<p style="text-align: left">　　须闻此经典闻已即能学</p>
<p style="text-align: left">　　若能学此经无畏诸菩萨</p>
<p style="text-align: left">　　最上觉菩提是向菩提句</p>
<p style="text-align: left">　　佛说此经时。迦葉婆罗门及诸大会众。乾闼婆天人阿修罗等。闻佛所说欢喜奉行出生菩提心经。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>