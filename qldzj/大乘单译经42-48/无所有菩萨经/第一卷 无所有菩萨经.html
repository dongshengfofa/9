<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 无所有菩萨经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 无所有菩萨经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 无所有<a>菩萨</a>经</strong></p>
<p style="text-align: left">
	　　如是我闻。一时婆伽婆。住王舍城毗富罗山中。与大<a>比丘</a>众满足百千人俱。复有百千诸菩萨众。及<a>比丘尼</a>诸优婆塞及优婆夷。天龙夜叉乾闼婆紧那罗摩睺罗伽迦楼罗等。复有欲界诸天子<a>色界</a>净居诸天子等。围绕在前而为<a>说法</a>。</p>
<p style="text-align: left">
	　　尔时众中有一菩萨。名无所有。在彼会坐。然彼众中有诸菩萨。心怀疑惑。悔作恶者。住颠倒者。有业障者。有法障者。及诸众生为障所障不能问佛。然彼欲为彼等众生净业障故。欲问<a>世尊</a>。观此诸众。多有菩萨欲悔先恶。而心焦恼不能听法。复见菩萨。心不悔恼能一心听。观彼心行多有苦恼。多有忧患多有秽杂。多生老死忧悲苦恼。多怨憎会多爱别离。当欲成就阿耨多罗三藐三菩提。而为如是等无量缠缚。云何当于阿僧祇劫行菩萨行。既自有缚。云何当能解众生缚。尔时无所有菩萨。如是念已即自思惟。若世尊教听我请问。为于此众一切众生。作恶疑悔令远离故。</p>
<p style="text-align: left">
	　　尔时世尊。知无所有菩萨摩诃萨并及彼等诸菩萨众心所念已。告无所有菩萨摩诃萨言。汝无所有。我亦不为诸菩萨说有染有著有缚有系有犯犯处。所以者何。一切着处。一切染处。一切缚处。一切障处。一切犯处。欲令超越远离诸相。行不和合。诸法不杂。不可得故。证阿耨多罗三藐三菩提。如是一切诸法不缚。诸法不染。诸法不着。不系不障。不犯不得。是故当成一切种智。善男子。有一切智发心之处不得众生。于彼处中无法可缚可染可着可系可障可犯可得可知处所。汝无所有。汝应当为诸菩萨问。如诸菩萨摩诃萨等不倦不污无著无缚无障<a>虚空</a>。离虚空想无有障碍。于阿耨多罗三藐三菩提速成就故。于一切处当为开显。</p>
<p style="text-align: left">
	　　尔时无所有菩萨。既为如来教请加持及己智力。于多佛所种善根故。能于般若波罗蜜中。无有疑惑。隐身不现而无所著。欲为摄化诸菩萨故。而复欲显诸福德故。复为着心诸众生等。为取着覆行在于相。远善知识为恶知识之所摄取。诸菩萨辈。知一切法皆不可得。欲令无著欲令觉故。即以无量种种名花或水陆生或<a>金银花</a>普散佛上。以精诚意<a>欢喜</a>胜妙无有缺减。令诸众生生欢喜故。赞叹世尊。以偈问曰。</p>
<p style="text-align: left">
	　　菩萨游何处何者是父母</p>
<p style="text-align: left">
	　　住止于何处何等为眷属</p>
<p style="text-align: left">
	　　尔时世尊。即以偈颂。报彼无所有菩萨言。</p>
<p style="text-align: left">
	　　勇猛空游处般若母佛父</p>
<p style="text-align: left">
	　　佛塔为住处诸菩萨眷属</p>
<p style="text-align: left">
	　　游<a>六波罗蜜</a>菩提心父母</p>
<p style="text-align: left">
	　　三昧为住处诸福为眷属</p>
<p style="text-align: left">
	　　尔时无所有菩萨。从佛世尊闻此偈已欢喜随顺。复以偈颂问世尊曰。</p>
<p style="text-align: left">
	　　善能说此言一切智无碍</p>
<p style="text-align: left">
	　　<a>随喜</a>于此言复问人中上</p>
<p style="text-align: left">
	　　以何为因缘用何方便智</p>
<p style="text-align: left">
	　　触证于何法当觉知云何</p>
<p style="text-align: left">
	　　尔时世尊以偈报彼无所有菩萨言。</p>
<p style="text-align: left">
	　　勇猛菩提缘方便摄众生</p>
<p style="text-align: left">
	　　证诸法空已智者觉菩提</p>
<p style="text-align: left">
	　　尔时无所有菩萨闻此偈已欢喜随顺。以偈称赞。而复问曰。</p>
<p style="text-align: left">
	　　善能说此言一切智无碍</p>
<p style="text-align: left">
	　　随喜于此言复问人中上</p>
<p style="text-align: left">
	　　何故不堕恶大炽可畏处</p>
<p style="text-align: left">
	　　舍一切恶处速至于善处</p>
<p style="text-align: left">
	　　尔时世尊。以偈报言。</p>
<p style="text-align: left">
	　　不造一切罪是故舍恶处</p>
<p style="text-align: left">
	　　恒常为法行是故至善处</p>
<p style="text-align: left">
	　　尔时无所有菩萨闻此偈已随喜称赞。而复问曰。</p>
<p style="text-align: left">
	　　善说此语言一切智无碍</p>
<p style="text-align: left">
	　　随喜于此言复问人中上</p>
<p style="text-align: left">
	　　云何彼多罪无智处造作</p>
<p style="text-align: left">
	　　一切能速灭尽灭无遗余</p>
<p style="text-align: left">
	　　尔时世尊。复以偈颂。报彼无所有菩萨言。</p>
<p style="text-align: left">
	　　众生求<a>解脱</a>此等愿菩提</p>
<p style="text-align: left">
	　　菩提不得故诸罪皆灭尽</p>
<p style="text-align: left">
	　　尔时无所有菩萨。闻此偈已。随顺欢喜。复以偈颂。而复问曰。</p>
<p style="text-align: left">
	　　善能说此言一切智无碍</p>
<p style="text-align: left">
	　　随喜于此言复问人中上</p>
<p style="text-align: left">
	　　云何诸爱着<a>流转</a>烦恼苦</p>
<p style="text-align: left">
	　　成就菩提时皆尽无有余</p>
<p style="text-align: left">
	　　尔时世尊。以偈报言。</p>
<p style="text-align: left">
	　　常乐我净处颠倒取虚空</p>
<p style="text-align: left">
	　　如实真觉已渴爱皆当尽</p>
<p style="text-align: left">
	　　<a>无我</a>慢渴爱取等如虚空</p>
<p style="text-align: left">
	　　不住于内外彼等无得处</p>
<p style="text-align: left">
	　　尔时无所有菩萨随喜此偈。而复称赞。以偈问曰。</p>
<p style="text-align: left">
	　　善能说此言一切智无碍</p>
<p style="text-align: left">
	　　随喜于此言复问人中上</p>
<p style="text-align: left">
	　　当作何业已彼种子云何</p>
<p style="text-align: left">
	　　彼等多有财恒常无有尽</p>
<p style="text-align: left">
	　　复能施一切舍施无悭吝</p>
<p style="text-align: left">
	　　身肉财头等彼皆悉能舍</p>
<p style="text-align: left">
	　　尔时世尊闻此问已。为无所有而为解释。复说偈言。</p>
<p style="text-align: left">
	　　恒常于三宝供养不疲倦</p>
<p style="text-align: left">
	　　若复断<a>世间</a>彼智者供养</p>
<p style="text-align: left">
	　　所发菩提心为乐众生故</p>
<p style="text-align: left">
	　　彼荷担菩提为他说受用</p>
<p style="text-align: left">
	　　一切一切智为与众生说</p>
<p style="text-align: left">
	　　是故彼有财一切时无尽</p>
<p style="text-align: left">
	　　作如是业已种如是子已</p>
<p style="text-align: left">
	　　一切所生处福饶多有财</p>
<p style="text-align: left">
	　　若粗若细食饮已净<a>如法</a></p>
<p style="text-align: left">
	　　若得新衣服先他后自着</p>
<p style="text-align: left">
	　　是故生生中一切具足胜</p>
<p style="text-align: left">
	　　不加用功力而得无尽财</p>
<p style="text-align: left">
	　　是故一切施舍施无悭吝</p>
<p style="text-align: left">
	　　身肉及与头彼等无不施</p>
<p style="text-align: left">
	　　尔时无所有菩萨闻此偈已随喜称叹。复以偈问。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　云何离热恼身口及与意</p>
<p style="text-align: left">
	　　云何有上色无垢最清净</p>
<p style="text-align: left">
	　　尔时世尊复为敷演。而说偈言。</p>
<p style="text-align: left">
	　　受斋戒无阙常说空无缺</p>
<p style="text-align: left">
	　　知一切皆空忍诸打骂辱</p>
<p style="text-align: left">
	　　身口及与意是故无热恼</p>
<p style="text-align: left">
	　　当得最上色一切众生爱</p>
<p style="text-align: left">
	　　略说一切善语中一切诸问解释中</p>
<p style="text-align: left">
	　　彼等云何坚精进于一切处不违背</p>
<p style="text-align: left">
	　　彼云何得有诸乘若在世间及出世</p>
<p style="text-align: left">
	　　尔时世尊。以偈报言。</p>
<p style="text-align: left">
	　　作事不怯弱分别心行中</p>
<p style="text-align: left">
	　　故精进及智所生中常有</p>
<p style="text-align: left">
	　　尔时无所有菩萨。复以偈颂。问世尊曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　彼云何有智世间中决定</p>
<p style="text-align: left">
	　　彼云何有力众生无能伏</p>
<p style="text-align: left">
	　　尔时世尊。以偈报言。</p>
<p style="text-align: left">
	　　常问诸<a>佛法</a>不诽谤诸法</p>
<p style="text-align: left">
	　　求诸巧方便故彼有上智</p>
<p style="text-align: left">
	　　五种味常施施众生<a>无畏</a></p>
<p style="text-align: left">
	　　是故彼有力众生无能伏</p>
<p style="text-align: left">
	　　尔时无所有菩萨。以偈问曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　彼云何胜色于世间最上</p>
<p style="text-align: left">
	　　云何得长寿多百亿数岁</p>
<p style="text-align: left">
	　　尔时世尊。以偈报言。</p>
<p style="text-align: left">
	　　若闻虚实过不传向他说</p>
<p style="text-align: left">
	　　常赞叹三宝名闻至十方</p>
<p style="text-align: left">
	　　不恼诸众生不随喜杀者</p>
<p style="text-align: left">
	　　是故得长寿多百亿数岁</p>
<p style="text-align: left">
	　　尔时无所有菩萨。复以偈问于世尊曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　云何得<a>梵音</a>迦陵频伽声</p>
<p style="text-align: left">
	　　若有得闻者闻已得欢喜</p>
<p style="text-align: left">
	　　尔时世尊。以偈报言。</p>
<p style="text-align: left">
	　　说法时赞叹无复毁訾言</p>
<p style="text-align: left">
	　　不破坏和合是故得上音</p>
<p style="text-align: left">
	　　护四种口过常说利益言</p>
<p style="text-align: left">
	　　自过能发露是故得上音</p>
<p style="text-align: left">
	　　螺鼓等音声和合众伎乐</p>
<p style="text-align: left">
	　　供养诸佛已是故得上音</p>
<p style="text-align: left">
	　　尔时无所有菩萨。以偈问曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　云何彼身腹而得于平正</p>
<p style="text-align: left">
	　　所有诸眷属而得相随顺</p>
<p style="text-align: left">
	　　尔时世尊。以偈报言。</p>
<p style="text-align: left">
	　　毒药及非药不与不教他</p>
<p style="text-align: left">
	　　应病施汤药是故腹平正</p>
<p style="text-align: left">
	　　善友及怨仇平等于光明</p>
<p style="text-align: left">
	　　于彼等心已是故腹平正</p>
<p style="text-align: left">
	　　所有众生界无有数量者</p>
<p style="text-align: left">
	　　爱念如自身是故腹平正</p>
<p style="text-align: left">
	　　父母于一子常起怜愍意</p>
<p style="text-align: left">
	　　于众生如是故得腹平正</p>
<p style="text-align: left">
	　　菩萨及父母供养不疲倦</p>
<p style="text-align: left">
	　　是故彼眷属常顺如自身</p>
<p style="text-align: left">
	　　世尊诸长宿及有尊上者</p>
<p style="text-align: left">
	　　若承事彼等调柔心谦下</p>
<p style="text-align: left">
	　　是故彼眷属随顺如自身</p>
<p style="text-align: left">
	　　彼无有分别一切平等心</p>
<p style="text-align: left">
	　　以四摄摄他能摄多众生</p>
<p style="text-align: left">
	　　是故彼眷属当得如自身</p>
<p style="text-align: left">
	　　教行诸善利于不思众生</p>
<p style="text-align: left">
	　　是故彼眷属随顺如自身</p>
<p style="text-align: left">
	　　和合菩提心于不思众生</p>
<p style="text-align: left">
	　　是故彼眷属随顺如自身</p>
<p style="text-align: left">
	　　彼等无不舍于诸众生所</p>
<p style="text-align: left">
	　　故彼眷属等随顺如自身</p>
<p style="text-align: left">
	　　于诸众生等当共同一事</p>
<p style="text-align: left">
	　　是故诸众生常共为眷属</p>
<p style="text-align: left">
	　　己所有爱物能以施于他</p>
<p style="text-align: left">
	　　不念失分别是故多眷属</p>
<p style="text-align: left">
	　　尔时无所有。复以偈颂。问世尊曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　云何彼念净当有趣无边</p>
<p style="text-align: left">
	　　云何彼乐法亦不离<a>正法</a></p>
<p style="text-align: left">
	　　尔时世尊。以偈报曰。</p>
<p style="text-align: left">
	　　乐法者为说失法者令念</p>
<p style="text-align: left">
	　　不恼于众生故彼<a>正念</a>行</p>
<p style="text-align: left">
	　　尔时无所有菩萨。复以偈问于世尊曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　云何闻法已常无有疑惑</p>
<p style="text-align: left">
	　　若得五通已云何当不失</p>
<p style="text-align: left">
	　　尔时世尊。以偈报言。</p>
<p style="text-align: left">
	　　令众生无惑最上佛法中</p>
<p style="text-align: left">
	　　彼等闻无疑当得不失通</p>
<p style="text-align: left">
	　　尔时无所有菩萨。复以偈颂。问世尊曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　云何诸菩萨常在诸佛前</p>
<p style="text-align: left">
	　　贪嗔一切种亦不能降伏</p>
<p style="text-align: left">
	　　云何生烦恼依何而对治</p>
<p style="text-align: left">
	　　复能有惭愧生已能寂静</p>
<p style="text-align: left">
	　　尔时世尊。以偈报言。</p>
<p style="text-align: left">
	　　恒常念诸佛亦无有所念</p>
<p style="text-align: left">
	　　不得于众生彼等言菩提</p>
<p style="text-align: left">
	　　是故名菩萨恒常在佛前</p>
<p style="text-align: left">
	　　亦不坏烦恼亦不离诸佛</p>
<p style="text-align: left">
	　　犹如智慧人仰观上虚空</p>
<p style="text-align: left">
	　　于中无身心彼无有别处</p>
<p style="text-align: left">
	　　何时彼智人观看上虚空</p>
<p style="text-align: left">
	　　彼时无余念若身若心中</p>
<p style="text-align: left">
	　　如是护菩提彼于诸佛所</p>
<p style="text-align: left">
	　　不动身心等亦不远诸佛</p>
<p style="text-align: left">
	　　无物妄分别发起欲等患</p>
<p style="text-align: left">
	　　无物不分别是故不可破</p>
<p style="text-align: left">
	　　有念现前生无念故无障</p>
<p style="text-align: left">
	　　舍已无实故觉已此等舍</p>
<p style="text-align: left">
	　　尔时无所有菩萨复以偈颂。问世尊曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　何缘当化生菩萨常有乐</p>
<p style="text-align: left">
	　　诸佛说法时生诸莲花中</p>
<p style="text-align: left">
	　　尔时世尊。以偈报言。</p>
<p style="text-align: left">
	　　所有诸功德<a>生死</a>中有乐</p>
<p style="text-align: left">
	　　众生于中生教诸佛法中</p>
<p style="text-align: left">
	　　所有波罗蜜于中一切教</p>
<p style="text-align: left">
	　　世间及出世令觉一切法</p>
<p style="text-align: left">
	　　一切诸<a>法相</a>无相无持者</p>
<p style="text-align: left">
	　　诸法如是住于中教众生</p>
<p style="text-align: left">
	　　于空及无相无生中亦然</p>
<p style="text-align: left">
	　　世间无行处于中教众生</p>
<p style="text-align: left">
	　　是故彼化生菩萨常有乐</p>
<p style="text-align: left">
	　　诸佛说法时生诸莲花中</p>
<p style="text-align: left">
	　　如是修功德菩萨不毁者</p>
<p style="text-align: left">
	　　彼等不为难诸乐不思议</p>
<p style="text-align: left">
	　　修是功德已无能毁菩萨</p>
<p style="text-align: left">
	　　诸法中巧智彼无所不知</p>
<p style="text-align: left">
	　　于诸法<a>自在</a>决定见无疑</p>
<p style="text-align: left">
	　　为于众生说摄取众生故</p>
<p style="text-align: left">
	　　尔时无所有菩萨闻此偈已。随喜此言称叹世尊。以偈问曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　何缘妇人见变身为丈夫</p>
<p style="text-align: left">
	　　端正人喜见众生皆爱乐</p>
<p style="text-align: left">
	　　尔时世尊。以偈报言。</p>
<p style="text-align: left">
	　　所有妇人念妇人攀缘处</p>
<p style="text-align: left">
	　　妇人歌咏声于彼不共住</p>
<p style="text-align: left">
	　　皆不喜见闻不触如毒器</p>
<p style="text-align: left">
	　　远离如毒蛇常恐怖妇人</p>
<p style="text-align: left">
	　　不触于诸女不劝受女身</p>
<p style="text-align: left">
	　　教转女身故彼见成男身</p>
<p style="text-align: left">
	　　如是行行已正住于此行</p>
<p style="text-align: left">
	　　是故妇人见即变身为男</p>
<p style="text-align: left">
	　　尔时无所有菩萨闻说此已。随喜此言复以偈问。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　何缘众生见能发菩提心</p>
<p style="text-align: left">
	　　而得不退转乃至菩提座</p>
<p style="text-align: left">
	　　尔时世尊。以偈报言。</p>
<p style="text-align: left">
	　　不说于小处唯说胜菩提</p>
<p style="text-align: left">
	　　是故众生见即发菩提心</p>
<p style="text-align: left">
	　　若少分所有想行中众苦</p>
<p style="text-align: left">
	　　如实无有处为诸众生说</p>
<p style="text-align: left">
	　　尔时无所有。复以偈颂。问世尊曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　何缘见病者于此发慈心</p>
<p style="text-align: left">
	　　尔时世尊。复以偈报。</p>
<p style="text-align: left">
	　　观身是虚妄于中无所著</p>
<p style="text-align: left">
	　　此是世间药是故脱众患</p>
<p style="text-align: left">
	　　由此病者见须臾得除差</p>
<p style="text-align: left">
	　　于彼起慈心是故除诸患</p>
<p style="text-align: left">
	　　尔时无所有菩萨。复问世尊。而说偈言。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　何缘众生见所有诸饥渴</p>
<p style="text-align: left">
	　　皆悉能除愈饱满身充悦</p>
<p style="text-align: left">
	　　尔时世尊。以偈报曰。</p>
<p style="text-align: left">
	　　常施多饮食复为说上法</p>
<p style="text-align: left">
	　　是故众生见饥虚自然灭</p>
<p style="text-align: left">
	　　尔时无所有菩萨。复问世尊。以偈颂曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　何缘能离着断灭及常等</p>
<p style="text-align: left">
	　　彼于中边中亦复无依住</p>
<p style="text-align: left">
	　　尔时世尊。以偈报言。</p>
<p style="text-align: left">
	　　不攀缘分别超越世语言</p>
<p style="text-align: left">
	　　知诸法平等彼得无染着</p>
<p style="text-align: left">
	　　尔时无所有菩萨。复以偈颂。问世尊曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　何缘见恶行能缚此世间</p>
<p style="text-align: left">
	　　舍一切诸趣能净业思报</p>
<p style="text-align: left">
	　　尔时世尊。以偈报曰。</p>
<p style="text-align: left">
	　　当近善知识若发菩提心</p>
<p style="text-align: left">
	　　是故离恶行当净于佛智</p>
<p style="text-align: left">
	　　尔时无所有菩萨。复以偈赞。问世尊曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　何缘想行智一切皆无有</p>
<p style="text-align: left">
	　　真实空法中彼当得无疑</p>
<p style="text-align: left">
	　　何缘得辩才能分别诸句</p>
<p style="text-align: left">
	　　知于众生行如是为说法</p>
<p style="text-align: left">
	　　云何四轮中常得于彼住</p>
<p style="text-align: left">
	　　彼不堕八难当得此闲处</p>
<p style="text-align: left">
	　　当取何头陀当行何苦行</p>
<p style="text-align: left">
	　　彼无有恶悔又复无烦恼</p>
<p style="text-align: left">
	　　尔时世尊。以偈报曰。</p>
<p style="text-align: left">
	　　众生着想行说如阳焰义</p>
<p style="text-align: left">
	　　觉空无我已当解诸辩才</p>
<p style="text-align: left">
	　　觉实最胜义彼当离八难</p>
<p style="text-align: left">
	　　当满四种轮菩萨善巧智</p>
<p style="text-align: left">
	　　抖擞诸有得不得上苦行</p>
<p style="text-align: left">
	　　知自我空已无复有疑悔</p>
<p style="text-align: left">
	　　诸法如虚空知已不着世</p>
<p style="text-align: left">
	　　觉颠倒义已当成佛菩提</p>
<p style="text-align: left">
	　　尔时无所有菩萨。随喜此言。复问世尊。以偈颂曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　闻已到闲处当无所可住</p>
<p style="text-align: left">
	　　云何发菩提而名为最上</p>
<p style="text-align: left">
	　　尔时世尊。复为解释。而说偈言。</p>
<p style="text-align: left">
	　　如是闻已发发已而不住</p>
<p style="text-align: left">
	　　彼上胜众生当行胜菩提</p>
<p style="text-align: left">
	　　若行如是行彼无处可住</p>
<p style="text-align: left">
	　　当速觉菩提如人上射箭</p>
<p style="text-align: left">
	　　此是三行说若当觉如实</p>
<p style="text-align: left">
	　　如本性寂静彼不行菩提</p>
<p style="text-align: left">
	　　若有为声中所说于世间</p>
<p style="text-align: left">
	　　一切声无故当知不为实</p>
<p style="text-align: left">
	　　无实中无发行亦不可得</p>
<p style="text-align: left">
	　　若能如是知彼行菩提行</p>
<p style="text-align: left">
	　　无行以行取亦不浅开敷</p>
<p style="text-align: left">
	　　无所觉知已彼行不可得</p>
<p style="text-align: left">
	　　尔时无所有菩萨。以偈问曰。</p>
<p style="text-align: left">
	　　善说此语言诸智具足体</p>
<p style="text-align: left">
	　　随喜于此言复问人中上</p>
<p style="text-align: left">
	　　何缘舍诸身当无一切苦</p>
<p style="text-align: left">
	　　平等到诸界当舍<a>寿命</a>行</p>
<p style="text-align: left">
	　　若复右胁卧若结加趺坐</p>
<p style="text-align: left">
	　　或复起立住或复当合掌</p>
<p style="text-align: left">
	　　说甚深法时般若波罗蜜</p>
<p style="text-align: left">
	　　一切诸佛法不住寂诸法</p>
<p style="text-align: left">
	　　或见成佛时或赞叹诸法</p>
<p style="text-align: left">
	　　所有说诸法定意于彼听</p>
<p style="text-align: left">
	　　当舍故身体后生新身体</p>
<p style="text-align: left">
	　　从家至于家生发菩提心</p>
<p style="text-align: left">
	　　不迷调伏念一念正住定</p>
<p style="text-align: left">
	　　云何当舍命当复现<a>神通</a></p>
<p style="text-align: left">
	　　为我解此问无边智聚者</p>
<p style="text-align: left">
	　　于中略当知如调伏所说</p>
<p style="text-align: left">
	　　所有诸功德无量不思议</p>
<p style="text-align: left">
	　　一切胜具足彼等当成就</p>
<p style="text-align: left">
	　　教师为我说如有实如相</p>
<p style="text-align: left">
	　　若闻是功德一切当供养</p>
<p style="text-align: left">
	　　当护十善已无疑于空法</p>
<p style="text-align: left">
	　　具四种梵行一切皆成就</p>
<p style="text-align: left">
	　　不得于六根及一切<a>三界</a></p>
<p style="text-align: left">
	　　一切得自在所闻不生疑</p>
<p style="text-align: left">
	　　所有有为法当知皆如影</p>
<p style="text-align: left">
	　　应当如是知其影无有为</p>
<p style="text-align: left">
	　　无有为无影无说无分别</p>
<p style="text-align: left">
	　　无思无言说无悭无有施</p>
<p style="text-align: left">
	　　无为无影中无说无分别</p>
<p style="text-align: left">
	　　无思无言中无持戒<a>破戒</a></p>
<p style="text-align: left">
	　　无为无影中无说无分别</p>
<p style="text-align: left">
	　　无思无言中无诤无忍者</p>
<p style="text-align: left">
	　　无为无影中无说无分别</p>
<p style="text-align: left">
	　　无思无言中无懈无精进</p>
<p style="text-align: left">
	　　无为无影中无说无分别</p>
<p style="text-align: left">
	　　无思无言中无乱无<a>禅定</a></p>
<p style="text-align: left">
	　　无为无影中无说无分别</p>
<p style="text-align: left">
	　　无思无言中无愚无智慧</p>
<p style="text-align: left">
	　　于时无影已更无有所见</p>
<p style="text-align: left">
	　　彼无所见已故言为无影</p>
<p style="text-align: left">
	　　亦非无有眼其眼净无垢</p>
<p style="text-align: left">
	　　彼中无有物无物盲不见</p>
<p style="text-align: left">
	　　清净当无物无名无清净</p>
<p style="text-align: left">
	　　如是净眼者清净无所见</p>
<p style="text-align: left">
	　　所有影无有无有亦无有</p>
<p style="text-align: left">
	　　其空于空中于诸烦恼等</p>
<p style="text-align: left">
	　　现无当亦无若男若女二</p>
<p style="text-align: left">
	　　今无当亦无此等如虚空</p>
<p style="text-align: left">
	　　无思无分别若知如此者</p>
<p style="text-align: left">
	　　彼无有所著离诸身有住</p>
<p style="text-align: left">
	　　当求诸佛法如虚空无边</p>
<p style="text-align: left">
	　　彼无所可住无住无攀缘</p>
<p style="text-align: left">
	　　随意去而去如是摩诃萨</p>
<p style="text-align: left">
	　　当觉此方便不着于三界</p>
<p style="text-align: left">
	　　当行菩提行心及与身口</p>
<p style="text-align: left">
	　　常行为众生不知体空虚</p>
<p style="text-align: left">
	　　犹如压油轮彼等见行时</p>
<p style="text-align: left">
	　　不得于边际令住不动法</p>
<p style="text-align: left">
	　　无所有住处数数见众生</p>
<p style="text-align: left">
	　　受诸苦恼时于彼起悲心</p>
<p style="text-align: left">
	　　当行菩提行为诸众生说</p>
<p style="text-align: left">
	　　如实真如相汝等离有为</p>
<p style="text-align: left">
	　　应觉于真实颠倒无智故</p>
<p style="text-align: left">
	　　无牢起牢思无牢身体中</p>
<p style="text-align: left">
	　　愚痴等味着此身常日别</p>
<p style="text-align: left">
	　　以饮食买赎彼不为自他</p>
<p style="text-align: left">
	　　虚妄受疲倦常与受乐时</p>
<p style="text-align: left">
	　　亦无念恩德无恩念羸弱</p>
<p style="text-align: left">
	　　宜应速舍去生死中受苦</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得生死中多饮</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得生死受戏乐</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得生死多受喜</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得承事此身已</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得生死流转中</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得生死中多睡</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得令此身受乐</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得令此身受苦</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得养育于此身</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得此身起我所</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得爱欲等流转</p>
<p style="text-align: left">
	　　处所无有边今亦不可得</p>
<p style="text-align: left">
	　　当亦不可得如无实无物</p>
<p style="text-align: left">
	　　颠倒常欺诳痴惑诸有为</p>
<p style="text-align: left">
	　　如是诳痴世犹如痴小儿</p>
<p style="text-align: left">
	　　为他所欺诳如是愚无智</p>
<p style="text-align: left">
	　　以虚事所诳无实诳愚蒙</p>
<p style="text-align: left">
	　　不知无实故当受虚妄苦</p>
<p style="text-align: left">
	　　痴意起毒想自然于自身</p>
<p style="text-align: left">
	　　自然自合苦犹如恶行故</p>
<p style="text-align: left">
	　　后自受形首心思已出言</p>
<p style="text-align: left">
	　　身作非善事其思无所有</p>
<p style="text-align: left">
	　　言说亦无事其声无过去</p>
<p style="text-align: left">
	　　过去亦复无过去我何说</p>
<p style="text-align: left">
	　　亦无有实相若有如是知</p>
<p style="text-align: left">
	　　身心如是触彼即戒行具</p>
<p style="text-align: left">
	　　不生诸恶道此等四种偈</p>
<p style="text-align: left">
	　　旧作十亿数往昔别生中</p>
<p style="text-align: left">
	　　求胜菩提故我闻此等偈</p>
<p style="text-align: left">
	　　未曾堕恶道当逢事诸佛</p>
<p style="text-align: left">
	　　无量人中雄我过去次第</p>
<p style="text-align: left">
	　　值遇<a>燃灯佛</a>彼时触如是</p>
<p style="text-align: left">
	　　于后我得记我为众生说</p>
<p style="text-align: left">
	　　于后住佛智我无所可取</p>
<p style="text-align: left">
	　　愚痴不受教呜呼众生钝</p>
<p style="text-align: left">
	　　盲冥痴无智能尽苦因缘</p>
<p style="text-align: left">
	　　授之不肯欲无智不肯取</p>
<p style="text-align: left">
	　　乐小法众生不取于大法</p>
<p style="text-align: left">
	　　若得世间乐及解脱世间</p>
<p style="text-align: left">
	　　常生世间眼授彼而不取</p>
<p style="text-align: left">
	　　得闻于此偈若如是住已</p>
<p style="text-align: left">
	　　于世无分别我于世间中</p>
<p style="text-align: left">
	　　寂静无所著当脱一切苦</p>
<p style="text-align: left">
	　　而得不动乐</p>
<p style="text-align: left">
	　　尔时众中。有不调伏怨仇害人者。在彼众中从坐而起。偏袒右边整衣服已。作如是念。当以何事供养世尊。其世尊者。具足法身。不可少物而用供养。如是大德具足法身。然我今者。于世间中先有暗障。今见世尊。及无所有菩萨所问。世尊解释得闻法要。我已得于一切法中无有障碍。已灭黑暗照曜世间。我今自见已生天眼已得五通。我今已得脱诸苦恼。我见自身所著衣服皆有血污。我于今者。若以此衣覆世尊上。唯恐不任如来所受。愿佛威神令我更得胜物奉施。供养世尊当用奉事。如是最胜大德法身。如此众生具足难有。是恶心难调怨仇害人者。起如是愿。欲信入佛如来大德神通。念时彼左手中。自然而有一箧天花。柔软润泽过于诸天。众香自烧于右手中。上衣下衣自然而生。欢喜踊跃遍满其身。更于诸佛大德神通更求信入。彼时即见十方无量世界诸佛皆放光明。尔时彼复作如是念。呜呼诸佛不可思议。大德神通不可称量无有等等。愿诸众生信佛大德。自身触已皆得行愿。即以上衣及以下衣而覆佛上。以彼天花如是再三散于佛上。于虚空中茎上叶下而成花盖。然彼复生第二花箧。亦生第二上衣下衣。彼复欢喜踊跃无量遍满其身。即作是念。若佛听我以此花散此无量佛。及以此等上衣下衣覆诸佛上。愿我生信。诸佛世尊愿勿令我当有悔意而不成施。则闻空中如是声言。汝善男子。汝应普散此诸如来。善男子。一切诸佛同一法身。诸佛世尊于诸法中。于诸物中无嫉妒意。善男子。诸佛世尊受用果报。于诸物中无染着故。彼作是念。今者世尊已听许我。即以诸花及上下衣。遥散无量诸佛世尊。见彼花衣于诸佛上。在虚空中作盖而住。及见彼衣在诸佛前。即生爱乐欢喜踊跃。四支投地礼世尊足。舐世尊足而为顶礼。彼复见身顶礼诸佛。及<a>释迦牟尼佛</a>。时彼诸世尊。及释迦牟尼佛。皆以右手摩其头言。起善男子。汝今已生无量福聚。彼则起已。唯见释迦牟尼如来。彼则问言。世尊。彼等无量诸佛世尊。今何所在我不复见。佛言。善男子。此是诸佛大德法身。具足无所得故。汝今应信。彼作是念。呜呼诸佛不可思议。有如是色见大法体。顶<a>礼佛</a>足右绕三匝。在一面住合掌向佛。白言世尊。我是恶心难调怨仇杀人害者。唯然世尊。如我先作令此众知。世尊。我为此众生等故如是说。此等闻已。当起厌离如是等恶。如先所有毒害严炽。若诸众生。有见我时恐怖驰走。世尊。我于今朝。取合死者十丈夫杀。啮坏彼项即饮彼血。世尊。我时以人血醉。恶心更增更求害人。然我求时在王舍城。渐渐游行至东北分。于时我见王舍城中。有多人众游行在路。我则背面在远而住。恐彼见我生怖回还。世尊。时彼人众出王舍城。皆共往诣毗富罗山。到已上山。我时复见多有俱致那由他百千诸天遍满不得边际。世尊。我于彼时不见有一能于世尊功德光明。众相诸色形貌长短。若宽广等能有胜者。世尊。我自见身最为卑贱。我于尔时即于自身生秽恶想。生轻弱想不如物想。我于尔时毁辱自身。我今无利我今恶活。我于如是多人众中。最为下贱最为秽恶。最为不如最为严炽。世尊。我于尔时厌恶自身如是羞愧。若此大地容受我者即便入中。唯然世尊。我于尔时则闻空中如是声言。汝善男子。但信诸佛大德法身。汝当得离此下类身。我于尔时如是思惟。正念根中念于诸佛大德法身。如是念时复闻虚空如是声言。善男子。汝当莫瞬谛观世尊。汝观察时即当得入诸佛体中。当信当得。世尊。我于彼时合掌不瞬瞻仰世尊。即见世尊诸毛孔中出大莲花。众宝所成有无量色。金色无边色。诸莲花等大如车轮从身中出。彼花台中皆有诸佛。如释迦如来诸相具足。皆于中坐遍满虚空。无有众生能障碍者。于日光明亦无能障。世尊。我于彼时即生最胜欢喜踊跃。此是诸佛神通之力。我于彼时生清净已见佛世尊。如是观时即见所有诸世界中无佛出处。即住彼间而为说法摄诸菩萨。无著无作。无有热恼。空无所有。无言无说。无有所住。于彼时中多有俱致那由他等百千众生发菩提心。离颠倒法信无言空。于多亿劫住菩提中。我如是知。亦不知昼亦不知夜。不知半月一月年节。我如是知。于彼时中。我闻般若波罗蜜法。无染着处。无言无说。我于彼时闻如是法。所有法相无有染着。无有言说。闻是法已不见自身。无知无得。亦无处所。当于彼时有如来像出现我前。于彼时间即自见身及见诸佛。还复来入于世尊身。不见世尊身。不见世尊身有增减。不见世尊住处有暗。佛告彼言。汝善男子。此是彼等诸佛如来大神通力。彼难调者而白佛言。唯然世尊。我今于佛大神通力更无有疑。我无疑故见于无量诸菩萨等。身皆金色有三十二大人之相。持诸音乐种种香花甚可悦乐。<a>礼拜</a>世尊奉献供养。以彼香花散佛上已闻无所有所问法已。欢喜踊跃遍满其身。即自称叹欣庆而去。世尊。我于彼时作如是念。此是诸佛神通之力。无有众生得边际者。我于彼时还入思惟诸佛神通。思求此时见此听众比丘比丘尼。优婆塞优婆夷。天龙夜叉乾闼婆阿修罗紧那罗摩睺罗伽等一切大众。而说偈言。</p>
<p style="text-align: left">
	　　无比知寂已处所无染着</p>
<p style="text-align: left">
	　　当脱一切苦而得不动乐</p>
		

	
	

		</div></div><hr><script charset='utf-8' src='../../js/footer.js'></script></body></html>