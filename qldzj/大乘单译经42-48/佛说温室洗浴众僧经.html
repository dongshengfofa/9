<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说温室洗浴众僧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说温室洗浴众僧经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说温室洗浴众僧经</strong></p>
<p style="text-align: left">　　阿难曰，吾从佛闻如是：</p>
<p style="text-align: left">　　一时，佛在摩竭国因沙崛山中。王舍城内有大长者，奈女之子，名曰耆域，为大医王，疗治众病，少小好学，才艺过通，智达五经天文地理。其所治者莫不除愈，死者更生，丧车得还。其德甚多，不可具陈，八国宗仰，见者<a>欢喜</a>。</p>
<p style="text-align: left">　　于是耆域，夜欻生念：&ldquo;明至佛所，当问我疑。&rdquo;晨旦敕家大小眷属，严至佛所。到精舍门，见佛炳然，光照天地，众坐四辈数千万人，佛为<a>说法</a>，一心静听。耆域眷属，下车直进，为佛作礼，各坐一面。</p>
<p style="text-align: left">　　佛慰劳曰：&ldquo;善来！医王，欲有所问，莫得疑难。&rdquo;</p>
<p style="text-align: left">　　耆域长跪白佛言：&ldquo;虽得生世，为人疏野，随俗众流，未曾为福。今欲请佛及诸众僧<a>菩萨</a>大士，入温室澡浴，愿令众生长夜清净，秽垢消除，不遭众患。唯佛圣旨，不忽所愿！&rdquo;</p>
<p style="text-align: left">　　佛告医王：&ldquo;善哉妙意！治众人病皆蒙除愈，远近庆赖，莫不欢喜。今复请佛及诸众僧，入温室洗浴，愿及十方众药疗病，洗浴除垢，其福无量。一心谛听！吾当为汝先说澡浴众僧及报之福。&rdquo;</p>
<p style="text-align: left">　　佛告耆域：&ldquo;澡浴之法，当用七物除去七病，得七福报。何谓七物？一者、燃火，二者、净水，三者、澡豆，四者、苏膏，五者、淳灰，六者、杨枝，七者、内衣，此是澡浴之法。何谓除去七病？一者、四大安隐，二者、除风病，三者、除湿痹，四者、除寒冰，五者、除热气，六者、除垢秽，七者、身体轻便，眼目精明，是为除去众僧七病。如是供养，便得七福。何谓七福？一者、四大无病，所生常安，勇武丁健，众所敬仰；二者、所生清净，面目端正，尘水不著，为人所敬；三者、身体常香，衣服洁净，见者欢喜，莫不恭敬；四者、肌体濡泽，威光德大，莫不敬叹，独步无双；五者、多饶人从，拂拭尘垢，自然受福，常识<a>宿命</a>；六者、口齿香好，方白齐平，所说教令莫不肃用；七者、所生之处，自然衣裳光饰珍宝，见者悚息。&rdquo;</p>
<p style="text-align: left">　　佛告耆域：&ldquo;作此洗浴众僧开士，七福如是。从此因缘，或为人臣，或为帝王，或为日月四天神王，或为帝释、转轮圣王，或生梵天，受福难量。或为菩萨，发意持地，功成志就，遂致作佛。斯之因缘，供养众僧，无量<a>福田</a>，旱涝不伤。&rdquo;</p>
<p style="text-align: left">　　于是<a>世尊</a>，重为耆域而作颂曰：</p>
<p style="text-align: left">　　&ldquo;观诸<a>三界</a>中，&nbsp;<a>天人</a>受景福，</p>
<p style="text-align: left">　　<a>道德</a>无限量，&nbsp;谛听次说之：</p>
<p style="text-align: left">　　夫人生处世，&nbsp;端正人所敬，</p>
<p style="text-align: left">　　体性常清净，&nbsp;斯由洗众僧。</p>
<p style="text-align: left">　　若为大臣子，&nbsp;<a>财富</a>常吉安，</p>
<p style="text-align: left">　　勇健忠贤良，&nbsp;出入无挂碍，</p>
<p style="text-align: left">　　所说人奉用，&nbsp;身体常香洁，</p>
<p style="text-align: left">　　端正色<a>从容</a>，&nbsp;斯由洗众僧。</p>
<p style="text-align: left">　　若生天王家，&nbsp;生即常洁净，</p>
<p style="text-align: left">　　洗浴以香汤，&nbsp;苾芬以熏身，</p>
<p style="text-align: left">　　形体与众异，&nbsp;见者莫不欣，</p>
<p style="text-align: left">　　斯造温室浴，&nbsp;洗僧之福报。</p>
<p style="text-align: left">　　第一四天王，&nbsp;典领四方域，</p>
<p style="text-align: left">　　光明身端正，&nbsp;威德护四镇，</p>
<p style="text-align: left">　　日月及星宿，&nbsp;光照除阴冥，</p>
<p style="text-align: left">　　斯由洗众僧，&nbsp;福报如影响。</p>
<p style="text-align: left">　　第二忉利天，&nbsp;帝释名曰因，</p>
<p style="text-align: left">　　六重之宝城，&nbsp;七宝为宫殿，</p>
<p style="text-align: left">　　勇猛天中尊，&nbsp;端正寿延长，</p>
<p style="text-align: left">　　斯由洗众僧，&nbsp;其报无等伦。</p>
<p style="text-align: left">　　<a>世间</a>转轮王，&nbsp;七宝导在前，</p>
<p style="text-align: left">　　周行四海外，&nbsp;兵马八万四，</p>
<p style="text-align: left">　　明宝照昼夜，&nbsp;玉女随时供，</p>
<p style="text-align: left">　　端正身香洁，&nbsp;斯由洗众僧。</p>
<p style="text-align: left">　　第六化应天，&nbsp;欲界中独尊，</p>
<p style="text-align: left">　　天相光影足，&nbsp;威灵震六天，</p>
<p style="text-align: left">　　自然食<a>甘露</a>，&nbsp;妓女常在边，</p>
<p style="text-align: left">　　众德难称誉，&nbsp;斯由洗众僧。</p>
<p style="text-align: left">　　梵魔三钵天，&nbsp;净居修自然，</p>
<p style="text-align: left">　　行净无垢秽，&nbsp;又无女人形，</p>
<p style="text-align: left">　　梵行修洁己，&nbsp;志淳在泥洹，</p>
<p style="text-align: left">　　得生彼天中，&nbsp;斯由洗众僧。</p>
<p style="text-align: left">　　佛为三界尊，&nbsp;<a>修道</a>甚苦勤，</p>
<p style="text-align: left">　　积行无数劫，&nbsp;今乃得道真，</p>
<p style="text-align: left">　　金体玉为璎，&nbsp;尘垢不著身，</p>
<p style="text-align: left">　　圆光相具足，&nbsp;斯由洗众僧。</p>
<p style="text-align: left">　　诸佛从行得，&nbsp;种种不劳勤，</p>
<p style="text-align: left">　　所施三界人，&nbsp;无所不周遍。</p>
<p style="text-align: left">　　众僧之圣尊，&nbsp;四道良福田，</p>
<p style="text-align: left">　　道德从中出，&nbsp;是行最妙真。&rdquo;</p>
<p style="text-align: left">　　佛说偈已，重告耆域：&ldquo;观彼三界人天品类、高下长短、福德多少，皆由先世用心不等，是以所受各异不同。如此受诸福报，皆由洗浴圣众得之耳！&rdquo;</p>
<p style="text-align: left">　　佛说经已，阿难白佛言：&ldquo;当何名此经？以何劝诲之？&rdquo;</p>
<p style="text-align: left">　　佛告阿难：&ldquo;此经名曰《温室洗浴众僧经》！诸佛所说，非我独造。<a>行者</a>得度，非神授与。求清净福，自当奉行。&rdquo;</p>
<p style="text-align: left">　　佛说是经竟，耆域眷属闻经欢喜，皆得须陀洹道，<a>礼佛</a>求退，严办洗具。众坐大小，各得道迹，皆共稽首，礼佛而去。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>