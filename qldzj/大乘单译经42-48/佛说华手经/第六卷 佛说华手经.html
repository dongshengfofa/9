<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 佛说华手经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 佛说华手经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六卷 佛说华手经</strong></p>
<p style="text-align: left">
	　　三昧品第十九</p>
<p style="text-align: left">
	　　尔时<a>世尊</a>。见诸大众普皆集会。即于坐上入佛首楞严三昧。从首楞严三昧起。入佛妙金刚三昧。从妙金刚三昧起。入佛知十方言音差别三昧。从知十方言音差别三昧起。入佛无量庄严三昧。从无量庄严三昧起。入佛师子月三昧。从师子月三昧起。入佛师子奋迅三昧。从师子奋迅三昧起。入佛无边缘三昧。从无边缘三昧起。入<a>佛光</a>王三昧。从光王三昧起。入佛妙陀罗尼三昧。从妙陀罗尼三昧起。入佛无相生三昧。从无相生三昧起。入佛师子<a>自在</a>力三昧。从师子自在力三昧起。入佛净月三昧。从净月三昧起。入佛一相严三昧。从一相严三昧起。入佛众相严三昧。从众相严三昧起。入佛无边光三昧。从无边光三昧起。入佛大海三昧。从大海三昧起。入佛起一切法海法性定三昧。从起一切法海法性定三昧起。入佛示无边愿缘三昧。从示无边愿缘三昧起。入佛生一切无边自在法三昧。从生一切无边自在法三昧起。入佛一切法无住处三昧。从一切法无住处三昧起。入佛无边光高华三昧。从无边光高华三昧起。入佛一切法思量净印三昧。从一切法思量净印三昧起。入佛一切法无垢印三昧。从一切法无垢印三昧起。入佛示无边佛自在力三昧。从示无边佛自在力三昧起。入佛一切众生灭相三昧。从一切众生灭相三昧起。入佛一切法如来所行三昧。从一切法如来所行三昧起。入佛示无边自在<a>神通</a>庄严三昧。从示无边自在神通庄严三昧起。入佛三世无碍一切法性定三昧。从三世无碍一切法性定三昧起。入佛一切法中得自在力三昧。从一切法中得自在力三昧起。入佛摄一切法海自在印三昧。从摄一切法海自在印三昧起。入佛坚固三昧。从坚固三昧起。入佛善通达三昧。从善通达三昧起。入佛无动三昧。从无动三昧起。入佛观见一切法三昧。从观见一切法三昧起。入佛普明三昧。从普明三昧起。入佛普观印三昧。从普观印三昧起。入佛无明闇三昧。从无明闇三昧起。入佛无见三昧。从无见三昧起。入佛一切法无碍无取三昧。从一切法无碍无取三昧起。入佛无尽相三昧。从无尽相三昧起。入佛无尽定三昧。从无尽定三昧起。入佛无尽缘三昧。从无尽缘三昧起。入佛一宝相三昧。从一宝相三昧起。入佛大庄严三昧。从大庄严三昧起。入佛无边庄严三昧。从无边庄严三昧起。入佛无嗔恨三昧。从无嗔恨三昧起。入佛示一切众生善根三昧。从示一切众生善根三昧起。入佛一切众生种善根因缘三昧。从一切众生种善根因缘三昧起。入佛一切入三昧。从一切入三昧起。入佛一切法净行三昧。从一切法净行三昧起。入佛不现一切法三昧。从不现一切法三昧起。入佛照明庄严一切<a>菩萨</a>三昧。从照明庄严一切菩萨三昧起。入佛净一切声闻眼三昧。从净一切声闻眼三昧起。入佛一切众生种无碍净善根三昧。从一切众生种无碍净善根三昧起。入佛息三恶趣苦恼三昧从息三恶趣苦恼三昧起。入佛一切佛土中众生种善根三昧。从一切佛土中众生种善根三昧起。入佛不动变三昧。佛在是不动变三昧中。时净居诸天以偈赞曰。</p>
<p style="text-align: left">
	　　佛住不动变威德如须弥</p>
<p style="text-align: left">
	　　坏诸外道论特映大千界</p>
<p style="text-align: left">
	　　其心不能见入无依止定</p>
<p style="text-align: left">
	　　入定而无依是佛不思议</p>
<p style="text-align: left">
	　　为坏众疑网哀愍故<a>说法</a></p>
<p style="text-align: left">
	　　无疑常处定三明出<a>三界</a></p>
<p style="text-align: left">
	　　大智德菩萨今皆集此会</p>
<p style="text-align: left">
	　　佛无疑在定唯愿决众疑</p>
<p style="text-align: left">
	　　佛定不依眼亦复非不依</p>
<p style="text-align: left">
	　　非二无眼相是定圣所赞</p>
<p style="text-align: left">
	　　在定若依眼佛则为虚诳</p>
<p style="text-align: left">
	　　知眼无所有故佛定无依</p>
<p style="text-align: left">
	　　佛不依六根亦复非不依</p>
<p style="text-align: left">
	　　外道迷此议<a>世间</a>所不解</p>
<p style="text-align: left">
	　　求法品第二十</p>
<p style="text-align: left">
	　　尔时世尊。从不动变三昧安祥而起。告<a>舍利弗</a>。诸菩萨摩诃萨有四法行。得不退智。获大慈悲诸三昧慧。亦能无碍逮佛十力。又于诸法得分别慧。得无碍辩无断辩捷疾辩乐说辩深辩利辩无碍辩。得诸总持常见诸佛。以信<a>出家</a>奉修<a>正法</a>。世世所生财利无匮。眷属无减色像无乏。身无残漏眼耳鼻舌身根无毁。言辞无短心智无闇。不行邪道志无散乱念无错谬。忆本昔事得上惭愧。常善思量离一切恶。世世转身不忘<a>正念</a>不失本愿。谓诸佛所殖无量果众善根。本<a>无我</a>我所。但为一切众生共之。无众生相。虽分别法无所依止。以无依故。魔若魔民及诸邪道不能沮坏必至道场。坐道场已住一切法思量净印三昧。以一念相应慧。诸所有法可知可识可得可断可证可修。若有漏若无漏。若世间若出世间。若近若远若粗若细若长若短。若于过去未来现在。若心所行若智所行。若心所量若智所量。若心所缘若智所缘。若心所相若智所相。若在心数若在法数若众生数。若假名有若实法有。总相别相及诸说者。所因说法若所说事。以何故说。若以语言若以事相。若垢若净。一切世间种种言辞。所谓眼诸名字。耳鼻舌身意诸名字。首足发毛种种支体此诸名字。亦外法中所有一切地水火风种种生处差别名字。日月名字。梵释诸天夜叉名字。随其相有随其相说。随所分别及所贪着。若因若缘。若道若行。若缚若解。若方便若转进。若智若慧若智方便及诸世间种种技术。若好若丑。如是等事。住一切法思量净印三昧。以一念相应慧通达究竟。断烦恼习一切无余。何等为四。<a>舍利</a>弗。有菩萨摩诃萨。建大乘心。为深利益多众生故发大庄严。作如是念。一切众生贪欲嗔恚愚痴炽盛。空无善行死堕大坑少可救者。我今当为此等众生集大智药。以救疗之令出三界。当为众生作不请师。治之令得不坏相法。谓不坏色受想行识。亦得不坏至<a>涅槃</a>道。诸菩萨等发是心时。为求法故起大庄严。何谓为法。诸有能助无上菩提集诸<a>佛法</a>。谓断众疑令众<a>欢喜</a>菩萨藏经。读诵受持如说<a>修行</a>。随诸众生根有利钝。而为演说。菩萨如是专求法时。乃至能得一四句偈。甚深方便有要义趣。佛之所说。若受若持读诵书写乃至能为一人演说。先作是愿。欲令此人随顺是义。一切众生亦皆得解。菩萨以是说法因缘。当得最上。佛所听许智者所赞。如是四法何谓为四。一于佛法得不断念及决定念。二身能作堪受<a>法器</a>。三为诸佛对扬法化。四能逮得诸陀罗尼。世世转身能生佛法。所生不堕邪见之门。于佛法中常乐出家厌离五欲。是为四法。菩萨以是四法善根因缘。当得十法。何谓为十。于诸法中能断疑悔。知诸众生心之所乐。能得诸佛无碍<a>解脱</a>。以是解脱故。佛身毛孔一一皆出百千万亿无数光明。一一光照百千万亿阿僧祇界。光光皆有百千万亿阿僧祇数妙宝莲华。一一华上皆有坐佛。一一诸佛以一说法。悉能度脱百千万亿无数众生。得不坏法。如来以是解脱力故。一一毛孔所现光明。皆出百千万亿火焰如须弥山。亦出恒沙诸大流水。以是无碍解脱力故。能以三千<a>大千世界</a>。内一毛孔弃着他方。过乎无量恒沙国土。而诸众生无所娆害。亦复不觉有往来想。舍利弗。以是无碍解脱力故。能解十方一切众生言辞差别。亦悉了知十方世界一切众生百千万亿阿僧祇劫心念相续。亦断无量阿僧祇界无佛法处众生所碍。又以无疑解脱力故。能知众生调伏炽然及次第心。知一切法差别之相。亦决定知毕竟皆空。而于是中无我我所。舍离一切诸有为相。所以者何。如来推求有为法中。多诸过患离诸功德无一可取。以如是知故得此法。舍利弗。如来以是解脱力故。复有四法。何谓为四。一者悉断烦恼及习。二者佛行时若生众生触其足者七日受乐。三者如来右回身时地深八万四千由旬如轮旋转。四者常定初无退失。舍利弗。取要言之。菩萨求法。尽能摄取一切佛法。尔时世尊欲明此义。而说偈曰。</p>
<p style="text-align: left">
	　　若人求佛智及欲大慈悲</p>
<p style="text-align: left">
	　　到智慧<a>彼岸</a>当深恭敬法</p>
<p style="text-align: left">
	　　欲得大神通能动三千界</p>
<p style="text-align: left">
	　　及知众生心当深恭敬法</p>
<p style="text-align: left">
	　　若欲以一念遍知一切心</p>
<p style="text-align: left">
	　　是心无形色如幻不坚固</p>
<p style="text-align: left">
	　　以恭敬法故常得上果报</p>
<p style="text-align: left">
	　　亦能证诸佛无量无边法</p>
<p style="text-align: left">
	　　以恭敬法故常得不失念</p>
<p style="text-align: left">
	　　在在所生处正念常增长</p>
<p style="text-align: left">
	　　以恭敬法故常不失妙色</p>
<p style="text-align: left">
	　　所生常端正身分皆具足</p>
<p style="text-align: left">
	　　能得值诸佛值佛心信乐</p>
<p style="text-align: left">
	　　以心清净故能深供养佛</p>
<p style="text-align: left">
	　　世世所生处信力常增长</p>
<p style="text-align: left">
	　　离秽恶五欲常乐行出家</p>
<p style="text-align: left">
	　　以是信力故安住持戒中</p>
<p style="text-align: left">
	　　但为求<a>禅定</a>不以戒自高</p>
<p style="text-align: left">
	　　常乐得诸禅而不以为法</p>
<p style="text-align: left">
	　　以求真智慧能断灭诸漏</p>
<p style="text-align: left">
	　　常乐行智慧而不取慧相</p>
<p style="text-align: left">
	　　但以无相慧深求诸佛法</p>
<p style="text-align: left">
	　　得诸法慧明佛所赞总持</p>
<p style="text-align: left">
	　　堪任为法器佛神通所护</p>
<p style="text-align: left">
	　　是人以佛护得四无碍智</p>
<p style="text-align: left">
	　　辩才无有量利众故说法</p>
<p style="text-align: left">
	　　三时守<a>护法</a>初中及最后</p>
<p style="text-align: left">
	　　常为佛所赞能大利众生</p>
<p style="text-align: left">
	　　为诸天所护龙神等恭敬</p>
<p style="text-align: left">
	　　诸佛所护念名闻振十方</p>
<p style="text-align: left">
	　　名称常不减好行诸善行</p>
<p style="text-align: left">
	　　终不乐非法常修行佛道</p>
<p style="text-align: left">
	　　常照然法明蠲除众狐疑</p>
<p style="text-align: left">
	　　能净智慧性灭众生忧恼</p>
<p style="text-align: left">
	　　安住于正路终不说邪径</p>
<p style="text-align: left">
	　　修行最胜法所谓无上道</p>
<p style="text-align: left">
	　　是人不依心亦复非不依</p>
<p style="text-align: left">
	　　知心法如幻故无所依止</p>
<p style="text-align: left">
	　　以此无依心常修行佛道</p>
<p style="text-align: left">
	　　游行大众聚而心无所著</p>
<p style="text-align: left">
	　　乐游化诸方适无所系处</p>
<p style="text-align: left">
	　　不贪名利养离亲及诸情</p>
<p style="text-align: left">
	　　无有诸瑕秽心净如<a>虚空</a></p>
<p style="text-align: left">
	　　谁见是菩萨而不恭敬者</p>
<p style="text-align: left">
	　　是故闻此法应当一心学</p>
<p style="text-align: left">
	　　得是佛法故能大利众生</p>
<p style="text-align: left">
	　　于是妙法中无有所限碍</p>
<p style="text-align: left">
	　　我说是正道唯智者所学</p>
<p style="text-align: left">
	　　复次舍利弗。若菩萨摩诃萨为求法故。当学多闻多闻方便。何谓多闻多闻方便。舍利弗。其多闻者从他所闻。多闻方便者。能自思量专心正念。从他闻者。诸佛所说顺道之言。所谓修多罗。祇夜。阇伽罗那。伽陀。忧陀那。尼陀那。阿波陀那。伊帝渭多伽。阇多伽。广经。未曾有经。优波提舍。是则名曰从他所闻顺道之言。何谓思量专心正念。于法方便。善知五阴十二入十八界<a>十二因缘</a>从缘生法。是白是黑是好是丑。分别简择皆入法性<a>法相</a>法位。如是通达名为正念。所以者何。舍利弗。如来方便演说五阴而非五阴。说十二入及十八界而非界入。说十二因缘而非因缘。说法从缘生而无定相。为度众生作如是说。是故汝等。当依于义莫依于语。凡夫无智随逐言说。智者随义。舍利弗。何谓言说。所有言音文字差别。取相推求可知可识可见可断可证可修有相无相随心心数可疑悔处有此有彼。分别宣示如是等法皆名言说。舍利弗。何谓为义。言说所示是名为义。若分别义即名言说。是故舍利弗。当知义者不可言说。以斯义故我经中说。如来不与世间共诤世间与我诤。舍利弗。唯有如来。能方便说阴界诸入十二因缘从缘生法。余无能者。舍利弗。佛所说法及选择法无有诤讼。何谓为法。云何选择。舍利弗。眼即是法。耳鼻舌身意即是法。所以者何。是眼过去未来尚空。何况现在。所以者何。眼性自尔是故名法。耳鼻舌身意去来尚空。何况现在。所以者何。意性自尔故名为法。云何选择选择眼者。眼从缘生空无定相。若有定相应眼得眼。若眼得眼则有二眼。如是亦应内有见者。有如此咎。耳鼻舌身意亦如是。如是选择名为<a>法眼</a>。于此义中<a>正见</a>大士。应当观察眼假名字。眼及眼法是三事中何者为实。作如是知三事皆空但有言说无一真实。所以者何。诸有言说皆是识处。识所知法皆是世间。若世间法非出世间。不出世间是外道义。若外道义则非佛说。所以者何。佛所言说有出世间。出世间法则无言说。言语道断心行处灭。是故如来。虽复言说而无所著。亦不决定分别眼相。从善不善业因缘生。所以者何。眼是有分。何谓有分。从十二缘出生三有。舍利弗。何故名有分。自念我当得如是眼。种种分别好乐眼果以受诸尘。着眼是我眼是我所。故名有分。复次衰灭而复炽然。一切苦恼谓我我所。堕在二边故名有分。舍利弗。譬如铜器击之有声。汝谓此声为从外来为在内有。答言。世尊。是声但从众因缘有。非内非外。佛告舍利弗。汝已达此众缘法耶。答言不也。佛言。此声本无所有。但假众缘诳惑耳根。如是凡夫于空眼中而生贪着。眼中眼相终不可得。如是推求无所贪着。是名选择。所谓无眼亦无眼相。耳鼻舌身意亦如是。尔时世尊欲明此义。而说偈言。</p>
<p style="text-align: left">
	　　虽说眼无常眼即无所有</p>
<p style="text-align: left">
	　　若眼无所有谁为无常者</p>
<p style="text-align: left">
	　　虽说耳无常耳即无所有</p>
<p style="text-align: left">
	　　若耳无所有谁为无常者</p>
<p style="text-align: left">
	　　虽说鼻无常鼻即无所有</p>
<p style="text-align: left">
	　　若鼻无所有谁为无常者</p>
<p style="text-align: left">
	　　虽说舌无常舌即无所有</p>
<p style="text-align: left">
	　　若舌无所有谁为无常者</p>
<p style="text-align: left">
	　　虽说身无常身即无所有</p>
<p style="text-align: left">
	　　若身无所有谁为无常者</p>
<p style="text-align: left">
	　　虽说意无常意即无所有</p>
<p style="text-align: left">
	　　若意无所有谁为无常者</p>
<p style="text-align: left">
	　　随是十二入故有十二名</p>
<p style="text-align: left">
	　　若随十二名应有十二入</p>
<p style="text-align: left">
	　　因地水火风和合故名人</p>
<p style="text-align: left">
	　　凡夫随名字如狗逐瓦石</p>
<p style="text-align: left">
	　　若人不随名亦不分别我</p>
<p style="text-align: left">
	　　知我但假名是人得寂灭</p>
<p style="text-align: left">
	　　寂灭中无法可名寂灭者</p>
<p style="text-align: left">
	　　如是说无说无说即寂灭</p>
<p style="text-align: left">
	　　是法中无去亦无有去者</p>
<p style="text-align: left">
	　　若人通达此则知寂灭相</p>
<p style="text-align: left">
	　　若灭心行处断诸语言道</p>
<p style="text-align: left">
	　　无我无众生是名为寂灭</p>
<p style="text-align: left">
	　　不分别有无是分别亦空</p>
<p style="text-align: left">
	　　若心想泥洹是心亦非有</p>
<p style="text-align: left">
	　　于法不见远亦复不见近</p>
<p style="text-align: left">
	　　得是慧眼者自知寂灭义</p>
<p style="text-align: left">
	　　若人闻是法能正观察者</p>
<p style="text-align: left">
	　　当断诸疑悔痴冥尽无余</p>
<p style="text-align: left">
	　　无疑亦无悔善寂无所畏</p>
<p style="text-align: left">
	　　决定住实相于法无所碍</p>
<p style="text-align: left">
	　　菩萨摩诃萨能自除惑网</p>
<p style="text-align: left">
	　　哀愍众生故为断法中疑</p>
<p style="text-align: left">
	　　以是上妙论显示法实相</p>
<p style="text-align: left">
	　　为灭诸戏论汝等勿生疑</p>
<p style="text-align: left">
	　　言说皆诤讼因之堕恶趣</p>
<p style="text-align: left">
	　　若人贪着此不任演正法</p>
<p style="text-align: left">
	　　如是名随义则无有忧患</p>
<p style="text-align: left">
	　　亦近无上道能行是义故</p>
<p style="text-align: left">
	　　复次舍利弗。菩萨摩诃萨于四事中应勤精进。何谓为四。为出家故勤行精进。于远离处勤行精进。于<a>佛教</a>中勤行精进。见苦众生勤行精进。为疾逮得无上菩提。作是念言。我当何时得大智慧灭众生苦而为说法。舍利弗。我当为汝说诸菩萨勤行精进能疾得成无上菩提。汝当谛听。舍利弗。乃往过去无量无边不可思议阿僧祇劫。尔时有佛号曰安王。寿七万岁。为声闻众三会说法。其初会者。二十亿人得阿<a>罗汉</a>。第二大会四十亿人得阿罗汉。第三大会六十亿人亦得阿罗汉。时阎浮提极大广博九万由旬。中有八万四千大城。一一皆长十二由旬广七由旬。金银琉璃颇梨真珠车磲玛瑙七宝合成。其城第一清净庄严。人民炽盛丰乐安隐。其城七重有七重堑。俱亦七宝。一一堑中皆有流水周回围绕。青黄赤白杂色莲华罗列水上。凫雁鸳鸯鸿鹄孔雀猩猩异类游戏其中。诸堑岸上皆有七宝七重行树。金树银枝码瑙为条。琉璃为叶颇梨为华。车磲为果赤真珠根。银树金枝颇梨为条。琉璃为叶车磲为华。玛瑙为果赤真珠根。琉璃树者珊瑚为枝。车磲为条玛瑙为叶。银华金果颇梨为根。车磲树者。玛瑙为枝。珊瑚为条银叶金华。颇梨为果琉瑙为根。玛瑙树者珊瑚为枝银条金叶颇梨为华。琉璃为果车磲为根。珊瑚树者金枝银条。颇梨为叶琉璃为华。车磲为果玛瑙为根。诸城各有八万园林。纵广正等二十由旬。七宝墙壁七重围绕。其诸园中皆有七宝七重楼阁七宝栏楯七宝罗网弥覆其上。宝堑七重庄严如城。是园林中有种种树。谓栴檀树。诸沉水树。迦罗那等种种香树。诸音乐树。亦有种种华树果树器物诸树众饮食树。其中亦有金树银树琉璃颇梨车磲玛瑙珊瑚诸树。有种种华。所谓阿提目多华。薝卜华。婆梨师华。陀[少/兔]伽梨华。文陀罗华。和利华。多罗利华。劬多罗利华。曼陀罗华。五色华。月上华。有如是等种种诸华。园中各有七百大池纵广五里。八功德水充满其中。其池皆以七宝庄严底布金沙。有四宝梯宝网罗覆。青黄赤白杂色莲华遍布水上。时阎浮提王名曰健德。于此八万四千大城皆置宫殿。一一宫殿皆有八万四千婇女以为眷属。于诸城中有一大城。其城广大四十由旬长八十由旬。是健德王止住其中。此城皆以<a>殊胜</a>七宝庄严如上。丰乐安隐人民充满。此大城中有王宫宅。方十由旬妙七宝成。是宫宅中有诸殿堂种种楼馆。中有大殿名曰法殿。端严殊妙如释胜殿。此宫宅中有好园林名为善法。是园林中有种种树。华树香树诸音乐树。及璎珞树衣服饮食种种诸树。其中亦有七宝诸树庄严其园。是王宫宅。方整严事广博高显。有大高台七宝严饰。七宝帏帐张设其中。舍利弗。是健德王第一夫人生一太子。昔曾供养无量诸佛。端正殊妙众所爱敬。有大威相福德具足。王与大城令住其中。太子生日。此城中有四十亿女一时俱生。王即告敕令给太子以为眷属。王及夫人集诸大臣。与子立字名曰妙德。太子生时诸天欢喜。鼓众伎乐雨曼陀罗华。俱发声言。妙德太子今出于世。今出于世故名妙德。是时太子渐以长大。与众婇女眷属围绕入园游观。乘栴檀船五欲自娱。时于水中。见佛身相端正第一。净踰火金明过日月。如真金聚如金山焰如严宝柱。三十二相八十种好。身出百千万亿光明。处<a>弟子</a>众围绕说法。太子见已作如此念。是人端正仪相挺特。我今何为不得是身。当发心时佛相不现。以不见故心生忧恼。便不复与婇女娱乐。不近女色。从船而下上七宝楼。结加趺坐心自念言。何时当得如佛身相。时诸婇女欲来娱乐。太子遥见心生厌离。闭门不前作如此念。是诸众生贪欲炽盛多诸恼患。我愿欲得此大智慧最胜之身。若我与此贪欲恼病众生同者有何差别。我是行人彼非<a>行者</a>。是诸众生嗔恚炽盛多诸恼患。我愿欲得是大智慧最妙之身。我若与此嗔恚恼病众生同者有何差别。我是行人彼非行者。当自调伏于众生中不生嗔恼。是诸众生愚痴充满多诸恼患。我愿欲得此大智慧最上妙身。我若与此愚痴恼病众生同者有何差别。我是行人彼非行者。是诸众生悭嫉所缠多诸恼患。我若同此悭嫉众生有何差别。我当灭诸贪欲恚痴。于众生中起大慈悲为求正道。以是正道舍离一切贪欲嗔恚愚痴悭嫉诸不善心。既生如是厌离心故。便深乐法不贪嬉戏。独坐思惟离诸愦闹。时健德王及大夫人。俱闻太子不乐嬉戏厌离五欲。见诸婇女制不令入。便生念言。谁为不可娆乱太子。令不复喜五欲娱乐厌见女色。我等便可自往问之。作是念已。王及夫人往太子所。说偈问言。</p>
<p style="text-align: left">
	　　汝法殿清净婇女亦充满</p>
<p style="text-align: left">
	　　诸树庄严园汝何故不乐</p>
<p style="text-align: left">
	　　如是大城中法殿甚高广</p>
<p style="text-align: left">
	　　遍见四天下汝何故不乐</p>
<p style="text-align: left">
	　　何人为不可娆乱汝心者</p>
<p style="text-align: left">
	　　汝今愁独处如商人失宝</p>
<p style="text-align: left">
	　　我为汝父母当具以实答</p>
<p style="text-align: left">
	　　何人今可治我得自在故</p>
<p style="text-align: left">
	　　尔时太子。以偈答言。</p>
<p style="text-align: left">
	　　无人为不可如何当妄言</p>
<p style="text-align: left">
	　　勿以恶加人但当自治心</p>
<p style="text-align: left">
	　　我游戏水上见佛身相好</p>
<p style="text-align: left">
	　　如阎浮金聚光明照十方</p>
<p style="text-align: left">
	　　珠光及日月火灯星宿光</p>
<p style="text-align: left">
	　　佛光映不现我见如是相</p>
<p style="text-align: left">
	　　即时愿欲得如是智慧身</p>
<p style="text-align: left">
	　　当度老病死痴恼苦众生</p>
<p style="text-align: left">
	　　得身相智慧势力不思议</p>
<p style="text-align: left">
	　　当广利众生令得出<a>生死</a></p>
<p style="text-align: left">
	　　我息诸欲乐婇女及眷属</p>
<p style="text-align: left">
	　　今出家行道随学当作佛</p>
<p style="text-align: left">
	　　出家披法服勤修习善法</p>
<p style="text-align: left">
	　　父母可出家俱共修是道</p>
<p style="text-align: left">
	　　当修行正法在五欲不安</p>
<p style="text-align: left">
	　　爱欲害善法欲缚最坚牢</p>
<p style="text-align: left">
	　　余无能断者唯我独远离</p>
<p style="text-align: left">
	　　行是远离故当得佛智慧</p>
<p style="text-align: left">
	　　佛法中出家若作障碍者</p>
<p style="text-align: left">
	　　是人则无利我哀彼故说</p>
<p style="text-align: left">
	　　国财子何益富贵皆无常</p>
<p style="text-align: left">
	　　若今不放舍不久亦分散</p>
<p style="text-align: left">
	　　以因出家故能生众善法</p>
<p style="text-align: left">
	　　往来生死中世世受众苦</p>
<p style="text-align: left">
	　　如是展<a>转生</a>空无决定子</p>
<p style="text-align: left">
	　　于法无正观但着假名字</p>
<p style="text-align: left">
	　　莫以子起罪共于法出家</p>
<p style="text-align: left">
	　　我久离诸难俱是无难时</p>
<p style="text-align: left">
	　　得具足人身久乃信善法</p>
<p style="text-align: left">
	　　得值安王佛今可共出家</p>
<p style="text-align: left">
	　　妙德太子说是偈已。即便行诣安王佛所。头面礼足合掌向佛。而说偈言。</p>
<p style="text-align: left">
	　　我生魔网中增长诸邪行</p>
<p style="text-align: left">
	　　今欲坏裂之愿佛听出家</p>
<p style="text-align: left">
	　　我父缚坚固自亦处畏缚</p>
<p style="text-align: left">
	　　斯无坚实乐但是众苦本</p>
<p style="text-align: left">
	　　今欲解众缚坏裂众魔网</p>
<p style="text-align: left">
	　　于佛法出家成佛两足尊</p>
<p style="text-align: left">
	　　我深畏诸欲受欲终无安</p>
<p style="text-align: left">
	　　欲为痴畏法当舍行佛道</p>
<p style="text-align: left">
	　　舍利弗。时安王佛。即听妙德出家<a>受戒</a>。有诸人众八万四千并余眷属及婇女等皆随出家。复有百亿诸善知识亦随出家。王闻太子出家学道。即严四兵从诸大臣。诣安王佛头面礼足。于一面立合掌向佛。而说偈言。</p>
<p style="text-align: left">
	　　出家无恼热寂灭安不动</p>
<p style="text-align: left">
	　　是众乐之本愿依佛出家</p>
<p style="text-align: left">
	　　舍国财妻子及所珍眷属</p>
<p style="text-align: left">
	　　受诸欲无厌是法常弊秽</p>
<p style="text-align: left">
	　　若受妙五欲凡小智所行</p>
<p style="text-align: left">
	　　修佛所赞法灭一切众苦</p>
<p style="text-align: left">
	　　舍国城所有施佛及众僧</p>
<p style="text-align: left">
	　　愿佛听出家成佛普见尊</p>
<p style="text-align: left">
	　　为大利众生度一切苦恼</p>
<p style="text-align: left">
	　　欲令离诸难离难得寂灭</p>
<p style="text-align: left">
	　　时佛欢喜赞善哉发大心</p>
<p style="text-align: left">
	　　能敬佛深智善来听出家</p>
<p style="text-align: left">
	　　王既闻听许心生大欢喜</p>
<p style="text-align: left">
	　　必成两足尊蒙佛安慰故</p>
<p style="text-align: left">
	　　时王即出家及诸四种兵</p>
<p style="text-align: left">
	　　皆发菩提心当成无上道</p>
<p style="text-align: left">
	　　是众出家已皆逮无生忍</p>
<p style="text-align: left">
	　　于此处命终悉得生天上</p>
<p style="text-align: left">
	　　得值大名闻二十亿诸佛</p>
<p style="text-align: left">
	　　皆于诸佛所出家行正法</p>
<p style="text-align: left">
	　　是等常精进得智无所畏</p>
<p style="text-align: left">
	　　能大利众生令脱无量苦</p>
<p style="text-align: left">
	　　所值遇诸佛皆受持正法</p>
<p style="text-align: left">
	　　但为广流布而不惜身命</p>
<p style="text-align: left">
	　　得如是大果最上妙智慧</p>
<p style="text-align: left">
	　　证不思议法谁不求佛道</p>
<p style="text-align: left">
	　　佛告舍利弗。汝谓彼时健德王者。为异人乎即我身是。妙德太子。坚意菩萨摩诃萨是。如是舍利弗。菩萨摩诃萨以乐法故。见诸众生烦恼苦逼。起大慈悲<a>教化</a>令住善法因缘渐得解脱。复次舍利弗。诸菩萨摩诃萨。乐深法故而求深法。亦为众生说是深法。何谓深法。诸精进者之所能行。其精进者即诸菩萨摩诃萨众。求无上道不退者是。斯等皆能深达诸法。云何深达。若求眼相即是假名。非为深达法相。名为非内非外非我我所非垢非净不生不灭。所以者何。性常自尔。如是法性无作非作。是名通达眼甚深法。求耳鼻舌身意相者即是假名。非为深达法相。名为非内非外非我我所非垢非净不生不灭。所以者何。性常自尔。如是法性无作非作。是名通达意甚深法。舍利弗。甚深达者即法实相。若取法空即是妄取。若取无相是则为相。若取无愿是亦为愿。舍利弗。法性本来不增不减。是则名为深达诸法。故说菩萨摩诃萨等为精进者。舍利弗。以何义故说名菩萨。能谛了知无众生法。故名菩萨。复次是人所行智慧为首。故名菩萨。又令众生知所行法皆无所有。故名菩萨。又舍利弗。无所有义是菩萨义。无所显示是菩萨义。故菩萨义无二无等。又舍利弗。不过不没是名菩萨。又舍利弗。空是菩提。何谓为空。无一切法故名为空。舍利弗。若于法中乃至决定有毫末相。即是着相着我着人着众生相着诸法相。是空法中无此诸相。故名为空。空即菩提。以是义故一切诸法皆名菩提。舍利弗。汝当随顺如来教行勿违逆也。所以者何。诸佛菩提第一甚深。一切凡夫所不能及。舍利弗。且置凡夫。一切声闻辟支佛人不见不观。亦不能达。诸佛菩提。虽尽知见无生智观。以何法尽名为尽智。无法可尽诸法离尽入毕竟尽。故名尽智。而不能知于念念中尔所灭尽尔所未尽故。说声闻辟支佛人不能通达诸佛菩提。舍利弗。无生智者。于诸法中尚无少生。能如是知名无生智。而不能知于念念中尔所无生及未无生。一切声闻辟支佛人无如是智。是故佛智名为无等。余无及故。复次是智等无邪正故名平等。舍利弗。如来慧者。正觉究尽无有错谬。故名佛慧。是佛智慧无边无量阿僧祇劫求之乃得。故名为觉。舍利弗。何故如来名为觉者。一切众生长寝生死。若过若没不能通达。唯有菩萨独能<a>觉悟</a>。故名觉者。又舍利弗。正觉诸法故名觉者。云何正觉。知一切法非法非非法。非垢非净亦非过去未来现在。随顺是相故名觉者。亦觉无法若生若灭若来若去。故名觉者。舍利弗。是觉义者。无量无边不可思议难得崖底。譬如大海。其水一味不增不减。悉受众流而不盈溢。渐次转深甚深第一。舍利弗。如来大海亦复如是。空无生灭一解脱味。次第说法名渐转深。得一切智名深第一。究尽通达无上菩提。一切法中无错谬故。名无增减。一切问难无能穷尽。故名难减。能集一切诸善功德。名受众流。舍利弗。若我尽说如来义者谁能堪受。如娑伽罗龙王欲降大雨。但注大海余无能受。如来亦尔。若尽开演佛智慧者。一切众生乃至声闻及辟支佛无能堪受。但诸菩萨发大乘心。佛伽神力则能受持。舍利弗。世有四事为最难得。何谓为四。得人身难。生中国难。信佛法难。既信解已能问所应是为甚难。此四难事汝等皆得。今当问佛诸法中疑。我今听汝。一切世间诸<a>天人</a>等恣意所问。如来不久当入涅槃。无从后悔。时舍利弗即从座起。偏袒右肩右膝着地。合掌向佛白佛言。世尊。欲有所问唯愿听许。佛言。已听今随意问。当为汝等随所问答。舍利弗言。唯然世尊。我今当为上行菩萨咨问如来。即说偈言。</p>
<p style="text-align: left">
	　　安住上功德修净道高尊</p>
<p style="text-align: left">
	　　乐行柔和忍当问如是行</p>
<p style="text-align: left">
	　　菩萨云何施施已心欢喜</p>
<p style="text-align: left">
	　　云何发善心当大利众生</p>
<p style="text-align: left">
	　　云何持净戒忍辱柔和心</p>
<p style="text-align: left">
	　　云何行精进不退不休息</p>
<p style="text-align: left">
	　　见苦恼众生云何加矜愍</p>
<p style="text-align: left">
	　　深心乐菩提唯愿世尊说</p>
<p style="text-align: left">
	　　云何无量劫庄严菩提道</p>
<p style="text-align: left">
	　　心终不退没而生大欢喜</p>
<p style="text-align: left">
	　　云何行禅定及修习智慧</p>
<p style="text-align: left">
	　　云何应求法以成多闻者</p>
<p style="text-align: left">
	　　何等法应听何等法应教</p>
<p style="text-align: left">
	　　发菩提心行我今问是事</p>
<p style="text-align: left">
	　　云何求正法于中深欲乐</p>
<p style="text-align: left">
	　　云何离诸欲离已能出家</p>
<p style="text-align: left">
	　　云何出家时能生欢喜心</p>
<p style="text-align: left">
	　　云何出家已功德巍巍尊</p>
<p style="text-align: left">
	　　云何心回向能起方便力</p>
<p style="text-align: left">
	　　云何能世世常不失正念</p>
<p style="text-align: left">
	　　云何处胎中常习菩提心</p>
<p style="text-align: left">
	　　亦能见诸佛而无所障碍</p>
<p style="text-align: left">
	　　云何薄贪欲慈心薄嗔恚</p>
<p style="text-align: left">
	　　云何薄愚痴心常无错谬</p>
<p style="text-align: left">
	　　云何生王家亦修治国事</p>
<p style="text-align: left">
	　　而能离诸难常得生善处</p>
<p style="text-align: left">
	　　云何治世事而心常欢喜</p>
<p style="text-align: left">
	　　亦感诸如来常能见诸佛</p>
<p style="text-align: left">
	　　云何具身色端严常第一</p>
<p style="text-align: left">
	　　亦具足眷属皆发菩提心</p>
<p style="text-align: left">
	　　云何所生处常厌离家属</p>
<p style="text-align: left">
	　　常乐行出家无有贪着心</p>
<p style="text-align: left">
	　　云何出家已能受持菩提</p>
<p style="text-align: left">
	　　于佛灭度后能守护正法</p>
<p style="text-align: left">
	　　云何处乱世而得无乱心</p>
<p style="text-align: left">
	　　见恼乱众生悉能安慰之</p>
<p style="text-align: left">
	　　云何闻能持入陀罗尼门</p>
<p style="text-align: left">
	　　以无碍辩才能说无上法</p>
<p style="text-align: left">
	　　云何知众生种种差别心</p>
<p style="text-align: left">
	　　云何于善法而能自调伏</p>
<p style="text-align: left">
	　　为诸菩萨故我问二足尊</p>
<p style="text-align: left">
	　　是诸菩萨行唯愿分别说</p>
<p style="text-align: left">
	　　若人为佛法而发菩提心</p>
<p style="text-align: left">
	　　是人闻佛说则生大欢喜</p>
<p style="text-align: left">
	　　佛于一切法智慧无障碍</p>
<p style="text-align: left">
	　　我以有限智而问于世尊</p>
<p style="text-align: left">
	　　我虽有所问不能尽通达</p>
<p style="text-align: left">
	　　所不能问者愿佛具演说</p>
<p style="text-align: left">
	　　叹德品第二十一</p>
<p style="text-align: left">
	　　尔时佛告舍利弗言。善哉善哉。汝能问佛菩萨摩诃萨深行佛道住净功德乐柔和忍如是等事。汝之功德不可限量。所以者何。诸菩萨摩诃萨能为难事。譬如有人欲以三千大千世界所有众生移置一处。是事难不。舍利弗言。甚难世尊。佛言。欲比菩萨所为难事。于百分中尚不及一。百分千分百千万分。乃至譬喻所不能及。舍利弗。置是三千大千世界所有众生。如劫烧时三千世界为一火聚。若人能以一吹令灭一吹还成。若大铁围须弥诸山及大海水一切国土宫馆园林聚落城邑还成如故。汝意云何。是人所作宁为难不。舍利弗言。甚难世尊。佛言。欲比菩萨所为难事。于百分中尚不及一。百分千分百千万分。乃至譬喻所不能及。又舍利弗。譬如有人欲以足爪破散三千大千世界。是人名为现大力不。答言。世尊。其力甚大。佛言。欲比菩萨所见大力。于百分中尚不及一。百分千分百千万分。乃至譬喻所不能及。又舍利弗。譬如三千大千世界所有地种止于水上水止于风。若有一人乃从风际举此世界。欲置头上若肩荷负。蚊胵为梯循之而上乃至梵天而不坠落。汝意云何。是人巧便为难事不。舍利弗言。是人巧便。持此三千大千世界。循蚊胵梯上至梵天而不坠落。是为甚难。舍利弗。如来今当告汝诚言。欲比菩萨方便大力。于百分中尚不及一。百分千分百千万分。乃至譬喻所不能及。所以者何。诸菩萨摩诃萨。成就无量身心精进。深发大愿行大方便。起大智慧成大势力。求大<a>无畏</a>大觉明眼。求大慈悲及不虚行。象王回观师子奋迅无见顶相。求如是等诸佛大法。亦求无比最胜威仪第一之行。无比功德无比柔和。行无比施持戒忍辱精进禅定智慧方便。通达法相。如来无比自在神力三轮示现。善解一切众生深心及心所行。愿解一切众生假名。愿解一切众生解脱解脱知见。愿解一切众生止观。愿解众生所修行道及所得果。愿知众生所解诸谛。愿解十方一切众生音声语言种种差别。愿解众生贪着深浅及离贪着。愿诸法中得无受慧。愿解诸法空业报慧。舍利弗。取要言之。诸菩萨摩诃萨。所求所愿智慧功德。及随愿行随行得果。是诸事中无可为喻无说因缘。如是大愿庄严功德。唯佛能知。若近佛者乃能得解。舍利弗。汝诸声闻随信能入。诸菩萨等以信解知。汝能为此大功德者。问佛是事。今当为汝说少分耳。所以者何。汝之所问菩萨事者。非可一日一月一岁百岁千岁百千万岁乃至一劫百劫千劫百千万劫所能说尽。舍利弗。当知是事无量无边不可思议阿僧祇劫乃可说之。舍利弗。如来了知诸菩萨等最初发心劣下一念功德果报。百千万劫说不能尽。况复一日一月一岁乃至百岁所集诸心功德果报岂可说尽。所以者何。菩萨摩诃萨求大智时。能起无量功德因缘。舍利弗。诸菩萨等所行无尽。欲令一切众生皆住无生法故。舍利弗。诸菩萨等所行难知。求深法故。诸菩萨等所行甚深。于一切法不依止故。菩萨所行无边无等。以佛智慧无边等故。诸菩萨等所行无尽无有齐限。行尔所施尔所便止。是物可施是不可施。是人可与是不可与。菩萨施者舍一切物等与众生。菩萨持戒亦不齐限。日月岁数乃至尽寿。但于无量阿僧祇劫。常为十方一切众生及佛道故。修行净戒。是菩萨业。舍利弗。菩萨摩诃萨所为事业一时止息。谓坐道场住一切法思量净印三昧。以一念相应慧。究尽通达一切诸法。</p>
<p style="text-align: left">
	　　验行品第二十二</p>
<p style="text-align: left">
	　　佛告舍利弗。应以三事验菩萨心。何谓为三。一者能舍一切所有而不望报。当知是为真菩萨心。二者求法无所贪惜。宁失身命而不舍法。是则名为真菩萨心。三者不逆甚深之法。以信解力于佛菩提不生疑惑。是亦名为真菩萨心。以是三心验诸菩萨。又舍利弗。复有三事验菩萨心。何谓为三。常勤精进求法不倦。谓是大乘菩萨藏经。以是经故自增善根。亦能增长众生善根。常随法师恭敬供养。若过千岁乃能得闻善根相应一四句偈。闻已随顺不违不逆不没不退。追随法师益加恭敬恒自咎责。我以宿世障法罪故。不得闻法非法师咎。今当亲近随从法师。令我一切障法罪业皆悉消灭。是亦名为真菩萨心。是故当知。菩萨摩诃萨。深心求法随逐法师。则能成就一切佛法。舍利弗。乃往过去过无量无边不可思议阿僧祇劫。劫名妙智。尔时有佛号普德增上云音灯佛。<a>寿命</a>半(丹千)劫。声闻众会数如恒沙。一一会中。恒河沙人皆具三明。得共解脱大阿罗汉。菩萨众会数如声闻。一一会中。恒沙菩萨得无生忍住不退地。初发意者不可称数。普德增上云音灯佛将入泥洹。时于百亿阎浮提中。一一各置一大法师皆加神力。彼佛灭后。法住八百千万亿那由他岁。尔时于此阎浮提中。所置法师名曰声明。为彼如来加其神力。随法住世守护法城。修菩萨行得无生忍住不退地。彼佛灭后八万亿岁。声明法师游历诸国从邑至邑。处处演说普德增上云音灯佛无量无边阿僧祇劫所集佛法。舍利弗。时阎浮提边境有城名曰坚牢。于此城中有一<a>居士</a>名曰坚众。其年少壮王治诸城。生如是心。我当云何能集智慧。以是智慧能令众生修行<a>法事</a>舍离俗业。作是念已。即时有天而告之曰。居士当知。有佛出世号普德增上云音灯。今已灭度。尔时居士闻佛名字心生欢喜。又闻灭度即大悲泣。天问之曰。汝以何故。先生叹喜而后悲泣。居士答言。我从汝闻有佛出世心生欢喜。又闻灭度失大利故所以悲泣。天又告言。汝勿愁忧。普德增上云音灯佛临灭度时。以神通力加一法师名曰声明。佛之法藏皆悉受持。即是彼佛知法藏人。居士问曰。声明法师今在何所。答言居士。法师今在加毗罗城。于此东方过于三百六十由旬。坚众居士闻是语已。明旦即持八十亿金千宝璎珞。与多眷属俱诣彼城。到已推求法师住处。见法师已稽首礼足于一面立。声明法师为说甚深清净妙法。谓断众疑令众欢喜。能集一切菩萨善根。是大乘经。尔时居士闻经欢喜。持金璎珞为敬法故奉上法师。亦以自身供养给事。舍利弗。坚众居士为求法故勤心恭敬。供养法师常随亲近。欲得是经书写受持读诵修行。从初闻已六十亿岁常随法师。于其中间更不得闻。何况书写受持读诵。居士供养声明法师。于尔所岁心不舍离。不生欲觉嗔觉恼觉。常立法师所住门外。昼夜侍卫初不睡卧。时有恶魔名常求便。为求坚众居士短故。变为声明法师之身。与一女人共为欲事。作是变已示居士言。汝观汝师。常谓如佛智慧第一多闻如海。汝今且观行非法事。云何教他修行净戒而自毁禁。汝师自谓修梵行者而坏梵行。常为人说行深净法。而今云何自为非法。居士可止舍离是人勿以为师。汝持净戒少欲知足乐离精进坚念智慧。汝自成就如是功德。云何乃以此人为师。坚众居士时作是念。我在本舍有天来言。有佛出世号普德增上云音灯。今已灭度。临灭度时皆与百亿阎浮提中一一法师。加其神力。此阎浮提有一法师名曰声明。彼佛所说皆能受持。是彼如来守法藏人。汝往亲近。我闻是说以为大利。即便行诣此法师所。尔时法师。即为我说断众生疑令众欢喜菩萨藏经。引导我心。我时欢喜以大供具奉上法师。亦以自身供养给侍。我以此事谓为真实。今是人来示我法师如是过咎所不应行。当知魔事。所以者何。佛所护念加神力者。若作斯事无有是处。此或是魔或是魔民或魔所使。所以者何。声明法师所说法中无有是事。我当观察求女人相及女人法。推求男相及以男法。我若随此虚诳相者无恶不作。所以者何。一切罪业皆从忆想分别故生。若我随所见相轻恚法师。亦能谤佛毁逆佛法。是法师者。为普德增上云音灯佛神力所加。今当立誓。若是法师为彼如来所加神力。我亦复是深求法者。以是因缘此不净相便应消灭。即时合掌一心<a>念佛</a>。说是诚言。时此女相灭不复现。坚众居士灭魔事已。而作是念。我以一心如是求法。声明法师不为我说。即是魔事。亦复是我宿世障法罪业因缘。非法师咎。我当自勉勤行精进。灭诸魔事思惟是已。而犹恭敬随逐法师。不生嗔慢。舍利弗。汝观居士其心清净坚固难沮。从初闻已六十亿岁。于其中间更不得闻。犹故深心恭敬随逐。常求便魔如是诳惑。而心不异转加宗敬心信清净。坚众居士过六十亿岁。于此命终生于上方第千(丹十)世界。界名无诤。彼国有佛。号曰大肩。一会说法诸声闻众九十六亿。坚众菩萨时生王家。生时有天来语之言。汝以一心求法因缘得是果报。坚众闻已作是念言。若如是者我从今已当更求之。生千岁已。于大肩佛法中出家。佛为说法。以本行愿及佛神力。得识<a>宿命</a>。大肩如来所说法藏皆能受持。于半劫中修行梵行。教化无量无数众生。皆令得住阿耨多罗三藐三菩提。命终之后次复值佛号须弥肩。生七岁已。于佛法中出家求道。是人坚念本愿因缘佛神力故。须弥肩佛所说法藏尽能受持。从大肩佛所问之法亦忆不忘。如是展转得值六十百千万亿那由他佛。诸佛所说皆能受持读诵解说修行。从是以后。坚众菩萨多闻智慧如大海水。无浊无尽等如虚空。清净深妙难测崖底。舍利弗。汝意或谓。坚众居士闻天言已。持金璎珞到法师所。闻法欢喜以奉法师。亦以自身恭敬给事。为求法故常随法师。六十亿岁更不闻法常求便魔如是诳惑。见闻师过而不嗔碍。一心随逐至命终者。是异人乎勿造斯观。即[火*定]光佛是。舍利弗。汝观菩萨深心精进。如是求法得大果报。是故当知。诸菩萨摩诃萨深心求法。疾得阿耨多罗三藐三菩提。舍利弗。声明法师犹为诸佛三时护法今在此会。舍利弗。复有三事验菩萨心。一者菩萨专心求法。则能遍行一切众行。是为初心。又舍利弗。菩萨若求无量佛法。闻甚深法而无惊畏信受不逆。随闻深法心净不动。是名第二菩萨真心。又舍利弗。若有人来到菩萨所。作如是言。若有人发无上道心。应与一切众生之乐。今我则是第一苦人。当先见与然后乃及一切众生。若是菩萨。力能济之而不肯与心生退没。作如是念。我尚不能与此人乐。何况能济一切众生。当知是非真菩萨心。若见求者心不退没。而起慈悲以为快乐。当知是为真菩萨心。舍利弗。若与求者诸乐具时。反被恶口骂詈毁辱。心无恚碍。但生慈悲给其所求。既能如是调伏其心。即时得除无量生死罪业因缘。疾近佛道。一一念中能摄无量无边佛法。是名菩萨深心方便志不可坏。若是乞人恶口骂詈。尔时菩萨又作是念。此人则为与我佛法。以于是中不生嗔心。即近佛道。是名方便菩萨真心。又舍利弗。若有人来至菩萨所。作如是言。阿耨多罗三藐三菩提其法甚难。汝何能集一切佛法。菩萨闻之心生退没则非真心。若闻是说心生易想。是则名为真菩萨心。又舍利弗。若有人来语菩萨言。若发阿耨多罗三藐三菩提心者。于己身命不得自在况复财物。善男子。汝今应当舍离是心。勿于身命不得自在。菩萨闻是便贪身命而生退没。当知此非真菩萨心。若闻斯事作如是念。一切众生恋惜身命。老病死来必强侵夺。又以吝惜自身命故起诸罪业。因罪业故当堕恶道。乃更不能守护后身。我若贪惜守护身命。起罪因缘堕诸恶道。往来生死与彼愚人有何差别。我今不应护惜身命。但当贪惜如来智慧守护佛法。为度众生勤行精进。舍离贪爱诸烦恼等。我今当为无缚无脱而与众生演说诸法。思惟是已答彼人曰。汝言身命不得自在。法自应尔。惜与不惜俱不自在。咄哉仁者。一切诸法皆空无主。无所依止但从缘有。若能如是正观法者。当知是为得善方便真菩萨心。又舍利弗。若有人来语菩萨言。汝发阿耨多罗三藐三菩提心。今应为我而作仆使。菩萨答言。我不独为汝作仆使。我应给事一切众生。所以者何。我为一切众生重担。受安隐担不疲惓担。生善处担。能值佛担闻佛法担。随法行担得解脱担。是担不令身心疲怠。不自恼热亦不恼他。既不自苦又不苦彼。如汝所言为我仆使。汝须何等。是人若言须汝身命。菩萨应言。我今亦不吝护身命。但愍惜汝。勿于一切空无有主无所依止如是法中生自在心而起罪业。以是因缘堕诸恶道。咄哉仁者。不欲令汝起是罪缘坠诸恶趣。我心如是。若不信者当随汝意。若能如是不惜身命。当知是为真菩萨心。即远生死。近无上道一切智慧。教化众生净佛国土。亦能增长自他善根。舍利弗。如治无价宝摩尼珠。以火炼之色随发明。治宝珠师大得财利。是珠能出种种技能。若有见者无不玩好而爱惜之。舍利弗。菩萨摩诃萨亦复如是。能行一切诸法平等。能示众生真菩萨心。随其所行善根明净。常为诸佛之所护念。无量众生所可乐见。一切世间诸天及人之所归趣。舍利弗。譬如有人种殖药树。随时溉灌障蔽风日。令此药树渐增滋茂。既生长已能灭众生无量诸病。为老病者之所乐见。菩萨摩诃萨亦复如是。发阿耨多罗三藐三菩提心。种诸善根。为佛智故一心求法。障蔽魔事及诸烦恼。于佛法中随所造业渐得增长。既增长已能坏无量无数众生诸烦恼病。能为无量阿僧祇众集智慧药。若作佛时。有垢无垢一切众生皆悉乐见。一切世间诸天及人阿修罗中最为尊贵。又舍利弗。若有人来语菩萨言。若发阿耨多罗三藐三菩提心。是人当生大<a>地狱</a>中。所以者何。随所度脱尔所众生。当应无量阿僧祇劫大地狱中代受诸苦。然后当得佛无上智度脱众生。汝若能作如是事者。当求阿耨多罗三藐三菩提。菩萨闻已心即退没生难得想。当知此非真菩萨心。若闻是事生须臾想不久远想能堪受想不退没想。作如是念。若我以入地狱因缘。令诸众生得离诸苦。成佛道者。我则能为一一众生。过于尔所阿僧祇劫。大地狱中受诸苦恼。所以者何。因是当得无比智慧无比佛力佛无所畏。亦得无比阿耨多罗三藐三菩提。能为众生设大法会施法宝分。若人闻是法宝分者。得断无量无数众苦。亦断未来阿僧祇劫无量苦恼。亦得无比离欲之乐。是故我当堪任为无量无数众生一一代受地狱众苦心不退没。而于是中生须臾想不久远想能堪受想。当知是为真菩萨心。</p>
		

	
	

		</div></div><hr><script charset='utf-8' src='../../js/footer.js'></script></body></html>