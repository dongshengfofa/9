<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 佛说海龙王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 佛说海龙王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 佛说海龙王经</strong></p>
<p style="text-align: left">
	　　请佛品第十</p>
<p style="text-align: left">
	　　尔时海龙王白<a>世尊</a>曰。唯佛加哀诸天龙神及无量人。令致安隐至于大海。诣我宫中屈神小食。所以者何。大海之中有龙鬼神香音神。及余无数众生之类。见如来已皆殖德本悉当往会。因闻法音除断无底<a>生死</a>之源。吾等龙宫并蒙其恩。天上<a>世间</a>缘得度脱。如来普现佛大道心。令我等身近道品法。佛愍龙王默受其请。及无量人悉当广殖众德之本。时海龙王见佛就请<a>欢喜</a>踊跃。稽首佛足右绕三匝。与眷属俱忽然不现。还在大海聚会龙民。而告之曰。吾明日请佛。佛垂矜许。汝等同心当俱供养。海龙王又告燕居无善神诳惑缚补离垢锦等曰。诸仁当知如来降神当诣此海乎。宜用身故。率诸眷属来集吾宫献馔世尊。又敕龙王。名曰主度王。叹无量王。离垢王。焰光王。戏乐王。清净王。妙曜意王。现诸难王。及余龙王百千之众。悉当来会至吾宫里奉觐如来。又敕龙子威首曰。仁者致敬宣吾命于无焚龙王。命诸海宫供养如来至真等正觉。即时受教。又敕龙王子强威。诣安明山顶。请欢喜龙王。迦欢喜龙王。及天帝释。使诸仁者。令诣大海集吾宫内供养如来。时强威即时受教。宣令如是。时海龙王化作大殿。以绀琉璃紫磨黄金而杂挍成。则建幢幡造金交露。宝珠璎珞七宝为栏楯而极广大。若干种香而以熏之。散众色华纷纷如雪。于大殿上化立师子之座。高四百八十里皆以众宝而合成。敷无数百千天缯以为綩綖。诸<a>菩萨</a>及<a>比丘</a>众所坐师子座。各各严丽阶级殊别。馔具兼重若干种味。寂然饮食供设以具。尔时龙王明旦修敬。住安明山十二之坎。与眷属俱遥请世尊。以偈颂曰。</p>
<p style="text-align: left">
	　　殊特慧无量于法得<a>自在</a></p>
<p style="text-align: left">
	　　明知成众事如空圣无限</p>
<p style="text-align: left">
	　　离垢眼清净于世为最上</p>
<p style="text-align: left">
	　　日时今已到唯加哀自屈</p>
<p style="text-align: left">
	　　清净音如梵柔软声和仁</p>
<p style="text-align: left">
	　　响雷如哀鸾为众现<a>甘露</a></p>
<p style="text-align: left">
	　　除若干尘冥为众最上医</p>
<p style="text-align: left">
	　　人中宝愿来今正是其时</p>
<p style="text-align: left">
	　　心调柔寂寞志软常安和</p>
<p style="text-align: left">
	　　自度济众生愿救诸人民</p>
<p style="text-align: left">
	　　开化众黎庶使越彼四渎</p>
<p style="text-align: left">
	　　造安度<a>彼岸</a>惟屈今是时</p>
<p style="text-align: left">
	　　调仁乐布施学道戒清净</p>
<p style="text-align: left">
	　　忍辱力最上已获大精进</p>
<p style="text-align: left">
	　　灭除禅脱门智慧普无量</p>
<p style="text-align: left">
	　　言诲如月明住圣时已到</p>
<p style="text-align: left">
	　　智迹方别路邪径永已断</p>
<p style="text-align: left">
	　　七觉意根力化现以<a>四谛</a></p>
<p style="text-align: left">
	　　平等四意止四神足意定</p>
<p style="text-align: left">
	　　总得普通达时到宜屈神</p>
<p style="text-align: left">
	　　三十二相明英妙百功德</p>
<p style="text-align: left">
	　　为存德义者示现大<a>福田</a></p>
<p style="text-align: left">
	　　尊称为众祐如春萌滋茂</p>
<p style="text-align: left">
	　　唯愍伤加慈大哀自屈神</p>
<p style="text-align: left">
	　　志如须弥山心等譬如地</p>
<p style="text-align: left">
	　　除爱及嗔冥所说如演空</p>
<p style="text-align: left">
	　　人尊不自卑未曾有贡高</p>
<p style="text-align: left">
	　　归于空脱门屈神今正时</p>
<p style="text-align: left">
	　　知义寻分别晓了随顺要</p>
<p style="text-align: left">
	　　究畅解经法心行常如斯</p>
<p style="text-align: left">
	　　显进人本性观察诸慧义</p>
<p style="text-align: left">
	　　稽首最胜足时到屈神临</p>
<p style="text-align: left">
	　　尔时世尊遥闻龙王启白。时到告诸比丘。着衣持钵当诣大海开化众生就龙宫食。比丘应曰。唯然。于时世尊与诸菩萨比丘众俱眷属围绕。踊在<a>虚空</a>身放大光明而雨天华。百千伎乐相和而鸣。集于海边至欣乐园。有思夷华名曰意乐。佛住止彼。时海龙王往诣佛所。稽首佛足陈敬已毕。却住一面。龙王自念。吾欲化作宝阶从海边至海底。令佛及比丘众及诸菩萨。由是下海至我宫中。如昔世尊化作宝阶。从忉利天至阎浮利。适设此念。便从海边化作三宝阶金银琉璃。下至其宫甚微妙好。于是世尊以威神力。化大海水令不复现。使海生类不以为患。佛身放光照于大海。普至三千<a>大千世界</a>。其海居类身蒙此光。皆怀慈愍柔仁之心不相娆害。相视如父如母。如兄如弟如子无异于时欲行<a>天人</a>。色行天人。侍从世尊欲听道化。犹欲观龙王庄严宫殿。时佛与诸菩萨及大声闻诸天龙神香音神无善神凤凰神山神甜柔神释梵四天王。从欣乐园思夷华树。欲诣龙宫。佛升宝阶涉于中阶。诸菩萨众住于右阶。诸大声闻住在左阶。时六十亿释而在前导。六十亿梵天皆在虚空各执宝盖。六十亿天皆在佛后而雨天华。六十亿诸欲天人作诸伎乐而供养佛。六十亿魔众皆于佛前香汁洒地。六十亿龙后在虚空中。各现半身手执珠璎垂散佛上。六十亿山神皆鼓伎乐歌佛功德。六十亿香音神手执华盖以用奉佛。六十亿无善神各持若干百千种衣以覆佛上。无焚龙王与亿百千眷属。在于虚空皆以华香杂香捣香作众伎乐庄严诸龙。及诸天华以供养佛。如是比类六万龙王皆供养佛。欲见世尊。劝海龙王。安乐世界无量寿如来佛土菩萨。号光世音大势至大士。与无央数亿诸菩萨俱。为佛世尊示现庄严诸所有供养。皆令前所严供隐蔽不现。无能知者。焰气世界难逮如来佛土菩萨。号法英法道大士。妙乐世界无怒如来佛土菩萨。号香首众香首大士。照明世界月辩如来佛土菩萨。号师子师子音大士。不眴世界善目如来佛土菩萨。号导御诸法自在大士。光曜世界普世如来佛土菩萨。号宝场宝焰大士。乐御世界宝首如来佛土菩萨。号慧步慧见大士。光察世界普观如来佛土菩萨。号雨王法王大士。爱见世界尊自在王如来佛土菩萨。号退魔后魔王大士。取要言之。如是十方各各无央数亿诸菩萨。皆来劝乐。海中龙王欲见如来供养奉事。于是世尊以大道力诸佛感动。威德所监。以佛弘威劝化无戏供养诸佛。放大光明彻照十方无量世界。以佛洪音大师子吼。而讲言化诸天百千。皆作音乐而雨天华。灭诸恶趣施于一切安隐之具。有三昧名曰立于大哀欢悦群萌。以佛三昧正受已。所作庄严光饰大海不可思议。佛从宝阶降神海宫。自然音乐普闻十方无量世界。佛之威神如来所感。皆见能仁如来下于大海。彼时亿百千玉女魔妻无善神凤凰神山神甜柔神群神妇女。皆以伎乐而行迎佛。调诸音乐而歌颂佛德。</p>
<p style="text-align: left">
	　　施上戒清净忍力慈心尊</p>
<p style="text-align: left">
	　　精进勤御义礼乐禅脱门</p>
<p style="text-align: left">
	　　心净光慧智严明奋威神</p>
<p style="text-align: left">
	　　现在示<a>解脱</a>故来除垢尘</p>
<p style="text-align: left">
	　　施以甘露安道御罄众秽</p>
<p style="text-align: left">
	　　无尽德如空慧海愿降海</p>
<p style="text-align: left">
	　　所说具足要讲叹度无极</p>
<p style="text-align: left">
	　　施眼明清净一切人中上</p>
<p style="text-align: left">
	　　叹颂深义句愍人光无伦</p>
<p style="text-align: left">
	　　等祠所宣普降伏诸异道</p>
<p style="text-align: left">
	　　施以法无悭讲经净恣尘</p>
<p style="text-align: left">
	　　赞叹实慧光道财敷演珍</p>
<p style="text-align: left">
	　　见谛莫不受正观断结着</p>
<p style="text-align: left">
	　　不动如山根愿稽首导师</p>
<p style="text-align: left">
	　　诸天金翅鸟须伦真陀罗</p>
<p style="text-align: left">
	　　迦留鸠垣师愿稽首足下</p>
<p style="text-align: left">
	　　尊相三十二无比妙善现</p>
<p style="text-align: left">
	　　体柔紫金色爪足下安平</p>
<p style="text-align: left">
	　　妙响如哀鸾其声踰梵天</p>
<p style="text-align: left">
	　　大音超三千稽首柔软音</p>
<p style="text-align: left">
	　　根调心寂寞犹如月电光</p>
<p style="text-align: left">
	　　言诚常平等愿稽首乐法</p>
<p style="text-align: left">
	　　已度老病苦救一切令脱</p>
<p style="text-align: left">
	　　得胜伏众魔灭除生现尽</p>
<p style="text-align: left">
	　　无著蠲尘劳为诸天所敬</p>
<p style="text-align: left">
	　　归尊普救护导师开化众</p>
<p style="text-align: left">
	　　十德<a>六度</a>品第十一</p>
<p style="text-align: left">
	　　于是王女及诸龙后无善神凤凰神山神甜柔神后共赞佛已。一切同等皆发无上正真道意。脱身璎珞用散佛上。佛与众俱降于大海。到其海城诣海龙王庄严大殿坐师子座。时诸菩萨及比丘众。各各次坐其座。于时海龙王与中宫眷属俱见佛坐已。手自斟酌寂然饮食。无央数味供养佛及比丘僧。饮食毕讫行澡水竟。坐佛前听经。及诸天龙神香音神无善神凤凰神山神甜柔神。释梵四天王及十方诸来会菩萨。于是佛见众会坐定。从身放光。光名善度脱法柔和。悉照大海诸居之类上中下品。普自见佛欢喜踊跃愿乐闻法。各以恭敬遥稽首佛。尔时世尊告海龙王。猗世间者作若干缘。心行不同罪福各异。以是之故所生殊别。龙王。且观众会及大海若干种类形貌不同。是诸形貌皆心所画。又心无色而不可见。一切诸法诳诈如是。因或兴相都无有主。随其所作各各自受。譬如画师本无造像。诸法如是而不可议。自然如幻化相皆心所作。明者见诸法因或兴相。则当奉行。诸善德者。其解或相兴成诸法荫种诸入。当欢喜悦得好端正。龙王。具观如来之身。以百千福而得合成。超于众会普现巍巍。其百千德由得自在。而使梵释覆蔽不现。观如来身目不敢视。当其威光察诸大士。色身相好庄严具足。皆以善德挍饰其体。佛语龙王。仁所严净皆因福成。诸释梵天龙鬼神香音神无善神凤凰神山神甜柔神。所有庄严皆因福生。今此大海若干种身。<a>善恶</a>大小广狭好丑。强羸细微皆自从心而已获之。为若干貌悉身口意之所作为。是故龙王。自护身行救济罪福。当作是学。汝等以护身行救济罪福。奉行诸善得成佛道。灭弃邪见不住有常无常之见。当求众祐已殖供养。因供养故。当为诸天世人所敬。佛语龙王。菩萨有一法皆断一切恶趣众难。何等为一。专察妙法。云何正谛。入于法乐多观善法。不听诸恶众邪之想。已断恶法奉行众善。在在所生与佛菩萨贤善性俱。佛言。何等善事已立德根天人之安。不为声闻缘觉之本。立道本者志无上正真道。何谓立本。谓行十事。何谓十。身不杀盗淫。口不妄言两舌恶口绮语。意不嫉恚痴。是谓立本。</p>
<p style="text-align: left">
	　　佛语龙王。人不<a>杀生</a>得十善寂法。何谓十。常施安隐于一切人。常乐慈心断嗔恨心。所生之处常无疾病。常种长命为非人所护。卧安寤欢未曾恶梦。不怀怨结。不畏恶趣。寿终之后得生安处。人不杀生得斯寂法。以不杀生善本之德。愿志无上正真之道。若成佛时而得自在于<a>寿命</a>也。佛告龙王。人不盗窃得五信法。何等五。得大富无有县官水火盗贼怨家恶子能窃取者。众所爱敬。到处寂然所至无难。患畏永除以不取之福志存慧施。殖众德本。志愿无上正真之道。以依如来无见之慧。成最正觉使立<a>神通</a>。佛语龙王。人不犯邪淫。得四明智所叹之德。何等四。摄护诸根离诸调戏。一切世间悉共称叹。已离邪淫无敢轻眄其妻室者。以是德本志愿无上正真之道。得大人相马阴之藏。佛语龙王。人不妄语。诸天世人以八法叹。何谓八。得面清净。语言中当一切世人所见任信。自成其证天人所敬。心怀至诚而无邪想。心意清净而无谀谄。多所欢悦无患厌者。能受禁诲无有粗言。生天上人间独见任信无有疑者。以至诚言善德之本。志愿无上正真之道。因此所行常得至诚。佛语龙王。人不两舌得五不别离。何等五。身不别离无散乱者。眷属不散。不傲他人。得信无坏见于缘报。他无坏法以行为要。得亲友和用无欺故。以是德本求最正觉。得成如来眷属无乱。一切众魔及与怨敌终不能坏如来眷属。佛语龙王。人不恶口得八清净言辞之报。寿终之后得生天上。何等八。所说如谛。所言柔软。所言如应。所言和顺。所言能受。所言光曜。所言众人莫不承乐。所言众所不讥。因是德本。志愿无上正真之道。得成如来音声超梵。佛语龙王。人不绮语得三正行。何等为三。常为众明诸等敬爱。心常专一入于至诚不以多言。于天上人间常得大尊不为杂碎。以是德本。志愿无上正真之道。为佛所授决得成如来所言无异。佛语龙王。人不嫉妒得五威神。何等五。身口意明诸根具足。得极<a>财富</a>而以自恣。降伏诸冤。乐于饮食美味<a>生活</a>之业。福德巍巍为诸国王所见恭敬。而蒙覆盖如己所有微妙之宝。致差特家功德宿本不嫉他财。因是德本。志愿无上正真之道。成等世尊<a>三界</a>所奉。佛语龙王。人不嗔恚得八心欢喜法。何等为八。无害乐谛灭除嗔恚。乐于诚实心不乐诤心。乐质直安祥而和。等于圣贤常怀慈心。愍伤具足见人安悦。端正殊好众人所敬。生于梵天不以为难。心以方便哀和之故。是为八。因是八德本。志愿无上正真道意。得为如来至真等正觉观无厌者。</p>
<p style="text-align: left">
	　　佛语龙王。人不邪见得十法德。何等十。志性真实得人善友。信善恶之报。若已没命不伤犯人。念行佛道心无有异。不事天神志怀质朴。舍于谀谄神咒之术。与诸天人以为朋友。不与<a>地狱</a>饿鬼畜生而作伴侣。与众特异功德巍巍圣道为上。离于邪见离于贪身。离于恶见都无挂碍。于圣平等。须臾之间生天上人间。是为十德法。已离邪见得本。志愿无上正真之道。近得诸佛道法。速逮神通。成为如来。佛语龙王。菩萨离于杀生而行布施。常得大富长寿无极行菩萨道。一切外怨莫能当者。已离盗窃而布施者。既饶财宝人不敢取。行菩萨道无能妨废。合聚一切功德之法。离于邪淫而布施者。后常大富妻无逸态。在于人间无敢犯者。其家女人而不色视。离于妄语而布施者。常大富有不被诽谤。以下劣人皆蒙拥护。行菩萨道言行相应所愿坚强。离于两舌而布施者。常大富有眷属不别。行菩萨道则得菩萨一切眷属质直等性。已离恶口而布施者。常大富有所言人受。行菩萨道入于众会莫不欣乐。离于绮语而布施者。常大富有所言辄行。行菩萨道断一切疑离于嫉妒而布施者。常大富有喜好衣食床卧具足。行菩萨道已所喜者。而以加施得大尊豪。离嗔恚心而布施者。常大富有威耀端正。所言说者众人爱乐。行菩萨道心无加害诸根具足。离于邪见而布施者。常大富有立于<a>正见</a>。生于族姓值佛世尊。行菩萨道不离诸佛。常得闻法发菩萨心。佛语龙王。是谓十善布施庄严广大。乃尔此十善行。以戒庄严以自具愿得诸<a>佛法</a>。以忍庄严诸相种好成佛音声。以精进庄严降伏魔怨。以佛道法有所<a>超度</a>。以禅庄严心意所趣而以清净。以智慧庄严除诸枉见。行慈庄严当以仁和不害众生。行哀庄严不舍黎庶。行喜庄严无懈厌心。行护庄严得无所著断诸疑结。行恩庄严劝化群萌。行意止庄严止身诸痛痒心法具足。行意断庄严断诸恶法具足善德。神足庄严神足轻举。五根庄严。坚固其行。以上精进而无放逸。以心修治除诸尘劳。五力庄严以质直心降化众怨。觉意庄严晓了诸法如本所由。八路庄严怀来正慧寂然庄严。灭除一切诸垢尘劳。以观庄严观诸法本审谛悉无。善权庄严。有数无数有为无为具足安隐。佛语龙王。取要言之。十善之德。具足十力四无所畏成诸佛法。以具足之故。于是十善之德。广普庄严常当精进。譬如郡国县邑村落丘聚。百谷药草树木华果种殖刈获皆因地立。十善之德天上人间皆依因之。若学不学及得果证。住缘觉道菩萨道。行诸佛道法皆由从之。于是海龙王白世尊曰。何谓入法门菩萨所行。入法门者。除于宿世阴盖之罪。已除阴盖得至超异。佛语龙王。菩萨有一法除诸罪盖。何等一。立于拥护不舍所说悔过首罪。复有二法除诸罪盖。何等二。常观净法。不造现在。复有三法除诸罪盖。何等三。入因缘慧具足悦心。依本净法了知本无。复有四法除诸罪盖。何等四。晓了于空。不住无想趣于无愿。慧无所造。复有五法除诸罪盖。何等五。<a>无我</a>无人无寿无命无识。复有六法除诸罪盖。何等六。欢喜笃信。而无狐疑。往返进止。观察审谛。所作至诚。不失正信。是为六法除诸罪盖。龙王白佛。何谓菩萨得至超异。世尊曰。菩萨有十事得至超异。何等十。常念欢悦。心性清净。善权方便。坚强精进。观察人物。行无极哀。修德无厌。博闻不惓。奉无放逸。念于道场。令得佛慧。不舍道心。是为十事。菩萨所行得至超异。</p>
<p style="text-align: left">
	　　燕居阿须伦受决品第十二</p>
<p style="text-align: left">
	　　于是燕居无善神白世尊曰。何谓菩萨超诸德上。佛告无善神。菩萨有八法超诸德上。何等为八。菩萨于是离于贡高为一切人下屈谦敬。受教恭顺言行相副谦顺尊长。一切<a>德行</a>诸法为本。所行坚强超诸善德。乐于微妙若干种施。宁失身命不求人便。见有危惧施以<a>无畏</a>。来归命者不以舍弃。求于一切福慧之业不以厌足。是为八法。无善神又问佛言。菩萨有几法行。得身长大面部弘满眷属繁炽意广无极。佛告燕居无善神。菩萨有四事得身长大。何等为四。不说他人所作贪嫉。作佛形像根相具足。和合离别劝令志于无上正真之道。向于众生无伤害貌。是为四事得身长大。菩萨有四事面部弘满。何等四。若干璎珞而用布施。一切所爱施而不惜。常以慈眼观于如来。见人端正不生嫉妒。是为四事得面色弘满。菩萨有四事得眷属繁炽。何等四。离于两舌未曾破坏他人眷属。见他友党代其欢喜不舍道心。并化他人令发道意。是为四。菩萨有四事意广无极。何等为四。其心清净而无谀谄除重爱欲。所在中间而无厌疲。志于微妙深入要法。一切诸法本末皆空。是为四菩萨意广无极。于是燕居无善神。与三万二千眷属。各各以若干种八千天华。散世尊上以偈赞曰。</p>
<p style="text-align: left">
	　　其有于十方人种不可量</p>
<p style="text-align: left">
	　　须臾一时顷则供养世尊</p>
<p style="text-align: left">
	　　假使十方人一切供养德</p>
<p style="text-align: left">
	　　在于百千劫等心给足人</p>
<p style="text-align: left">
	　　不能及慈心愍伤之福行</p>
<p style="text-align: left">
	　　寂然极如应供养安能报</p>
<p style="text-align: left">
	　　是为诸十方供养之奉事</p>
<p style="text-align: left">
	　　发心无与等正谛住如应</p>
<p style="text-align: left">
	　　于是吾自由立志无谀谄</p>
<p style="text-align: left">
	　　已觉了本无自致得佛道</p>
<p style="text-align: left">
	　　人中尊见愍三界无谀谄</p>
<p style="text-align: left">
	　　十力证明我解我心性行</p>
<p style="text-align: left">
	　　柔软无怯弱以离诸恐惧</p>
<p style="text-align: left">
	　　布施调禁胜持戒及忍辱</p>
<p style="text-align: left">
	　　精进于定意为应住智慧</p>
<p style="text-align: left">
	　　顺从慈愍哀常奉至诚行</p>
<p style="text-align: left">
	　　加哀不为我胜不受善决</p>
<p style="text-align: left">
	　　人尊我便当自别受佛决</p>
<p style="text-align: left">
	　　吾悉不狐疑谓不成自由</p>
<p style="text-align: left">
	　　吾了了究竟志净在于道</p>
<p style="text-align: left">
	　　人中尊时笑月英寻问曰</p>
<p style="text-align: left">
	　　今何故欣笑唯圣解说之</p>
<p style="text-align: left">
	　　化度时告曰月英具听之</p>
<p style="text-align: left">
	　　吾所以示现奋出大光明</p>
<p style="text-align: left">
	　　时燕居广普志愿尊大道</p>
<p style="text-align: left">
	　　三万二千人诸所从眷属</p>
<p style="text-align: left">
	　　于百千劫中常行菩萨道</p>
<p style="text-align: left">
	　　一切志同等当得圣佛道</p>
<p style="text-align: left">
	　　当供养诸佛等如恒边沙</p>
<p style="text-align: left">
	　　所开化人民其数复过此</p>
<p style="text-align: left">
	　　其劫曰欢喜又号净复净</p>
<p style="text-align: left">
	　　得佛离寂尘觉了至无忧</p>
<p style="text-align: left">
	　　此燕居广普当逮为法王</p>
<p style="text-align: left">
	　　超出精进力号曰帝幡幢</p>
<p style="text-align: left">
	　　其世界名曰欣乐仁庄严</p>
<p style="text-align: left">
	　　衣食丰平贱譬如兜术天</p>
<p style="text-align: left">
	　　其十力寿命七十亿万岁</p>
<p style="text-align: left">
	　　满六十那术比丘<a>比丘尼</a></p>
<p style="text-align: left">
	　　诸菩萨之众有八百那术</p>
<p style="text-align: left">
	　　坚住于总持所闻悉解了</p>
<p style="text-align: left">
	　　彼于欢喜劫又号净复净</p>
<p style="text-align: left">
	　　皆以如是比当成尊佛道</p>
<p style="text-align: left">
	　　开化百千人悉使住佛道</p>
<p style="text-align: left">
	　　具观是德胜菩萨之道心</p>
<p style="text-align: left">
	　　燕居无善神彼闻佛授决</p>
<p style="text-align: left">
	　　四千万大众悉发菩萨心</p>
<p style="text-align: left">
	　　三千界震动则时雨天华</p>
<p style="text-align: left">
	　　善哉总要德心意之所持</p>
<p style="text-align: left">
	　　无焚龙王受决品第十三</p>
<p style="text-align: left">
	　　于是无焚龙王白佛言。一切诸法皆无所住亦无有人。何有受决者。谁当成至无上正真道为最正觉乎。佛言如是。如仁所言。一切诸法皆无所住。亦无有人。一切诸法亦复如是。凡夫愚人处于颠倒。住吾我人无人起人想。菩萨发大哀为除颠倒。去吾我人被觉德铠。此正士等晓了诸法无吾我人。开化诱立吾我人命。属仁所云谁受决者。诸仁等解人空无我。则为受决。一切法等观诸法寂则为受决。诸佛国等而无所取。心净无垢则为受决。慧观诸佛等诸佛道不坏法界。则为受决。于诸魔众等一切魔。于尘无尘了心本已。则为受决。无名无相无应不应。无念不念不受不舍。则为受决。佛语龙王。其心<a>意识</a>无所住立。则为受决。诸法如是。以无因缘诸法本谛。觉了诸法平等无异。则成无上正真之道。究竟求本无有受决及成佛道。若受决者。若受决已。所以者何。诸法无形本末悉断皆无有主。一切诸法从因缘转。诸法如空。无从生相故。诸法无从生相。无所至相故。诸法无所从来。计本空故。诸法无所至。未发起故。诸法无所住。不可得处故。诸法悉空。用无身故。诸法无著。用无猗故。诸法无所猗。不可动故。诸法不可动。无处所故。诸法皆愚。用自然故。诸法自然。无言教故。诸法无言教。无色像故。诸法无色像。用无念故。诸法无念。无因缘故。诸法无因缘。无所行故。诸法无所行。用寂然故。诸法寂然。无受阴故。诸法无受阴。本净空故。诸法脱相。用无二故。诸法无二。用本一故。诸法本一。离若干故。诸法等无差特。用等觉故。佛语龙王。解诸法等无受决者。不成等觉。且观于是如来坚固兴无极哀。及诸菩萨劝乐之力。诸法如是以无央数为人解说。合会有数于诸法观。无解脱人法亦不度。人<a>如法</a>者人亦如也。道亦如也。佛亦如也。决亦如也。诸法亦如也。故曰如来了于本无。住本无故。而不可动故曰本无本无像。本无坏。解了本无故曰如来。以如来故等住本无。诸法如是等如本无住。是为如来等住之地。其有菩萨闻是说者。不恐不怖不畏不难。以是如来等住之地。为人解说。佛说是时。三千菩萨皆得法忍。阿耨达龙王欢喜踊跃。以白珠璎珞价当是世。而覆佛上。</p>
<p style="text-align: left">
	　　宝锦受决品第十四</p>
<p style="text-align: left">
	　　尔时海龙王有女。号名宝锦离垢锦。端正姝好容颜英艳。与万龙夫人俱。各以右手执珠璎珞。一心视佛目未曾眴。<a>礼佛</a>而立。时宝锦女及万夫人。以珠璎珞奉上世尊。同音叹曰。今日吾等一类平心皆发无上正真道意。吾等来世得为如来至真等正觉。当说经法将护众僧如今如来。于时贤者大迦葉谓女及诸夫人。无上正觉甚难可获。不可以女身得成佛道。宝锦女谓大迦葉。心志本净行菩萨者得佛不难。彼发道心成佛如观手掌。适以能发诸通慧心。则便摄取一切佛法。女谓迦葉。又如所云。不可以女身得成佛道。男子之身亦不可得。所以者何。其道心者无男无女。如佛所言。计于目者无男无女。耳鼻口身心亦复如是无男无女。所以者何。唯仁者眼空故。计于空者无男无女。耳鼻口身心俱空。如是虚空及寂无男无女。若能解了分别眼本。则名曰道。耳鼻口身心亦复如是。计于道者无男无女法。是故迦葉。又如诸法皆在自然。道亦自然。吾亦自然。迦葉问女汝是道耶。其女答曰。尊者耆年。谓我是非道乎。迦葉答曰。吾非佛道是声闻耳。女又问曰。谁开化仁。答曰如来。女曰。假令如来不成正觉。宁能开化于耆年不。答曰不也。是故仁者当知。在彼则为以道无不觉道。迦葉问女。逆为道乎。答曰唯然。迦葉。逆则道也。所以者何。以别本净可觉了。道者则无有逆解。逆本净则名曰道。空者本无分别诸逆则名曰道。假使诸法有合有散则非道也。等一切法顺如应者。乃为道耳。迦葉问女。谁以如此辩才相施。女答曰。尊者迦葉施我辩才。设使仁者不问于我。何因发辩。譬如迦葉无有呼者。何缘响应。假使无问菩萨义者。无因发辩。迦葉问女。汝为供养几何佛乎。女答曰。如仁者所断尘劳。迦葉答女曰。吾不断尘劳。女又问仁者。俗有尘劳秽耶。迦葉答曰。吾无尘劳亦不断矣。女又问曰。安置诸尘劳。答曰。不起不灭亦无所置。所解如此如本无也。又问。本无宁可知耶。答曰不也。又问。何故仁言。其慧如道如所知了明无为知如此。如解本无。是故名曰慧与凡夫等。又问女。汝所辩者断一切言。答曰。吾无所断亦无有言。所以者何。法界无所断。一切所说皆应法界。迦葉又问女。汝等我于凡夫法宁不有疑乎。女答曰。假使立仁凡夫慧法。而各异者吾当有疑。吾谓仁者凡夫无异。以故无疑。诸法皆等无若干故。是谓平等。如虚空是谓平等。又问女。汝于凡夫等圣贤耶。答曰。吾不凡夫亦非圣贤。所以者何。假使吾等身与凡夫等不行菩萨。设使贤圣等则断佛法。又问女。设汝不与凡夫等亦不与圣贤等。宁与佛等乎。女答曰不也。所以者何。吾身本于佛法等。又问女曰。假使汝于佛法等者。宁逮佛法乎。女答曰。仁者耆年。宁信佛法有去来今现在缘耶。有方面乎。有所处青黄赤白黑不。答女曰。诸佛之法无有形貌。女答曰。假令诸佛法无有形貌。云何从我求乎。迦葉问女。佛法当于何求。答曰。当于六十二见中求。又问六十二见当于何求。答曰。当于如来解脱中求。又问。如来解脱者当于何求。答曰。当于五逆中求。又问。五逆当于何求。答曰。当于度知见求。又问。此言何谓。女答曰。无缚无脱无取无舍此为本净。是为诸法之深教言。非若干言。又问女。是之言教不违如来言乎。女答曰。是<a>真谛</a>言不为违失如来之教。所以者何。如如来之道而无所得。亦不可持。亦无言说。一切所言皆音声耳。晓了道本亦无音声。唯仁者。解道寂然无迹。以名迹自爱迹。迦葉又问。假使道无迹。如是比相云何成最正觉。答曰。亦不从身亦不从意得最正觉。所以者何。身心自然乃成道耳。其自然者都无所觉。吾则是道。不以为道成最正觉。迦葉问女。汝设是道何不转法轮。女答曰。我转法轮耳。迦葉问曰。所转法轮为何等类。女答曰。无动之轮远离一切诸所猗住。其法轮者谓法界住故。本无轮者顺本无故。无断轮者如本净住故。无著轮者觉了一切诸法。无所著故。无二轮者等于一切法故。无若干轮忍一行故。无言法轮者化诸音声皆无所想入一味故。清净轮者一切无尘故。断诸不调轮者不得有常无常故。无乱轮者善观<a>报应</a>故。至诚轮者无起无灭故。空无轮者无相无愿故。唯迦葉。轮已如是何所转者。大迦葉曰。如女之辩才不久当成无上正真道最正觉。女答曰。假令迦葉成最正觉时。吾亦当成最正觉。迦葉答曰。吾终不得成最正觉。女答曰。如是了法身者。道住无所住。无能得致成最正觉。女说是语时。五百菩萨逮得法忍。佛时赞曰。善哉善哉。快说此法。</p>
<p style="text-align: left">
	　　尔时众会中天龙鬼神无善神香音神心自念言。是宝锦女何时当成无上正真道最正觉。佛知诸天龙神香音神心之所念。告诸比丘。此宝锦女三百不可计劫后。当得作佛号曰普世如来至真等正觉。世界曰光明。劫曰清净。其光明世界如来光常当大明。菩萨九十二亿。佛寿十小劫。于是万龙后白佛言。普世如来得为佛时吾等愿生彼国。佛即记之当生其国。</p>
<p style="text-align: left">
	　　天帝释品第十五</p>
<p style="text-align: left">
	　　于是天帝释。白世尊曰。此忉利天常怀恐惧难无善神。天与无善神共战斗时。展转共诤怀其怨结各有嗔毒。唯愿世尊。慈愍众生诸无善神皆悉来会。此诸忉利天悉令共和。佛告燕居无善神。诳诈超度离垢锦无善神言。诸仁者。其仁慈心诸佛所叹。人能行慈现世后世具足利义。其命甚短当就后世。合会有离国土豪贵皆归无常。汝等之身不免此患。当观后世和顺同心无得怀嗔。将护罪福因缘之对。于是世尊为说辛酸悲哀之言。使无善神及忉利天悉共和解。各自说言。吾从今始当为亲友顺于等行。各各当怀悲心愍哀无嗔恚意。佛言。善哉善哉。诸仁者。是则第一供养如来。用行慈故。说是语时。所教造福共和不诤。谓慈心三昧有四事尊敬如来。何等四。不违犯戒。身口意慈。不断三宝志于佛道。如所闻法为人讲说。是为四事。尊敬如来为供养也。于是会中二万三千天无善神。闻说此言皆发无上正真道意。</p>
		

	
	

		</div></div><hr><script charset='utf-8' src='../../js/footer.js'></script></body></html>