<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，诸德福田经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>诸德福田经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>诸德<a>福田</a>经</strong></p>
<p style="text-align: left">　　闻如是。一时佛在舍卫国祇树给孤独园。与大<a>比丘</a>千二百五十。<a>菩萨</a>万人。大众无数围绕<a>说法</a>。尔时天帝释。与诸欲天子三万二千。各将营从。不可称数。来诣佛所。稽首于地。皆坐一面。尔时天帝。察众坐定。承佛神旨。从坐而起。整服作礼。长跪叉手。白<a>世尊</a>曰。欲有所问。唯愿彰演。垂世轨则。佛告天帝。譬如冥室。不求灯火。焉有所见。善哉问矣。吾当为汝分别说之。天帝白佛。夫人种德。欲求影福。岂有良田果报无限。种丝发之德本。获无量之福乎。唯愿天尊。敷扬惠训。令此愚曚福报无量。天尊叹曰。快哉天帝。开意所问。法无上矣。谛听善思。吾当具演令汝<a>欢喜</a>。天帝大众。受教而听。佛告天帝。众僧之中。有五净德。名曰福田。供之得福。进可成佛。何谓为五。一者发心离俗。怀佩道故。二者毁其形好。应法服故。三者永割亲爱。无适莫故。四者委弃躯命。遵众善故。五者志求大乘。欲度人故。以此五德。名曰福田。为良为美。为无早丧。供之得福。难为喻矣。尔时世尊。以偈颂曰。</p>
<p style="text-align: left">　　毁形守志节割爱无所亲</p>
<p style="text-align: left">　　<a>出家</a>弘圣道愿度一切人</p>
<p style="text-align: left">　　五德超世务名曰最福田</p>
<p style="text-align: left">　　供养获永安其福第一尊</p>
<p style="text-align: left">　　佛告天帝。复有七法。广施名曰福田。<a>行者</a>得福即生梵天。何谓为七。一者兴立佛图僧房堂阁。二者园果浴池树木清凉。三者常施医药疗救众病。四者作牢坚船济度人民。五者安设桥梁过度羸弱。六者近道作井渴乏得饮。七者造作圊厕施便利处。是为七事得梵天福。尔时世尊。以偈颂曰。</p>
<p style="text-align: left">　　起塔立精舍园果施清凉</p>
<p style="text-align: left">　　病则医药救桥船度人民</p>
<p style="text-align: left">　　旷路作好井渴乏得安身</p>
<p style="text-align: left">　　所生食<a>甘露</a>无病常安宁</p>
<p style="text-align: left">　　造厕施清净除秽致轻悦</p>
<p style="text-align: left">　　后无便利患莫见秽恶者</p>
<p style="text-align: left">　　譬如五河流昼夜无休息</p>
<p style="text-align: left">　　此德亦如斯终得升梵天</p>
<p style="text-align: left">　　于时座中有一比丘。名曰听聪。闻法欣悦。即从坐起。为佛作礼。长跪叉手。白世尊曰。<a>佛教</a><a>真谛</a>。洪润无量。所以者何。我念<a>宿命</a>无数世时。生波罗奈国。为长者子。于大道边。作小精舍。床卧浆粮。供给众僧。行路顿乏。亦得止息。缘此功德。命终生天为天帝释。下生<a>世间</a>为转轮圣王。各三十六反。典领<a>天人</a>。足下生毛。蹑虚而游。九十一劫。食福自然。今值世尊。顾临众生。蠲我愚浊。安以净慧。<a>生死</a>栽枯。号曰真人。福报诚谛。其为然矣。尔时听聪。以偈颂曰。</p>
<p style="text-align: left">　　惟念过去世供养为轻微</p>
<p style="text-align: left">　　蒙报历遐劫余福值天师</p>
<p style="text-align: left">　　净慧断生死痴爱情无遗</p>
<p style="text-align: left">　　佛恩流无穷是故重自归</p>
<p style="text-align: left">　　于时听聪。礼已还坐。复有一比丘。名曰波拘卢。从座而起。整服作礼。长跪叉手。白世尊曰。我念宿命。生拘夷那竭国。为长者子。时世无佛。众僧<a>教化</a>。大会说法。我往听经。闻法欢喜。持一药果。名呵梨勒。奉上众僧。缘此果报。命终升天。下生世间。恒处尊贵。端正雄杰。与众超绝。九十一劫。未曾有病。余福值佛。光导痴冥。授我法药。逮得应真。力能移山。慧能消恶。善哉福报。为真谛矣。尔时波拘卢。以偈颂曰。</p>
<p style="text-align: left">　　慈泽润枯槁德勋济苦患</p>
<p style="text-align: left">　　一果之善本享福迄今存</p>
<p style="text-align: left">　　佛垂真谛义蒙教超出渊</p>
<p style="text-align: left">　　圣众祐无极稽首上福田</p>
<p style="text-align: left">　　于时波拘卢。礼已还坐。复有一比丘。名曰须陀耶。即从座起。整服作礼。长跪叉手。白世尊曰。我自惟念先世之时。生维耶离国。为小家子。时世无佛。众僧行教化。我时持酪。入市欲卖。值遇众僧。大会讲法。过而立听。法言微妙。闻之欢悦。即举瓶酪。布施众僧。众僧咒愿。益怀欣踊。缘此福报。寿终生天。下生世间。<a>财富</a>无限。九十一劫。豪尊荣贵。末后余愆。生于世间。母妊数月。得病命终。埋母冢中。月满乃生。冢中七年。饮死母乳。用自济活。微福值佛。开阐明法。<a>超度</a>死地。逮得应真。谛哉罪福。诚如佛教。尔时须陀耶。以偈颂曰。</p>
<p style="text-align: left">　　前为小家子卖酪以自存</p>
<p style="text-align: left">　　欣踊施微薄得离三苦患</p>
<p style="text-align: left">　　虽罪冢中生饮乳活七年</p>
<p style="text-align: left">　　因缘得<a>解脱</a>归命圣福田</p>
<p style="text-align: left">　　于时须陀耶。礼已还坐。复有一比丘。名曰阿难。即从座起。整服作礼。长跪叉手。白世尊曰。我念宿命生罗阅只国。为庶民子。身生恶疮。治之不差。有亲友道人。来语我言。当浴众僧。取其浴水。以用洗疮。便可除愈。又可得福。我即欢喜。往到寺中。加敬至心。更作新井。香油浴具。洗浴众僧。以汁洗疮。寻蒙除愈。从此因缘。所生端正。金色晃昱。不受尘垢。九十一劫。常得净福僧祐广远。今复值佛。心垢消灭。逮得应真。阿难于佛前。以偈颂曰。</p>
<p style="text-align: left">　　圣众为良医救济苦恼患</p>
<p style="text-align: left">　　洗浴施清净疮愈蒙得安</p>
<p style="text-align: left">　　所生常端正殊异紫金颜</p>
<p style="text-align: left">　　德润无崖限归命良福田</p>
<p style="text-align: left">　　阿难。礼已还坐。尔时座中有一<a>比丘尼</a>。名曰奈女。即从座起。整服作礼。长跪叉手。白佛言。我念先世。生波罗奈国。为贫女人。时世有佛。名曰迦葉。时与大众。围绕说法。我时在座。闻经欢喜。意欲布施。顾无所有。自惟贫贱。心用悲感。诣他园圃。乞求果蓏。当以施佛。时得一奈。大而香好。擎一盂水并奈一枚。奉迦葉佛及诸众僧。佛知至意。咒愿受之。分布水奈。一切周普。缘此福祚。寿尽生天。得为天后。下生世间。不由胞胎。九十一劫。生奈华中。端正鲜净。常识宿命。今值世尊。开示道眼。尔时奈女。以偈颂曰。</p>
<p style="text-align: left">　　三尊慈润普慧度无男女</p>
<p style="text-align: left">　　水果施弘报缘得离众苦</p>
<p style="text-align: left">　　在世生华中上则为天后</p>
<p style="text-align: left">　　自归圣众祐福田最深厚</p>
<p style="text-align: left">　　比丘尼奈女。礼已还坐。于时天帝即从座起。为佛作礼。白世尊曰。我先世时。生拘留大国。为长者子。青衣抱行入城游观。值遇众僧。街巷分卫。时见人民。施者甚多。即自念言。愿得财宝。布施众僧。不亦快乎。即解珠璎。布施众僧。同心咒愿。欢喜而去。从此因缘。寿终即生忉利天上。为天帝释。九十一劫。永离八难。于时天帝。以偈颂曰。</p>
<p style="text-align: left">　　德高无过者开福塞祸元</p>
<p style="text-align: left">　　圣众神<a>定力</a>童幼发欢喜</p>
<p style="text-align: left">　　效众悦意施迁神典二天</p>
<p style="text-align: left">　　自归世最厚世世愿奉尊</p>
<p style="text-align: left">　　佛告天帝及诸大众。听我所说。宿命所行。昔我前世。于波罗奈国。近大道边。安施圊厕。国中人民。得轻安者。莫不感义。缘此功德。所生净洁。累劫行道。秽染不污。功祚大备。自致成佛。金体光耀。尘水不着。食自消化。无便利之患。于是世尊。以偈颂曰。</p>
<p style="text-align: left">　　忍秽修福事我人所不污</p>
<p style="text-align: left">　　造厕施便利烦重得轻安</p>
<p style="text-align: left">　　此德除贡高因解生死缘</p>
<p style="text-align: left">　　进登成佛道空净巍巍尊</p>
<p style="text-align: left">　　佛告天帝。九十六种道。佛道最尊。九十六种法。<a>佛法</a>最真。九十六种僧。佛僧最正。所以者何。如来从阿僧祇劫。发愿诚谛。殒命积德。誓为众生。国财妻子。头目血肉。以用布施。无恋爱之心。心若<a>虚空</a>。无所不覆。<a>六度</a>四等。众善普备。德慧成满。乃得为佛。身色紫金。相好无比。去来现在。无不照达。<a>三界</a>尊天。莫能及者。言信德重。震动天地。其有众生。发一敬心向如来者。胜获<a>大千世界</a>之珍宝矣。说三十七品。十二部经。分别罪福。言皆至诚。开三乘教。各得奉行。闻者欢喜。乐作<a>沙门</a>。信佛行法。志尚清高。众僧之中。有四双八辈。十二贤者。舍世贪诤。导世开福。天人路通。众僧之由矣。是为最尊无上之道。诸佛菩萨。缘觉应真皆从中出。教化一切。度脱群生。佛说是时。天帝释众。皆发无上正真道意。不可计人得<a>法眼</a>净。于是阿难。长跪叉手。白佛言。此名何经。云何奉持。佛告阿难。是经名曰诸德福田。常奉持之。明宣经道。莫令缺减。佛说经已。天帝释众。一切众会。莫不欢喜。作礼而去。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>