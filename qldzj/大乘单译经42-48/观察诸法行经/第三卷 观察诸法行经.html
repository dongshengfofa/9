<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 观察诸法行经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 观察诸法行经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 观察诸法行经</strong></p>
<p style="text-align: left">
	　　先世勤相应品第二之二</p>
<p style="text-align: left">
	　　尔时喜王<a>菩萨</a>摩诃萨。共三十千菩萨。闻如此等久后末世五十年<a>正法</a>破灭。泪出身动毛竖腋汗。即起于座。一肩整理上衣。右膝着地向佛合掌。共一咽喉而白佛言。<a>世尊</a>。我等于久后末世五十年正法没时。彼中大厄至时。各各破时。<a>说法</a>者逼切时。遍智灭时。白法散时。空无命时。正法教破灭时。谤正法时。少智言语现时。共住杂话满时。恶求活命时。各各行不赞誉时。摩罗严仗炽盛时。彼中转大逼恼时。世尊。我等舍自身命。及弃诸知识乐。如犀牛行。若林若小林中离诸爱着。于如此等修多罗所。取如来智。到大法体智藏种性。不颠倒行所印。摄受无量善根陀罗尼经所印破诸外论。顺觉遍智摄受正法。示现诸众生乐。我等皆当写读持说。世尊。我等堪忍住泥罗耶。为此三摩地宝故。我等亦复不舍如来法僧。及不舍无上正觉。尔时彼诸菩萨摩诃萨喜王为首。一意一声。于佛及诸天等世前。无上大法师子吼说已。说此歌颂。</p>
<p style="text-align: left">
	　　应知我等心如我欲求觉</p>
<p style="text-align: left">
	　　无有异证明唯除丈夫上</p>
<p style="text-align: left">
	　　自然已知我等心如我欲求胜佛智</p>
<p style="text-align: left">
	　　我三有中无异证如胜众德到岸者</p>
<p style="text-align: left">
	　　身命已弃舍无余两足上</p>
<p style="text-align: left">
	　　持此三摩地于后大怖时</p>
<p style="text-align: left">
	　　于身不爱及离命诸亲利乐舍无余</p>
<p style="text-align: left">
	　　行此无尘三摩地后时中难有大恶</p>
<p style="text-align: left">
	　　若劫无边不可量住泥罗耶恶苦畏</p>
<p style="text-align: left">
	　　持此无尘三摩地我当堪忍恒时中</p>
<p style="text-align: left">
	　　如是苦恼无有边住泥罗耶困无护</p>
<p style="text-align: left">
	　　持此无尘三摩地我当堪忍恶害苦</p>
<p style="text-align: left">
	　　于中我堪忍不动牢精进</p>
<p style="text-align: left">
	　　我请诸众生法施不求物</p>
<p style="text-align: left">
	　　亲利众生利供具诸所有</p>
<p style="text-align: left">
	　　名闻及赞毁我已忍舍离</p>
<p style="text-align: left">
	　　我请诸众生实法不求物</p>
<p style="text-align: left">
	　　我当广说法众生法足饱</p>
<p style="text-align: left">
	　　清净既已有当行菩提行</p>
<p style="text-align: left">
	　　当作广义利为怜愍众生</p>
<p style="text-align: left">
	　　皮肉及以骨髓血皆枯燥</p>
<p style="text-align: left">
	　　我当不<a>懈怠</a>以见苦众生</p>
<p style="text-align: left">
	　　皮肉与薄皮及血我令燥</p>
<p style="text-align: left">
	　　我今破此身不生小精进</p>
<p style="text-align: left">
	　　见此众生苦病触大畏中</p>
<p style="text-align: left">
	　　当令度<a>苦海</a>陆处安<a>无畏</a></p>
<p style="text-align: left">
	　　我住阿兰拏舍离诸爱已</p>
<p style="text-align: left">
	　　慈想已遍满与乐令无热</p>
<p style="text-align: left">
	　　闲林阿兰拏少声我住止</p>
<p style="text-align: left">
	　　舍离诸杂言不共彼为爱</p>
<p style="text-align: left">
	　　我当有慈意与诸众生乐</p>
<p style="text-align: left">
	　　<a>甘露</a>胜乐与病断得乐性</p>
<p style="text-align: left">
	　　彼所不顺学若彼离如言</p>
<p style="text-align: left">
	　　我当<a>修行</a>住如此经中说</p>
<p style="text-align: left">
	　　我等不复彼顺学其所行</p>
<p style="text-align: left">
	　　若彼凡非行不实离如道</p>
<p style="text-align: left">
	　　我等当<a>常住</a>实语自境中</p>
<p style="text-align: left">
	　　如此经中说我当有彼意</p>
<p style="text-align: left">
	　　我当不放逸如<a>佛陀</a>所知</p>
<p style="text-align: left">
	　　于众生与力于中我前行</p>
<p style="text-align: left">
	　　我当常有不放逸如胜者知遍智见</p>
<p style="text-align: left">
	　　诸众生中我与力我当前行佛智中</p>
<p style="text-align: left">
	　　我当堕火聚若当食毒食</p>
<p style="text-align: left">
	　　不为知识供不说佛菩提</p>
<p style="text-align: left">
	　　我为法故堕火中食于毒食我入苦</p>
<p style="text-align: left">
	　　不复系缚知识利无上菩提不广说</p>
<p style="text-align: left">
	　　摩罗若无量作碍于我边</p>
<p style="text-align: left">
	　　已舍诸摩罗当作世支帝</p>
<p style="text-align: left">
	　　摩罗百千不可量于中彼为我作碍</p>
<p style="text-align: left">
	　　我皆已离无烦恼无上支帝世当生</p>
<p style="text-align: left">
	　　又于中喜王菩萨摩诃萨。以师子吼说时。此三千<a>大千世界</a>。六种振动大光遍世。诸众皆以散华奉散上<a>虚空</a>中非一。诸天乃有俱致那由多百千。出声称善。复作无量无数俱致那由多百千音乐。说如是言。此喜王菩萨摩诃萨。不久向菩提场。当作如来师子吼说。如如来吼。诸天世前。尔时世尊。于喜王菩萨摩诃萨所。与称善言。甚善甚善。喜王。汝能摄受正法。说此无上大师子吼。如汝已于恒伽河沙等佛世尊边。如是师子吼说。喜王。善听善听<a>正念</a>作意。当为汝说所有菩萨摩诃萨摄受正法所生福聚。喜王。我今为汝作譬。以此譬故。于中有一智者丈夫知所说义。喜王。如彼东方分中恒伽河沙等佛刹。如是南西北方及下上方分中。如是十方及不正方中。恒伽河沙等佛刹。彼等皆作一城垣墙围绕。然其墙量至有顶际。彼乃至尔许大。纵广大城蔓菁子满。尖头系住不概令平。时有异丈夫出生。以分别故。若彼诸蔓菁子右手取已。掷于上空所掷无间。彼大蔓菁子聚。乃至彼时如是风吹彼大蔓菁子聚。动散破已。掷至十方一一刹中。一一蔓菁子堕。终无有二。乃至所有大蔓菁子聚。诸佛刹中一一蔓菁子堕。喜王。于意云何。彼佛刹数能得方便知边际不。答言。不尔婆伽婆。不尔修伽多。唯有如来还如是知。佛言。喜王。若复有信解施菩萨。乃至无量无数。复不可数佛刹。以七宝满作已。而用施与。若有其余尊重正法菩萨摄受正法。乃至一日夜中堪忍。为令正法久住故。此如是于彼过多福生。何以故。喜王。于一如来所摄受正法已。即于过去未来现在佛世尊所。而得摄受正法。喜王。诸宝舍时共漏共取。喜王。又法施时无漏无取诸苦转灭。喜王。彼故汝等当信解法施。莫信解世财。汝等应以法供养供养于我。莫以世财供养。以法恭敬恭敬于我。莫以财物恭敬。何以故。喜王。诸佛世尊菩提从法而出。不由财出。尔时喜王菩萨摩诃萨而白佛言。世尊。我等亦当尊重正法不尊重财。何以故。世尊。必以法故菩萨摩诃萨证觉阿耨多罗三藐三菩提。不以财物。又财令烦恼长故。法令烦恼尽故而转。佛于喜王菩萨摩诃萨所。与称善言。甚善甚善。喜王。善说此言。法令烦恼灭故而转。又喜王。善听善听正念作意。当为汝说。如先菩萨摩诃萨。摄受正法勤与相应。不惜身命。舍离诸乐及以知识财利恭敬。而于正法摄受。喜王菩萨摩诃萨言。如是世尊。我甚乐闻。佛言。喜王。于先过去世时不可数劫。复过无数无量广不可量不可思惟。于彼时节。有佛名广净厚金普无疑光威王如来出世应正遍知明行具足善逝世解无上调御丈夫<a>天人</a>教师佛婆伽婆。又喜王。彼广净厚金普无疑光威王如来应正遍知。寿量无量。及有无边功德庄严佛刹。及有七十俱致百千声闻眷属围绕。并无量菩萨众。悉已出无边行顺入法界。喜王。如是彼世尊广净厚金普无疑光威王如来过去灭已。于久后时正法没时。有说法者。名无边宝振声净行聚。其说法者尽到行处。得五通智总持<a>自在</a>。不断辩才顺入法行。彼入村城坊邑王都。而为众生说法。所谓亦说此决定观察诸法行三摩地以为发起。彼随次第建立六十俱致那由多百千众生于无上正觉。于彼时中。多<a>比丘</a>出似下入道(谓外道)着富伽罗。彼等不用此三摩地亦不能忍。彼以妒悭所缠。于彼说法者比丘所。谓王治境诸处村城坊邑王都。不听知不令入。不共言不比数。喜王尔时彼说法者被驱出村。无怯避心。无小劣心。无嗔动心。无厚浊心。无杂污心。唯于正法如是顺护。不惜身命舍诸财利恭敬已。有大林王其名二生(二生者鸟也初产卵一生也后出[穀-禾+卵]二生也凡卵生者皆应二生以鸟卵生者多故独得二生之号)。振声散华而往趣彼。到已入坐。共三十千俱致菩萨。彼于彼林王中游行。其四大王身天。乃至色究竟天。为闻法故来诣其所。彼于大天众中说法。彼边三踰阇那百千天人满中显现。于彼林王中为四大王身天众。如是如是说法。令九十百千天不退转阿耨多罗三藐三菩提。及无量百千天子证见道智。彼所四大王天三十三天主。及梵天娑诃主。勤来给侍随其所为。若彼说法者给侍。亦有三十千俱致菩萨。喜王。于彼时节。有王名多人无忧普欲喜音。出阎浮洲。法王以法。于四洲中自在转轮七宝具足。喜王。又彼多人无忧普欲喜音王满足千子。然悉化生加趺中出。正念不失。内宫妇女八十四千。皆有梵行。又彼多人无忧普欲喜音王。常顺梵行常入正定。喜王。尔时无边功德宝振声净行聚说法者。知彼王心已于先世相应成就。决定发行阿耨多罗三藐三菩提。彼于寂静夜中。变化自身作摩那婆像入月轮中。彼王在殿诸内宫围绕。时从彼林王升虚空中。犹如雁王而无所著。诣彼多人无忧普欲喜音王所已。出月轮中作梵色像。于彼王前空中而住。普遍宫殿作光明已。即为彼王。而说歌颂。</p>
<p style="text-align: left">
	　　莫非法行人地主名闻称誉必不增</p>
<p style="text-align: left">
	　　以非法行不得乐现在无乐人中主</p>
<p style="text-align: left">
	　　地主汝先亦法行四洲自在利今得</p>
<p style="text-align: left">
	　　<a>护法</a>种性无令断人主顺护于法行</p>
<p style="text-align: left">
	　　于正<a>法眼</a>应顺护正法护已乐<a>欢喜</a></p>
<p style="text-align: left">
	　　多比丘出无禁行诽谤善逝及菩提</p>
<p style="text-align: left">
	　　我等发行佛菩提如是众生及见舍</p>
<p style="text-align: left">
	　　若为此等行行时如是众生堕恶趣</p>
<p style="text-align: left">
	　　此阎浮洲有比丘无边聚地振声者</p>
<p style="text-align: left">
	　　观察于义说正定<a>无我</a>无命富伽罗</p>
<p style="text-align: left">
	　　彼说此寂三摩地比丘诸世而驱遣</p>
<p style="text-align: left">
	　　振声净妙林王中于中宿住善护法</p>
<p style="text-align: left">
	　　彼住彼林善喜乐色究竟等天悉来</p>
<p style="text-align: left">
	　　彼说此寂三摩地多天俱致发行道</p>
<p style="text-align: left">
	　　王像若汝何处欲闻功德海三摩地</p>
<p style="text-align: left">
	　　及为众生多作利今应诣彼说法者</p>
<p style="text-align: left">
	　　如来出生甚难得说正法友复甚难</p>
<p style="text-align: left">
	　　求法众生常最难护法人主最难得</p>
<p style="text-align: left">
	　　此阎浮洲汝自在摄受正法汝应为</p>
<p style="text-align: left">
	　　常与无畏说法者如是说法城中到</p>
<p style="text-align: left">
	　　若我所言王当作当来多利必恒得</p>
<p style="text-align: left">
	　　及为众生当作利复当得摄佛菩提</p>
<p style="text-align: left">
	　　喜王。如是彼说法者。于彼王所觉察作已。如是还虚空道入于月轮。复诣彼林王所。彼王闻此觉察已欢喜踊跃爱悦满意善意更生。彼夜过已。共满千子及四分力众并余大多人众。诣彼二生振声散华大林王。到已向彼说法者所。于彼时分彼说法者。为彼大天众及菩萨摩诃萨。广说此三摩地。尔时彼王及子与人围绕。共见彼说法者及菩萨摩诃萨。即得大爱净信欢喜。彼等以净<a>信心</a>。顶礼彼说法者足。及顶礼彼菩萨摩诃萨足已于一边坐。彼随坐已。彼说法者为说此三摩地。彼闻此三摩地已。得大踊跃爱悦净信。尔时彼王即得此三摩地。及彼大多人众中。八十四千众生皆发无上正觉之心。及彼千子皆亦顺得不断辩才。喜王。如是多人无忧普欲喜音王。欢喜踊跃遍满其意。即起于座。以得无价二衣。奉覆彼比丘说法者。王诸所有皆以与之。及施无畏苏息。乃至尽寿给侍。随其所为请与衣食。作如是言。比丘汝宜下入村城坊邑王都。我为侍者。令诸众生当得此智。喜王。彼王如是语已。顶礼彼说法者及眷属足已。出还本宫。喜王。尔时无边功德宝振声净行聚说法者。从彼林王中起出已。入于村城坊邑王都中。发起为众生等说法。彼王于诸人处宣教敕云。莫有一人于此比丘不爱念不意喜不敬重不比数。彼王千子随彼说法者后。相续拥护为于法利。及余三十千人王子眷属。亦为彼菩萨摩诃萨而作给侍。随其所为令解诸乐行故。喜王。如是彼说法者。为成熟众生故。自身命量持经半劫。彼令无量众生于三乘中皆已成熟。彼王及子并众眷属。若彼王子给使。作彼菩萨给使者。于中皆已发菩提心。彼以闻此三摩地善根前行故。皆共于八十劫中。承事六十频婆罗诸佛世尊。诸处皆闻此三摩地。如其所欲摄取佛刹。于中或有到菩提者。或有<a>现行</a>菩萨<a>行者</a>。为成熟众生故。喜王。如彼时节中有说法者名无边功德宝振声净行聚。汝意疑谓异耶。莫如是见。何以故。无量寿如来是彼时节中说法也。又喜王。如彼时节中有王名多人无忧普欲喜音。汝谓异耶。莫如是见。何以故。不动如来是也。又喜王。彼时节中彼王千子。汝谓异耶。莫如是见。何以故。此贤劫中菩萨摩诃萨。若于贤大劫中千佛当出是也。又喜王。彼时节中彼无边功德宝振声净行聚说法者。所有彼三十千菩萨朋友。随彼后后相续围绕。汝意疑谓异耶。莫如是见。何以故。彼诸菩萨摩诃萨。于一劫中证觉无上正觉。喜王。如是摄受正法勤与相应菩萨摩诃萨。为无量无数众生而作义利。及速得此三摩地。喜王。彼故若我现前若我灭度。此三摩地。应当受持读说思惟。为他广演速当破摩罗军。尔时世尊欲令此义过量高出。即复说此歌颂。</p>
<p style="text-align: left">
	　　于诸众生若与乐千那由多不思岁</p>
<p style="text-align: left">
	　　不得譬此福德量若此心生菩提因</p>
<p style="text-align: left">
	　　所有众生十方中彼等皆成胜独觉</p>
<p style="text-align: left">
	　　千俱致劫供养彼净心以乐常与之</p>
<p style="text-align: left">
	　　若此菩提生欲已云我当得二足上</p>
<p style="text-align: left">
	　　此三摩地持一颂此于彼福胜有余</p>
<p style="text-align: left">
	　　彼诸众生得佛世千俱致劫供养彼</p>
<p style="text-align: left">
	　　彼亦不得喻此福若一心生胜菩提</p>
<p style="text-align: left">
	　　若于<a>佛法</a>守护者此三摩地四句颂</p>
<p style="text-align: left">
	　　非菩提心尔许福如彼守护正法者</p>
<p style="text-align: left">
	　　此世界中众生等若有化彼以菩提</p>
<p style="text-align: left">
	　　于不受道若闻已不生恐怖此福胜</p>
<p style="text-align: left">
	　　若有菩萨行施与如恒伽沙俱致劫</p>
<p style="text-align: left">
	　　以诸珍宝满于刹亦不闻此三摩地</p>
<p style="text-align: left">
	　　如是若有闻此定四句歌颂智者持</p>
<p style="text-align: left">
	　　过多取于福德聚非多亿劫而施与</p>
<p style="text-align: left">
	　　若护菩提胜者可此不可思无尘定</p>
<p style="text-align: left">
	　　不可以言皆具说若彼有福摄取者</p>
<p style="text-align: left">
	　　于死时中见多佛彼所有念未曾忘</p>
<p style="text-align: left">
	　　于中所欲行刹土此三摩地应书持</p>
<p style="text-align: left">
	　　身所有乐如心乐得生天上会圣者</p>
<p style="text-align: left">
	　　当生未曾得苦恼三摩地王<a>随喜</a>故</p>
<p style="text-align: left">
	　　千那由多所入门无边光明胜者许</p>
<p style="text-align: left">
	　　我已住于胜力说要由此定得菩提</p>
<p style="text-align: left">
	　　如总持门得辩才得三摩地如神足</p>
<p style="text-align: left">
	　　智所得者圣无流若演说此三摩地</p>
<p style="text-align: left">
	　　智者所生诸刹中彼当现前见诸佛</p>
<p style="text-align: left">
	　　及闻彼法并受持由于此定诵习转</p>
<p style="text-align: left">
	　　若得端正不少根三十二种百福相</p>
<p style="text-align: left">
	　　众生见已得踊跃由于此定诵习转</p>
<p style="text-align: left">
	　　智者美音悦意言具六十分音岸到</p>
<p style="text-align: left">
	　　摄取佛音净众生由闻此定赞言善</p>
<p style="text-align: left">
	　　彼当得慧而善利彼亦得智而无浊</p>
<p style="text-align: left">
	　　彼又知诸众生心若持此寂三摩地</p>
<p style="text-align: left">
	　　无有一声所入门彼于其中不生辩</p>
<p style="text-align: left">
	　　于诸声中得善巧由诵无尘三摩地</p>
<p style="text-align: left">
	　　得不小心不羞怖又得欢喜生踊跃</p>
<p style="text-align: left">
	　　彼所喜乐未曾减由广说此三摩地</p>
<p style="text-align: left">
	　　我今所见如到手汝等今应作正心</p>
<p style="text-align: left">
	　　汝等是子顺我教发行此定当令得</p>
<p style="text-align: left">
	　　此有尔许我能说汝等净心行相应</p>
<p style="text-align: left">
	　　至我今住应勤作莫于后时当热恼</p>
<p style="text-align: left">
	　　(说诸法无边行三摩地中摄受正法赞叹先世勤相应品分第二竟)</p>
<p style="text-align: left">
	　　观察诸法行经授记品第三之一</p>
<p style="text-align: left">
	　　尔时喜王菩萨摩诃萨白佛言。希有婆伽婆。最善希有修伽多。乃至如来。此摄受正法菩萨摩诃萨。所有功德称说赞叹。世尊。何法具足菩萨得此三摩地。佛言。喜王。一法具足。菩萨得此三摩地。何者为一。喜王。于中菩萨牢固誓愿。住阿耨多罗三藐三菩提中。彼所若有破坏。若对前调弄。若向他毁呰。若违诤若嗔骂若诃责。彼于其中无忿无嫌无结恨生。于上观察自心而住。我发菩提心时无人请我。若天若龙若夜叉。阿修罗伽留茶揵闼婆紧那罗摩睺罗伽及非人非非人。亦不有一<a>世间</a>他人请我。唯我自心思惟生阿耨多罗三藐三菩提心。然我彼心生时诸佛皆知。我今不应如此。若我为他自在所破。若他对前调弄。若嗔骂若诃责。若轻欺若戏学。若害言若打。欲令恐怖舍于菩提。或舍众生若复我作小意。或声闻心或独觉心生。我则欺诳诸佛世尊。若此心生菩提。我今须住牢禁誓愿。彼心生时终不放舍。乃至未坐菩提场。喜王。此是一法具足。菩萨得此三摩地。尔时世尊欲令此义过量普明。即复说此歌颂。</p>
<p style="text-align: left">
	　　智者常生牢固誓为求无上大菩提</p>
<p style="text-align: left">
	　　我于中间不疲乏以不疲心行菩提</p>
<p style="text-align: left">
	　　若被调弄及违诤嗔骂诃责不供养</p>
<p style="text-align: left">
	　　自心如是顺安慰于中无有嗔破生</p>
<p style="text-align: left">
	　　若我菩提心生时非天龙等而请我</p>
<p style="text-align: left">
	　　诸众生中我生悲生心缘于菩提故</p>
<p style="text-align: left">
	　　若复我今作小意我则欺诳诸世尊</p>
<p style="text-align: left">
	　　我当牢进不作疲守护誓愿而作佛</p>
<p style="text-align: left">
	　　如是行者大名称此三摩地有现前</p>
<p style="text-align: left">
	　　根本住立菩提心行法菩提不难得</p>
<p style="text-align: left">
	　　喜王。又别二法具足。菩萨得此三摩地。何者为二。如言如作。诸白法行取而不厌。喜王。于中何者如言如作。此菩萨闻有菩萨行。闻有佛法普满。彼则取此而作。我亦行此。菩萨行已。因此当觉无上佛法。彼如所言。即取而作。如行成就。所行清净。此是如言如作。云何诸善行中不厌。此菩萨作是念。遍智无量。如是众生无量。我作义利。彼不可以少善根少行。于无量遍智而得普满。为无量众生而作义利。彼若发起如是善时。彼诸无量回向而以回向。当如大海求闻不厌。喜王。此是二法具足菩萨得此三摩地。于中又说此言。</p>
<p style="text-align: left">
	　　如言即如作彼无不如言</p>
<p style="text-align: left">
	　　彼亦不言说若有别异此</p>
<p style="text-align: left">
	　　彼菩萨者如言说如是相行闻已行</p>
<p style="text-align: left">
	　　智者如说即如作彼得此定佛功德</p>
<p style="text-align: left">
	　　不厌足白法彼等无有厌</p>
<p style="text-align: left">
	　　彼无量菩提无量功德性</p>
<p style="text-align: left">
	　　又不厌足于白法意常不足犹如海</p>
<p style="text-align: left">
	　　无量无边众生界不可小意而厌足</p>
<p style="text-align: left">
	　　如所言说即如作又不厌法于法求</p>
<p style="text-align: left">
	　　于此二法顺学时彼得此定佛功德</p>
<p style="text-align: left">
	　　喜王。又别三法具足。菩萨得此三摩地。何者为三。此菩萨三种禁戒成就。何者为三。彼谓身语意戒。又无三种烦恼烧热。何者为三。彼谓贪欲烧热嗔恶烧热愚痴烧热。及<a>三界</a>中不依而行梵行。此三法具足。菩萨得此三摩地。于中又说此言。</p>
<p style="text-align: left">
	　　禁闭三种处身语及意等</p>
<p style="text-align: left">
	　　已寂三烦恼不依三界中</p>
<p style="text-align: left">
	　　禁闭身语及意等三种烦恼意复寂</p>
<p style="text-align: left">
	　　及三界中不作依彼故速得三摩地</p>
<p style="text-align: left">
	　　喜王又别四法具足。菩萨得此三摩地。何者为四。彼谓知因生法。知彼因已。及知因生法已。即舍其因。及不着因生法。彼如是知具足。菩萨不见有一法非因生者。彼如是念。若彼法因缘生者。彼空本性不生。又彼如是智具足已。不起无明。令灭无明故为众生说法。不起诸行。令知诸行故为众生说法。如是乃至不起老死。令超老死故为众生说法。喜王。此四法具足。菩萨得此三摩地。于中又说此言。</p>
<p style="text-align: left">
	　　既知于因缘亦知因生者</p>
<p style="text-align: left">
	　　彼则无有见如断及以常</p>
<p style="text-align: left">
	　　及因亦普知若相若自体</p>
<p style="text-align: left">
	　　若法属于因于中智不着</p>
<p style="text-align: left">
	　　因缘所生者若有实是空</p>
<p style="text-align: left">
	　　于中若智转彼得三摩地</p>
<p style="text-align: left">
	　　普知无明已诸行则不生</p>
<p style="text-align: left">
	　　如知亦如说利益众生故</p>
<p style="text-align: left">
	　　若有此四法菩萨诸胜者</p>
<p style="text-align: left">
	　　彼不难得此佛赞三摩地</p>
<p style="text-align: left">
	　　喜王。又别五法具足。菩萨得此三摩地。何者为五。喜王。彼谓菩萨知作知合知门知行知道。于中何者是作。所言作者。若于诸众生中等心舍种种想。诸众生中以一味慈。此名为作。于中何者是合。若知身中报熟。所作善业回向菩提。于中不触。此名为合。于中何者是门。所言门者。空门又甘露门(依梵本名云不死昔来义名甘露)。于中亦不由他。此名为门。于中何者是行。彼谓空行独行如行。诸法本性普净之行。此名为行。于中何者是道。所谓离于我作及我所作。圣<a>正见</a>者。此名为道。喜王。此五法具足。菩萨得此三摩地。于中又说此言。</p>
<p style="text-align: left">
	　　等心众生中彼等作如是</p>
<p style="text-align: left">
	　　亦信业报熟则合此无上</p>
<p style="text-align: left">
	　　非道小法普离已求于善法不休废</p>
<p style="text-align: left">
	　　皆以回向于菩提而于菩提无所触</p>
<p style="text-align: left">
	　　知于<a>解脱</a>门谓空及无相</p>
<p style="text-align: left">
	　　亦不作于愿此是无上门</p>
<p style="text-align: left">
	　　于诸法中有善巧于诸法中常不依</p>
<p style="text-align: left">
	　　独自合于无生境我及我所彼不生</p>
<p style="text-align: left">
	　　智者所作合与行及道四中恒住者</p>
<p style="text-align: left">
	　　是合菩提不难得况复此寂三摩地</p>
<p style="text-align: left">
	　　喜王。又别六法具足。菩萨得此三摩地。何者为六。彼谓知眼及知眼自性。彼知眼已及知眼自性已。于意喜色不意喜色中。无有着碍到于等量。此色眼根不烧。如是知耳鼻舌身意。及知意自性。彼知意已知意自性已。于意喜法不意喜法中。无有着碍到于等量。此法意根不烧。喜王。此六法具足。菩萨得此三摩地。于中又说此言。</p>
<p style="text-align: left">
	　　知于眼自性非自性自性</p>
<p style="text-align: left">
	　　彼不碍色中若空若不净</p>
<p style="text-align: left">
	　　色中到等量彼无有欲染</p>
<p style="text-align: left">
	　　知本性体已彼无有烧然</p>
<p style="text-align: left">
	　　如是耳鼻所舌身及以意</p>
<p style="text-align: left">
	　　知彼自性已诸法中不着</p>
<p style="text-align: left">
	　　禁六境界中令不走于外</p>
<p style="text-align: left">
	　　自性智成具非欲非离欲</p>
<p style="text-align: left">
	　　如是智等最是菩萨胜者</p>
<p style="text-align: left">
	　　彼不难得此佛赞三摩地</p>
<p style="text-align: left">
	　　喜王。又别七法具足。菩萨得此三摩地。何者为七。彼谓不谄故。纯直故。欲法故。求法故。观察法故。开法故。行法故。喜王。此七法具足。菩萨得此三摩地。于中又说此言。</p>
<p style="text-align: left">
	　　无有谄曲恒时直及无异言意无异</p>
<p style="text-align: left">
	　　如意所念如言说智者自乐复与他</p>
<p style="text-align: left">
	　　顺法行法而住中未曾以声为最胜</p>
<p style="text-align: left">
	　　如是勤合则得定疾触无上大菩提</p>
<p style="text-align: left">
	　　彼有欲法大名称求闻未曾有厌足</p>
<p style="text-align: left">
	　　如闻正念而观察彼还广说为多人</p>
<p style="text-align: left">
	　　喜王。又别八法具足。菩萨得此三摩地。何者为八。彼谓戒聚普净故。诸爱着远离故。常<a>出家</a>心故。乐住寂静处故。不用诸利养故。不惜身心故。高大信解故。于爱不爱等心故。喜王。此八法具足。菩萨得此三摩地。于中又说此言。</p>
<p style="text-align: left">
	　　普净于戒聚善净中住止</p>
<p style="text-align: left">
	　　已离诸爱着胜教中出家</p>
<p style="text-align: left">
	　　善逝教比丘应舍于利养</p>
<p style="text-align: left">
	　　而求住此寂此定最难见</p>
<p style="text-align: left">
	　　若念修此最上行爱不爱中无有别</p>
<p style="text-align: left">
	　　摄取八法而转行彼得此上三摩地</p>
<p style="text-align: left">
	　　喜王。又别九法具足。菩萨得此三摩地。何者为九。喜王。彼谓此菩萨舍九嗔事。超九众生住处。成就九次第定。过八邪倒。入八正中。离八不闲。证八解脱。知七识住。修七觉分。喜王。此九法具足。菩萨得此三摩地。于中又说此言。</p>
<p style="text-align: left">
	　　众生九住处于中众生依</p>
<p style="text-align: left">
	　　断离诸见故彼无有依问</p>
<p style="text-align: left">
	　　断离八不闲已触八解脱</p>
<p style="text-align: left">
	　　于七识住处以正念普知</p>
<p style="text-align: left">
	　　智者修念七觉分断诸分别拔烦恼</p>
<p style="text-align: left">
	　　如是勤合则得定亦复疾触胜菩提</p>
<p style="text-align: left">
	　　喜王。又别十法具足。菩萨得此三摩地。何者为十。彼调舍诸所有故。堪忍纯直摄取无量<a>流转</a>故。满足出世智故。不得诸众生而大慈故。持诸所闻以多闻故。超诸施设而大悲故。不用诸乐方便善巧故。普念诸佛故。此十善业道。乃至梦中亦不忘失故。说法依菩提心不羡异乘故。喜王。此十法具足。菩萨得此三摩地。于中又说此言。</p>
<p style="text-align: left">
	　　舍诸所有而欢喜亦有忍语纯直心</p>
<p style="text-align: left">
	　　俱致劫行无有乏彼速得此三摩地</p>
<p style="text-align: left">
	　　有智慧者无烦恼有慈心者无希求</p>
<p style="text-align: left">
	　　摄受诸闻不忘失彼得此寂三摩地</p>
<p style="text-align: left">
	　　悲诸众生不戏论诸巧方便不受乐</p>
<p style="text-align: left">
	　　普念诸佛正念者彼得此寂三摩地</p>
<p style="text-align: left">
	　　护诸十善皆清净乃至梦中不曾失</p>
<p style="text-align: left">
	　　心念到于菩提行未曾羡慕小乘中</p>
<p style="text-align: left">
	　　若有如此法最胜于诸佛法不难得</p>
<p style="text-align: left">
	　　速得破坏魔罗众当触最胜净菩提</p>
<p style="text-align: left">
	　　又此法本世尊说时。七十千众生远尘离垢法中法眼清净。七千众生皆发无上正觉之心。皆与不退转记。三十千菩萨无生法中得忍。彼于后时欲护法城。无量众生善根成就。此三千大千世界六种震动。大光遍世。三恶寂止。诸众生前皆见如来。世尊从身复放光明。以此光故。无量无数世界大光遍满。彼等众生光到身已。彼皆于佛随顺正念。与乐相应去离热恼。彼世尊光。于十方中无边珍宝庄严。非一百千种色。俱致那由多百千叶莲华出生诸处。莲华中有似世尊奢迦牟尼如来像。然彼似如来像。彼莲华中端坐显现。彼诸处莲华中莲华台上。有似喜王菩萨摩诃萨。右膝住于莲华台已。亦如是问此三摩地。彼诸如来。亦如是广说此三摩地。一一如来<a>觉悟</a>成熟无量俱致那由多百千众生。尔时世尊告喜王菩萨摩诃萨言。喜王。汝见普十方中似如是无量无数如来莲华中坐及似喜王菩萨摩诃萨者不。答言。我见婆伽婆。我见修伽多。而我不知数量。佛言。喜王。能取恒河沙等数量。而不能知彼等诸佛世尊数量。所有如是诸佛世尊。汝所见者也。如是彼等似汝菩萨摩诃萨。亦复不能知其数量。</p>
<p style="text-align: left">
	　　尔时世尊摄希有神力已。告喜王菩萨摩诃萨言。喜王。于意云何。如来从此佛土有处去耶。于坐动耶。汝亦有处去耶。答言。不也婆伽婆。不也修伽多。佛言。喜王。以是因缘。应知诸法皆如。生作住相。分别起出。无来无去。如所欲如所作。以无主者故。应见彼等皆空分离喜王。是故汝于诸法应当信解。见如焰梦影响水月电泡。汝等应如是学。何以故。深深信解菩萨。当得此三摩地。</p>
		

	
	

		</div></div><hr><script charset='utf-8' src='../../js/footer.js'></script></body></html>