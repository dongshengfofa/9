<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 僧伽吒经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 僧伽吒经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 <a>僧伽吒经</a></strong></p>
<p style="text-align: left">
	　　&ldquo;尔时，仙人告彼人言：&lsquo;乃往古昔无数阿僧祇劫，时有国王名曰净月，<a>如法</a>治世。善男子，时净月王生一太子。时净月王，召诸占相<a>婆罗门</a>等，而问之言：&ldquo;今此童子有何等相？&rdquo;尔时相师白大王言：&ldquo;今此太子有不祥相，生此太子必有不祥。&rdquo;大王问言：&ldquo;汝何所说？&rdquo;相师白言：&ldquo;如是太子若至七岁当害父母。&rdquo;王时答言：&ldquo;宁当杀我，不杀我子。人身难得，于无量劫<a>修行</a>乃得人身，不应以此身而杀人物。&rdquo;尔时，太子始生一月如一岁儿。王知太子当杀我身，时净月王舍位与子，作如是言：&ldquo;汝治国事，一切财物<a>自在</a>随意，如法治世勿为非法。&rdquo;既授位已，时净月王于其国内，不复行于王之教令。尔时，无量亿大臣至净月王所，白言：&ldquo;大王，何故不行王之教令？&rdquo;大王答言：&ldquo;我无量劫常为王事心无厌足，我已厌矣，舍之修行。&rdquo;尔时太子未经多时，并杀父母集五逆罪。善男子，我亦忆念往昔之事，既杀王已愁悲啼哭自责悔过。尔时，我以大悲之心为彼<a>说法</a>，彼闻法已逆罪消灭。&rsquo;</p>
<p style="text-align: left">
	　　&ldquo;问言：&lsquo;当于尔时说何等法？&rsquo;答言：&lsquo;尔时演说<a>僧伽</a>吒法门。若闻此法，当至阿耨多罗三藐三菩提，灭一切罪烦恼休息。汝今谛听，当为汝说，令汝闻已速得<a>解脱</a>，闻四句偈令不中阙，尽一切恶得须陀洹，然后布施远离诸苦，受苦众生令得解脱，怖畏众生令得远离。&rsquo;尔时，彼人合掌顶礼赞言：&lsquo;善哉！善哉！真善知识，善能除灭诸不善业，善说僧伽吒法门，善哉闻者！&rsquo;尔时，<a>虚空</a>中万二千天子，至大仙所，合掌顶礼，白如是言：&lsquo;大仙忆念几时事耶？&rsquo;复有四龙王、十八千亿夜叉王，头面礼敬白大仙言：&lsquo;忆念几时事耶？&rsquo;大仙答言：&lsquo;我忆念百千亿阿僧祇劫。&rsquo;问大仙言：&lsquo;以何善根忆尔许事？&rsquo;答言：&lsquo;以曾听受僧伽吒法门。&rsquo;在彼众中闻此法门发净信者，皆得授阿耨多罗三藐三菩提记。若人造作五逆之罪，闻此法门须臾之间，悉能除灭无量百千亿劫，闭恶道门开生天道。于此法门闻四句偈功德如是，况复书写读诵，供养华香幡盖，恭敬尊重，合掌<a>礼拜</a>一言赞善，如是功德不可思议！&rdquo;</p>
<p style="text-align: left">
	　　尔时，一切勇菩提萨埵白佛言：&ldquo;<a>世尊</a>，云何合掌得功德等？谁读此经一合掌礼？&rdquo;</p>
<p style="text-align: left">
	　　佛告一切勇：&ldquo;善男子，若人造作五逆之罪，若教人作，若<a>随喜</a>作，于此法门闻四句偈，合掌净信能灭五逆，何况有人于此法门具足书写读诵供养，如此功德多彼无量！善男子，譬如阿那婆达多池日光不照，从彼池中出五大河。一切勇，于意云何？颇有人能数此五大河水滴数不？&rdquo;</p>
<p style="text-align: left">
	　　一切勇言：&ldquo;不也，世尊。&rdquo;</p>
<p style="text-align: left">
	　　佛告一切勇菩提萨埵：&ldquo;善男子，闻此法门善根亦复如是，百千万劫数不可尽。一切勇，于意云何？须臾得闻如是法门，是难有不？&rdquo;</p>
<p style="text-align: left">
	　　一切勇言：&ldquo;难有，世尊。&rdquo;</p>
<p style="text-align: left">
	　　佛告一切勇：&ldquo;于此法门能生信者复难于彼！譬如阿那婆达多池出五大河，如是五河水之滴数，数不可尽。&rdquo;</p>
<p style="text-align: left">
	　　一切勇菩提萨埵摩诃萨埵白佛言：&ldquo;世尊，何等名为五大河也？&rdquo;</p>
<p style="text-align: left">
	　　佛告一切勇菩提萨埵：&ldquo;五大河者，所谓恒伽河、私陀河、博叉河、耶牟那河、月分河，是五大河悉皆入海。此五大河，一河各有五百小河以为眷属。一切勇，复有五大河，在虚空中，一河各有一千小河以为眷属。&rdquo;</p>
<p style="text-align: left">
	　　一切勇菩提萨埵白佛言：&ldquo;世尊，何等是五河有千眷属？&rdquo;</p>
<p style="text-align: left">
	　　佛告一切勇菩提萨埵：&ldquo;第一河者，名须陀罗有千眷属；第二河者，名曰羶佉有千眷属；第三河者，名婆呵帝有千眷属；第四河者，名质多斯那有千眷属；第五河者，名曰法盖有千眷属。一切勇，是名五大河有千眷属。一切勇，是五大河利益阎浮提，时时降雨增长华果，于阎浮提雨清净水增长苗稼。一切勇，如护世天安乐阎浮提波（提波渚也）；此经亦尔，利益安乐阎浮提波一切众生如三十三天。&rdquo;</p>
<p style="text-align: left">
	　　一切勇菩提萨埵白佛言：&ldquo;世尊，何等是三十三天？&rdquo;</p>
<p style="text-align: left">
	　　佛告一切勇菩提萨埵言：&ldquo;释迦提婆之所住处，是三十三天。一切勇，彼三十三天作如是语：&lsquo;若有众生口行善语者，彼人功德不可数知。若有众生行口恶者，彼堕<a>地狱</a>、饿鬼、畜生不可数知。众生堕于地狱、畜生、饿鬼受大苦恼，时彼众生无救护者，于三恶趣独受剧苦。口行恶者是恶知识，口行善者是善知识。若见善知识则见如来，若见如来则灭一切不善之法。一切勇，如护世天为阎浮提波而作利益。一切勇，此经亦如是，于阎浮提波而作佛事。若不闻此法门者，不能至阿耨多罗三藐三菩提，不能转法轮，不能击法鼓，不能坐于师子法座，不能入于<a>涅槃</a>之界，不能成就无边光明。如是，如是，一切勇，不闻如是法门，不能坐于菩提树下。&rdquo;</p>
<p style="text-align: left">
	　　时，一切勇菩提萨埵摩诃萨埵白佛言：&ldquo;世尊，我有少疑欲问世尊。&rdquo;</p>
<p style="text-align: left">
	　　佛告一切勇：&ldquo;随汝所问，当断汝疑。&rdquo;</p>
<p style="text-align: left">
	　　一切勇白佛言：&ldquo;世尊，尔时仙人度彼五逆人，令住不退地者，是何人也？&rdquo;</p>
<p style="text-align: left">
	　　佛告一切勇菩提萨埵：&ldquo;善男子，汝今谛听，如来所说微细难知。此僧伽吒法门，示仙人像，如此法门能示佛身。如恒河中处处见沙，此法亦尔，自作示现为人说法。唯佛如来量与佛等，此法如是与佛平等，有此法处常有诸佛。&rdquo;</p>
<p style="text-align: left">
	　　尔时，世尊复告一切勇菩提萨埵：&ldquo;善男子，我念往昔九十九阿僧祇劫，尔时有佛号曰宝上；如是次第有十二亿佛，皆号宝上。我于尔时名曰净月，行大布施。时十二亿如来，我悉供养，以衣服、卧具、饮食、汤药、香华、灯明、一切乐具，悉以供养，彼诸如来不为我授阿耨多罗三藐三菩提记。一切勇，我念往昔，有十八亿如来出兴于世，皆号宝明。我于尔时名曰龙正，行大布施，以香华、璎珞供养彼佛，彼诸如来亦不授我阿耨多罗三藐三菩提记。一切勇，我念往昔，有二十亿佛出兴于世，皆号式弃如来应供正遍知。我于尔时行大布施，以诸乐具供养彼佛，彼诸如来亦不授我阿耨多罗三藐三菩提记。一切勇，我念往昔，有二十亿诸佛出兴于世，皆号迦葉。我于尔时行大布施，以诸香华、幡盖、衣服、一切乐具，供养彼佛，彼诸如来亦不授我阿耨多罗三藐三菩提记。一切勇，我念往昔，有十六亿诸佛如来出兴于世，皆号净光。我于尔时作大长者子，行大布施舍一切物，彼十六亿诸佛如来，我悉供养，以香华、幡盖、衣服、卧具、饮食、汤药，亦不授我阿耨多罗三藐三菩提记。一切勇，我念往昔，九十五亿诸佛如来出兴于世，皆号释迦牟尼应正遍知。我于尔时作大国王如法治世，彼九十五亿释迦如来，我悉供养，以香华、幡盖、饮食、衣服、卧具、汤药、一切乐具，亦不授我阿耨多罗三藐三菩提记。一切勇，我念往昔，有九亿佛出兴于世，皆号迦罗迦鸠村陀如来应供正遍知。我于尔时作婆罗门子，巨富无量行一切施，以诸香华、幡盖、衣服、卧具、饮食、一切乐具，供养诸佛，彼诸如来亦不授我阿耨多罗三藐三菩提记。一切勇，我念往昔，有十八亿如来出兴于世，皆号迦那迦牟尼如来应供正遍知。我于尔时行大布施，彼诸如来我悉供养，以香华、幡盖、衣服、卧具、饮食、汤药、一切乐具供养，彼诸如来亦不授我阿耨多罗三藐三菩提记。一切勇，我念往昔，有十三亿诸佛如来出兴于世，皆号光明德如来应正遍知。我悉供养，以诸华香、幡盖、衣服、卧具、饮食、一切乐具，供养尊重，彼诸如来亦不授我阿耨多罗三藐三菩提记。一切勇，我念往昔，二十五亿诸佛如来出兴于世，皆号弗沙如来应正遍知。我于尔时<a>出家</a>作<a>沙门</a>行，如法供养，以诸香华、璎珞、幡盖、衣服、卧具、饮食、一切乐具，尊重赞叹，彼诸如来亦不授我阿耨多罗三藐三菩提记。一切勇，我念往昔，有十二亿诸佛如来出兴于世，皆号毗婆尸如来应正遍知。彼诸如来我悉供养，以华香、幡盖、衣服、饮食、卧具、汤药、一切乐具，悉以供养。我时出家，彼诸如来亦不授我阿耨多罗三藐三菩提记。最后毗婆尸如来说此法门，阎浮提众生闻已，于虚空中即雨七宝。尔时阎浮提众生悉无贫穷。我于尔时亦不得授阿耨多罗三藐三菩提记，但闻空声而告我言：&lsquo;汝不久当得受阿耨多罗三藐三菩提记。&rsquo;&rdquo;</p>
<p style="text-align: left">
	　　一切勇菩提萨埵白佛言：&ldquo;世尊经于几时，得受阿耨多罗三藐三菩提记？&rdquo;</p>
<p style="text-align: left">
	　　佛告一切勇菩提萨埵言：&ldquo;谛听！善男子，过九十二亿阿僧祇劫，有佛出世，号然灯如来应正遍知。我于尔时作摩那婆子，名曰弥伽（弥伽者此言云），于然灯佛所作摩那婆，修清净行。我见彼佛，以七茎青莲华供养然灯如来，以此善根回向阿耨多罗三藐三菩提，尔时然灯如来即授我记：&lsquo;摩那婆，未来过阿僧祇劫当得作佛，号释迦牟尼如来应正遍知。&rsquo;一切勇，我于尔时闻授记声，踊身虚空高十二多罗，住虚空中得无生法忍，无量阿僧祇劫所修净行，与<a>六波罗蜜</a>相应，一切善根悉皆现前，如视掌中庵摩罗果。</p>
<p style="text-align: left">
	　　&ldquo;一切勇，我于尔时，令无量百千亿众生住于善法。一切勇，况今我成阿耨多罗三藐三菩提利益众生！我观众生以何应度，随其方便为其说法：若为诸天现作天身而为说法，若在龙宫示作龙身而为说法，于夜叉中示夜叉身而为说法，于饿鬼中作饿鬼身而为说法，若为人道示作人身而为说法，应以佛身而受化者示作佛身而为说法，应以菩提萨埵身而受化者示菩提萨埵身为之说法。我观众生以何应度，如是，如是，为众生现随应说法。一切勇，我为众生演说诸法有多方便。何以故？一切勇，具足善根众生得闻此法，一切善根悉得增长，悭者布施，无福德者修行福德，自利利他修行念死，彼闻法故作此善根，以听法故过去善根亦得增明，彼得长夜利益安乐一切<a>天人</a>。一切勇，如是法门一经于耳，得生无量功德。</p>
<p style="text-align: left">
	　　&ldquo;一切勇，尔时众生各相谓言：&lsquo;更有余善法修行得阿耨多罗三藐三菩提不？&rsquo;善众生言：&lsquo;有法布施修行，口说善语，如是等法得善果报至无上道。&rsquo;愚痴之人作如是言：&lsquo;无法无施，无<a>善恶</a>果，无口善报。&rsquo;彼愚痴人得大罪报，展转堕于恶道之中，于八大劫堕于地狱受大苦报，十六劫中堕阿修罗，九千劫中生堕鬼神，十二劫堕饿鬼中受饿鬼苦，万四千劫生处喑哑，万六千劫母胎伤堕，万二千劫生作肉团，万一千劫生处生盲。彼诸父母作如是言：&lsquo;我所生子虚受勤苦九月护胎，饥渴寒热诸苦具受，而不得子报恩之力。&rsquo;一切勇，如是，如是，谤法众生堕于地狱、畜生、饿鬼，临命终时为忧恼箭射之而去。一切勇，口善语者作如是言：&lsquo;有法有施，有善恶业果报。&rsquo;彼人以是善根因缘，二十五劫生郁单越，二十五劫生三十三天受诸天乐，从天命终生郁单越，不入母胎目见百千世界悉名安乐，见一切国土诸佛，不移本处成三菩提。一切勇，如此法门有大神力，能发清净<a>信心</a>，不生边地具清净戒。一切勇，复有众生作如是言：&lsquo;如来昼夜度诸众生，而众生界犹不尽耶？无量众生愿于菩提，无量众生生于天上，无量众生入般涅槃，何因缘故而不尽耶？&rsquo;&rdquo;</p>
<p style="text-align: left">
	　　时，诸外道婆罗门等作如是语：&ldquo;我当问难沙门瞿昙如是之义！&rdquo;尔时，有九十四亿诸外道婆罗门等，来诣王舍城。</p>
<p style="text-align: left">
	　　尔时，世尊熙然微笑。尔时，弥帝隶菩提萨埵，从座而起，顶<a>礼佛</a>足，向佛合掌，白佛言：&ldquo;世尊，何因缘故如来微笑？若无因缘，如来终不现希有事。愿世尊说，何故现笑？&rdquo;</p>
<p style="text-align: left">
	　　佛告弥帝隶菩提萨埵：&ldquo;善男子，汝今谛听，当为汝说。弥帝隶，今日王舍城必有大众集会。&rdquo;</p>
<p style="text-align: left">
	　　弥帝隶菩提萨埵白佛言：&ldquo;世尊，何众集会，为天、龙、夜叉、若人非人？&rdquo;</p>
<p style="text-align: left">
	　　佛告弥帝隶菩提萨埵：&ldquo;善男子，此诸天、龙、夜叉等悉来集会。复有八万四千诸婆罗门、九千亿诸尼揵子来欲谈论，我悉降伏诸婆罗门为其说法，皆发阿耨多罗三藐三菩提心。九千亿尼揵陀，皆得须驴多波帝。万八千亿龙王悉来集会，闻我说法悉发阿耨多罗三藐三菩提心。六万亿净居天子亦来集会，复有三万亿恶魔及其眷属亦来集会，有万二千阿修罗王悉来集会，五百大王及诸眷属悉来集会听我说法，既闻法已，皆发阿耨多罗三藐三菩提心。&rdquo;</p>
<p style="text-align: left">
	　　尔时，弥帝隶菩提萨埵，从座而起，顶礼佛足，右绕三匝即没不现。</p>
<p style="text-align: left">
	　　尔时，一切勇菩提萨埵摩诃萨埵，从座而起，偏袒右肩，右膝著地，向佛合掌，白佛言：&ldquo;世尊，彼五百国王名字何等？&rdquo;</p>
<p style="text-align: left">
	　　佛告一切勇：&ldquo;谛听！善男子，一名<a>欢喜</a>王，二名善欢喜王，三名忧波难陀王，四名胜踊王，五名梵将军王，六名梵响王，七名善见王，八名善欢喜王，九名欢喜将军王，十名欢喜正王，十一名频婆娑罗王，十二名波斯那王，十三名增长王，如是等有五百大王。一一大王有千亿眷属，皆发阿耨多罗三藐三菩提心，唯除增长王。从于东方有三万亿菩提萨埵俱来集会，从于南方有五万亿菩提萨埵俱来集会，从于西方有六万亿菩提萨埵俱来集会，从于北方有八万亿菩提萨埵俱来集会，从于下方有九万亿菩提萨埵俱来集会，从于上方有百千亿菩提萨埵俱来集会。彼诸菩提萨埵悉住十地，一切皆诣王舍大城至如来所，于阿耨多罗三藐三菩提得不退转。&rdquo;</p>
<p style="text-align: left">
	　　尔时，世尊告一切勇菩提萨埵摩诃萨埵言：&ldquo;善男子，汝诣十方诸佛世界，告诸菩提萨埵：&lsquo;今日如来于王舍城演说大法，汝等十方菩提萨埵合掌恭敬。&rsquo;汝于须臾速还，及此众会听法。&rdquo;</p>
<p style="text-align: left">
	　　尔时，一切勇菩提萨埵，从座而起，顶礼佛足，绕佛三匝忽然不现。时，一切勇菩提萨埵到十方国，告诸菩提萨埵言曰：&ldquo;今日如来于王舍城演说大法，汝等今者应赞善哉，令汝永得安乐利益。&rdquo;</p>
<p style="text-align: left">
	　　尔时，一切勇菩提萨埵，到十方国供养诸佛，告诸菩提萨埵，言已还归此土，譬如壮士屈伸臂顷，至王舍城住如来前。时一切婆罗门、诸外道悉已集会，天、龙、夜叉、阿修罗、人非人等皆悉集会，五百大王及其眷属亦来集会，三万亿恶魔及诸眷属亦来集会。尔时，王舍城地大震动。时十方诸佛世界，雨栴檀末香，雨天妙华，雨如来上成大华台，金刚力士执金刚杵在如来前。尔时，四方有四风王，入王舍城悉吹城内粪秽土沙远置城外。尔时，十方世界雨众香水，十方世界雨优钵罗华、拘物头华、分陀利华，在虚空中化成华盖。于虚空中有八万四千亿师子之座，七宝所成，一切座上皆有如来宣说妙法。尔时，三千世界六种震动。</p>
<p style="text-align: left">
	　　时，一切勇菩提萨埵摩诃萨埵白佛言：&ldquo;世尊，何因缘故，于王舍城现希有事？&rdquo;</p>
<p style="text-align: left">
	　　佛告一切勇菩提萨埵：&ldquo;善男子，汝今善听！譬如有人吾我自高，家居贫穷，日至王门，既至王门自高直入，时守门者寻捉打缚。王闻有人直入王门，王作是念：&lsquo;此人直入必欲相害。&rsquo;时王嗔恚敕诸臣言：&lsquo;汝将此人断其命根，并其父母兄弟姊妹。&rsquo;其人眷属皆悉忧愁悲泣啼哭。如来说法亦复如是，吾我自高喻诸凡夫，得见佛身，耳闻说法，自生高慢说种种语，住吾我地自不听受亦不说法。若人说法一偈一喻亦不听受，作如是言：&lsquo;如此之法我已先知。&rsquo;何以故？住我慢地，或恃多闻自纵放逸，与愚痴人共住不闻<a>正法</a>，自以多闻放逸不如法说，自作手笔而自说之。一切世人欺诳自身，作如是言：&lsquo;有财施我，我是<a>福田</a>。&rsquo;彼愚痴人自诳其身，亦诳<a>世间</a>，食他信施不能消故，命欲终时生大恐怖。诸人告言：&lsquo;汝足技术，何不自救？&rsquo;答言：&lsquo;今日技术不能自救忧悲苦恼。&rsquo;众人语言：&lsquo;为一人故，父母兄弟亲里眷属无事诛戮。&rsquo;众生如是近恶知识，堕于地狱、畜生、饿鬼。如是，如是，诸婆罗门、诸尼揵子，我今告汝，汝莫放逸。譬如鸟子未生羽翼，不能高翔飞于虚空；汝等如是无有神力，不能飞至涅槃之界。所以者何？汝所行法非毕竟道终归破坏，汝等临终自生悔心：&lsquo;我等虚受如是身命，修行不得天乐，不受人乐，不得涅槃。我等此身便为虚过。我当生何道？受何等身？&rsquo;&rdquo;</p>
<p style="text-align: left">
	　　尔时，世尊告诸婆罗门、尼揵子诸外道言：&ldquo;阎浮提中满中珍宝，汝等莫失所望，于<a>佛法</a>宝中莫作异学。汝等所疑悉问如来，佛当为汝分别说之。&rdquo;</p>
<p style="text-align: left">
	　　尔时，一切婆罗门、尼揵子等，从座而起，偏袒右肩，右膝著地，合掌礼佛，白佛言：&ldquo;世尊，如来昼夜多度<a>生死</a>众生，众生界不减不增。世尊，何因缘故，众生等如是生灭？&rdquo;</p>
<p style="text-align: left">
	　　尔时，药上菩提萨埵摩诃萨埵，大誓庄严为燃法炬欲问大事，白佛言：&ldquo;世尊，当来世无少众生、无老众生作生灭者。&rdquo;</p>
<p style="text-align: left">
	　　佛告药上：&ldquo;众生有老作少，如是生灭。善男子，如人沐发著新衣服从舍而出，余人语言，善沐头发著新净衣。又如有人洗沐头发著故洗衣，善沐头发衣服非妙。如是，如是，药上，众生老者于阎浮提以为非妙，少者虽妙现有生灭。&rdquo;</p>
<p style="text-align: left">
	　　尔时，一切婆罗门、诸外道尼揵子白佛言：&ldquo;世尊，何等名老？何者为少？&rdquo;</p>
<p style="text-align: left">
	　　佛告诸外道：&ldquo;所言老者，数数往来饿鬼、畜生、地狱之中受苦无厌。&rdquo;</p>
<p style="text-align: left">
	　　尔时，一切诸婆罗门、天龙大王白佛言：&ldquo;世尊，我等更不能受生死苦恼。&rdquo;</p>
<p style="text-align: left">
	　　彼诸尼揵作如是言：&ldquo;无少众生。&rdquo;</p>
<p style="text-align: left">
	　　尔时，药上菩提萨埵白佛言：&ldquo;世尊，观此众生如是难度。&rdquo;</p>
<p style="text-align: left">
	　　佛告药上菩提萨埵：&ldquo;如来今日分别解说，汝善谛听！&rdquo;</p>
<p style="text-align: left">
	　　有九万四千亿新学众生，在如来前不礼如来，亦不问讯。</p>
<p style="text-align: left">
	　　尔时，药上菩提萨埵白佛言：&ldquo;世尊，何因缘故，此诸众生不礼如来，亦不问讯请决所疑？&rdquo;</p>
<p style="text-align: left">
	　　佛告药上菩提萨埵：&ldquo;善男子，汝今谛听，当为汝说。善男子，若作是说无少众生，如是之人是少众生。&rdquo;</p>
<p style="text-align: left">
	　　彼人问言：&ldquo;我等诸人是少众生？世尊，我等是少众生？&rdquo;</p>
<p style="text-align: left">
	　　佛言：&ldquo;如是，如是，汝等是少众生，以不能知自身量故。&rdquo;</p>
<p style="text-align: left">
	　　尔时，九万四千亿新学众生，皆得十地住于虚空。</p>
<p style="text-align: left">
	　　尔时，药上菩提萨埵摩诃萨埵，白佛言：&ldquo;世尊，此诸众生快得善利得尽生死。世尊，此诸众生离于生死得住十地。&rdquo;</p>
<p style="text-align: left">
	　　尔时，一切婆罗门、诸外道尼揵子、诸龙国王、恶魔眷属，来到佛所，白佛言：&ldquo;世尊，我等诣佛听此法门，愿我等辈皆得如来妙色之身形色像貌，愿如如来应正遍知！&rdquo;</p>
<p style="text-align: left">
	　　佛言：&ldquo;如是，如是，善男子，汝等来诣佛所听此法门，发阿耨多罗三藐三菩提心，汝等不久当得阿耨多罗三藐三菩提。&rdquo;</p>
<p style="text-align: left">
	　　尔时，如来说此语已，诸外道尼揵子等，皆得无生法忍住于十地。时诸菩提萨埵以自<a>神通</a>，踊在空中高七多罗，于虚空中化成七宝台奉施如来，在于空中作种种神通而自变化。尔时，诸天于虚空中当如来上，雨众妙华<a>念佛</a>如来，于其自身起佛身想。无量百千诸天子，以华散佛作如是言：&ldquo;得大利益！沙门瞿昙真是世间大良福田，具足三昧自在之力。如是等众生渐具方便，说一善语得离生死。&rdquo;</p>
<p style="text-align: left">
	　　尔时，药上菩提萨埵摩诃萨埵，从座而起，偏袒右肩，右膝著地，合掌白佛言：&ldquo;世尊，此诸天子，何因缘故作如是语，现诸神通善赞如来？&rdquo;</p>
<p style="text-align: left">
	　　佛告药上菩提萨埵言：&ldquo;善男子，彼诸<a>菩萨</a>不赞叹我，自赞其身，以其自身坐法王位，以其自身坐于法座，以其自身放法光明，诸佛所护，于阿耨多罗三藐三菩提，正觉说法。&rdquo;</p>
<p style="text-align: left">
	　　尔时，药上菩提萨埵摩诃萨埵白佛言：&ldquo;世尊，大德世尊日夜常度无量众生，然诸众生犹不可尽。&rdquo;</p>
<p style="text-align: left">
	　　尔时，世尊告药上菩提萨埵摩诃萨埵言：&ldquo;善哉！善哉！善男子，能以此义问于如来。善男子，譬如有人大富饶财，多有奴婢，多有田宅、园林谷米、大<a>小麦</a>豆、稻秫胡麻，彼于春时一切种植，至时则熟熟复收获，各各别盛盛已食之，至于春时种之如前。善男子，众生本业亦复如是，受乐报尽复作善业种诸善根，种善根已增长善法，增善法已得大欢喜。药上，以欢喜心于百亿劫乐报不失。善男子，如初发意菩提萨埵，不堕恶道总知诸法。&rdquo;</p>
<p style="text-align: left">
	　　药上菩提萨埵白佛言：&ldquo;世尊，云何初发意菩提萨埵而见梦也？&rdquo;</p>
<p style="text-align: left">
	　　佛告药上菩提萨埵言：&ldquo;善男子，初发意菩提萨埵，于其梦中多见怖畏。何以故？净一切业，不可以身而受众苦，以是罪故梦见怖畏。&rdquo;</p>
<p style="text-align: left">
	　　药上白佛言：&ldquo;世尊，初发心菩提萨埵，梦中见何等怖？&rdquo;</p>
<p style="text-align: left">
	　　佛告药上菩提萨埵：&ldquo;善男子，其人梦见炽然火聚，彼菩提萨埵应作是念：&lsquo;以此火聚烧我一切烦恼。&rsquo;药上，是名第一梦见怖畏。又见水流垢浊不净，彼初发心菩提萨埵应作是念：&lsquo;漂我一切结缚烦恼。&rsquo;药上，是名初发心菩提萨埵第二梦见大怖畏也。&rdquo;</p>
<p style="text-align: left">
	　　药上菩提萨埵白佛言：&ldquo;世尊，见何怖畏？&rdquo;</p>
<p style="text-align: left">
	　　佛告药上菩提萨埵言：&ldquo;于其梦中自见剃发，药上菩提萨埵，见已不应恐怖。何以故？应作是念：&lsquo;剃贪嗔痴堕<a>六道</a>生。&rsquo;善男子，如是菩提萨埵不堕地狱，不堕畜生，不堕饿鬼，不堕龙中，不堕天中。药上，初发心菩提萨埵，惟生清净佛国土中。&rdquo;</p>
<p style="text-align: left">
	　　佛告药上：&ldquo;当来末世后五百岁，有诸菩提萨埵，心愿菩提，以发心故，得众多人毁辱打骂。药上，于彼但应为其说法，菩提萨埵不应起于嗔恚之心。&rdquo;</p>
<p style="text-align: left">
	　　佛告药上：&ldquo;我于无量百千亿劫行诸苦行，善男子，我不为资生国土财产，为知诸法实相故。药上，我行苦行，不得阿耨多罗三藐三菩提。善男子，我闻此法，即日得阿耨多罗三藐三菩提。药上，此法甚深，如是法门难得闻名。若得闻此法门名者，一切得阿耨多罗三藐三菩提。药上，是人得超千劫生死，生净佛国土，善知灭道，知第一道，识第一善根，成就无比神通，知无比灭。药上，于汝意云何？云何名灭？&rdquo;</p>
<p style="text-align: left">
	　　药上菩提萨埵白佛言：&ldquo;世尊，法处名灭。&rdquo;</p>
<p style="text-align: left">
	　　佛言：&ldquo;药上，何等法处？&rdquo;</p>
<p style="text-align: left">
	　　药上白佛言：&ldquo;世尊，法是法处。如世尊说，勤行精进，勤持戒，勤忍辱，是名法藏。&rdquo;</p>
<p style="text-align: left">
	　　佛赞药上菩提萨埵言：&ldquo;善哉！善哉！善男子，佛问此义，汝善解说。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>