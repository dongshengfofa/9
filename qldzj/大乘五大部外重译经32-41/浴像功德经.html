<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，浴像功德经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>浴像功德经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>浴像功德经</strong></p>
<p style="text-align: left">　　如是我闻。一时薄伽梵在王舍城鹫峰山顶。与大苾刍众千二百五十人俱。复有无量无边大<a>菩萨</a>众天龙八部悉皆云集。尔时清净慧菩萨在众中坐。为欲愍念诸有情故。作是思惟。诸佛如来以何因缘。得清净身相好具足。复作是念。诸众生类得值如来亲近供养。所获福报无量无边。未知如来般<a>涅槃</a>后。所有众生作何供养修何功德。令彼善根速能究竟无上菩提。作是念已。即从座起偏袒右肩。顶<a>礼佛</a>足长跪合掌白佛言。<a>世尊</a>。我欲请问愿垂听许。佛言。善男子。随汝所问我当为说。尔时清净慧菩萨白佛言。诸佛如来应正等觉。以何因缘得清净身相好具足。又诸众生得值如来亲近供养。所获福报无量无边。未审如来般涅槃后。所有众生作何供养修何功德。令彼善根速能究竟无上菩提。</p>
<p style="text-align: left">　　尔时世尊告清净慧菩萨言。善哉善哉。汝能为彼未来众生发如是问。汝今谛听。善思念之。如说<a>修行</a>。吾当为汝分别解说。清净慧菩萨言。唯然世尊。愿乐欲闻。</p>
<p style="text-align: left">　　佛告清净慧菩萨言。善男子。应知布施持戒忍辱精进静虑智慧。慈悲喜舍。<a>解脱</a>解脱知见。力无所畏。一切<a>佛法</a>一切种智善清净故。如来清净。若于如是诸佛如来。以清净心种种供养。香花璎珞幡盖敷具。布在佛前种种严饰。上妙香水澡浴尊仪。<a>烧香</a>普熏运心法界。复以饮食鼓乐弦歌。赞咏如来不共功德。发<a>殊胜</a>愿回向无上一切智海。所生功德无量无边。乃至菩提常令相续。所以者何。如来福智不可思议无数无等。善男子。诸佛世尊具有三身。谓法身受用身<a>化身</a>。我涅槃后。若欲供养此三身者。当供养<a>舍利</a>。然有二种。一者身骨舍利二者法颂舍利。即说颂曰。</p>
<p style="text-align: left">　　诸法从缘起如来说是因</p>
<p style="text-align: left">　　彼法因缘尽是大<a>沙门</a>说</p>
<p style="text-align: left">　　若男子女人苾刍五众应造佛像。若无力者下至大如[麩-夫+黃]麦。造窣睹波形如枣许。刹竿如针。盖如麸片。舍利如芥子。或写法颂安置其中。如上珍奇而为供养。随己力能至诚殷重。如我现身等无有异。善男子。若有众生。能作如是胜供养者。成就十五殊胜功德而自庄严。一者常有惭愧。二者发净<a>信心</a>。三者其心质直。四者亲近善友。五者入无漏慧。六者常见诸佛。七者恒持<a>正法</a>。八者能如说行。九者随意当生净佛国土。十者若生人中大姓尊贵人所敬奉生<a>欢喜</a>心。十一者生在人中自然<a>念佛</a>。十二者诸魔军众不能损恼。十三者能于末世护持正法。十四者十方诸佛之所加护。十五者速得成就五分法身。尔时世尊即说颂曰。</p>
<p style="text-align: left">　　我般涅槃后能供养舍利</p>
<p style="text-align: left">　　或造窣睹波及以如来像</p>
<p style="text-align: left">　　于彼像塔处涂拭<a>曼荼罗</a></p>
<p style="text-align: left">　　以种种香华散布于其上</p>
<p style="text-align: left">　　以净妙香水灌沐于像身</p>
<p style="text-align: left">　　上味诸饮食尽持以供养</p>
<p style="text-align: left">　　赞叹如来德无量难思议</p>
<p style="text-align: left">　　方便智<a>神通</a>速至于<a>彼岸</a></p>
<p style="text-align: left">　　获得金刚身具三十二相</p>
<p style="text-align: left">　　八十随形好济度诸群生</p>
<p style="text-align: left">　　尔时清净慧菩萨闻是颂已。白佛言。未来众生云何浴像。佛告清净慧菩萨言。汝等当于如来起<a>正念</a>心。勿着二边迷于空有。于诸善品渴仰无厌。三解脱门善修智慧。常求出离勿住<a>生死</a>。于诸众生起大慈悲。愿得速成三种身故。善男子。我已为汝说四<a>真谛</a>十二缘生<a>六波罗蜜</a>。今更为汝及诸国王王子大臣后宫妃后天龙人鬼说浴像法。诸供养中最为第一。胜以恒河沙等七宝布施。若浴像时。应以牛头栴檀。白檀紫檀沉水。熏陆郁金香。龙脑香。零陵<a>藿香</a>等。于净石上磨作香泥。用为香水置净器中。于清净处以好土作坛。或方或圆随时大小。上置浴床中安佛像。灌以香汤净洁洗沐。重浇清水。所用之水皆须净泸勿使损虫。其浴像水两指沥取安自顶上。名吉祥水。泻于净地莫令足踏。以细软巾拭像令净。烧诸名香周遍香馥安置本处。善男子。由作如是浴佛像故。能令汝等人天大众。现受富乐无病延年。于所愿求无不遂意。亲友眷属悉皆安隐。长辞八难永出苦源。不受女身速成正觉。既安置已。更烧诸香亲对像前。虔诚合掌。而说赞曰。</p>
<p style="text-align: left">　　我今灌沐诸如来净智功德庄严聚</p>
<p style="text-align: left">　　愿彼五浊众生类速证如来净法身</p>
<p style="text-align: left">　　<a>戒定慧</a>解知见香遍十方刹常芬馥</p>
<p style="text-align: left">　　愿此香烟亦如是无量无边作佛事</p>
<p style="text-align: left">　　亦愿三涂苦轮息悉令除热得清凉</p>
<p style="text-align: left">　　皆发无上菩提心永出爱河登彼岸</p>
<p style="text-align: left">　　佛说此经已。是时众中有无量无边菩萨。得无垢三昧。无量诸天得不退智。诸声闻众愿求佛果。八万四千众生。皆发阿耨多罗三藐三菩提心。</p>
<p style="text-align: left">　　尔时清净慧菩萨白佛言。世尊。幸蒙大师哀愍。我等教浴像法。我今劝化国王大臣一切信心乐功德者。于日日中澡沐尊仪获大利益。常当顶受欢喜奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>