<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 金光明经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 金光明经</center></div><div class='fo'><center>经文出处:来自无量光明网</center><br/><br>
			<h>第四卷 金光明经</h>
<h>　　流水长者子品第十六</h>
<p>　　佛告树神。尔时流水长者子。于天<a>自在</a>光王国内。治一切众生无量苦患已。令其身体平复如本。受诸快乐。以病除故多设福业。<a>修行</a>布施。尊重恭敬是长者子。作如是言。善哉长者。能大增长福德之事。能益众生无量<a>寿命</a>。汝今真是大医之王。善治众生无量重病。必是<a>菩萨</a>善解方药。善女天。时长者子。有妻名曰水空龙藏。而生二子。一名水空。二名水藏。时长者子将是二子。次第游行城邑聚落。最后到一大空泽中。见诸虎狼狐犬鸟兽多食肉血。悉皆一向驰奔而去。时长者子作是念言。是诸禽兽何因缘故一向驰走。我当随后逐而观之。时长者子遂便随逐。见有一池其水枯涸。于其池中多有诸鱼。时长者子见是鱼已生大悲心。时有树神示现半身。作如是言。善哉善哉。大善男子。此鱼可愍汝可与水。是故号汝名为流水。复有二缘名为流水。一能流水。二能与水。汝今应当随名定实。时长者子问树神言。此鱼头数为有几所。树神答言。其数具足足满十千。善女天。尔时流水闻是数已。倍复增益生大悲心。善女天。时此空池为日所曝唯少水在。是十千鱼将入死门。四向宛转见是长者心生恃赖。随是长者所至方面。随逐瞻视目未曾舍。是时长者驰趣四方。推求索水了不能得。便四顾望见有大树寻取枝叶。还到池上与作阴凉。作阴凉已复更推求是池中水本从何来。即出四向周遍求觅莫知水处。复更疾走远至余处。见一大河名曰水生。尔时复有诸余恶人。为捕此鱼故。于上流悬险之处。决弃其水不令下过。然其决处悬险难补。计当修治经九十日。百千人功犹不能成。况我一身。时长者子。速疾还反至大王所。头面<a>礼拜</a>却住一面。合掌向王说其因缘。作如是言。我为大王国土人民治种种病。渐渐游行至彼空泽。见有一池其水枯涸。有十千鱼为日所曝。今日困厄将死不久。惟愿大王。借二十大象令得负水济彼鱼命。如我与诸病人寿命。尔时大王即敕大臣。速疾供给。尔时大臣奉王告敕。语是长者。善哉大士。汝今自可至象厩中随意选取。利益众生令得快乐。是时流水及其二子。将二十大象。从治城人借索皮囊。疾至彼河上流决处。盛水象负。驰疾奔还至空泽池。从象背上下其囊水写置池中。水遂弥满还复如本。时长者子。于池四边彷徉而行。是鱼尔时亦复随逐循岸而行时长者子。复作是念。是鱼何缘随我而行。是鱼必为饥火所恼。复欲从我求索饮食。我今当与。善女天。尔时流水长者子。告其子言。汝取一象最大力者。速至家中启父长者。家中所有可食之物。乃至父母饮啖之分。及以妻子奴婢之分。一切聚集悉载象上急速来还。尔时二子如父教敕。乘最大象往至家中。白其祖父说如上事。尔时二子。收取家中可食之物。载象背上疾还父所至空泽池。时长者子见其子还心生<a>欢喜</a>踊跃无量。从子边取饮食之物散着池中。与鱼食已即自思惟。我今已能与此鱼食令其饱满。未来之世当施法食。复更思惟。曾闻过去空闲之处有一<a>比丘</a>。读诵大乘方等经典。其经中说。若有众生临命终时。得闻宝胜如来名号即生天上。我今当为是十千鱼解说甚深<a>十二因缘</a>。亦当称说宝胜佛名。时阎浮提中有二种人。一者深信大乘方等。二者毁呰不生信乐。时长者子作是思惟。我今当入池水之中为是诸鱼说深妙法。思惟是已。即便入水作如是言。南无过去宝胜如来应供正遍知明行足善逝<a>世间</a>解无上士调御丈夫<a>天人</a>师佛<a>世尊</a>。宝胜如来本往昔时。行菩萨道作是誓愿。若有众生。于十方界临命终时闻我名者。当令是辈即命终已寻得上生三十三天。尔时流水复为是鱼。解说如是甚深妙法。所谓无明缘行。行缘识。识缘名色。名色缘六入。六入缘触。触缘受。受缘爱。爱缘取取缘有。有缘生。生缘老死忧悲苦恼。善女天。尔时流水长者子及其二子。说是法已即共还家。是长者子复于后时。宾客聚会醉酒而卧。尔时其地卒大震动。时十千鱼同日命终。既命终已生忉利天。既生天已作是思惟。我等以何善业因缘。得生于此忉利天中。复相谓言。我等先于阎浮提内。堕畜生中受于鱼身。流水长者子。与我等水及以饮食。复为我等解说甚深十二因缘。并称宝胜如来名号。以是因缘令我等辈得生此天是故我等今当往至长者子所报恩供养。尔时十千天子。从忉利天下阎浮提。至流水长者子大医王家。时长者子在楼屋上露卧眠睡。是十千天子。以十千真珠天妙璎珞置其头边。复以十千置其足边。复以十千置右胁边。复以十千置左胁边。雨曼陀罗华摩诃曼陀罗华。积至于膝。作种种天乐出妙音声。阎浮提中。有睡眠者皆悉觉寤。流水长者子亦从睡寤。是十千天子。于上空中飞腾游行。于天自在光王国内。处处皆雨天妙莲华。是诸天子复至本处空泽池所复雨天华。便从此没还忉利宫。随意自在受天五欲。时阎浮提过是夜已。天自在光王。问诸大臣。昨夜何缘。示现如是净妙瑞相有大光明。大臣答言。大王当知。忉利诸天于流水长者子家。雨四十千真珠璎珞及不可计曼陀罗华。王即告臣。卿可往至彼长者家善言诱喻唤令使来。大臣受敕即至其家。宣王教令唤是长者。是时长者寻至王所。王问长者。何缘示现如是瑞相。长者子言。我必定知是十千鱼其命已终。时大王言。今可遣人审实是事。尔时流水。寻遣其子至彼池所。看是诸鱼死活定实。尔时其子闻是语已。向于彼池既至池已。见其池中多有摩诃曼陀罗华。积聚成【卄/积】。其中诸鱼悉皆命终。见已即还白其父言。彼诸鱼等悉已命终。尔时流水知是事已。复至王所作如是言。是十千鱼悉皆命终。王闻是已心生欢喜。尔时世尊。告道场菩提树神。善女天。欲知尔时流水长者子。今我身是。长子水空。今罗睺罗是。次子水藏。今阿难是。时十千鱼者。今十千天子是。是故我今为其授阿耨多罗三藐三菩提记。尔时树神现半身者。今汝身是。</p>
<h>　　舍身品第十七</h>
<p>　　尔时道场菩提树神复白佛言。世尊。我闻世尊过去修行菩萨道时。具受无量百千苦行。捐舍身命肉血骨髓。惟愿世尊。少说往昔苦行因缘。为利众生受诸快乐。尔时世尊即现神足。神足力故令此大地六种震动。于大讲堂众会之中。有七宝塔从地涌出。众宝罗网弥覆其上。尔时大众见是事已生希有心。尔时世尊。即从座起礼拜是塔。恭敬围绕还就本座。尔时道场菩提树神白佛言。世尊。如来世雄出现于世。常为一切之所恭敬。于诸众生最胜最尊。何因缘故礼拜是塔。佛言。善女天。我本修行菩萨道时。我身<a>舍利</a>安止是塔。因由是身令我早成阿耨多罗三藐三菩提。尔时佛告尊者阿难。汝可开塔取中舍利示此大众。是舍利者。乃是无量<a>六波罗蜜</a>功德所熏。尔时阿难。闻<a>佛教</a>敕即往塔所。礼拜供养开其塔户。见其塔中有七宝函。以手开函。见其舍利色妙红白。而白佛言。世尊。是中舍利其色红白。佛告阿难。汝可持来。此是大士真身舍利。尔时阿难即举宝函。还至佛所持以上佛。尔时佛告一切大众。汝等今可礼是舍利。此舍利者是<a>戒定慧</a>之所熏修甚难可得最上<a>福田</a>。尔时大众闻是语已。心怀欢喜即从座起。合掌敬礼大士舍利。尔时世尊。欲为大众断疑网故。说是舍利往昔因缘。阿难。过去之世有王名曰摩诃罗陀。修行善法善治国土无有怨敌。时有三子端正微妙。形色殊特。威德第一。第一大子名曰摩诃波那罗。次子名曰摩诃提婆。小子名曰摩诃萨埵。是三王子。于诸园林游戏观看。次第渐到一大竹林憩驾止息。第一王子作如是言。我于今日心甚怖懅。于是林中将无衰损。第二王子复作是言。我于今日不自惜身。但离所爱心忧愁耳。第三王子复作是言。我于今日独无怖懅亦无愁恼。山中空寂神仙所赞。是处闲静能令行人安隐受乐。时诸王子说是语已。转复前行见有一虎。适产七日而有七子。围绕周匝饥饿穷悴。身体羸瘦命将欲绝第一王子。见是虎已。作如是言。怪哉此虎产来七日。七子围绕不得求食。若为饥逼必还啖子。第三王子言。此虎经常所食何物。第一王子言。此虎唯食新热肉血。第三王子言。君等谁能与此虎食。第二王子言。此虎饥饿身体羸瘦。穷困顿乏余命无几。不容余处为其求食。设余求者命必不济。谁能为此不惜身命。第一王子言。一切难舍不过己身。第二王子言。我等今者以贪惜故。于此身命不能放舍。智慧薄少故于是事而生惊怖。若诸大士欲利益他。生大悲心为众生者。舍此身命不足为难。时诸王子心大愁忧。久住视之目未曾舍。作是观已寻便离去。尔时第三王子。作是念言。我今舍身时已到矣。何以故。我从昔来多弃是身都无所为。亦常爱护处之屋宅。又复供给衣服饮食卧具医药象马车乘。随时将养令无所乏。而不知恩反生怨害。然复不免无常败坏。复次是身不坚无所利益。可恶如贼犹若行厕。我于今日。当使此身作无上业。于<a>生死</a>海中作大桥梁。复次若舍此身。即舍无量痈疽瘭疾百千怖畏。是身唯有大小便利。是身不坚如水上沫。是身不净多诸虫户。是身可恶荕缠血涂。皮骨髓脑共相连持。如是观察甚可患厌。是故我今应当舍离。以求寂灭无上<a>涅槃</a>。永离忧患无常变异。生死休息无诸尘累。无量<a>禅定</a>智慧功德。具足成就微妙法身。百福庄严诸佛所赞。证成如是无上法身。与诸众生无量法乐。是时王子勇猛堪任。作是大愿。以上大悲熏修其心。虑其二兄心怀怖懅。或恐固遮为作留难。即便语言。兄等今者可与眷属还其所止。尔时王子摩诃萨埵。还至虎所脱身衣裳置竹枝上。作是誓言。我今为利诸众生故。证于最胜无上道故。大悲不动舍难舍故。为求菩提智所赞故。欲度三有诸众生故欲灭生死怖畏热恼故。是时王子作是誓已。即自放身卧饿虎前。是时王子以大悲力故虎无能为。王子复作如是念言。虎今羸瘦身无势力。不能得我身血肉食。即起求刁周遍求之了不能得。即以干竹刺颈出血。于高山上投身虎前。是时大地六种震动。日无精光如罗睺罗阿修罗王捉持障蔽。又雨杂华种种妙香。时<a>虚空</a>中有诸余天。见是事已心生欢喜叹未曾有。赞言。善哉善哉。大士。汝今真是行大悲者。为众生故能舍难舍。于诸学人第一勇健。汝已为得诸佛所赞。常乐住处不久当证无恼无热清凉涅槃。是虎尔时见血流出污王子身。即便舐血啖食其肉唯留余骨。尔时第一王子见地大动。为第二王子而说偈言。</p>
<p style="text-align: center">　　震动大地及以大海日无精光</p>
<p style="text-align: center">　　如有覆蔽于上虚空雨诸华香</p>
<p>　　必是我弟舍所爱身</p>
<p>　　第二王子复说偈言。</p>
<p style="text-align: center">　　彼虎产来已经七日七子围绕</p>
<p style="text-align: center">　　穷无饮食气力羸损命不云远</p>
<p style="text-align: center">　　小弟大悲知其穷悴惧不堪忍</p>
<p style="text-align: center">　　还食其子恐定舍身以救彼命</p>
<p>　　时二王子心大愁怖。涕泣悲叹容貌憔悴。复共相将还至虎所。见弟所著帔服衣裳。皆悉在一竹枝之上。骸骨发爪布散狼藉。流血处处遍污其地。见已闷绝不自胜持。投身骨上良久乃苏。即起举首号天而哭。我弟幼稚才能过人。特为父母之所爱念。奄忽舍身以饲饿虎。我今还宫。父母说问当云何答。我宁在此并命一处。不忍见是骸骨发爪。何心舍离还见父母妻子眷属朋友知识。时二王子悲号懊恼渐舍而去。时小王子所将侍从。各散诸方互相谓言。今者我天为何所在。尔时王妃于睡眠中。梦乳被割牙齿堕落。得三鸽雏一为鹰食。尔时王妃。大地动时即便惊寤。心生愁怖而说偈言。</p>
<p style="text-align: center">　　今日何故大地大水一切皆动</p>
<p style="text-align: center">　　物不安所日无精光如有覆蔽</p>
<p style="text-align: center">　　我心忧苦目睫瞤动如我今者</p>
<p style="text-align: center">　　所见瑞相必有灾异不祥苦恼</p>
<p>　　于是王妃说是偈已。时有青衣在外已闻王子消息。心惊惶怖寻即入内。启白王妃作如是言。向者在外闻诸侍从推觅王子不知所在。王妃闻已生大忧恼。涕泣满目至大王所。我于向者传闻外人。失我最小所爱之子。大王闻已而复闷绝。悲哽苦恼抆泪而言。如何今日失我心中所爱重者。尔时世尊欲重宣此义。而说偈言。</p>
<p style="text-align: center">　　我于往昔无量劫中舍所重身</p>
<p style="text-align: center">　　以求菩提若为国王及作王子</p>
<p style="text-align: center">　　常舍难舍以求菩提我念<a>宿命</a></p>
<p style="text-align: center">　　有大国王其王名曰摩诃罗陀</p>
<p style="text-align: center">　　是王有子能大布施其子名曰</p>
<p style="text-align: center">　　摩诃萨埵复有二兄长者名曰</p>
<p style="text-align: center">　　大波那罗次名大天三人同游</p>
<p style="text-align: center">　　至一空山见新产虎饥穷无食</p>
<p style="text-align: center">　　时胜大士生大悲心我今当舍</p>
<p style="text-align: center">　　所重之身此虎或为饥饿所逼</p>
<p style="text-align: center">　　傥能还食自所生子即上高山</p>
<p style="text-align: center">　　自投虎前为令虎子得全性命</p>
<p style="text-align: center">　　是时大地及诸大山皆悉震动</p>
<p style="text-align: center">　　惊诸虫兽虎狼师子四散驰走</p>
<p style="text-align: center">　　世间皆闇无有光明是时二兄</p>
<p style="text-align: center">　　故在竹林心怀忧恼愁苦涕泣</p>
<p style="text-align: center">　　渐渐推求遂至虎所见虎虎子</p>
<p style="text-align: center">　　血污其口又见骸骨发毛爪齿</p>
<p style="text-align: center">　　处处迸血狼藉在地时二王子</p>
<p style="text-align: center">　　见是事已心更闷绝自躄于地</p>
<p style="text-align: center">　　以灰尘土自涂坌身忘失<a>正念</a></p>
<p style="text-align: center">　　生狂痴心所将侍从睹见是事</p>
<p style="text-align: center">　　亦生悲恸失声号哭互以冷水</p>
<p style="text-align: center">　　共相喷洒然后苏息而复得起</p>
<p style="text-align: center">　　是时王子当舍身时正值后宫</p>
<p style="text-align: center">　　妃后婇女眷属五百共相娱乐</p>
<p style="text-align: center">　　王妃是时两乳汁出一切肢节</p>
<p style="text-align: center">　　痛如针刺心生愁恼似丧爱子</p>
<p style="text-align: center">　　于是王妃疾至王所其声微细</p>
<p style="text-align: center">　　悲泣而言大王今当谛听谛听</p>
<p style="text-align: center">　　忧愁盛火今来烧我我今二乳</p>
<p style="text-align: center">　　俱时汁出身体苦切如被针刺</p>
<p style="text-align: center">　　我见如是不祥瑞相恐更不复</p>
<p style="text-align: center">　　见所爱子今以身命奉上大王</p>
<p style="text-align: center">　　愿速遣人求觅我子梦三鸽雏</p>
<p style="text-align: center">　　在我怀抱其最小者可适我心</p>
<p style="text-align: center">　　有鹰飞来夺我而去梦是事已</p>
<p style="text-align: center">　　即生忧恼我今愁怖恐命不济</p>
<p style="text-align: center">　　愿速遣人推求我子是时王妃</p>
<p style="text-align: center">　　说是语已即时闷绝而复躄地</p>
<p style="text-align: center">　　王闻是语复生忧恼以不得见</p>
<p style="text-align: center">　　所爱子故其王大臣及诸眷属</p>
<p style="text-align: center">　　悉皆聚集在王左右哀哭悲号</p>
<p style="text-align: center">　　声动天地尔时城内所有人民</p>
<p style="text-align: center">　　闻是声已惊愕而出各相谓言</p>
<p style="text-align: center">　　今是王子为活来耶为已死亡</p>
<p style="text-align: center">　　如是大士常出软语为众所爱</p>
<p style="text-align: center">　　今难可见已有诸人入林推求</p>
<p style="text-align: center">　　不久自当得定消息诸人尔时</p>
<p style="text-align: center">　　慞惶如是而复悲号哀动神祇</p>
<p style="text-align: center">　　尔时大王即从座起以水洒妃</p>
<p style="text-align: center">　　良久乃苏还得正念微声问王</p>
<p style="text-align: center">　　我子今者为死活耶尔时王妃</p>
<p style="text-align: center">　　念其子故倍复懊恼心无暂舍</p>
<p style="text-align: center">　　可惜我子形色端正如何一旦</p>
<p style="text-align: center">　　舍我终亡云何我身不先薨没</p>
<p style="text-align: center">　　而见如是诸苦烦事善子妙色</p>
<p style="text-align: center">　　犹净莲华谁坏汝身使令分离</p>
<p style="text-align: center">　　将非是我昔日怨仇挟本业缘</p>
<p style="text-align: center">　　而杀汝耶我子面目净如满月</p>
<p style="text-align: center">　　不图一旦遇斯祸对宁使我身</p>
<p style="text-align: center">　　破碎如尘不令我子丧失身命</p>
<p style="text-align: center">　　我所见梦已为得报直我无情</p>
<p style="text-align: center">　　能堪是苦如我所梦牙齿堕落</p>
<p style="text-align: center">　　二乳一时汁自流出必定是我</p>
<p style="text-align: center">　　失所爱子梦三鸽雏鹰夺一去</p>
<p style="text-align: center">　　三子之中必定失一尔时大王</p>
<p style="text-align: center">　　即告其妃我今当遣大臣使者</p>
<p style="text-align: center">　　周遍东西推求觅子汝今且可</p>
<p style="text-align: center">　　莫大忧愁大王如是慰喻妃已</p>
<p style="text-align: center">　　即便严驾出其宫殿心生愁恼</p>
<p style="text-align: center">　　忧苦所切虽在大众颜貌憔悴</p>
<p style="text-align: center">　　即出其城觅所爱子尔时亦有</p>
<p style="text-align: center">　　无量诸人哀号动地寻从王后</p>
<p style="text-align: center">　　是时大王既出城已四向顾望</p>
<p style="text-align: center">　　求觅其子烦惋心乱靡知所在</p>
<p style="text-align: center">　　最后遥见有一信来头蒙尘土</p>
<p style="text-align: center">　　血污其衣灰粪涂身悲号而至</p>
<p style="text-align: center">　　尔时大王摩诃罗陀见是使已</p>
<p style="text-align: center">　　倍生懊恼举首号叫仰天而哭</p>
<p style="text-align: center">　　先所遣臣寻复来至既至王所</p>
<p style="text-align: center">　　作如是言愿王莫愁诸子犹在</p>
<p style="text-align: center">　　不久当至令王得见须臾之顷</p>
<p style="text-align: center">　　复有臣来见王愁苦颜貌憔悴</p>
<p style="text-align: center">　　身所著衣垢腻尘污大王当知</p>
<p style="text-align: center">　　一子已终二子虽存哀悴无赖</p>
<p style="text-align: center">　　第三王子见虎新产饥穷七日</p>
<p style="text-align: center">　　恐还食子见是虎已深生悲心</p>
<p style="text-align: center">　　发大誓愿当度众生于未来世</p>
<p style="text-align: center">　　证成菩提即上高处投身虎前</p>
<p style="text-align: center">　　虎饥所逼便起啖食一切血肉</p>
<p style="text-align: center">　　已为都尽唯有骸骨狼藉在地</p>
<p style="text-align: center">　　是时大王闻臣语已转复闷绝</p>
<p style="text-align: center">　　失念躄地忧愁盛火炽然其身</p>
<p style="text-align: center">　　诸臣眷属亦复如是以水洒王</p>
<p style="text-align: center">　　良久乃苏复起举首号天而哭</p>
<p style="text-align: center">　　复有臣来而白王言向于林中</p>
<p style="text-align: center">　　见二王子愁忧苦毒悲号涕泣</p>
<p style="text-align: center">　　迷闷失志自投于地臣即求水</p>
<p style="text-align: center">　　洒其身上良久之顷及还苏息</p>
<p style="text-align: center">　　望见四方大火炽然扶持暂起</p>
<p style="text-align: center">　　寻复躄地举首悲哀号天而哭</p>
<p style="text-align: center">　　乍复赞叹其弟功德是时大王</p>
<p style="text-align: center">　　以离爱子其心迷闷气力惙然</p>
<p style="text-align: center">　　忧恼涕泣并复思惟是最小者</p>
<p style="text-align: center">　　我所爱重无常大鬼奄便吞食</p>
<p style="text-align: center">　　其余二子今虽存在而为忧火</p>
<p style="text-align: center">　　之所焚烧或能为是丧失命根</p>
<p style="text-align: center">　　我宜速往至彼林中迎载诸子</p>
<p style="text-align: center">　　急还宫殿其母在后忧苦逼切</p>
<p style="text-align: center">　　心肝分裂或能失命若见二子</p>
<p style="text-align: center">　　慰喻其心可使终保余年寿命</p>
<p style="text-align: center">　　尔时大王驾乘名象与诸侍从</p>
<p style="text-align: center">　　欲至彼林即于中路见其二子</p>
<p style="text-align: center">　　号天扣地称弟名字时王即前</p>
<p style="text-align: center">　　抱持二子悲号涕泣随路还宫</p>
<p style="text-align: center">　　速令二子觐见其母佛告树神</p>
<p style="text-align: center">　　汝今当知尔时王子摩诃萨埵</p>
<p style="text-align: center">　　舍身饲虎今我身是尔时大王</p>
<p style="text-align: center">　　摩诃罗陀于今父王输头檀是</p>
<p style="text-align: center">　　尔时王妃今摩耶是第一王子</p>
<p style="text-align: center">　　今<a>弥勒</a>是第二王子今调达是</p>
<p style="text-align: center">　　尔时虎者今瞿夷是时虎七子</p>
<p style="text-align: center">　　今五比丘及<a>舍利弗</a>目犍连是</p>
<p style="text-align: center">　　尔时大王摩诃罗陀及其妃后</p>
<p style="text-align: center">　　悲号涕泣悉皆脱身御服璎珞</p>
<p style="text-align: center">　　与诸大众往竹林中收其舍利</p>
<p style="text-align: center">　　即于此处起七宝塔是时王子</p>
<p style="text-align: center">　　摩诃萨埵临舍命时作是誓愿</p>
<p style="text-align: center">　　愿我舍利于未来世过算数劫</p>
<p>　　常为众生而作佛事</p>
<p>　　说是经时。无量阿僧祇诸天及人。发阿耨多罗三藐三菩提心。树神。是名礼塔往昔因缘。尔时佛神力故。是七宝塔即没不现。		
		<p class="box marginT">
<a></a> <span></span> <a></a> <a class="a"></a>		

	
	

		<br>
			</p>
<h>　　赞佛品第十八</h>
<p>　　尔时无量百千万亿诸菩萨众。从此世界至金宝盖山王如来国土。到彼土已五体投地。为佛作礼却住一面。合掌向佛异口同音。而赞叹曰。</p>
<p style="text-align: center">　　如来之身金色微妙其明照耀</p>
<p style="text-align: center">　　如金山王身净柔软如金莲华</p>
<p style="text-align: center">　　无量妙相以自庄严随形之好</p>
<p style="text-align: center">　　光饰其体净絜无比如紫金山</p>
<p style="text-align: center">　　圆足无垢如净满月其音清彻</p>
<p style="text-align: center">　　妙如梵声师子吼声大雷震声</p>
<p style="text-align: center">　　六种清净微妙音声迦陵频伽</p>
<p style="text-align: center">　　孔雀之声清净无垢威德具足</p>
<p style="text-align: center">　　百福相好庄严其身光明远照</p>
<p style="text-align: center">　　无有齐限智慧寂灭无诸爱习</p>
<p style="text-align: center">　　世尊成就无量功德譬如大海</p>
<p style="text-align: center">　　须弥宝山为诸众生生怜愍心</p>
<p style="text-align: center">　　于未来世能与快乐如来所说</p>
<p style="text-align: center">　　第一深义能令众生寂灭安隐</p>
<p style="text-align: center">　　能与众生无量快乐能演无上</p>
<p style="text-align: center">　　<a>甘露</a>妙法能开无上甘露法门</p>
<p style="text-align: center">　　能入一切无患窟宅能令众生</p>
<p style="text-align: center">　　悉得<a>解脱</a>度于三有无量<a>苦海</a></p>
<p style="text-align: center">　　安住正道无诸忧苦如来世尊</p>
<p style="text-align: center">　　功德智慧大慈悲力精进方便</p>
<p style="text-align: center">　　如是无量不可称计我等今者</p>
<p style="text-align: center">　　不能说有诸天世人于无量劫</p>
<p style="text-align: center">　　尽思度量不能得知如来所有</p>
<p style="text-align: center">　　功德智慧无量大海一滴少分</p>
<p style="text-align: center">　　我今略赞如来功德百千亿分</p>
<p style="text-align: center">　　不能宣一若我功德得聚集者</p>
<p>　　回与众生证无上道</p>
<p>　　尔时信相菩萨。即于此会从座而起。偏袒右肩右膝着地。合掌向佛而说赞言。</p>
<p style="text-align: center">　　世尊百福相好微妙功德千数</p>
<p style="text-align: center">　　庄严其身色净远照视之无厌</p>
<p style="text-align: center">　　如日千光弥满虚空光明炽盛</p>
<p style="text-align: center">　　无量无边犹如无数珍宝大聚</p>
<p style="text-align: center">　　其明五色青红赤白琉璃颇梨</p>
<p style="text-align: center">　　如融真金光明赫奕通彻诸山</p>
<p style="text-align: center">　　悉能远照无量佛土能灭众生</p>
<p style="text-align: center">　　无量苦恼又与众生上妙快乐</p>
<p style="text-align: center">　　诸根清净微妙第一众生见者</p>
<p style="text-align: center">　　无有厌足发绀柔软犹孔雀项</p>
<p style="text-align: center">　　如诸蜂王集在莲华清净大悲</p>
<p style="text-align: center">　　功德庄严无量三昧及以大慈</p>
<p style="text-align: center">　　如是功德悉以聚集相好妙色</p>
<p style="text-align: center">　　严饰其身种种功德助成菩提</p>
<p style="text-align: center">　　如来悉能调伏众生令心柔软</p>
<p style="text-align: center">　　受诸快乐种种深妙功德庄严</p>
<p style="text-align: center">　　亦为十方诸佛所赞其光远照</p>
<p style="text-align: center">　　遍于诸方犹如日月充满虚空</p>
<p style="text-align: center">　　功德成就如须弥山在在示现</p>
<p style="text-align: center">　　于诸世界齿白齐密犹如珂雪</p>
<p style="text-align: center">　　其德如日处空明显眉间毫相</p>
<p style="text-align: center">　　右旋宛转光明流出如琉璃珠</p>
<p>　　其色微妙如日处空</p>
<p>　　尔时道场菩提树神。复说赞曰。</p>
<p style="text-align: center">　　南无清净无上正觉甚深妙法</p>
<p style="text-align: center">　　随顺觉了远离一切非法非道</p>
<p style="text-align: center">　　独拔而出成佛正觉知有非有</p>
<p style="text-align: center">　　本性清净希有希有如来功德</p>
<p style="text-align: center">　　希有希有如来大海希有希有</p>
<p style="text-align: center">　　如须弥山希有希有佛无边行</p>
<p style="text-align: center">　　希有希有佛出于世如优昙华</p>
<p style="text-align: center">　　时一现耳希有如来无量大悲</p>
<p style="text-align: center">　　释迦牟尼为人中日为欲利益</p>
<p style="text-align: center">　　诸众生故宣说如是妙宝经典</p>
<p style="text-align: center">　　善哉如来诸根寂灭而复游入</p>
<p style="text-align: center">　　善寂大城无垢清净甚深三昧</p>
<p style="text-align: center">　　入于诸佛所行之处一切声闻</p>
<p style="text-align: center">　　身皆空寂两足世尊行处亦空</p>
<p style="text-align: center">　　如是一切无量诸法推本性相</p>
<p style="text-align: center">　　亦皆空寂一切众生性相亦空</p>
<p style="text-align: center">　　狂愚心故不能觉知我常<a>念佛</a></p>
<p style="text-align: center">　　乐见世尊常作誓愿不离佛日</p>
<p style="text-align: center">　　我常于地长跪合掌其心恋慕</p>
<p style="text-align: center">　　欲见于佛我常修行最上大悲</p>
<p style="text-align: center">　　哀泣雨泪欲见于佛我常渴仰</p>
<p style="text-align: center">　　欲见于佛为是事故忧火炽然</p>
<p style="text-align: center">　　惟愿世尊赐我慈悲清冷法水</p>
<p style="text-align: center">　　以灭是火世尊慈愍悲心无量</p>
<p style="text-align: center">　　愿赐我身常得见佛世尊常护</p>
<p style="text-align: center">　　一切人天是故我今渴仰欲见</p>
<p style="text-align: center">　　声闻之身犹如虚空焰幻响化</p>
<p style="text-align: center">　　如水中月众生之性如梦所见</p>
<p style="text-align: center">　　如来行处净如琉璃入于无上</p>
<p style="text-align: center">　　甘露法处能与众生无量快乐</p>
<p style="text-align: center">　　如来行处微妙甚深一切众生</p>
<p style="text-align: center">　　无能知者五通神仙及诸声闻</p>
<p style="text-align: center">　　一切缘觉亦不能知我今不疑</p>
<p style="text-align: center">　　佛所行处惟愿慈悲为我现身</p>
<p style="text-align: center">　　尔时世尊从三昧起以微妙音</p>
<p style="text-align: center">　　而赞叹言善哉善哉树神善女</p>
<p style="text-align: center">　　汝于今日快说是言一切众生</p>
<p style="text-align: center">　　若闻此法皆入甘露无生法门</p>
		
		<p class="box marginT">
<a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>