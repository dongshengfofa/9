<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 金光明经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 金光明经</center></div><div class='fo'><center>经文出处:来自无量光明网</center><br/><br>
			<h>第一卷 金光明经</h>
<h>　　金光明经序</h>
<p><strong>　　真定府十方洪济禅院住持传法慈觉大师宗颐述</strong></p>
<p>　　夫灵心绝待。泯万物而独存。妙行难思。诸缘普现。则实际理地。虽不受于一毫。而事相门中。不舍于一法。故如来出世。说金光明经。依清净心。建<a>解脱</a>行。显出尘之经卷。永廓迷情。示伏藏之宝王。顿圆大用。夫以信相为起教之人。则<a>菩萨</a>无滞空之行。于坚牢有赞空之颂。则法身非有相之求。性相该通。有无互建则一经之要义在于斯。至于明诸<a>佛法</a>性之源。探如来寿量之本。金光普照。发扬一切智门。金鼓腾声。显示无边妙用。则菩萨发行之源也。忏除罪障。本如梦之法门。赞叹如来。举<a>修行</a>之妙果。摩诃萨埵之饲虎。能舍能行。长者流水之济鱼。有始有卒。则菩萨依真之行也。譬之明月当天。影沉众水。真金作器。体应万形。主伴<a>圆融</a>。一多<a>自在</a>。能于一法。受一切法。则信如来之秘藏。实为<a>三界</a>之宝乘。庄严性海之门。趣向觉王之本。是以十千天子。闻而顿证于菩提。一切众生。入者皆同于<a>甘露</a>。则见闻<a>随喜</a>。读诵受持。于一念具了无上法门者。岂小缘哉。凡我同俦。勉思佛意。元丰四年三月十五日序。</p>
<h>　　序品第一</h>
<p>　　如是我闻。一时佛住王舍大城耆阇崛山。是时如来游于无量甚深法性诸佛行处。过诸菩萨所行清净。</p>
<p style="text-align: center"><strong>　　是金光明诸经之王若有闻者</strong></p>
<p style="text-align: center"><strong>　　则能思惟无上微妙甚深之义</strong></p>
<p style="text-align: center"><strong>　　如是经典常为四方四佛<a>世尊</a></strong></p>
<p style="text-align: center"><strong>　　之所护持东方阿閦南方宝相</strong></p>
<p style="text-align: center"><strong>　　西无量寿北微妙声我今当说</strong></p>
<p style="text-align: center"><strong>　　忏悔等法所生功德为无有上</strong></p>
<p style="text-align: center"><strong>　　能坏诸苦尽不善业一切种智</strong></p>
<p style="text-align: center"><strong>　　而为根本无量功德之所庄严</strong></p>
<p style="text-align: center"><strong>　　灭除诸苦与无量乐诸根不具</strong></p>
<p style="text-align: center"><strong>　　<a>寿命</a>损减贫穷困苦诸天舍离</strong></p>
<p style="text-align: center"><strong>　　亲厚斗讼王法所加各各忿诤</strong></p>
<p style="text-align: center"><strong>　　财物损耗愁忧恐怖恶星灾异</strong></p>
<p style="text-align: center"><strong>　　众邪蛊道变怪相续卧见恶梦</strong></p>
<p style="text-align: center"><strong>　　昼则愁恼当净洗浴听是经典</strong></p>
<p style="text-align: center"><strong>　　至心清净着净絜衣专听诸佛</strong></p>
<p style="text-align: center"><strong>　　甚深行处是经威德能悉消除</strong></p>
<p style="text-align: center"><strong>　　如是诸恶令其寂灭护世四王</strong></p>
<p style="text-align: center"><strong>　　将诸官属并及无量夜叉之众</strong></p>
<p style="text-align: center"><strong>　　悉来拥护持是经者大辩天神</strong></p>
<p style="text-align: center"><strong>　　尼连河神鬼子母神地神坚牢</strong></p>
<p style="text-align: center"><strong>　　大梵尊天三十三天大神龙王</strong></p>
<p style="text-align: center"><strong>　　紧那罗王迦楼罗王阿修罗王</strong></p>
<p style="text-align: center"><strong>　　与其眷属悉共至彼拥护是人</strong></p>
<p style="text-align: center"><strong>　　昼夜不离我今所说诸佛世尊</strong></p>
<p style="text-align: center"><strong>　　甚深秘密微妙行处亿百千劫</strong></p>
<p style="text-align: center"><strong>　　甚难得值若得闻经若为他说</strong></p>
<p style="text-align: center"><strong>　　若心随喜若设供养如是之人</strong></p>
<p style="text-align: center"><strong>　　于无量劫常为诸天八部所敬</strong></p>
<p style="text-align: center"><strong>　　如是修行生功德者得不思议</strong></p>
<p style="text-align: center"><strong>　　无量福聚亦为十方诸佛世尊</strong></p>
<p style="text-align: center"><strong>　　深行菩萨之所护持着净衣服</strong></p>
<p style="text-align: center"><strong>　　以上妙香慈心供养常不远离</strong></p>
<p style="text-align: center"><strong>　　身意清净无诸垢秽<a>欢喜</a>悦豫</strong></p>
<p style="text-align: center"><strong>　　深乐是典若得听闻当知善得</strong></p>
<p style="text-align: center"><strong>　　人身人道及以正命若闻忏悔</strong></p>
<p style="text-align: center"><strong>　　执持在心是上善根诸佛所赞</strong></p>
<h>　　寿量品第二</h>
<p>　　尔时王舍城中。有菩萨摩诃萨名曰信相。已曾供养过去无量亿那由他百千诸佛。种诸善根。是信相菩萨作是思惟。何因何缘。释迦如来寿命短促方八十年。复更念言。如佛所说有二因缘寿命得长。何等为二。一者不杀。二者施食。而我世尊。于无量百千亿那由他阿僧祇劫。修不杀戒具足十善。饮食惠施不可限量。乃至己身骨髓肉血。充足饱满饥饿众生。况余饮食。大士如是至心<a>念佛</a>。思是义时其室自然广博严事天绀琉璃种种众宝。杂厕间错以成其地。犹如如来所居<a>净土</a>。有妙香气过诸天香。烟云垂布遍满其室。其室四面。各有四宝上妙高座自然而出。纯以天衣而为敷具。是妙座上各有诸佛所受用华众宝合成。于莲华上有四如来。东方名阿閦。南方名宝相。西方名无量寿。北方名微妙声。是四如来自然而坐师子座上。放大光明照王舍城。及此三千<a>大千世界</a>。乃至十方恒河沙等诸佛世界。雨诸天华作天妓乐。尔时三千大千世界所有众生。以佛神力受天快乐。诸根不具即得具足。举要言之。一切<a>世间</a>所有利益。未曾有事悉具出现。尔时信相菩萨。见是诸佛及希有事。欢喜踊跃恭敬合掌。向诸世尊至心念佛。作是思惟。释迦如来无量功德。唯寿命中心生疑惑。云何如来寿命如是方八十年。尔时四佛。以正遍知告信相菩萨。善男子。汝今不应思量如来寿命短促。何以故。善男子。我等不见诸天世人魔众梵众<a>沙门</a><a>婆罗门</a>人及非人有能思算如来寿量知其齐限。唯除如来。时四如来。将欲宣畅释迦文佛所得寿命。欲<a>色界</a>天。诸龙鬼神乾闼婆阿修罗迦楼罗紧那罗摩睺罗伽。及无量百千亿那由他菩萨摩诃萨。以佛神力悉来聚集信相菩萨摩诃萨室。尔时四佛。于大众中略以偈喻说释迦如来所得寿量。而作颂曰。</p>
<p style="text-align: center"><strong>　　一切诸水可知几滴无有能数</strong></p>
<p style="text-align: center"><strong>　　释尊寿命诸须弥山可知斤两</strong></p>
<p style="text-align: center"><strong>　　无有能量释尊寿命一切大地</strong></p>
<p style="text-align: center"><strong>　　可知鹿数无有能算释尊寿命</strong></p>
<p style="text-align: center"><strong>　　<a>虚空</a>分界尚可尽边无有能计</strong></p>
<p style="text-align: center"><strong>　　释尊寿命不可计劫亿百千万</strong></p>
<p style="text-align: center"><strong>　　佛寿如是无量无边以是因缘</strong></p>
<p style="text-align: center"><strong>　　故说二缘不害物命施食无量</strong></p>
<p style="text-align: center"><strong>　　是故大士寿不可计无量无边</strong></p>
<p style="text-align: center"><strong>　　亦无齐限是故汝今不应于佛</strong></p>
<p style="text-align: center">　<strong>　无量寿命而生疑惑</strong></p>
<p>　　尔时信相菩萨摩诃萨。闻是四佛宣说如来寿命无量。深心信解欢喜踊跃。说是如来寿量品时。无量无边阿僧祇众生。发阿耨多罗三藐三菩提心。时四如来忽然不现。</p>
<h>　　忏悔品第三</h>
<p>　　尔时信相菩萨。即于其夜梦见金鼓。其状姝大其明普照喻如日光。复于光中得见十方无量无边诸佛世尊。众宝树下坐琉璃座。与无量百千眷属围绕而为<a>说法</a>。见有一人似婆罗门。以枹击鼓出大音声。其声演说忏悔偈颂。时信相菩萨。从梦寤已。至心忆念梦中所闻忏悔偈颂。过夜至旦出王舍城。尔时亦有无量无边百千众生。与菩萨俱往耆阇崛山至于佛所。至佛所已顶<a>礼佛</a>足右绕三匝。却坐一面敬心合掌。瞻仰尊颜目不暂舍。以其梦中所见金鼓及忏悔偈。向如来说。</p>
<p style="text-align: center">　<strong>　昨夜所梦至心忆持梦见金鼓</strong></p>
<p style="text-align: center"><strong>　　妙色晃耀其光大盛明踰于日</strong></p>
<p style="text-align: center"><strong>　　遍照十方恒沙世界又因此光</strong></p>
<p style="text-align: center"><strong>　　得见诸佛众宝树下坐琉璃座</strong></p>
<p style="text-align: center"><strong>　　无量大众围绕说法见婆罗门</strong></p>
<p style="text-align: center"><strong>　　击是金鼓其鼓音中说如是偈</strong></p>
<p style="text-align: center"><strong>　　是大金鼓所出妙音悉能灭除</strong></p>
<p style="text-align: center"><strong>　　三世诸苦<a>地狱</a>饿鬼畜生等苦</strong></p>
<p style="text-align: center"><strong>　　贫穷困苦及诸有苦是鼓所出</strong></p>
<p style="text-align: center"><strong>　　微妙之音能除众生诸恼所逼</strong></p>
<p style="text-align: center"><strong>　　断众怖畏令得无惧犹如诸佛</strong></p>
<p style="text-align: center"><strong>　　得无所畏诸佛<a>圣人</a>所成功德</strong></p>
<p style="text-align: center"><strong>　　离于<a>生死</a>到大智岸如是众生</strong></p>
<p style="text-align: center"><strong>　　所得功德定及助道犹如大海</strong></p>
<p style="text-align: center"><strong>　　是鼓所出如是妙音令众生得</strong></p>
<p style="text-align: center"><strong>　　<a>梵音</a>深远证佛无上菩提胜果</strong></p>
<p style="text-align: center"><strong>　　转无上轮微妙清净住寿无量</strong></p>
<p style="text-align: center"><strong>　　不思议劫演说<a>正法</a>利益众生</strong></p>
<p style="text-align: center"><strong>　　能害烦恼消除诸苦贪嗔痴等</strong></p>
<p style="text-align: center"><strong>　　悉令寂灭若有众生处在地狱</strong></p>
<p style="text-align: center"><strong>　　大火炽然烧炙其身若闻金鼓</strong></p>
<p style="text-align: center"><strong>　　微妙音声所出言教即寻礼佛</strong></p>
<p style="text-align: center"><strong>　　亦令众生得知<a>宿命</a>百生千生</strong></p>
<p style="text-align: center"><strong>　　千万亿生令心<a>正念</a>诸佛世尊</strong></p>
<p style="text-align: center"><strong>　　亦闻无上微妙之言是金鼓中</strong></p>
<p style="text-align: center"><strong>　　所出妙音复令众生值遇诸佛</strong>		
		<p class="box marginT">
<a></a> <span></span> <a></a> <a></a> <a></a> <a class="a"></a>		

	
	

		<br>
			</p>
<p style="text-align: center"><strong>　　远离一切诸恶业等善修无量</strong></p>
<p style="text-align: center"><strong>　　白净之业诸天世人及余众生</strong></p>
<p style="text-align: center"><strong>　　随其所思诸所愿求如是金鼓</strong></p>
<p style="text-align: center"><strong>　　所出之音皆悉能令成就具足</strong></p>
<p style="text-align: center"><strong>　　若有众生堕大地狱猛火炎炽</strong></p>
<p style="text-align: center"><strong>　　焚烧其身无有救护<a>流转</a>诸难</strong></p>
<p style="text-align: center"><strong>　　当令是等悉灭诸苦若有众生</strong></p>
<p style="text-align: center"><strong>　　诸苦所切三恶道报及以人中</strong></p>
<p style="text-align: center"><strong>　　如是金鼓所出之音悉能灭除</strong></p>
<p style="text-align: center"><strong>　　一切诸苦无依无归无有救护</strong></p>
<p style="text-align: center"><strong>　　我为是等作归依处是诸世尊</strong></p>
<p style="text-align: center"><strong>　　今当证知久已于我生大悲心</strong></p>
<p style="text-align: center"><strong>　　在在处处十方诸佛现在世雄</strong></p>
<p style="text-align: center"><strong>　　两足之尊我本所作恶不善业</strong></p>
<p style="text-align: center"><strong>　　今者忏悔诸十力前不识诸佛</strong></p>
<p style="text-align: center"><strong>　　及父母恩不解善法造作众恶</strong></p>
<p style="text-align: center"><strong>　　自恃种姓及诸财宝盛年放逸</strong></p>
<p style="text-align: center"><strong>　　作诸恶行心念不善口作恶业</strong></p>
<p style="text-align: center"><strong>　　随心所作不见其过凡夫愚行</strong></p>
<p style="text-align: center"><strong>　　无知闇覆亲近恶友烦恼乱心</strong></p>
<p style="text-align: center"><strong>　　五欲因缘心生忿恚不知厌足</strong></p>
<p style="text-align: center"><strong>　　故作众恶亲近非圣因生悭嫉</strong></p>
<p style="text-align: center"><strong>　　贫穷因缘奸谄作恶系属于他</strong></p>
<p style="text-align: center"><strong>　　常有怖畏不得自在而造诸恶</strong></p>
<p style="text-align: center"><strong>　　贪欲恚痴扰动其心渴爱所逼</strong></p>
<p style="text-align: center"><strong>　　造作众恶依因衣食及以女色</strong></p>
<p style="text-align: center"><strong>　　诸结恼热造作众恶身口意恶</strong></p>
<p style="text-align: center"><strong>　　所集三乐如是众罪今悉忏悔</strong></p>
<p style="text-align: center"><strong>　　或不恭敬佛法圣众如是众罪</strong></p>
<p style="text-align: center"><strong>　　今悉忏悔或不恭敬缘觉菩萨</strong></p>
<p style="text-align: center"><strong>　　如是众罪今悉忏悔以无智故</strong></p>
<p style="text-align: center"><strong>　　诽谤正法不知恭敬父母尊长</strong></p>
<p style="text-align: center"><strong>　　如是众罪今悉忏悔愚惑所覆</strong></p>
<p style="text-align: center"><strong>　　骄慢放逸因贪恚痴造作诸恶</strong></p>
<p style="text-align: center"><strong>　　如是众罪今悉忏悔我今供养</strong></p>
<p style="text-align: center"><strong>　　无量无边二千大千世界诸佛</strong></p>
<p style="text-align: center"><strong>　　我当拔济十方一切无量众生</strong></p>
<p style="text-align: center"><strong>　　所有诸苦我当安止不可思议</strong></p>
<p style="text-align: center"><strong>　　阿僧祇众令住十地已得安止</strong></p>
<p style="text-align: center"><strong>　　住十地者悉令具足如来正觉</strong></p>
<p style="text-align: center"><strong>　　为一众生亿劫修行使无量众</strong></p>
<p style="text-align: center"><strong>　　令度<a>苦海</a>我当为是诸众生等</strong></p>
<p style="text-align: center"><strong>　　演说微妙甚深悔法所谓金光</strong></p>
<p style="text-align: center"><strong>　　灭除诸恶千劫所作极重恶业</strong></p>
<p style="text-align: center"><strong>　　若能至心一忏悔者如是众罪</strong></p>
<p style="text-align: center"><strong>　　悉皆灭尽我今已说忏悔之法</strong></p>
<p style="text-align: center"><strong>　　是金光明清净微妙速能灭除</strong></p>
<p style="text-align: center"><strong>　　一切业障我当安止住于十地</strong></p>
<p style="text-align: center"><strong>　　十种珍宝以为脚足成佛无上</strong></p>
<p style="text-align: center"><strong>　　功德光明令诸众生度三有海</strong></p>
<p style="text-align: center"><strong>　　诸佛所有甚深法藏不可思议</strong></p>
<p style="text-align: center"><strong>　　无量功德一切种智愿悉具足</strong></p>
<p style="text-align: center"><strong>　　百千<a>禅定</a>根力觉道不可思议</strong></p>
<p style="text-align: center"><strong>　　诸陀罗尼十力世尊我当成就</strong></p>
<p style="text-align: center"><strong>　　诸佛世尊有大慈悲当证微诚</strong></p>
<p style="text-align: center"><strong>　　哀受我悔若我百劫所作众恶</strong></p>
<p style="text-align: center"><strong>　　以是因缘生大忧苦贫穷困乏</strong></p>
<p style="text-align: center"><strong>　　愁热惊惧怖畏恶业心常怯劣</strong></p>
<p style="text-align: center"><strong>　　在在处处暂无欢乐十方现在</strong></p>
<p style="text-align: center"><strong>　　大悲世尊能除众生一切怖畏</strong></p>
<p style="text-align: center"><strong>　　愿当受我诚心忏悔令我恐惧</strong></p>
<p style="text-align: center"><strong>　　悉得消除我之所有烦恼业垢</strong></p>
<p style="text-align: center"><strong>　　惟愿现在诸佛世尊以大悲水</strong></p>
<p style="text-align: center"><strong>　　洗除令净过去诸恶今悉忏悔</strong></p>
<p style="text-align: center"><strong>　　现所作罪诚心发露所未作者</strong></p>
<p style="text-align: center"><strong>　　更不敢作已作之业不敢覆藏</strong></p>
<p style="text-align: center"><strong>　　身业三种口业有四意三业行</strong></p>
<p style="text-align: center"><strong>　　今悉忏悔身口所作及以意思</strong></p>
<p style="text-align: center"><strong>　　十种恶业一切忏悔远离十恶</strong></p>
<p style="text-align: center"><strong>　　修行十善安止十住逮十力尊</strong></p>
<p style="text-align: center"><strong>　　所造恶业应受恶报今于佛前</strong></p>
<p style="text-align: center"><strong>　　诚心忏悔若此国土及余世界</strong></p>
<p style="text-align: center"><strong>　　所有善法悉以回向我所修行</strong></p>
<p style="text-align: center"><strong>　　身口意业愿于来世证无上道</strong></p>
<p style="text-align: center"><strong>　　若在诸有六趣险难愚痴无智</strong></p>
<p style="text-align: center"><strong>　　造作众恶今于佛前皆悉忏悔</strong></p>
<p style="text-align: center"><strong>　　世间所有生死险难种种淫欲</strong></p>
<p style="text-align: center"><strong>　　愚烦恼难如是诸难我今忏悔</strong></p>
<p style="text-align: center"><strong>　　心轻躁难近恶友难三有险难</strong></p>
<p style="text-align: center"><strong>　　及三毒难遇无难难值好时难</strong></p>
<p style="text-align: center"><strong>　　修功德难值佛亦难如是诸难</strong></p>
<p style="text-align: center"><strong>　　今悉忏悔诸佛世尊我所依止</strong></p>
<p style="text-align: center"><strong>　　是故我今敬礼佛海金色晃耀</strong></p>
<p style="text-align: center"><strong>　　犹如须弥是故我今顶礼最胜</strong></p>
<p style="text-align: center"><strong>　　其色无上如天真金眼目清净</strong></p>
<p style="text-align: center"><strong>　　如绀琉璃功德威神名称显著</strong></p>
<p style="text-align: center"><strong>　　佛日大悲灭一切闇善净无垢</strong></p>
<p style="text-align: center"><strong>　　离诸尘翳无上佛日大光普照</strong></p>
<p style="text-align: center"><strong>　　烦恼火炽令心焦热唯佛能除</strong></p>
<p style="text-align: center"><strong>　　如月清凉三十二相八十种好</strong></p>
<p style="text-align: center"><strong>　　庄严其身视之无厌功德巍巍</strong></p>
<p style="text-align: center"><strong>　　明网显耀安住三界如日照世</strong></p>
<p style="text-align: center"><strong>　　犹如琉璃净无瑕秽妙色广大</strong></p>
<p style="text-align: center"><strong>　　种种各异其色红赤如日初出</strong></p>
<p style="text-align: center"><strong>　　颇梨白银校饰光网如是种种</strong></p>
<p style="text-align: center"><strong>　　庄严佛日三有之中生死大海</strong></p>
<p style="text-align: center"><strong>　　潦水波荡恼乱我心其味苦毒</strong></p>
<p style="text-align: center"><strong>　　最为粗涩如来网明能令枯涸</strong></p>
<p style="text-align: center"><strong>　　妙身庄严相好殊特金色光明</strong></p>
<p style="text-align: center"><strong>　　遍照一切智慧大海弥满三界</strong></p>
<p style="text-align: center"><strong>　　是故我今稽首敬礼如大海水</strong></p>
<p style="text-align: center"><strong>　　其量难知大地微尘不可称计</strong></p>
<p style="text-align: center"><strong>　　诸须弥山难可度量虚空边际</strong></p>
<p style="text-align: center"><strong>　　亦不可得诸佛亦尔功德无量</strong>		
		<p class="box marginT">
<a></a> <a></a> <span></span> <a></a> <a></a> <a class="a"></a>		

	
	

		<br>
			</p>
<p style="text-align: center"><strong>　　一切有心无能知者于无量劫</strong></p>
<p style="text-align: center"><strong>　　极心思惟不能得知佛功德边</strong></p>
<p style="text-align: center"><strong>　　大地诸山尚可知量毛滴海水</strong></p>
<p style="text-align: center"><strong>　　亦可知数诸佛功德无能知者</strong></p>
<p style="text-align: center"><strong>　　相好庄严名称赞叹如是功德</strong></p>
<p style="text-align: center"><strong>　　令众皆得我以善业诸因缘故</strong></p>
<p style="text-align: center"><strong>　　来世不久成于佛道讲宣妙法</strong></p>
<p style="text-align: center"><strong>　　利益众生度脱一切无量诸苦</strong></p>
<p style="text-align: center"><strong>　　摧伏诸魔及其眷属转于无上</strong></p>
<p style="text-align: center"><strong>　　清净法轮住寿无量不思议劫</strong></p>
<p style="text-align: center"><strong>　　充足众生甘露法味我当具足</strong></p>
<p style="text-align: center"><strong>　　<a>六波罗蜜</a>犹如过佛之所成就</strong></p>
<p style="text-align: center"><strong>　　断诸烦恼除一切苦悉灭贪欲</strong></p>
<p style="text-align: center"><strong>　　及恚痴等我当忆念宿命之事</strong></p>
<p style="text-align: center"><strong>　　百生千生千万亿生常当至心</strong></p>
<p style="text-align: center"><strong>　　正念诸佛所说微妙无上正法</strong></p>
<p style="text-align: center"><strong>　　我因善业常值诸佛远离诸恶</strong></p>
<p style="text-align: center"><strong>　　修诸善业一切世界所有众生</strong></p>
<p style="text-align: center"><strong>　　无量苦恼我当悉灭若有众生</strong></p>
<p style="text-align: center"><strong>　　诸根毁坏不具足者悉令具足</strong></p>
<p style="text-align: center"><strong>　　十方世界所有病苦羸瘦顿乏</strong></p>
<p style="text-align: center"><strong>　　无救护者悉令解脱如是诸苦</strong></p>
<p style="text-align: center"><strong>　　还得势力平复如本若犯王法</strong></p>
<p style="text-align: center"><strong>　　临当刑戮无量怖畏愁忧苦恼</strong></p>
<p style="text-align: center"><strong>　　如是之人悉令解脱若受鞭挞</strong></p>
<p style="text-align: center"><strong>　　系缚枷锁种种苦事逼切其身</strong></p>
<p style="text-align: center"><strong>　　无量百千愁忧惊畏种种恐惧</strong></p>
<p style="text-align: center"><strong>　　扰乱其心如是无边诸苦恼等</strong></p>
<p style="text-align: center"><strong>　　愿使一切悉得解脱若有众生</strong></p>
<p style="text-align: center"><strong>　　饥渴所恼令得种种甘美饮食</strong></p>
<p style="text-align: center"><strong>　　盲者得视聋者得听哑者得言</strong></p>
<p style="text-align: center"><strong>　　裸者得衣贫穷之者即得宝藏</strong></p>
<p style="text-align: center"><strong>　　仓库盈溢无所乏少一切皆受</strong></p>
<p style="text-align: center"><strong>　　安隐快乐乃至无有一人受苦</strong></p>
<p style="text-align: center"><strong>　　众生相视和颜悦色形貌端严</strong></p>
<p style="text-align: center"><strong>　　人所喜见心常思念他人善事</strong></p>
<p style="text-align: center"><strong>　　饮食饱满功德具足随诸众生</strong></p>
<p style="text-align: center"><strong>　　之所思念皆愿令得种种妓乐</strong></p>
<p style="text-align: center"><strong>　　箜篌筝笛琴瑟鼓吹如是种种</strong></p>
<p style="text-align: center"><strong>　　微妙音声江河池沼流泉诸水</strong></p>
<p style="text-align: center"><strong>　　金华遍布及优钵罗随诸众生</strong></p>
<p style="text-align: center"><strong>　　之所思念即得种种衣服饮食</strong></p>
<p style="text-align: center"><strong>　　钱财珍宝金银琉璃真珠璧玉</strong></p>
<p style="text-align: center"><strong>　　杂厕璎珞愿诸众生不闻恶声</strong></p>
<p style="text-align: center"><strong>　　乃至无有可恶见者愿诸众生</strong></p>
<p style="text-align: center"><strong>　　色貌微妙各各相于共相爱念</strong></p>
<p style="text-align: center"><strong>　　世间所有资生之具随其所念</strong></p>
<p style="text-align: center"><strong>　　悉令具足愿诸众生诸所求索</strong></p>
<p style="text-align: center"><strong>　　如其所须应念即得香华诸树</strong></p>
<p style="text-align: center"><strong>　　常于三时雨细末香及涂身香</strong></p>
<p style="text-align: center"><strong>　　众生受者欢喜快乐愿诸众生</strong></p>
<p style="text-align: center"><strong>　　常得供养不可思议十方诸佛</strong></p>
<p style="text-align: center"><strong>　　无上妙法清净无垢及诸菩萨</strong></p>
<p style="text-align: center"><strong>　　声闻大众愿诸众生常得远离</strong></p>
<p style="text-align: center"><strong>　　三恶八难值无难处觐睹诸佛</strong></p>
<p style="text-align: center"><strong>　　无上之王愿诸众生常生尊贵</strong></p>
<p style="text-align: center"><strong>　　多饶财宝安隐丰乐上妙色像</strong></p>
<p style="text-align: center"><strong>　　庄严其身功德成就有大名称</strong></p>
<p style="text-align: center"><strong>　　愿诸女人皆成男子具足智慧</strong></p>
<p style="text-align: center"><strong>　　精勤不懈一切皆行菩萨之道</strong></p>
<p style="text-align: center"><strong>　　勤心修习六波罗蜜常见十方</strong></p>
<p style="text-align: center"><strong>　　无量诸佛坐宝树下琉璃座上</strong></p>
<p style="text-align: center"><strong>　　安住禅定自在快乐演说正法</strong></p>
<p style="text-align: center"><strong>　　众所乐闻若我现在及过去世</strong></p>
<p style="text-align: center"><strong>　　所作恶业诸有险难应得恶果</strong></p>
<p style="text-align: center"><strong>　　不适意者愿悉灭尽令无有余</strong></p>
<p style="text-align: center"><strong>　　若诸众生三有系缚生死罗网</strong></p>
<p style="text-align: center"><strong>　　弥密坚固愿以智刀割断破裂</strong></p>
<p style="text-align: center"><strong>　　除诸苦恼早成菩提若此阎浮</strong></p>
<p style="text-align: center"><strong>　　及余他方无量世界所有众生</strong></p>
<p style="text-align: center"><strong>　　所作种种善妙功德我今深心</strong></p>
<p style="text-align: center"><strong>　　随其欢喜我今以此随喜功德</strong></p>
<p style="text-align: center"><strong>　　及身口意所作善业愿于来世</strong></p>
<p style="text-align: center"><strong>　　成无上道得净无垢吉祥果报</strong></p>
<p style="text-align: center"><strong>　　若有敬礼赞叹十力<a>信心</a>清净</strong></p>
<p style="text-align: center"><strong>　　无诸疑网能作如是所说忏悔</strong></p>
<p style="text-align: center"><strong>　　便得超越六十劫罪诸善男子</strong></p>
<p style="text-align: center"><strong>　　及善女人诸王刹利婆罗门等</strong></p>
<p style="text-align: center"><strong>　　若有恭敬合掌向佛称叹如来</strong></p>
<p style="text-align: center"><strong>　　并赞此偈在在生处常识宿命</strong></p>
<p style="text-align: center"><strong>　　诸根具足清净端严种种功德</strong></p>
<p style="text-align: center"><strong>　　悉皆成就在在处处常为国王</strong></p>
<p style="text-align: center"><strong>　　辅相大臣之行恭敬非于一佛</strong></p>
<p style="text-align: center"><strong>　　五佛十佛种诸功德闻是忏悔</strong></p>
<p style="text-align: center"><strong>　　若于无量百千万亿诸佛如来</strong></p>
<p style="text-align: center"><strong>　　种诸善根然后乃得闻是忏悔</strong></p>
<h>　　赞叹品第四</h>
<p>　　尔时佛告地神坚牢。善女天。过去有王名金龙尊。常以赞叹。赞叹去来现在诸佛。</p>
<p style="text-align: center">　<strong>　我今尊重敬礼赞叹去来现在</strong></p>
<p style="text-align: center"><strong>　　十方诸佛诸佛清净微妙寂灭</strong></p>
<p style="text-align: center"><strong>　　色中上色金光照耀于诸声中</strong></p>
<p style="text-align: center"><strong>　　佛声最上犹如大梵深远雷音</strong></p>
<p style="text-align: center"><strong>　　其发绀黑光螺焰起蜂翠孔雀</strong></p>
<p style="text-align: center"><strong>　　色不得喻其齿鲜白犹如珂雪</strong></p>
<p style="text-align: center"><strong>　　显发金颜分齐分明其目修广</strong></p>
<p style="text-align: center"><strong>　　清净无垢如青莲华映水开敷</strong></p>
<p style="text-align: center"><strong>　　舌相广长形色红辉光明照耀</strong></p>
<p style="text-align: center"><strong>　　如华初生眉间毫相白如珂月</strong></p>
<p style="text-align: center"><strong>　　右旋润泽如净琉璃眉细修扬</strong></p>
<p style="text-align: center"><strong>　　形如月初其色黑耀过于蜂王</strong></p>
<p style="text-align: center"><strong>　　鼻高圆直如铸金铤微妙柔软</strong></p>
<p style="text-align: center"><strong>　　当于面门如来胜相次第最上</strong></p>
<p style="text-align: center"><strong>　　得味真正无与等者一一毛孔</strong></p>
<p style="text-align: center"><strong>　　一毛旋生软细绀青犹孔雀项</strong></p>
<p style="text-align: center"><strong>　　即于生时身放大光普照十方</strong></p>
<p style="text-align: center"><strong>　　无量国土灭尽三界一切诸苦</strong></p>
<p style="text-align: center"><strong>　　令诸众生悉受快乐地狱畜生</strong></p>
<p style="text-align: center"><strong>　　及以饿鬼诸人天等安隐无患</strong></p>
<p style="text-align: center"><strong>　　悉灭一切无量恶趣身色微妙</strong></p>
<p style="text-align: center"><strong>　　如融金聚面貌清净如月盛满</strong></p>
<p style="text-align: center"><strong>　　佛身明耀如日初出进止威仪</strong></p>
<p style="text-align: center"><strong>　　犹如师子修臂下垂立过于膝</strong></p>
<p style="text-align: center"><strong>　　犹如风动娑罗树枝圆光一寻</strong></p>
<p style="text-align: center"><strong>　　能照无量犹如聚集百千日月</strong></p>
<p style="text-align: center"><strong>　　佛身净妙无诸垢秽其明普照</strong></p>
<p style="text-align: center"><strong>　　一切佛刹<a>佛光</a>巍巍明焰炽盛</strong></p>
<p style="text-align: center"><strong>　　悉能隐蔽无量日月佛日灯炬</strong></p>
<p style="text-align: center"><strong>　　照无量界皆令众生寻光见佛</strong></p>
<p style="text-align: center"><strong>　　本所修习百千行业聚集功德</strong>		
		<p class="box marginT">
<a></a> <a></a> <a></a> <span></span> <a></a> <a class="a"></a>		

	
	

		<br>
			</p>
<p style="text-align: center"><strong>　　庄严佛身臂佣纤圆如象王鼻</strong></p>
<p style="text-align: center"><strong>　　手足净软敬爱无厌去来诸佛</strong></p>
<p style="text-align: center"><strong>　　数如微尘现在诸佛亦复如是</strong></p>
<p style="text-align: center"><strong>　　如是如来我今悉礼身口清净</strong></p>
<p style="text-align: center"><strong>　　意亦如是以妙香华供养奉献</strong></p>
<p style="text-align: center"><strong>　　百千功德赞咏歌叹设以百舌</strong></p>
<p style="text-align: center"><strong>　　于千劫中叹佛功德不能得尽</strong></p>
<p style="text-align: center"><strong>　　如来所有现世功德种种深固</strong></p>
<p style="text-align: center"><strong>　　微妙第一设复千舌欲赞一佛</strong></p>
<p style="text-align: center"><strong>　　尚不能尽功德少分况欲叹美</strong></p>
<p style="text-align: center"><strong>　　诸佛功德大地及天以为大海</strong></p>
<p style="text-align: center"><strong>　　乃至有顶满其中水尚以一毛</strong></p>
<p style="text-align: center"><strong>　　知其滴数无有能知佛一功德</strong></p>
<p style="text-align: center"><strong>　　我今以礼赞叹诸佛身口意业</strong></p>
<p style="text-align: center"><strong>　　悉皆清净一切所修无量善业</strong></p>
<p style="text-align: center"><strong>　　与诸众生证无上道如是人王</strong></p>
<p style="text-align: center"><strong>　　赞叹佛已复作如是无量誓愿</strong></p>
<p style="text-align: center"><strong>　　若我来世无量无边阿僧祇劫</strong></p>
<p style="text-align: center"><strong>　　在在生处常于梦中见妙金鼓</strong></p>
<p style="text-align: center"><strong>　　得闻忏悔深奥之声今所赞叹</strong></p>
<p style="text-align: center"><strong>　　面貌清净愿我来世亦得如是</strong></p>
<p style="text-align: center"><strong>　　诸佛功德不可思议于百千劫</strong></p>
<p style="text-align: center"><strong>　　甚难得值愿于当来无量之世</strong></p>
<p style="text-align: center"><strong>　　夜则梦见昼如实说我当具足</strong></p>
<p style="text-align: center"><strong>　　修行<a>六度</a>济拔众生越于苦海</strong></p>
<p style="text-align: center"><strong>　　然后我身成无上道令我世界</strong></p>
<p style="text-align: center"><strong>　　无与等者奉贡金鼓赞佛因缘</strong></p>
<p style="text-align: center"><strong>　　以此果报当来之世值释迦佛</strong></p>
<p style="text-align: center"><strong>　　得受记莂并令二子金龙金光</strong></p>
<p style="text-align: center"><strong>　　常生我家同共受记若有众生</strong></p>
<p style="text-align: center"><strong>　　无救护者众苦逼切无所依止</strong></p>
<p style="text-align: center"><strong>　　我于当来为是等辈作大救护</strong></p>
<p style="text-align: center"><strong>　　及依止处能除众苦悉令灭尽</strong></p>
<p style="text-align: center"><strong>　　施与众生诸善安乐我未来世</strong></p>
<p style="text-align: center"><strong>　　行菩萨道不计劫数如尽本际</strong></p>
<p style="text-align: center"><strong>　　以此金光忏悔因缘使我恶海</strong></p>
<p style="text-align: center"><strong>　　及以业海烦恼大海悉竭无余</strong></p>
<p style="text-align: center"><strong>　　我功德海愿悉成就智慧大海</strong></p>
<p style="text-align: center"><strong>　　清净具足无量功德助菩提道</strong></p>
<p style="text-align: center"><strong>　　犹如大海珍宝具足以此金光</strong></p>
<p style="text-align: center"><strong>　　忏悔力故菩提功德光明无碍</strong></p>
<p style="text-align: center"><strong>　　慧光无垢照彻清净我当来世</strong></p>
<p style="text-align: center"><strong>　　身光普照功德威神光明焰盛</strong></p>
<p style="text-align: center"><strong>　　于三界中最胜殊特诸功德力</strong></p>
<p style="text-align: center"><strong>　　无所减少当度众生越于苦海</strong></p>
<p style="text-align: center"><strong>　　并复安置功德大海来世多劫</strong></p>
<p style="text-align: center"><strong>　　行菩提道如昔诸佛行菩提者</strong></p>
<p style="text-align: center"><strong>　　三世诸佛净妙国土诸佛至尊</strong></p>
<p style="text-align: center"><strong>　　无量功德令我来世得此殊异</strong></p>
<p style="text-align: center"><strong>　　功德净土如佛世尊信相当知</strong></p>
<p style="text-align: center"><strong>　　尔时国王金龙尊者则汝身是</strong></p>
<p style="text-align: center"><strong>　　尔时二子金龙金光今汝二子</strong></p>
<p style="text-align: center"><strong>　　银相等是</strong></p>
<h>　　空品第五</h>
<p style="text-align: center">　　<strong>无量余经已广说空是故此中</strong></p>
<p style="text-align: center"><strong>　　略而解说众生根钝鲜于智慧</strong></p>
<p style="text-align: center"><strong>　　不能广知无量空义故此尊经</strong></p>
<p style="text-align: center"><strong>　　略而说之异妙方便种种因缘</strong></p>
<p style="text-align: center"><strong>　　为钝根故起大悲心今我演说</strong></p>
<p style="text-align: center"><strong>　　此妙经典如我所解知众生意</strong></p>
<p style="text-align: center"><strong>　　是身虚伪犹如空聚六入村落</strong></p>
<p style="text-align: center"><strong>　　结贼所止一切自住各不相知</strong></p>
<p style="text-align: center"><strong>　　眼根受色耳分别声鼻嗅诸香</strong></p>
<p style="text-align: center"><strong>　　舌嗜于味所有身根贪受诸触</strong></p>
<p style="text-align: center"><strong>　　意根分别一切诸法六情诸根</strong></p>
<p style="text-align: center"><strong>　　各各自缘诸尘境界不行他缘</strong></p>
<p style="text-align: center"><strong>　　心如幻化驰骋六情而常<a>妄想</a></strong></p>
<p style="text-align: center"><strong>　　分别诸法犹如世人驰走空聚</strong></p>
<p style="text-align: center"><strong>　　六贼所害愚不知避心常依止</strong></p>
<p style="text-align: center"><strong>　　六根境界各各自知所伺之处</strong></p>
<p style="text-align: center"><strong>　　随行色声香味触法心处六情</strong></p>
<p style="text-align: center"><strong>　　如鸟投网其心在在常处诸根</strong></p>
<p style="text-align: center"><strong>　　随逐诸尘无有暂舍身空虚伪</strong></p>
<p style="text-align: center"><strong>　　不可长养无有诤讼亦无正主</strong></p>
<p style="text-align: center"><strong>　　从诸因缘和合而有无有坚实</strong></p>
<p style="text-align: center"><strong>　　妄想故起业力机关假为空聚</strong></p>
<p style="text-align: center"><strong>　　地水火风合集成立随时增减</strong></p>
<p style="text-align: center"><strong>　　共相残害犹如四蛇同处一箧</strong></p>
<p style="text-align: center"><strong>　　四大蚖蛇其性各异二上二下</strong></p>
<p style="text-align: center"><strong>　　诸方亦二如是蛇大悉灭无余</strong></p>
<p style="text-align: center"><strong>　　地水二蛇其性沉下风火二蛇</strong></p>
<p style="text-align: center"><strong>　　性轻上升心识二性躁动不停</strong></p>
<p style="text-align: center"><strong>　　随业受报人天诸趣随所作业</strong></p>
<p style="text-align: center"><strong>　　而堕诸有水火风种散灭坏时</strong></p>
<p style="text-align: center"><strong>　　大小不净盈流于外体生诸虫</strong></p>
<p style="text-align: center"><strong>　　无可爱乐捐弃冢间如杇败木</strong></p>
<p style="text-align: center"><strong>　　善女当观诸法如是何处有人</strong></p>
<p style="text-align: center"><strong>　　及以众生本性空寂无明故有</strong></p>
<p style="text-align: center"><strong>　　如是诸大一一不实本自不生</strong></p>
<p style="text-align: center"><strong>　　性无和合以是因缘我说诸大</strong></p>
<p style="text-align: center"><strong>　　从本不实和合而有无明体相</strong></p>
<p style="text-align: center"><strong>　　本自不有妄想因缘和合而有</strong></p>
<p style="text-align: center"><strong>　　无所有故假名无明是故我说</strong></p>
<p style="text-align: center"><strong>　　名曰无明行识名色六入触受</strong></p>
<p style="text-align: center"><strong>　　爱取有生老死愁恼众苦行众</strong></p>
<p style="text-align: center"><strong>　　不可思议生死无际轮转不息</strong></p>
<p style="text-align: center"><strong>　　本无有生亦无和合不善思惟</strong></p>
<p style="text-align: center"><strong>　　心行所造我断一切诸见缠等</strong></p>
<p style="text-align: center"><strong>　　以智慧刀裂烦恼网五阴舍宅</strong></p>
<p style="text-align: center"><strong>　　观悉空寂证无上道微妙功德</strong></p>
<p style="text-align: center"><strong>　　开甘露门示甘露器入甘露城</strong></p>
<p style="text-align: center"><strong>　　处甘露室令诸众生食甘露味</strong></p>
<p style="text-align: center"><strong>　　吹大法螺击大法鼓然大法炬</strong></p>
<p style="text-align: center"><strong>　　雨胜法雨我今摧伏一切怨结</strong></p>
<p style="text-align: center"><strong>　　竖立第一微妙法幢度诸众生</strong></p>
<p style="text-align: center"><strong>　　于生死海永断三恶无量苦恼</strong></p>
<p style="text-align: center"><strong>　　烦恼炽然烧诸众生无有救护</strong></p>
<p style="text-align: center"><strong>　　无所依止我以甘露清凉美味</strong></p>
<p style="text-align: center"><strong>　　充足是辈令离焦热于无量劫</strong></p>
<p style="text-align: center"><strong>　　遵修诸行供养恭敬诸佛世尊</strong></p>
<p style="text-align: center"><strong>　　坚固修习菩提之道求于如来</strong></p>
<p style="text-align: center"><strong>　　真实法身舍诸所重肢节手足</strong></p>
<p style="text-align: center"><strong>　　头目髓脑所爱妻子钱财珍宝</strong></p>
<p style="text-align: center"><strong>　　真珠璎珞金银琉璃种种异物</strong></p>
		
		<p class="box marginT">
<a></a> <a></a> <a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>