<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 阿惟越致遮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 阿惟越致遮经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 阿惟越致遮经</strong></p>
<p style="text-align: left">
	　　缘觉品第十</p>
<p style="text-align: left">
	　　佛告阿难。何故如来颁宣。<a>菩萨</a>为缘觉乎。于是菩萨目睹诸法。何谓目睹一切法空。无有像类而不可坏。现在觉观法不可灭。故谓缘觉。诸<a>佛经</a>籍不可思议。晓了诸萌悉如泥洹。无有内外则不可获。一切诸法不起不灭。人之本际则泥洹也。所号本净但着言耳。则无所有法不可逮。因名演称语无所达。所以者何。其言则空。口之所说不解已无。法本之际佛道之无。分别观斯故曰缘觉。自察色阴但是声耳。此色阴者。计于色生唯有名矣。以离言声则无有阴。其色阴者无身。<a>无我</a>。所以者何。因口作号所言亦空。不起不灭所言自然。不着吾我不得久存况口言乎。目睹色阴则为痛痒。痛痒阴灭则不有名。因口之说号为痛痒。痛痒阴身无我。所以者何。所谓痛阴其言则空不起不灭。言不着身则无所住况于言乎。晓痛痒阴。即观想阴若寂想阴则无思想想阴号耳无身无我。所以者何。口之所说思想阴者。其言则空不起不灭。分别言已不着自然。心无所立何况口言。观想阴已则<a>生死</a>阴已灭。行阴则无生死。所谓行阴无身无我。所以者何。所号行阴言其则空。不起不灭但着言耳。不得久存况口所说。观行阴已则有识阴。假使识阴惔然寂灭。则此识阴但阴声耳。所以者何。其号识阴是则空耳。不起不灭其言自然。无所住止况言说乎。是五阴者皆无所有。分别本无故曰缘觉。所以者何。斯口之言缘对而致<a>无缘</a>不缘诸因讲说有言无言。五阴之事。于此一切永无所著。不造众因故曰缘觉。于是佛颂曰。</p>
<p style="text-align: left">
	　　目睹一切法分别知之空</p>
<p style="text-align: left">
	　　不着于诸色究竟莫有相</p>
<p style="text-align: left">
	　　现在观此法解空知自然</p>
<p style="text-align: left">
	　　分别了澹泊不可得根源</p>
<p style="text-align: left">
	　　现在获于斯晓五阴如此</p>
<p style="text-align: left">
	　　则为平等觉缘觉无思念</p>
<p style="text-align: left">
	　　众生志无为其心不可获</p>
<p style="text-align: left">
	　　本际无有起净无无思议</p>
<p style="text-align: left">
	　　一切人不起观见无所灭</p>
<p style="text-align: left">
	　　诸法无动兴是谓为无为</p>
<p style="text-align: left">
	　　众生皆泥洹省察是所趣</p>
<p style="text-align: left">
	　　无人犹若影故曰为无为</p>
<p style="text-align: left">
	　　不用是名称群黎为泥洹</p>
<p style="text-align: left">
	　　不起无所灭如口所叹咏</p>
<p style="text-align: left">
	　　敢可说悉空人不解非言</p>
<p style="text-align: left">
	　　是故为众生示现说泥洹</p>
<p style="text-align: left">
	　　口所发假言无处亦无念</p>
<p style="text-align: left">
	　　因口而有训求本不可得</p>
<p style="text-align: left">
	　　阴不在本际口言无所显</p>
<p style="text-align: left">
	　　诸声所称说人际亦无念</p>
<p style="text-align: left">
	　　一切愿泥洹本无及始际</p>
<p style="text-align: left">
	　　澹然无放逸则救有所将</p>
<p style="text-align: left">
	　　本净游乎响众生亦复然</p>
<p style="text-align: left">
	　　无形则空寂本净<a>无心</a>念</p>
<p style="text-align: left">
	　　法本为若此假名而赞扬</p>
<p style="text-align: left">
	　　其源不可得所以有言说</p>
<p style="text-align: left">
	　　不以谀谄事而可分别解</p>
<p style="text-align: left">
	　　其际则空无便了众生本</p>
<p style="text-align: left">
	　　其言不依讲口言无所显</p>
<p style="text-align: left">
	　　诸群黎如此则不着人本</p>
<p style="text-align: left">
	　　所发阴则空其声无所别</p>
<p style="text-align: left">
	　　其说亦如此而际亦复然</p>
<p style="text-align: left">
	　　其无谛如是觉已无所念</p>
<p style="text-align: left">
	　　是则平等道缘觉无思议</p>
<p style="text-align: left">
	　　觉了于本色此但阴声耳</p>
<p style="text-align: left">
	　　寂灭斯色阴则无有言声</p>
<p style="text-align: left">
	　　自然释之去是则曰无形</p>
<p style="text-align: left">
	　　吾我既自然睹之无有处</p>
<p style="text-align: left">
	　　因言谓之阴色本不有身</p>
<p style="text-align: left">
	　　其声皆归空不起亦不灭</p>
<p style="text-align: left">
	　　因口而告言求本不可得</p>
<p style="text-align: left">
	　　其说因痴兴号之谓色阴</p>
<p style="text-align: left">
	　　现在观识阴诸声无所有</p>
<p style="text-align: left">
	　　此阴以寂灭则无有响阴</p>
<p style="text-align: left">
	　　于此远离身所谓吾我者</p>
<p style="text-align: left">
	　　计已自然空未尝有坚住</p>
<p style="text-align: left">
	　　口之所缘阴识阴则<a>虚空</a></p>
<p style="text-align: left">
	　　口言本则寂不起无所灭</p>
<p style="text-align: left">
	　　若有所颂说察之悉本无</p>
<p style="text-align: left">
	　　无黠之所言故演为色阴</p>
<p style="text-align: left">
	　　诸音无有说其限不可得</p>
<p style="text-align: left">
	　　不起无所灭无处而不决</p>
<p style="text-align: left">
	　　无尘劳侵欺亦不造诸法</p>
<p style="text-align: left">
	　　不执无所舍莫调不泥洹</p>
<p style="text-align: left">
	　　彼亦无寂灭不有所睹见</p>
<p style="text-align: left">
	　　不乐施欲埃不怠不精进</p>
<p style="text-align: left">
	　　不乱不一心彼亦无守戒</p>
<p style="text-align: left">
	　　非物可成就何故当持禁</p>
<p style="text-align: left">
	　　五道非有念无思亦如斯</p>
<p style="text-align: left">
	　　不恐无所畏不脱而不缚</p>
<p style="text-align: left">
	　　虽讲无所演是为色所入</p>
<p style="text-align: left">
	　　一切法音然无获莫着言</p>
<p style="text-align: left">
	　　现在逮是觉无尽之法说</p>
<p style="text-align: left">
	　　以成是三昧则无诸响声</p>
<p style="text-align: left">
	　　目自分别此响之等如称</p>
<p style="text-align: left">
	　　诸法亦如是无言不有着</p>
<p style="text-align: left">
	　　晓了因缘者知音无所有</p>
<p style="text-align: left">
	　　故号平等道是谓为缘觉</p>
<p style="text-align: left">
	　　佛告阿难。菩萨大士现在分别。有明无明。是行非行。有识不识。色与不色。六入无入。诸习不习。痛痒非痛痒。恩爱莫爱。不受舍受。有与不有。生若不生。老病死患。一切自然察之本无。如是观者。故曰缘觉。于是佛颂曰。</p>
<p style="text-align: left">
	　　现在了无慧未尝倚为明</p>
<p style="text-align: left">
	　　不成立有形若如水中影</p>
<p style="text-align: left">
	　　聪达晓诸义不着一切法</p>
<p style="text-align: left">
	　　假使不倚经是则慧者相</p>
<p style="text-align: left">
	　　明与身无异一切诸<a>法相</a></p>
<p style="text-align: left">
	　　觉了此缘趣故曰为缘觉</p>
<p style="text-align: left">
	　　所号身之行其躯无所造</p>
<p style="text-align: left">
	　　永不有内外则超生死体</p>
<p style="text-align: left">
	　　终始犹<a>芭蕉</a>非根无有貌</p>
<p style="text-align: left">
	　　不起莫有灭等譬如虚空</p>
<p style="text-align: left">
	　　现在晓了此则勇猛菩萨</p>
<p style="text-align: left">
	　　斯号平等圣缘觉如无念</p>
<p style="text-align: left">
	　　分别一切法寂行如幻化</p>
<p style="text-align: left">
	　　其识自然尔现在晓了之</p>
<p style="text-align: left">
	　　忽然解斯心知识行如之</p>
<p style="text-align: left">
	　　诸所道示想明识诸法空</p>
<p style="text-align: left">
	　　分别识其然一切无所著</p>
<p style="text-align: left">
	　　了如是法者知识亦如幻</p>
<p style="text-align: left">
	　　所可号名色身及诸音声</p>
<p style="text-align: left">
	　　众貌空不成是谓自然相</p>
<p style="text-align: left">
	　　心驰骋六情如幻化无言</p>
<p style="text-align: left">
	　　现语非音声计自然悉空</p>
<p style="text-align: left">
	　　久远来习之因发诸入处</p>
<p style="text-align: left">
	　　彼则分别习名自然如空</p>
<p style="text-align: left">
	　　习以成悉无游念起众更</p>
<p style="text-align: left">
	　　若晓习本寂则知法无住</p>
<p style="text-align: left">
	　　目睹习自然睹众更悉寂</p>
<p style="text-align: left">
	　　不兴凶罪殃故曰为缘觉</p>
<p style="text-align: left">
	　　晓了诸痛痒皆空如本净</p>
<p style="text-align: left">
	　　譬如泡起顷志敬空无形</p>
<p style="text-align: left">
	　　断除众恩爱则从无著法</p>
<p style="text-align: left">
	　　情欲已永尽故曰为缘觉</p>
<p style="text-align: left">
	　　若受而不受则空无有有</p>
<p style="text-align: left">
	　　非形何成就譬之如野马</p>
<p style="text-align: left">
	　　吾无所兴想身生亦如是</p>
<p style="text-align: left">
	　　计本自然生无根非有形</p>
<p style="text-align: left">
	　　以离起灭法则不畏当终</p>
<p style="text-align: left">
	　　未当复成身一切得<a>自在</a></p>
<p style="text-align: left">
	　　现在获此慧永无有著者</p>
<p style="text-align: left">
	　　又缘觉之音则造菩萨行</p>
<p style="text-align: left">
	　　佛告阿难。如来至真等正觉。以是之故。赞扬菩萨为缘觉也。亦当知是善权方便。如来用是之故光耀菩萨大士。持信奉法八等道迹往来不还无著声闻缘觉也。</p>
<p style="text-align: left">
	　　释果想品第十一</p>
<p style="text-align: left">
	　　贤者阿难。而说偈言。</p>
<p style="text-align: left">
	　　<a>世尊</a>所演说假号名泥洹</p>
<p style="text-align: left">
	　　喻之若虚空度于无所有</p>
<p style="text-align: left">
	　　虽有所讲说则非以辞言</p>
<p style="text-align: left">
	　　诸佛行善权合集<a>说法</a>耳</p>
<p style="text-align: left">
	　　于是阿难说此偈已。前白佛言。惟天中天。其世人民。不解如来至真等正觉随时之化。则自侵欺。不了如来。何因分别菩萨大士持信奉法至于缘觉也。世尊告曰。若有明者于过去佛积功累德。心开意达不见侵欺。所以者何。晓了诸法。譬若幻梦影响野马水月。所以者何。菩萨大士。分别此慧则不自侵。殷勤修学如来之法。精进不懈则不自枉。佛于是颂曰。</p>
<p style="text-align: left">
	　　世尊之所赞赞扬于圣道</p>
<p style="text-align: left">
	　　是故之因缘菩萨行勇猛</p>
<p style="text-align: left">
	　　少智<a>懈怠</a>者不能解此义</p>
<p style="text-align: left">
	　　故当修精进如来以此说</p>
<p style="text-align: left">
	　　道意所游生世尊有开化</p>
<p style="text-align: left">
	　　故分别此慧清净之明哲</p>
<p style="text-align: left">
	　　彼解道意者智圣不可获</p>
<p style="text-align: left">
	　　若致得知轨心觉五事空</p>
<p style="text-align: left">
	　　空者不知空寂定非不言</p>
<p style="text-align: left">
	　　悉除一切音故赞唱空法</p>
<p style="text-align: left">
	　　捉空无所得未尝能获者</p>
<p style="text-align: left">
	　　假使不可持则知为空义</p>
<p style="text-align: left">
	　　设有解是五分别了空慧</p>
<p style="text-align: left">
	　　成得无放逸则不自侵欺</p>
<p style="text-align: left">
	　　尔时五亿<a>比丘</a>志怀持信。即从坐起住世尊前。叉手自归。异口同音。而歌颂曰。</p>
<p style="text-align: left">
	　　今世尊大圣蠲除诸狐疑</p>
<p style="text-align: left">
	　　平等觉所宣志立于大道</p>
<p style="text-align: left">
	　　复有五亿比丘。闻是之说皆悉奉行。悉住佛前。等心颂曰。</p>
<p style="text-align: left">
	　　唯世之光耀吾今离犹豫</p>
<p style="text-align: left">
	　　圣尊之所叹分别佛大道</p>
<p style="text-align: left">
	　　志愿奉法迹正慧无挂碍</p>
<p style="text-align: left">
	　　<a>道德</a>自然成开化诸十方</p>
<p style="text-align: left">
	　　复有千亿比丘怀八等想。闻此叹颂即从坐起叉手而立。俱歌颂曰。</p>
<p style="text-align: left">
	　　志所怀八等今则释疑网</p>
<p style="text-align: left">
	　　心已分别了所因见八等</p>
<p style="text-align: left">
	　　复有十亿比丘怀道迹念。自从坐起。叉手而立。同说偈曰。</p>
<p style="text-align: left">
	　　导师及吾类以获致法明</p>
<p style="text-align: left">
	　　乃知平等觉所因演道迹。</p>
<p style="text-align: left">
	　　复有二百五十万比丘。志怀往来心。则从坐起叉手自归。同叹颂曰。</p>
<p style="text-align: left">
	　　我等本依倚志怀往来心</p>
<p style="text-align: left">
	　　今日永无难存亡无放逸</p>
<p style="text-align: left">
	　　复有五十亿比丘。怀不还想。而说颂曰。</p>
<p style="text-align: left">
	　　导师尊无上今日无调戏</p>
<p style="text-align: left">
	　　永舍诸果想致圣导光耀</p>
<p style="text-align: left">
	　　复有三十五亿比丘。怀无著想兴立四禅。即从坐起。叉手说是偈曰。</p>
<p style="text-align: left">
	　　今吾不犹豫逮致无余法</p>
<p style="text-align: left">
	　　解诸乘平等譬之若如幻</p>
<p style="text-align: left">
	　　复有五十八亿比丘。意怀声闻即从坐起叉手而立。则赞颂曰。</p>
<p style="text-align: left">
	　　吾等犯斯言意欲度众生</p>
<p style="text-align: left">
	　　所演谓声闻今日乃达知</p>
<p style="text-align: left">
	　　复有五亿比丘。即从坐起。兴缘觉想叉手而立。同心颂曰。</p>
<p style="text-align: left">
	　　今日乃目睹缘觉之所因</p>
<p style="text-align: left">
	　　世尊分别说缘觉无思想</p>
<p style="text-align: left">
	　　复有百万<a>比丘尼</a>。谓成道迹往来不还无著果想。即从坐起叉手而立。说是颂曰。</p>
<p style="text-align: left">
	　　吾了平等法则舍女人身</p>
<p style="text-align: left">
	　　各各成佛圣当为世最上</p>
<p style="text-align: left">
	　　复有八百八十万清信士清信女。悉怀道迹想往来不还念。即从坐起叉手立佛前。心同意等俱共颁宣。而颂曰。</p>
<p style="text-align: left">
	　　吾等念心净譬如琉璃器</p>
<p style="text-align: left">
	　　于是当舍家兴佛之法教</p>
<p style="text-align: left">
	　　复有六十亿垓彼诸<a>天人</a>。住于虚空而雨天华。散于佛上俱供养世尊。即下叉手立于佛前。而歌颂曰。</p>
<p style="text-align: left">
	　　吾本怀诸乘果想亦如是</p>
<p style="text-align: left">
	　　今日以永除觉成无上道</p>
<p style="text-align: left">
	　　降魔品第十二</p>
<p style="text-align: left">
	　　于时无数百千比丘。<a>舍利弗</a>目犍连<a>须菩提</a>阿难律。离越劫宾奴等。从坐起叉手而立。白世尊言。吾等今日圣道具足。不违大意。降弃魔怨。备究五逆得悉五乐。成就邪见舍离<a>正见</a>。吾等今日已害无数万千人命。悉成佛道至无余界而已灭度。时世尊默然。于是众中无量百千诸来在会。闻此所言而皆狐疑。此谓何乎。义所趣耶。心怀瞑然。如阿<a>罗汉</a>。乃兴此言。岂况凡夫。住者直立。坐者默坐。不能起立。贤者阿难承圣尊旨。悉知无数百千诸众心之所念。问文殊师利曰。闻耆年言会者皆疑。不审所论为何归趣。又佛世尊默然不言。文殊师利乃曰。唯仁阿难。此经名曰不退转轮菩萨之地。是耆年等所可讲说。诸得不退菩萨大士目睹信耳。阿难又问。耆年何故说此言耶。世尊默然。此耆年等于无上正真不退转也。答曰唯然。当成正觉不复回还也。文殊师利谓贤者阿难。无黠之行则曰其母。是诸人者。究尽除害。无善思想贪着情色。斯则为父。除不善想远诸情念。至无著意释凡夫法。洗荡不净想别圣俗。碎破众念不坏大法。兴如来意以除诸想。于一切法无所从生。是故耆年讲说此语。吾等今日具足五逆。所以然者逆无往反。耆年所言成五乐者。察其五乐皆如梦幻影响野马。了知此慧行无缺减则为五乐。所以者何。无有根本。设无其源则为尽除。乃应平等。讲具圣慧即逮法忍。此者名曰五乐备足。耆年所说。吾等今日得离正见住邪见者。睹一切法皆处邪见。欺哉诸法诈妄至诚。尽无所有。譬之虚空。非有像貌。虚实去来悉无归趣。不可将护。所以者何。其本自然。计此诸法则皆平一。如诸法等邪见亦然。此比丘辈非等无邪。所以者何。以离诸想致佛圣道。获众觉法饱满经义。而无所得。是故阿难。是诸比丘悉共说言。吾等今日具足邪见释于正见。此耆年等所谓今日吾等害无数百千人命。说斯语时。不可计无数千万人神。闻之诸法譬若如幻梦影响野马。蠲除人想。无有吾我。远<a>寿命</a>人。超众德本。发大道意。无所殖种。兴<a>修道</a>义。及余比丘比丘尼清信士清信女。舍我人寿无身之想。不复频更终始之患。所以者何。无我人想不尽想永尽无余。逮致究竟不起法忍。故说此言。吾等今日害无数百千人命。斯诸耆年属者所云今日吾等逮得佛道。致无余界而灭度者。开化无量亿百千人命。弃众尘埃令获圣道。所以者何。皆发无上正真道意。说此语时。悉逮无所从生法忍。以故咨嗟自赞颂言。今日我类拔去情欲成佛道法。无尘劳形除有余秽。故谓我辈今获大道于无余界而灭度矣。是贤者等。以在大乘不愿在天。惟仁阿难。族姓子族姓女。发无上正真道意。以起俗事其心清净。不为俗法之所系缚。乃应发心越一切义。道舍诸想究竟经典。则无余界而灭度矣。是为阿难习菩萨乘。行菩萨者不习日行。愚騃之人随日念耳。非明智者。所以者何。设无此诚信要御诸天宫殿。则无光明。便无出入。过去无晦。则无昼夜便不思想。愚冥之人兴昼夜念。菩萨大士寂修大道习善知识。无有穹志昼夜想也。所以者何。永除众念乃致佛道。于是文殊师利。则说颂曰。</p>
<p style="text-align: left">
	　　所谓不怀施爱己计有身</p>
<p style="text-align: left">
	　　彼若不断除则谓不可摇</p>
<p style="text-align: left">
	　　分别于嗔恚自然不生想</p>
<p style="text-align: left">
	　　圣道以无处彼则不可动</p>
<p style="text-align: left">
	　　所可敷母者终始所由生</p>
<p style="text-align: left">
	　　拔去此根无则谓为害命</p>
<p style="text-align: left">
	　　不顺念为父所乐情欲法</p>
<p style="text-align: left">
	　　是等解本无究竟莫有根</p>
<p style="text-align: left">
	　　化之归无身不知明所趣</p>
<p style="text-align: left">
	　　不动无所住向者故说此</p>
<p style="text-align: left">
	　　所修罗汉法凡夫法亦然</p>
<p style="text-align: left">
	　　诸可尽爱欲向者故说此</p>
<p style="text-align: left">
	　　大兴有为想察吾我自然</p>
<p style="text-align: left">
	　　诸法无所怀则无音声说</p>
<p style="text-align: left">
	　　如来之所知古昔之所念</p>
<p style="text-align: left">
	　　即拔此根株则谓无从生</p>
<p style="text-align: left">
	　　以舍是想乐等同而无二</p>
<p style="text-align: left">
	　　假使晓了斯则谓平等教</p>
<p style="text-align: left">
	　　所言五欲乐俗人赞此五</p>
<p style="text-align: left">
	　　蠲除非常想念之如幻化</p>
<p style="text-align: left">
	　　具足不乏少则怀爱欲无</p>
<p style="text-align: left">
	　　以故此等类世尊前叹之</p>
<p style="text-align: left">
	　　分别诸罪福譬之若如梦</p>
<p style="text-align: left">
	　　究竟无从生其慧晓了斯</p>
<p style="text-align: left">
	　　识邪嗔恚法空寂无能固</p>
<p style="text-align: left">
	　　邪见为欺哉彼分别妙智</p>
<p style="text-align: left">
	　　一切法不实莫有近法者</p>
<p style="text-align: left">
	　　虚事不可倚如虚空无处</p>
<p style="text-align: left">
	　　普解睹一切故难为正见</p>
<p style="text-align: left">
	　　此法则平夷了慧见正等</p>
<p style="text-align: left">
	　　厥愚冥之人起人想则没</p>
<p style="text-align: left">
	　　索人不可得则无有死者</p>
<p style="text-align: left">
	　　无量人起生则舍寿命想</p>
<p style="text-align: left">
	　　便以无众念计命者罪重</p>
<p style="text-align: left">
	　　蠲除众生想非有计寿念</p>
<p style="text-align: left">
	　　以故说此言吾害无数人</p>
<p style="text-align: left">
	　　舍诸尘劳埃法无应不应</p>
<p style="text-align: left">
	　　解道无形貌则无所坏除</p>
<p style="text-align: left">
	　　降伏诸魔力逮清净道法</p>
<p style="text-align: left">
	　　诸法莫有诤不起不有灭</p>
<p style="text-align: left">
	　　时文殊师利说此偈已。应时五千怀狐疑者。心开意解获大光明。而得具成有起无所从生法忍。各取身衣供养奉上文殊师利。同时说言。愿令吾等致是法慧。所说若斯。开化群黎。分别深慧。无所挂碍。亦如仁者。</p>
<p style="text-align: left">
	　　于是世尊赞文殊师利曰。善哉善哉。斯最妙胜。决诸疑网近佛圣籍。贤者阿难前白佛言。文殊师利。何所开化。而今世尊赞之如是。世尊则曰。文殊师利诱化无数百千人类令入大道。悉解了此深经之义。阿难白曰。唯然世尊。讲不退转轮入圣轨乎。佛言如是。阿难。讲不退轮兴化大道。所以者何。文殊师利则是善友。导利群黎。阿难又问。唯天中天。今此比丘立佛前者。悉怀持信奉法之念八等道迹往来不还无著声闻缘觉之想。此辈之类发大道意耶。世尊告曰。是辈懈废羸劣心曚无恺悌志难可开化。慢懈不进意在衣食。非习深法慕于法利。兴有为事愦闹之缘。感于八等迷惑卒暴。而不安详诸根不定。放逸其心贡高自大。志计有身及寿命人。不舍众瑕犯戒贪嫉想求<a>佛法</a>。悉从恶友乐于邪智。不肯奉受智度无极。顺从外缘贪利财色衣食之乐。古今以来夙兴夜寐。而不专精进违失道。义两舌恶口妄言绮语。其志怀害转共诤讼。重于罪福不信空无相不愿之法。蠲于众行不起不灭。坏一切法永无有想。此之谓也。于是佛默然无所加言。贤者阿难承佛威神。问文殊师利曰。何故世尊默而不言。文殊师利报曰。最于后末五浊世时。人法如是不信深经。佛故默然。阿难又问。颇有信者悉不信乎。答曰。信者少耳。譬如阿难明智者鲜愚冥人多。所以者何。不乐<a>修行</a>以故不了。如是阿难。其闻是法鲜有好喜多不欣乐。设有信者为众弃捐不见恭敬。所入郡国县邑墟聚诸人忽笑。所以者何。宿罪由致阴盖所覆本功德薄。阿难又问。向者讲说少有信者。义何所趣。文殊师利答曰。是辈之类则为舍佛不信大道。阿难白佛。唯愿演之。乐者虽鲜。闻佛所说悉当欣踊。尔时世尊周观四方。便出其舌覆三千<a>大千世界</a>。因从舌根出大光明。照恒沙等刹。时四部众承佛圣旨。目睹东方恒沙等国诸佛世尊。咸说此法不退转轮。是闻会者悉遥闻之。等无差别。四辈之会睹斯变化。一切等心异口同音。皆白佛言。唯愿大圣。遵崇所叹不退转轮。如佛所言诚不异。吾等目视。无量不可思议诸佛世尊讲斯深经等无差特。唯佛说之于是。世尊还呐其舌。告阿难言。厥妄言者。宁获斯舌。阿难启曰。不也天中天。奉至诚者开化正义。积累功德遵无数劫。阐于大慧乃致此耳。是故圣尊。惟当说之。设族姓子。有信乐者。学虽寡鲜。闻是说已。睹其明证。即当欣然兴之不废。佛告阿难。一切四辈未遭斯典。志于仿佛。比丘比丘尼。清信士清信女。天龙鬼神阿须伦犍沓和真陀罗摩睺勒。闻是经籍得不退转。当至无上正真道最正觉。而于此土讲于法义。等无有异。如我今也。尔时四辈及天龙鬼神。欣然大悦疑网永裂。皆手擎华香共散佛上。诸有女人下身宝璎以散佛上。心同意等普白佛言。今日大圣如来至真等正觉乃无二言。佛复告阿难。实如所云诚不有异。如来所演实无二言。除诸瑕疵愚冥之贪。假使慧觐佛天中天则获如愿。阿难问佛。何谓慧觐佛。世尊问之。汝不解之乎。答曰。不敏。安能及之。众祐告曰。假使有人闻能仁佛。皆不退转成佛圣路。所以者何。佛道普慧。有益无损除贪恚痴。岂况一华奉如来乎。吾灭度后。若持<a>舍利</a>供养自归。悉得如意。阿难又问。精进不疑专心听经。皆不退转当成佛耶。佛言。其有人闻能仁佛。皆当逮得无上正觉。所以者何。设不尔者。佛语为异。则有二言。佛问阿难。如拘类树荫五百车。若五百众处在其下。悉荷覆盖。其种大小。答曰。甚小。佛言。阿难。如拘类树其种小小。溉灌时节稍稍长大。而布枝叶广覆四远。况笃佛道闻圣尊名。亦当如是斯种德本。渐修其行非坏不腐。至于无上正真之道。所以者何。此一切法殖种之源永非猗住。群萌本无故不有败。一切法种无所倚演。阿难问佛。唯佛说之是圣本愿。诸佛世尊道法然耶。佛言。本发意愿。其闻我名悉不转退成最正觉。诸佛之法皆亦应然。所以者何。诸佛法等。阿难又问。设使等者何用愿乎。佛告阿难。菩萨大士闻说斯经。假使发愿或不兴愿。会当证明逮闻是法。阿难白佛言。未尝有世尊。斯法微妙。诸佛世尊。乃以大慧开化群黎。佛言。如是如是。阿难。诸觉洪明多所开化立于圣旨。吾于佛土。慈愍蚑行喘息之类。不惜身命。一切所有施而不吝。精进不懈。于一切法。而无所著。行菩萨法。积功累德。欲救众生。修深经籍。乃得佛道。阿难问佛。难及世尊。今说此经。弊魔不来废乱学者。不令兴德发于无上正真道耶。佛言。魔不闻之。所以者何。文殊师利神足之变也。于是文殊师利即释威神。时魔波旬遥于虚空闻讲不退法轮之声。听能仁佛所说法言。心怀恐惧衣毛则竖。口说此言以得胜我。共于力势以空余界。无复国土。愁忧涕泪老极憔悴。譬如百岁男子朽耄。时魔波旬体变如此。四部兵。合集三千大千世界。各各异魔及魔官属等类诸天。往诣佛所。兵仗严整。众魔之威。逼加菩萨。初成佛时。现于身老。执扙战痏面皱皮缓。置四部兵。住于虚空。普共遥闻不退转能仁佛音。心悉得定。时魔自知非我所有。孤独一身而无侍从。直前诣佛。白世尊曰。今吾一身都无侍从。羸瘦老极无将扶者。又无力势不能自胜。以空我界非有国土。如来大慈。咸哀众生。亦可怜我。世尊。尽度永空吾界。而无扶我给授水浆。佛告魔言。人种甚多不可思议。假使诸佛日日兴盛如恒沙等。发起无量不可称计亿百那术众生之类。人种不尽。魔白佛言。唯然世尊。人种虽多今吾孤独。不有徒使无扶接余。假令行道忽极躄地。不能自起。愿见安抚得<a>欢喜</a>悦。唯愿世尊。哀速抚育使眷属兴。佛告魔言。且自安志。不闻斯法离于信者。悉是汝伴。魔即欢喜善心生矣。意与口言吾当化人。虽闻是法。令不信乐。志怀狐疑。已有犹豫。必从我教。时魔波旬复白佛言。惟愿加哀。弘以大慈。重见慰抚。令吾踊跃无有忧戚。佛向者讲闻能仁名悉不退转。必当逮成无上正真之道。愿圣默然勿宣是旨。是群萌党。闻便加精进。立于大道。佛报魔言。汝且安心。勿得怀懅。当令众生不立道意。存于人种。人人各安。使不动摇。不震于色痛想行识。佛当开导不离邪见非立正观。及六十二诸所疑惑。一切无动。不念过去当来今现在。非离害群生杀盗淫嫉妄言两舌恶口绮语及嫉恚疑。亦不劝人入于正道。亦不化人。于布施持戒忍辱精进一心智慧。亦不教人。导奉四恩。惠施人爱利人。等利一切。救济合度。无所猗动。不想人种。无念父母兄弟妻子及与男女。释除亲友夙夜日月。一月半月。诸动之想。波旬且安。吾当劝人令除<a>六度</a>无极思想及大道意力<a>无畏</a>根力觉意八正之行佛法圣众及一切智道义之想。化诸群黎。于一切法使不动转。时魔欢喜。不自胜。即于其处。颜色窈窕面目光泽。华散佛上绕佛三匝。则偈说曰。</p>
<p style="text-align: left">
	　　平等觉世尊吾心本欣踊</p>
<p style="text-align: left">
	　　正觉言无特所造必如意</p>
<p style="text-align: left">
	　　于是魔波旬说此偈已即还天宫。与诸眷属五乐自娱。不复忧戚发大意者。世尊。说此降魔品时。三千大千刹土六种震动。阿难白佛今魔威德地大动乎。佛言。讲是降魔品时。六万四千人得不起法忍。阿难又问。宁有狐疑不了者。世尊曰。向者见此悉怀疑结。心各念言。余以闻之。此语何谓。何所归乎。不复相见。阿难白佛。惟愿世尊。速为众会现大光明决其疑网。所以如来为魔说之。波旬且安。吾化群黎使不住道。于是众生界。而不动摇。不发道意。无倚智慧。不舍邪见不处正观。于六十二疑。而不转移。亦无去来现在之想。非离杀盗贪淫妄言绮语两舌恶口及嫉恚疑。令不施与戒忍精进一心智慧不顺父母兄弟妻子。无有昼夜一月半月。离是众想亦非动摇。令不奉六度无极。及无所畏。根力觉意佛法圣众。并一切智。使不转移。波旬且安。吾当开化一切众生。使不动义不立于行。唯然世尊所因讲斯速分别之。使此会者无余疑结心开意解。及于后世边地诸国。遭值圣明禀受经典。持讽诵读勿复犹豫。尔时世尊则说颂曰。</p>
<p style="text-align: left">
	　　圣道无所住慧轨非有处</p>
<p style="text-align: left">
	　　说此大义时人解及应造</p>
<p style="text-align: left">
	　　涂及一切人无二不有处</p>
<p style="text-align: left">
	　　佛以是故说今觉非有处</p>
<p style="text-align: left">
	　　莫能动众生人种亦如之</p>
<p style="text-align: left">
	　　一切不有形至竟无所获</p>
<p style="text-align: left">
	　　群黎类皆空人界不可思</p>
<p style="text-align: left">
	　　彼则普无念晓了一切慧</p>
<p style="text-align: left">
	　　众人不可动假名曰身命</p>
<p style="text-align: left">
	　　四大而合成此灭度空寂</p>
<p style="text-align: left">
	　　分别五阴空自然不有动</p>
<p style="text-align: left">
	　　灭度不可获设总而不移</p>
<p style="text-align: left">
	　　阴止无所震晓了不吾我</p>
<p style="text-align: left">
	　　离形寂然空究竟非有着</p>
<p style="text-align: left">
	　　身与五阴同衰行亦如之</p>
<p style="text-align: left">
	　　无行以为行诸阴犹虚空</p>
<p style="text-align: left">
	　　所谓寂定界不起亦不生</p>
<p style="text-align: left">
	　　斯诸阴盖入未能倾转者</p>
<p style="text-align: left">
	　　计己身吾我其法莫摇者</p>
<p style="text-align: left">
	　　尚不获曷震故佛说此言</p>
<p style="text-align: left">
	　　众生不侵欺计本不可得</p>
<p style="text-align: left">
	　　逮之而无心自然不可获</p>
<p style="text-align: left">
	　　所可云诸见凡有六十二</p>
<p style="text-align: left">
	　　无自然如斯犹如水中月</p>
<p style="text-align: left">
	　　其六十二见譬之若如影</p>
<p style="text-align: left">
	　　离有形无我自然不动震</p>
<p style="text-align: left">
	　　过去当来想现在亦如之</p>
<p style="text-align: left">
	　　诸想无处所譬之如野马</p>
<p style="text-align: left">
	　　是法空无念计人不可得</p>
<p style="text-align: left">
	　　诸众生无处则不可动摇</p>
<p style="text-align: left">
	　　其人喜<a>杀生</a>由入大旷野</p>
<p style="text-align: left">
	　　立志于灭度故不可动摇</p>
<p style="text-align: left">
	　　虽转于众生彼则无所有</p>
<p style="text-align: left">
	　　计日不可得则曰而不动</p>
<p style="text-align: left">
	　　说道有过去未尝有生者</p>
<p style="text-align: left">
	　　佛以了故说人而不可动</p>
<p style="text-align: left">
	　　假使杀生者法施无思议</p>
<p style="text-align: left">
	　　以乃成道慧彼则不可动</p>
<p style="text-align: left">
	　　所谓邪淫者爱欲无可得</p>
<p style="text-align: left">
	　　以故分别说彼则不可动</p>
<p style="text-align: left">
	　　其妄言之法起者不有脱</p>
<p style="text-align: left">
	　　精进而独尊彼则不可动</p>
<p style="text-align: left">
	　　两舌及恶口谗言亦如是</p>
<p style="text-align: left">
	　　观一切诸诲如幻如无形</p>
<p style="text-align: left">
	　　皆无有处所不可有所倚</p>
<p style="text-align: left">
	　　诸阴譬如响其念莫有者</p>
<p style="text-align: left">
	　　所谓不怀施爱己计有身</p>
<p style="text-align: left">
	　　圣道以无处彼则不可动</p>
<p style="text-align: left">
	　　分别于嗔恚自然不生想</p>
<p style="text-align: left">
	　　彼若不可断则谓不可摇</p>
<p style="text-align: left">
	　　晓了众邪见奉修于<a>正法</a></p>
<p style="text-align: left">
	　　<a>超度</a>诸有言彼则不可动</p>
<p style="text-align: left">
	　　离劝助智慧一切宝清净</p>
<p style="text-align: left">
	　　愍哀着色财蠲舍众恶罪</p>
<p style="text-align: left">
	　　所见及奉戒舍远于圣道</p>
<p style="text-align: left">
	　　智慧不兴此莫求于正真</p>
<p style="text-align: left">
	　　异学怀邪心斯外诸忍辱</p>
<p style="text-align: left">
	　　等求平等道不倚于无为</p>
<p style="text-align: left">
	　　精进于三事异道之明说</p>
<p style="text-align: left">
	　　是不归圣慧此谓明<a>智行</a></p>
<p style="text-align: left">
	　　多修于三昧倚一切诸想</p>
<p style="text-align: left">
	　　非佛之所叹亦不劝助彼</p>
<p style="text-align: left">
	　　爱欲之瑕痏非明哲之称</p>
<p style="text-align: left">
	　　得不兴众想佛慧不可量</p>
<p style="text-align: left">
	　　菩萨行勇猛摄取众生类</p>
<p style="text-align: left">
	　　则为说此义虽受无所动</p>
<p style="text-align: left">
	　　寂除众生想则发菩萨意</p>
<p style="text-align: left">
	　　道意无所起彼则不可动</p>
<p style="text-align: left">
	　　思父母兄弟姐妹及男女</p>
<p style="text-align: left">
	　　一切犹如幻彼则不可动</p>
<p style="text-align: left">
	　　一切是诸念计之无所有</p>
<p style="text-align: left">
	　　群黎法悉空彼则不可动</p>
<p style="text-align: left">
	　　其夙夜之想一月十五日</p>
<p style="text-align: left">
	　　一切除想念譬如野马水</p>
<p style="text-align: left">
	　　布施奉禁戒忍辱精进想</p>
<p style="text-align: left">
	　　一切于此念是诸想不动</p>
<p style="text-align: left">
	　　定意之智慧菩萨之道力</p>
<p style="text-align: left">
	　　修于无所畏释除诸<a>妄念</a></p>
<p style="text-align: left">
	　　觉意及思道免去圣轨慕</p>
<p style="text-align: left">
	　　明智未尝动不为诸想惑</p>
<p style="text-align: left">
	　　佛法之所求如此众圣想</p>
<p style="text-align: left">
	　　无有若干念言行之所动</p>
<p style="text-align: left">
	　　佛慧无挂碍道想之所依</p>
<p style="text-align: left">
	　　则为远佛道佛圣非思议</p>
<p style="text-align: left">
	　　佛分明说化魔品时。十亿之众坏除疑网。成就大明。逮不起法忍。得法忍已。一切同心。说此偈言。</p>
<p style="text-align: left">
	　　弘道之尊圣佛轨忽无思</p>
<p style="text-align: left">
	　　为吾等大师道勖断狐疑</p>
<p style="text-align: left">
	　　具一切光明使住佛明道</p>
<p style="text-align: left">
	　　其耀照十方目睹亿千佛</p>
<p style="text-align: left">
	　　普见众庶元于色无所著</p>
<p style="text-align: left">
	　　蒙世尊之恩吾等<a>法眼</a>净</p>
<p style="text-align: left">
	　　尔时百亿人众各脱身衣以覆佛上。供养大圣。则叹斯言。令一切人逮闻此法。光明具足所愿必获。阿难白佛。其有闻是开化魔经受持讽诵。为得何福。佛言。其福大浩。阿难复问。何谓为浩。佛言。若善男子善女人。则旦供养百佛。日中晡时。人定夜半。天晓肃肃。各各供养百佛世尊。一日一夜中合六百佛。一切所安随其所宜。如此比像具足千岁。其福多少。阿难言。福大多大多。天中天。不可为喻。佛言。假使是分别魔经受信不疑。德过于彼。</p>
		

	
	

		</div></div><hr><script charset='utf-8' src='../../js/footer.js'></script></body></html>