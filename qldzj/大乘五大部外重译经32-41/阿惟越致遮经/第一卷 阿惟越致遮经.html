<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 阿惟越致遮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 阿惟越致遮经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 阿惟越致遮经</strong></p>
<p style="text-align: left">
	　　不退转法轮品第一</p>
<p style="text-align: left">
	　　闻如是一时。佛游舍卫祇树给孤独园。与大<a>比丘</a>众千二百五十人俱。彼时<a>世尊</a>。于后夜起三昧正受。号离垢光。文殊师利童子<a>菩萨</a>。亦以普明三昧。<a>弥勒</a>菩萨导众大士普显三昧。于是贤者<a>舍利弗</a>。后夜寤起自出其室。发心往诣文殊师利。欲入其室。未入之顷。见佛神室则前进矣。睹十万莲华不可称计围绕佛屋。又复遥闻大音乐声若干种响。其大莲华自然衍光。遍照祇树。悉周舍卫靡不见焉。三千大千佛之境界光耀巍巍。时<a>舍利</a>弗。即立不行。抑而不候文殊师利。不<a>自觉</a>耳处于其室。住文殊师利前。睹加趺坐淡然而定。时舍利弗。即为弹指永不寤矣。声发洪音亦不兴也。又一心观文殊师利。现大变化感动如此。自察其身在于大海。愕然欲出文殊师利三昧之室了不能退。将以神足起踊于空。亦复碍矣。尽现神力不得游腾。又见己身。与文殊师利及其室宇。自然东行。时舍利弗。立文殊师利前。结加趺坐视之无厌。尔时东方度是佛土。恒沙等刹。其世界名不退转音。佛号最选光明莲华开剖。贤者舍利弗从文殊师利见彼圣尊。一切毛孔悉出莲华。又其莲华各周四十万里皆照三千大千佛土。彼诸莲华。有十万数妙宝为茎。及以金刚紫磨黄金师子之座。一切菩萨皆坐其上。于无上正真之道不退转。以得总持五通自乐成就法忍。三十二相庄严其身。最选光明莲华开剖如来至真等正觉。齐生莲华清净无瑕。其色百千不可称数。青琉璃茎姝妙交络。上好栴檀珍宝为座。殊异珠铃垂布四面。彼座独空。文殊师利即处于上。与其莲华师子之座。踊变上至三十三天。寻还诣佛稽首作礼。绕佛三匝还坐莲华。彼世尊前叉手自归。于是最选光明莲华开剖如来等正觉问文殊师利仁者。何来枉至此土。文殊师利答曰。唯然世尊。从忍界来。尔时彼佛侍者。号柔音软响菩萨大士。志于无上正真之道逮不退转。则莲华上更整衣服。长跪叉手问彼佛曰。其斯忍土离是几何其佛告曰。西方去此恒沙等刹。有忍世界。是文殊师利从彼土来。柔音软响菩萨又问佛言。其忍世界佛号云何。今现在乎。世尊告言。字曰能仁如来至真等正觉。现在讲法。又问佛言。其佛大圣云何现法。佛言。开三道教。侍者又问。何谓为三。声闻缘觉及弘佛道。释迦文佛<a>说法</a>如此是三道教。侍者又问诸佛世尊说经开化不普等乎。佛言悉等柔音软响。又问佛言。何谓为等。世尊告曰讲不退转。此谓平等。又问何故。能仁如来至真等正觉宣三道教。其佛告言。彼土人民刚强难化。心劣意弱。难以一乘救化度矣以是之故。诸佛世尊善权方便而为说法。能仁如来兴五浊世。以斯善权随时之义而济度之。又复问曰。唯然世尊。彼忍世界讲法所化勤劳之难。乃如是乎。佛言实然。有勤危患。侍者复问。我等世尊。快哉善利。不生彼土。佛言且止。无得说此。宜当舍之。自改悔过。又问何故改往修来而忍世界讲法甚难。以故吾等不愿彼土。世尊答曰。诸贤莫念。重说此辞。当自改过。所以者何。于是佛土。修二十亿那术百千劫殖众德本。不如忍界从明至食。为人讲说度无极法。开化愚冥归命三宝。令受<a>五戒</a>。释于声闻缘觉之道。是菩萨大士甚难于彼。何况诲之使为<a>沙门</a>。捐俗近道以法将护。劝助导示善法之义。或复昌显立之大道。此为菩萨大士难及之教。所以者何。其忍世界多有患难。又问何患。世尊答曰。柔音软响。使贤者身寿。于那术亿百千劫闻受无数诸佛国土本命极长。不可穷究。共计忍界怀淫怒痴无量恶法而不可尽。今吾口说彼人罪福因缘所著。又以佛慧了了分别。其忍世界瑕秽之垢。未央可竟。尔时柔音软响菩萨大士。三反扬声而叹颂曰。妙哉能仁如来。最慈师子人中之王。<a>道德</a>巍巍无所挂碍。念世尊明肃然恭敬。因本功德其意之愿。而为众生乃忍劳谦讲说道义。除淫怒痴无量蹇法。教发声闻缘觉之心。开化以渐使逮佛圣。显道深慧用一切故游众德本。志无荣冀。诸菩萨等取七宝华。其色光耀。无数百千清净无埃。又无量叶生金刚茎。其华之藕上犹交露。微妙栴檀众宝合成。璎珞分布而为庄严。心达眼明宿之本德。所发兴化现雅圣行。犹如幻化。欣悦盛意踊在<a>虚空</a>。手执此华。遥向释迦文如来至真等正觉。顾彼忍界一心散华。如雨宝盖缯彩幢幡。秉志供养能仁如来。已散众香。而烧栴檀杂香捣香。自于彼土五心投地。西向稽首应时赞曰。南无能仁佛等正觉。及彼忍界菩萨大士。无极德铠志于精进。意无慢恣德备巍巍。其心究竟极尊圣妙。奉于<a>正法</a>以法为力慈愍众生。而奋大光等习一乘。异口同音俱共叹曰。愿欲奉觐能仁如来至真等正觉及诸菩萨。佛之教训令不断绝。于是最选光明莲华开剖如来。闻诸菩萨歌颂之声。察其心源为诸菩萨大士衍以<a>佛法</a>。分别要义令心悦豫。告菩萨言。诸族姓子。汝等宁睹能仁无著正觉及忍世界诸菩萨学人民之处。修彼<a>佛教</a>顺化众生。欲度危厄。志怀慈愍。于深妙法未尝恐惧不以为难。未尝谤讪殖众德本。心无所著不望想报。奉于<a>六度</a>无极之行。菩萨大士生忍世界。即崇能仁如来宿之本愿。遵奉正法以道为力。觉诸佛行。菩萨答曰。唯然世尊。承佛圣旨普悉见矣。又去来现在诸佛之慈恩也。永无疑网。最选光明莲华开剖如来等正觉。告柔音软响菩萨。汝等当与文殊师利俱至忍界。奉修训诲使心[火*霍]然。柔音软响菩萨白文殊师利。吾等欲诣能仁如来观忍世界。承仁圣慧令愿得果。文殊答曰。快哉行矣。众族姓子。诸佛世尊难见难遇。所以者何。亿世时有。当共佥然供养奉事。所以出世于十方界。矜愍众生化入大道令逮觉慧。当为一切蚑行喘息人物之类。供顺修礼诸佛世尊咨问经典。令十方人获致上庆。菩萨答曰。令吾等身与尊者俱。奉见诸佛归命启受。习学圣智慈化群黎。</p>
<p style="text-align: left">
	　　于是文殊师利。稽首礼彼最选光明莲华开剖如来至真等正觉。绕其三匝。与诸菩萨恭肃敬意。及舍利弗。闻佛说法受其教令视佛无厌。观身五事若如幻。各以华香栴檀杂香捣香缯彩幢幡以供养佛。蒙佛本德心坚意固。遵奉三宝。欲度众生奉侍佛焉。说此适竟。如伸臂顷忽然不现。则至东方恒沙等刹佛世尊前。皆听诸佛等衍是经。讲不退转方等无垢清净之明。彼诸佛土悉无女人。亦无声闻缘觉佛教。一切佛土德义悉等鲜洁之命。犹如最选光明莲华开剖如来佛土等无差特。菩萨道场充满佛国。彼诸世尊莲花皆同出其脐中文殊师利普如座上感动变化。威仪如一供养诸佛东方南方西方北方东南西南西北东北上方下方。时于十方各如恒沙诸佛之土。文殊师利悉现其前无不周遍彼诸如来尽悉讲是不退转轮方等无瑕。一切侍者恭敬肃肃。志存大道。在莲华上长跪叉手。自问其佛。能仁如来何故兴此三道之教。悉欲往诣能仁如来咨启法化。从文殊师利求恩见济。十方亦告诸菩萨曰。汝等侍卫文殊师利。俱至能仁如来佛土。于是忍界阎浮提处。夜尚未明。贤者阿难。时见光明从轩窗入。即从卧起欲出精舍。睹其祇洹光耀如昼。仰观虚空亦不见月。察其祇树但睹其水。青青如璧柔软且清。了不复见树木房室。心自念言。今日旦当讲大深法。以故先现此之瑞应。于时阿难。举足入水水不着足。无所湿溺欣然大悦。往诣神室欲见世尊。见千万莲华绕佛神室。又闻洪音作若干伎。莲华出光照于祇洹及舍卫城。三千<a>大千世界</a>靡不明达。志怀欣豫。偏袒右肩长跪叉手稽首作礼自归于佛。明星出时夜以向晓。诸大莲华绕佛室者。大莲华入于祇洹正住于中。阿难心念。今吾宜往为佛施座。此则说法本之瑞应。适布座竟。寻时三千大千世界六反震动十方佛土各十恒沙亦复如是。大意咸达莫不惊欣青莲华红莲华黄莲华白莲华。普遍佛国。自然生树。枝叶华实亦以茂盛。诸比丘众各欲出屋不能自致。见祇树园为水所溺水软且清。住精舍户惟见大光。各心念言。今日当说大微妙法以故先现此之变应。彼时世尊能仁大圣。从三昧兴出其神室。就师子座佛身适坐。应时十方一切世界诸佛世尊。身奋大光色色各异不可称计。于彼黎民莫不睹焉。于是文殊师利周于十方。与众菩萨游诸佛土普供养遍。是大菩萨导众大士。神足示现不可思议救利萌类。持顺佛法<a>教化</a>度脱。随众所乐而以开导。为十方人各说法竟。文殊师利见能仁如来坐师子床。诸菩萨俱于祇树园从地踊出。与无央数亿亿百千那术兆垓一切菩萨。绕佛世尊无量之匝。各化莲华不可称计。有十万叶其色各异以供养佛。是诸莲华布佛境界无空缺处。又此菩萨散栴<a>檀香</a>杂香捣香妙香。其香悉熏三千大千之国土。皆兴美香。布施遵戒忍辱精进一心智慧。善权方便<a>神通</a>之香。分流法香。六度无极菩萨微妙道慧之香。具足经义<a>修行</a>之香。是辈众香尽衍大光。其明周遍十方佛前。勇猛意强承佛威化。供养能仁如来至真等正觉。过大精进勤修正道。其心坚固莫能踰者。归命如来。时文殊师利与诸菩萨一切众生。庄严如意摩尼。现众宝树八品行行。有名宝树边竖幡。交露珠帐紫磨黄金。而以校成明月珠地。化造屋室讲堂楼阁。天窗轩牖刻镂笼疏。泉源陂池江河之流。苑囿泉水中生莲华。青红黄白叶皆明珠无不周遍。地出<a>甘露</a>有八味水。欲悦众生示现大道发菩萨意之所当行。故为一切垂哀变化。文殊师利承佛圣旨。顺己道力。能仁如来本之所愿。故以此变开化众生。柔音软响菩萨等俱多所劝助。不可思议<a>无心</a>不心。善心思唱导被大德铠。顺其精进身行高德。昔心所志庄严虚空。一切毕竟皆住佛前。于是世尊游以道教。放法光明照文殊师利。及诸菩萨大士之等使有床座。应时自然十万莲华从佛身出光色无数不可称限。百千显耀而独照明。以宝为茎。珍宝之珠遍垂周匝。摩尼交露栴檀杂香师子之座。是诸菩萨大士之众。皆坐其上处于虚空。时能仁佛。脐中有光。号曰金刚。又名救济众生之类。而放此明。亿百千莲华光曜各异。无能计量莲华光明。清净微妙紫磨金色。交露之帐甚香鲜洁。显照十方无所挂碍。此莲华中自然化出亿千莲华。一切诸佛皆受法界平等一类。训诲众生起度脱门。及言教声空无思想。不愿之法无有邪行。不起不灭三世等空。其目清净自然轨迹。化出亿千名宝莲华。文殊师利安详雅步。其心寂然则坐其上。不着佛身佛体无想。心念世尊觉了一切。所志三昧号踰金刚。而学能仁如来至真等正觉之法。则行越空无不慕三昧。</p>
<p style="text-align: left">
	　　于是世尊见文殊师利。及十方佛国菩萨大士坐讫悉定。修诸佛法供养过去无数大圣。文殊师利所见摄持心不怯弱。顺佛道行处师子座。时佛则告贤者阿难。汝去遍令舍卫祇树园中内外。比丘<a>比丘尼</a>清信士清信女。信乐三宝佛众僧。殖诸德本行欲向城。悉使来集今当说法。阿难。受教遍行宣命。比丘对曰。吾等今夜见大瑞应。即时察知当讲大法衍深要事。欲得往会不能自致。时阿难问。何所妨碍。答曰。皆见祇树为水所溺。水青如璧柔软且清。不见树木。屋室悉没。惟见大光。以此之故不能自致。于是阿难。具以启佛。佛告阿难。此比丘等闭隔不解。都无有水横造水想。如此比丘无水谓有。不但齐是心意不开。无色痛痒思想<a>生死</a>之识。反谓有矣。不持信谓持。不奉法想奉。未致八等心想获矣。道迹往来不还无著之道亦复然矣。不成声闻心念办矣。不了缘觉心想致矣。汝复更往重告来会。阿难。受敕一一令语如世尊教。还白佛言。今四部众皆来集会。</p>
<p style="text-align: left">
	　　于是世尊。告贤者目连。汝至三千大千世界。悉呼深学菩萨大士。被无极铠志求大乘。比丘比丘尼。清信士清信女。天龙鬼佛犍沓和阿须伦迦留罗真陀罗摩睺勒人与非人。使知今日有大法会未闻之要。四部<a>弟子</a>人与非人。或在天上或处<a>世间</a>。皆以奉敬过去诸佛。志于大乘学住一道。心慕大慧妙尊最上巍巍无极。菩萨大士被巨德铠。求利法义精进不废。悉使来会听深妙法。目连受教承佛圣旨。自以道力如申臂顷。遍三千大千世界宣告。如是有未尝法当共普听。寻以神足还住佛前。白世尊曰。宣告已周。尔时四辈围绕充满四十万里。诸天龙神住于虚空。五十万里无空缺处。</p>
<p style="text-align: left">
	　　尔时文殊师利白世尊曰。今四辈人悉来聚会。诸天龙神填于虚空。悉共一心叉手<a>礼佛</a>。皆观如来威神之变。光耀暐晔靡不通达。众会坐定恭敬恭肃愿佛说法。于时世尊即寻欣笑。七宝莲华从地踊出。莲华之叶有无央数百千交露之帐。如大高车超天帝座。垂明月珠赤珠璎珞众珍为幢。向于八方欲济八难。一切众会四辈弟子比丘比丘尼清信士清信女。诸天龙神犍沓和等人与非人。悉坐其上普察尊颜。文殊师利所从菩萨大士之等。相好具足威神巍巍志同一类。在莲华上一心叉手。恭敬元元察佛圣德。及文殊师利志求大道。于是文殊师利前白佛言。今四辈众诸天龙神咸皆渴仰。愿佛赞说不退转轮离垢之法。此比丘比丘尼清信士清信女。诸天龙神无央数千。怀笃信想奉法之想。志八等想道迹往来。不还无著声闻缘觉各兴此想。是故世尊蠲除此念。何故如来光于持信至于奉法显缘觉行。于是世尊默然不应。舍利弗白佛言。唯然大圣。吾于后夜寤起出屋。诣文殊师利。睹世尊室则欲进前。见十万莲华绕如来室。出大光明照于祇树舍卫国城。及三千大千刹土。闻洪法音伎乐之声。惟佛解说此何感应。佛言。今当讲此不退转轮。文殊师利俱共分别是之本瑞。阿难白佛。今于后夜见大光明从轩窗入寤。从坐起出见祇洹。为水所溺水软且清。不见树木及与精舍。但见大光此何感应。佛言。今文殊师利。当说深法不退转轮是之本瑞。于是世尊。为贤者阿难说颂曰。</p>
<p style="text-align: left">
	　　此诸佛不我一乘而无上</p>
<p style="text-align: left">
	　　其软音勇猛因缘兴问斯</p>
<p style="text-align: left">
	　　是乘则清净佛道无有上</p>
<p style="text-align: left">
	　　普柔音勇猛今所兴问斯</p>
<p style="text-align: left">
	　　此乘无想念清净离调戏</p>
<p style="text-align: left">
	　　普软音勇猛今所兴问斯</p>
<p style="text-align: left">
	　　普软音所问救济一切乘</p>
<p style="text-align: left">
	　　非处无所成不起亦不灭</p>
<p style="text-align: left">
	　　一切所咨嗟此不成<a>道果</a></p>
<p style="text-align: left">
	　　世尊为本无此教则成实</p>
<p style="text-align: left">
	　　普软音勇猛今所兴问此</p>
<p style="text-align: left">
	　　于此离响者一切声平等</p>
<p style="text-align: left">
	　　普软音所问因动而有声</p>
<p style="text-align: left">
	　　其声不可获法无响无字</p>
<p style="text-align: left">
	　　普软音所问法声等如风</p>
<p style="text-align: left">
	　　离形无所立欲令度响着</p>
<p style="text-align: left">
	　　阿难且听是普音之所问</p>
<p style="text-align: left">
	　　道正法时身涂想亦复空</p>
<p style="text-align: left">
	　　诸佛等正觉空寂无有相</p>
<p style="text-align: left">
	　　说设若不说一切法无住</p>
<p style="text-align: left">
	　　平等觉无色道迹之所趣</p>
<p style="text-align: left">
	　　获来不还反此佛所说法</p>
<p style="text-align: left">
	　　离形远众相如虚空无数</p>
<p style="text-align: left">
	　　佛道如不着此为普音闻</p>
<p style="text-align: left">
	　　过去当来佛于今亦复然</p>
<p style="text-align: left">
	　　为现道慧意未尝见有涂</p>
<p style="text-align: left">
	　　不可睹法界但以音声耳</p>
<p style="text-align: left">
	　　分别经本无此法乃为道</p>
<p style="text-align: left">
	　　布施度无极净戒亦复然</p>
<p style="text-align: left">
	　　忍辱度无极此说现佛道</p>
<p style="text-align: left">
	　　精进度无极一心亦俱然</p>
<p style="text-align: left">
	　　智慧度无极现道之慧明</p>
<p style="text-align: left">
	　　佛善权方便神通度<a>彼岸</a></p>
<p style="text-align: left">
	　　假声讲佛道于俗无所著</p>
<p style="text-align: left">
	　　为现三乘教宣扬说果声</p>
<p style="text-align: left">
	　　导师之所讲随顺察本性</p>
<p style="text-align: left">
	　　吾兴五浊世知劣懈废人</p>
<p style="text-align: left">
	　　故为佛乘者使人成大圣</p>
<p style="text-align: left">
	　　吾现四果音已成无著道</p>
<p style="text-align: left">
	　　因音谓声闻诸法<a>无缘</a>会</p>
<p style="text-align: left">
	　　所谓众合会教皆有所立</p>
<p style="text-align: left">
	　　现在获因缘故说目前法</p>
<p style="text-align: left">
	　　<a>罗汉</a>谓声闻因观成缘觉</p>
<p style="text-align: left">
	　　永不起法忍菩萨之所睹</p>
<p style="text-align: left">
	　　其空无有想平等禅不愿</p>
<p style="text-align: left">
	　　三脱之门音以故说泥洹</p>
<p style="text-align: left">
	　　不着于往古来现在亦然</p>
<p style="text-align: left">
	　　十方之所兴不起无所有</p>
<p style="text-align: left">
	　　普音今所问法深妙无量</p>
<p style="text-align: left">
	　　逮力之至诚不废致果想</p>
<p style="text-align: left">
	　　以专于一乘不想一切法</p>
<p style="text-align: left">
	　　故启问于佛德果之缘念</p>
<p style="text-align: left">
	　　此三世平等空寂而无想</p>
<p style="text-align: left">
	　　已度一切音不猗着佛道</p>
<p style="text-align: left">
	　　犹如有二十江水之流沙</p>
<p style="text-align: left">
	　　菩萨数如此普音之所化</p>
<p style="text-align: left">
	　　从诸佛听采菩萨所修行</p>
<p style="text-align: left">
	　　三涂适平等赞扬入大乘</p>
<p style="text-align: left">
	　　普音志勇猛为决除众网</p>
<p style="text-align: left">
	　　兴着生德果故问吾道惠</p>
<p style="text-align: left">
	　　此佛所建立修愿亦如是</p>
<p style="text-align: left">
	　　游演三乘等以济勤苦患</p>
<p style="text-align: left">
	　　普音志勇猛因为此等造</p>
<p style="text-align: left">
	　　启道师讲法示菩萨道行</p>
<p style="text-align: left">
	　　诸天亿百千处空供养佛</p>
<p style="text-align: left">
	　　志好于德果欲决此犹豫</p>
<p style="text-align: left">
	　　其四辈比丘比丘尼<a>居士</a></p>
<p style="text-align: left">
	　　想着于德果故分别令解</p>
<p style="text-align: left">
	　　普柔是以问拔除诸疑网</p>
<p style="text-align: left">
	　　此诸菩萨会犹欲采此法</p>
<p style="text-align: left">
	　　持信品第二</p>
<p style="text-align: left">
	　　于是世尊说此偈已。贤者阿难前问佛言。唯然大圣。文殊师利今问如来不退转轮乎。告曰如是。乃当讲说不退转轮耶。佛言。阿难。诸佛世尊因不退转为应说法。阿难又问。最胜何缘转持笃信至于缘觉。如来惟显菩萨法乎。答曰。如此阿难当知。惟畅菩萨经典为上。所以者何。吾身故兴五浊世。用懈废者志怀羸劣。诸佛当以善权方便。随时之宜讲说经道。少有志乐微妙之训多慕卑劣。是以如来善权方便而为现法。开演大乘乃应本要。是以观心顺所发意而救度之。志若得入调柔安隐。无所造立苦乐得除。诱无从生不起不灭无为之安。渐向大慧一切之智。于是世尊默而不语也。</p>
<p style="text-align: left">
	　　尔时阿难问文殊师利。如来何故默而不言。答曰。俗人少有信此法说。此诸罗汉无数百千心中愕然不解。如来何故说此殊异经教。吾今目睹此四辈人心鬲狐疑。曷因如来演处。持信至于奉法缘觉有碍欲令进达此。无数亿诸天龙神咸共犹豫。何因如来显叙。菩萨道迹往来不还无著缘觉之道。无量菩萨亿百千垓不了。世尊。以菩萨道叹咏执信至于奉法四果缘觉。一切江河川流泉源窒不通行。飞鸟在空不能进退。日月不前翳无光耀黯黮昼昏。所以者何。此法微妙难解如此。是故如来默然不言。彼时十万莲华绕佛室者。一切同声咸共劝助。唯然世尊。讲不退轮清净方等经典之要。吾等常从九十二亿百千垓佛闻此经慧。于斯佛土弘修是法。时舍利弗复前求哀。惟愿大圣演不退轮。吾今后夜与文殊师利俱游。等至十方无数佛土。闻诸佛世尊说是妙法。于时虚空中八十五亿百千垓天自归请求。欲令如来说不退轮。吾等此土从九十二亿百千垓佛咨受此法。贤者阿难复白佛言。惟愿加哀说不退轮。何因世尊咨嗟笃信奉法之义至于缘觉。此四辈人静然无声。欲听世尊分别说之。今无央数百千之众闭结不解。何故世尊。光显菩萨持信奉法至于缘觉。当决大疑。惟愿如来。兴隆大哀蠲除所滞。普共证明信此圣道。佛告阿难。如是如来至真等正觉。不释明证而说经道。阿难白佛。何谓明证。众祐答曰。明证经籍及诸听者然后说法。如来法力最明等觉。因其明证而为分别。阿难谛听。善思念之。今为汝了如来所因。光美菩萨持信奉法至于缘觉。于是阿难与诸大众受教而听。佛言。阿难。何因如来赞扬菩萨笃持信乎。于是菩萨开化无量不可计人。使立笃信得睹诸佛。已见大圣不着佛身。色痛痒思想生死识。亦无所慕五阴如空。是谓菩萨执持笃信。又阿难。菩萨信诸法空如来所说等无有异。又阿难。菩萨信成佛慧心自念言。何因致其平夷之智了不见慧之所归趣。如是等观谓持笃信。又菩萨不信五欲获致道力是谓笃信。又菩萨何缘调心分流法施。独逮如来至真等正觉。其心澹然笃于法施。心怀此念是谓持信。又菩萨一切所有皆能惠施。不惜身命劝助于道。不择布恩无所矜吝。一切是福劝助于道。等造空观不见菩萨。如是察正则谓为信。又菩萨笃于佛道而心不荒。好寂寞法攘舍六情。不慕诸种志于圣轨。其不笃道开化立之。令顺<a>佛经</a>劝使兴乐。发大道意不得彼心。而无所著等于法界。何谓知等惟言声矣。等诸四大诸种叵获。有信所作万物无常苦空非身。则致此力信圣戒义。而无放逸清净之禁。定意正受寂灭无为。信一切界悉归空尽。身等无异是则信根。如此等观不舍众生。睹一切人法界同等。则不复见法界所在。所以者何。一切群黎究归法界。假使笃信诸法如此。是谓持信。又菩萨皆信众生。诸有欲贪亦不有受。犹空自然。不见众生之所立居。省视一切蚑行喘息人物之类。悉是泥洹。所以者何。众生空故审实本无。故见众生悉为泥洹。令无数人奉信如此。以是菩萨则谓持信。于是佛颂曰。</p>
<p style="text-align: left">
	　　开化无数人令见无量佛</p>
<p style="text-align: left">
	　　于彼无所著是则谓持信</p>
<p style="text-align: left">
	　　信解一切法分别皆为空</p>
<p style="text-align: left">
	　　笃乐如此教是则谓持信</p>
<p style="text-align: left">
	　　志慕于道慧心常思于彼</p>
<p style="text-align: left">
	　　吾已当因缘逮心所志明</p>
<p style="text-align: left">
	　　于五乐之欲未尝信乐之</p>
<p style="text-align: left">
	　　以得此信力是则谓持信</p>
<p style="text-align: left">
	　　信于奉禁戒吾何因逮成</p>
<p style="text-align: left">
	　　兴行于法施犹如佛大圣</p>
<p style="text-align: left">
	　　彼勇猛之士心信行布施</p>
<p style="text-align: left">
	　　志无所想报是则谓持信</p>
<p style="text-align: left">
	　　敢有乞求者一切等心施</p>
<p style="text-align: left">
	　　既兴无施想是则谓持信</p>
<p style="text-align: left">
	　　好乐于惠与一切无贪垢</p>
<p style="text-align: left">
	　　皆已向圣道是则谓持信</p>
<p style="text-align: left">
	　　蠲除于六情睹了无所求</p>
<p style="text-align: left">
	　　以获得法力是则谓持信</p>
<p style="text-align: left">
	　　恭肃向于佛究竟心鲜洁</p>
<p style="text-align: left">
	　　常笃于道法是则谓持信</p>
<p style="text-align: left">
	　　远舍于六病其心无所求</p>
<p style="text-align: left">
	　　五阴以永除是则谓持信</p>
<p style="text-align: left">
	　　若人不如道劝化令欣乐</p>
<p style="text-align: left">
	　　不疑于佛法是则谓持信</p>
<p style="text-align: left">
	　　若见<a>欢喜</a>者劝导其道意</p>
<p style="text-align: left">
	　　自察心不得是则谓持信</p>
<p style="text-align: left">
	　　慧平等六衰法界不差特</p>
<p style="text-align: left">
	　　于土无所获土界言声耳</p>
<p style="text-align: left">
	　　心常思终始若空无吾我</p>
<p style="text-align: left">
	　　于慧有大力是则谓持信</p>
<p style="text-align: left">
	　　好修圣禁戒清净无放逸</p>
<p style="text-align: left">
	　　戒定具足成是则谓持信</p>
<p style="text-align: left">
	　　好乐寂然界众生亦复然</p>
<p style="text-align: left">
	　　彼为有至相是则谓持信</p>
<p style="text-align: left">
	　　不舍一切人法界亦如是</p>
<p style="text-align: left">
	　　计彼众生种经界无思议</p>
<p style="text-align: left">
	　　<a>如法</a>界无异是信乃为了</p>
<p style="text-align: left">
	　　以故叹笃信菩萨无所畏</p>
<p style="text-align: left">
	　　众生皆自然计了无住处</p>
<p style="text-align: left">
	　　普了明法空彼处不可得</p>
<p style="text-align: left">
	　　一切人无为其群黎亦空</p>
<p style="text-align: left">
	　　此为寂泥洹故为一切显</p>
<p style="text-align: left">
	　　菩萨若勇猛解众生如此</p>
<p style="text-align: left">
	　　以故得名号称扬于持信</p>
<p style="text-align: left">
	　　行笃法如是叹之为持信</p>
<p style="text-align: left">
	　　阿难当持是分别说亦然</p>
<p style="text-align: left">
	　　阿难吾因此遵行道无余</p>
<p style="text-align: left">
	　　是法成等觉菩萨演光明</p>
<p style="text-align: left">
	　　如是阿难。如来至真等正觉。以此之故叹立菩萨。则为持信。计视此义。善权方便而开导之。</p>
		

	
	

		</div></div><hr><script charset='utf-8' src='../../js/footer.js'></script></body></html>