<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 阿惟越致遮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 阿惟越致遮经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 阿惟越致遮经</strong></p>
<p style="text-align: left">
	　　奉法品第三</p>
<p style="text-align: left">
	　　佛告阿难。如来至真等正觉。何因赞扬<a>菩萨</a>奉持法乎。菩萨于此存于佛道而不退转。执持觉轨了了分别不越法界。不可思议逮得经籍。所可总持常处不动。志顺法句质一切疑。诸法自然无所猗着。所可总持不有依立。顺于总持不专经本。志常乐圣钦敬道者。于一切法而无所受。以不受行乃为演<a>说法</a>。志性仁调进止安隐讲寂然经。于此持法不猗不舍。一切自然则圣道相。以获此义未尝越失其身所行。体常坚住世非有处。何谓菩萨常睹察之。未尝见此身安谛住。自顺<a>正法</a>等于境界不去不来。作是解知。诸佛菩萨所可说法。逮得此籍清净无垢。见一切法无合无散。睹诸经典忽然不现。所以不见诸法无为。以故不见。以不见法则无所持。知界<a>虚空</a>则演经籍。诸想自然不有调戏。无形清凉离心<a>无心</a>心不可得。设不可得则为道心。而无去来讲寂然行。不有言说无所慕求。于法如此无依因者。所以不猗不兴法貌。常顺经典是菩萨法。而无所著不生泥洹。彼说此义犹如显致。不慕种姓以获如此舍诸种姓。逮菩萨行无所得法。于诸往返不去不来。一切诸慧无去来今。执信如是不动不摇不退不舍。奉持诸法不急不缓。是谓持法得菩萨道。既得圣行则无所得。以成如是菩萨大士。名曰奉法。佛于是颂曰。</p>
<p style="text-align: left">
	　　一切诸<a>佛法</a>未尝有退转</p>
<p style="text-align: left">
	　　奉持经如此是则为持法</p>
<p style="text-align: left">
	　　讲诸佛佛法无想不自然</p>
<p style="text-align: left">
	　　甚深不可得是则为持法</p>
<p style="text-align: left">
	　　未尝毁诸界法界无思议</p>
<p style="text-align: left">
	　　以得致彼义则谓为持法</p>
<p style="text-align: left">
	　　奉法殷勤悫诸佛之所行</p>
<p style="text-align: left">
	　　其心无所著则谓为持法</p>
<p style="text-align: left">
	　　所执无进退一切法自然</p>
<p style="text-align: left">
	　　众经无所著则谓为持法</p>
<p style="text-align: left">
	　　不立于寂灭奉持履大迹</p>
<p style="text-align: left">
	　　以随顺彼典则谓为持法</p>
<p style="text-align: left">
	　　道常为法身慕求微妙说</p>
<p style="text-align: left">
	　　弃捐于<a>懈怠</a>是则为持法</p>
<p style="text-align: left">
	　　听经则采受学思而玩习</p>
<p style="text-align: left">
	　　性仁游居安是则为持法</p>
<p style="text-align: left">
	　　常讲澹然义执经而不着</p>
<p style="text-align: left">
	　　得致无想行是则为持法</p>
<p style="text-align: left">
	　　坚心立于道明<a>智行</a>无住</p>
<p style="text-align: left">
	　　于身常无身彼解深如是</p>
<p style="text-align: left">
	　　以致于空身法界则平等</p>
<p style="text-align: left">
	　　无往亦无来分别身诸想</p>
<p style="text-align: left">
	　　诸佛及菩萨所可讲说法</p>
<p style="text-align: left">
	　　普逮此经典是则为持法</p>
<p style="text-align: left">
	　　一切法无为彼界甚清净</p>
<p style="text-align: left">
	　　以奉此经者是则为持法</p>
<p style="text-align: left">
	　　广察一切经适见便不见</p>
<p style="text-align: left">
	　　若不见诸法彼则无所持</p>
<p style="text-align: left">
	　　是诸界皆空则为讲法界</p>
<p style="text-align: left">
	　　自然离众想无形不调戏</p>
<p style="text-align: left">
	　　其心舍诸有志亦不可得</p>
<p style="text-align: left">
	　　设不能逮心此念为最上</p>
<p style="text-align: left">
	　　所志无有意讲法寂然义</p>
<p style="text-align: left">
	　　无言无所著是心乃为尊</p>
<p style="text-align: left">
	　　以能奉此法所兴不有着</p>
<p style="text-align: left">
	　　不猗于诸界是则为持法</p>
<p style="text-align: left">
	　　菩萨所奉法如是应经籍</p>
<p style="text-align: left">
	　　不依无所举示现无有造</p>
<p style="text-align: left">
	　　如是行善训顺彼诸种姓</p>
<p style="text-align: left">
	　　以得是义者故赞扬种姓</p>
<p style="text-align: left">
	　　以殖于此姓谓为菩萨义</p>
<p style="text-align: left">
	　　能顺此总持是则为持法</p>
<p style="text-align: left">
	　　了不见诸法一切无所趣</p>
<p style="text-align: left">
	　　其若咸驰至亦不是彼法</p>
<p style="text-align: left">
	　　当为亦无趣其解一切法</p>
<p style="text-align: left">
	　　分别了总持不制不动摇</p>
<p style="text-align: left">
	　　非舍无所追彼则兴造法</p>
<p style="text-align: left">
	　　不举无所下总持乐于法</p>
<p style="text-align: left">
	　　于诸法无法讲说不有着</p>
<p style="text-align: left">
	　　不得于诸经是则为持法</p>
<p style="text-align: left">
	　　阿难吾以故开演菩萨行</p>
<p style="text-align: left">
	　　逮致微妙道是则赞诸法</p>
<p style="text-align: left">
	　　阿难吾以故歌颂奉法者</p>
<p style="text-align: left">
	　　用人想道玄开导此等类</p>
<p style="text-align: left">
	　　降此无数法菩萨之所赞</p>
<p style="text-align: left">
	　　善权永安隐故叹于此经</p>
<p style="text-align: left">
	　　佛告阿难。是故如来至真等正觉。赞扬菩萨总持之法。此所现义亦善权方便。</p>
<p style="text-align: left">
	　　八等品第四</p>
<p style="text-align: left">
	　　佛告阿难。如来至真等正觉。何故赞扬菩萨八等之义。于此菩萨远于八邪获致脱门。而无所著不猗八正。度凡夫法立于道义。获致中正超于凡俗。愿立道慧不见得涂。出于邪迳<a>常住</a>正观。获平等迹离于贪身。愿住道义逮致佛身。除超人想常思<a>佛教</a>。等心一切远众生着。常处无猗诸法悉断。所以者何。法不可获身所崇力。离世俗籍慕度世典。获定法界不逮道法亦不离俗。释有无义。遵修平夷。舍断着想。去来现在。心念无殊。不得道意。所以者何。等志一切遵修普慧毒火刀杖不能危身。悉舍诸界致于佛土。不离诸道立无去来。道所往来辄弘大安。故曰菩萨涂不有住。所以者何。佛道则空是故无处。以无所住刀不向身。无能害者斯谓获安。适逮此行无学不学亦非所求。不得圣贤志未尝慕。以是之故。刀不能害身无能动摇。一切道遵空分别空慧。刀不能害。用弘大慈愍。于众生得寂定界。逮澹然界。弘施非哀弃捐嗔恚。其行慈者。则发明慧。以慈化世成就大哀。不得人处厥慈具足刀不能伤。等于欲界<a>色界</a>无色界等于法界。平均之界道无若干。不兴识念无有嗔恚。离于调戏寂然无音。法界如此度诸所有。菩萨造行诸可专心。一切音声所至到处法莫有所奉不住终始。群黎所趣但音声耳。所为了了讲法化者。有无说想与其言也。以舍我想度诸音声。越于等邪。逮得是教。解一切法言音声耳。亦不获法。莫有度者。是谓八等。未尝慕着一切音声。佛于是颂曰。</p>
<p style="text-align: left">
	　　以住于八等逮致八解门</p>
<p style="text-align: left">
	　　于八无所著是谓为八等</p>
<p style="text-align: left">
	　　越八凡夫行得住于正议</p>
<p style="text-align: left">
	　　不睹中间慧是谓为八等</p>
<p style="text-align: left">
	　　<a>超度</a>俗夫行得住于佛道</p>
<p style="text-align: left">
	　　于是无所获是谓为八等</p>
<p style="text-align: left">
	　　远离众邪见遵修于<a>正见</a></p>
<p style="text-align: left">
	　　获致平等道是谓为八等</p>
<p style="text-align: left">
	　　以除于贪己而立正圣道</p>
<p style="text-align: left">
	　　逮致得佛身是谓为八等</p>
<p style="text-align: left">
	　　弃捐众生想常志修佛行</p>
<p style="text-align: left">
	　　平均吾我人是谓为八等</p>
<p style="text-align: left">
	　　得越众生想住于无所处</p>
<p style="text-align: left">
	　　诸法尽逝过是谓为八等</p>
<p style="text-align: left">
	　　捐离于俗法奉修圣正教</p>
<p style="text-align: left">
	　　而致寂然义是谓为八等</p>
<p style="text-align: left">
	　　所去为俗法佛道亦如是</p>
<p style="text-align: left">
	　　于此法无得是谓为八等</p>
<p style="text-align: left">
	　　言有一本耳无有二元际</p>
<p style="text-align: left">
	　　蠲除如此念是谓为八等</p>
<p style="text-align: left">
	　　不处于中间无志断着行</p>
<p style="text-align: left">
	　　道慧如平一是谓为八等</p>
<p style="text-align: left">
	　　不得过去心当来亦如是</p>
<p style="text-align: left">
	　　平夷于现在是谓为八等</p>
<p style="text-align: left">
	　　始无心所由其发道意者</p>
<p style="text-align: left">
	　　此心不可获何缘如致道</p>
<p style="text-align: left">
	　　以入无所著如圣无可获</p>
<p style="text-align: left">
	　　以故刀与毒莫能危之者</p>
<p style="text-align: left">
	　　脱离于五道众相之所由</p>
<p style="text-align: left">
	　　具足于往返是故谓无欺</p>
<p style="text-align: left">
	　　道舍不周旋所言音声耳</p>
<p style="text-align: left">
	　　弃除诸响着是故不自欺</p>
<p style="text-align: left">
	　　不得其所由从来亦如斯</p>
<p style="text-align: left">
	　　去来惟音身但劝于学者</p>
<p style="text-align: left">
	　　安化故有言其安亦复空</p>
<p style="text-align: left">
	　　以应如此学故能不自欺</p>
<p style="text-align: left">
	　　菩萨所玩习了学如此慧</p>
<p style="text-align: left">
	　　一切无所断是谓不自欺</p>
<p style="text-align: left">
	　　彼不自贪己设有利刀刃</p>
<p style="text-align: left">
	　　不能加害身莫有动摇者</p>
<p style="text-align: left">
	　　普慈于一切乐道之大哀</p>
<p style="text-align: left">
	　　捐除恚害心利刀莫能加</p>
<p style="text-align: left">
	　　设有欲害者自计身空无</p>
<p style="text-align: left">
	　　而致获佛道刀则何缘伤</p>
<p style="text-align: left">
	　　逮得澹然句弃除诸恶道</p>
<p style="text-align: left">
	　　一切殃尽灭刀刃不能害</p>
<p style="text-align: left">
	　　成就于明慧圣达无所乏</p>
<p style="text-align: left">
	　　显耀逮佛道以故刀不害</p>
<p style="text-align: left">
	　　欲界及色界无色为<a>三界</a></p>
<p style="text-align: left">
	　　等同斯三界是故不自欺</p>
<p style="text-align: left">
	　　等种成正觉不见名别异</p>
<p style="text-align: left">
	　　无阴岂所净清净远调戏</p>
<p style="text-align: left">
	　　入斯平等迹故曰为菩萨</p>
<p style="text-align: left">
	　　若着音声者无离于五道</p>
<p style="text-align: left">
	　　虽言至法界讲其无所去</p>
<p style="text-align: left">
	　　以逮不住忍谓之为八等</p>
<p style="text-align: left">
	　　分别诸响应讲说寂然法</p>
<p style="text-align: left">
	　　无念非有名故谓为八等</p>
<p style="text-align: left">
	　　除释一切音而得无声界</p>
<p style="text-align: left">
	　　不着一切响是谓为八等</p>
<p style="text-align: left">
	　　因声解诸法一切法自然</p>
<p style="text-align: left">
	　　诸法无有名不见有度者</p>
<p style="text-align: left">
	　　阿难我是故赞扬正八等</p>
<p style="text-align: left">
	　　义响而趣斯是亦无所获</p>
<p style="text-align: left">
	　　佛告阿难。如来至真等正觉。叹美菩萨演八等声。斯议所趣权慧方便也。</p>
<p style="text-align: left">
	　　道迹品第五</p>
<p style="text-align: left">
	　　佛复告阿难。如来何故。咨嗟菩萨为道迹乎。轨能通流至于佛心。菩萨住此诸所兴造。永无所立不进不懈。度一切法逮于佛流。不着仁慧非猗于法。无所著行而弗有处。具足妙行得获圣迹。精进菩萨其力坚强。心慈忍辱未尝懈怠。捐除慢惰慕求妙道。世遵最上不着圣行亦无所住。存在斯道而求诸法。其所索者永无可获未尝动摇。虽住于道计圣<a>生死</a>。佛慧平等弃离众乐而等阴盖。灭除一切贪身邪见。勤修观佛察彼精进以睹圣轨。悉除诸想超度吾我。是谓道迹。不着佛路得无为觉。不疑圣慧佛之戒禁。不猗于世不睹其戒。以无所见则不有求戒。莫而慕除释三结。正住三界乃获大安。护众生想不猗不涂。舍一切着乃得佛道。致寂然迹不计身命。一切所有施而无惜。诸根常悦捐除恚色遵修圣行。虽以惠与无所放施救群生隘。既有所度不住无为越一切想。兴无念法弃捐人想而逮斯慧。不惧众会论于寂灭用净佛道。超度诸难不畏生死。所以者何。逮澹然法而无瑕秽圣化妙安。知无往来锄众类想。但正道明志清净行。时佛而颂曰。</p>
<p style="text-align: left">
	　　讲论彼道迹佛圣无思议</p>
<p style="text-align: left">
	　　计众有住者则为道所持</p>
<p style="text-align: left">
	　　圣慧最上安不猗众想网</p>
<p style="text-align: left">
	　　空寂不有住于彼无所得</p>
<p style="text-align: left">
	　　以获斯道者菩萨志坚强</p>
<p style="text-align: left">
	　　惟趣是圣教<a>世尊</a>无有上</p>
<p style="text-align: left">
	　　志道不有贪心常采大慧</p>
<p style="text-align: left">
	　　以是为道迹不猗无所著</p>
<p style="text-align: left">
	　　所谓生死想佛念亦如是</p>
<p style="text-align: left">
	　　具足正平等是谓解道迹</p>
<p style="text-align: left">
	　　无有众阴盖演析于道法</p>
<p style="text-align: left">
	　　是故除一切了斯为道迹</p>
<p style="text-align: left">
	　　众生皆猗身兴心观佛道</p>
<p style="text-align: left">
	　　其意志所察常睹于圣路</p>
<p style="text-align: left">
	　　身本时兴结凶危想有我</p>
<p style="text-align: left">
	　　以故无尘埃不着于佛道</p>
<p style="text-align: left">
	　　初志怀狐疑将无不得佛</p>
<p style="text-align: left">
	　　以释斯犹豫正立于佛道</p>
<p style="text-align: left">
	　　假使识于戒及佛所演禁</p>
<p style="text-align: left">
	　　蠲除诸戒想无应不应禁</p>
<p style="text-align: left">
	　　超度于三结等住于三界</p>
<p style="text-align: left">
	　　则获致佛道分别众生想</p>
<p style="text-align: left">
	　　习空明轨迹而愿求大慧</p>
<p style="text-align: left">
	　　逮志圣寂然不着于佛道</p>
<p style="text-align: left">
	　　常舍心布施弃捐嗔恚色</p>
<p style="text-align: left">
	　　以故无有命存道无放逸</p>
<p style="text-align: left">
	　　一切不矜悁救济众恼患</p>
<p style="text-align: left">
	　　是故谓道迹住处于上路</p>
<p style="text-align: left">
	　　未尝兴诸想当习无所著</p>
<p style="text-align: left">
	　　斯已而不惧不游无禁戒</p>
<p style="text-align: left">
	　　若习诸经籍善权舍诸求</p>
<p style="text-align: left">
	　　觉了众音响处世无所畏</p>
<p style="text-align: left">
	　　设至于众会则不有诸难</p>
<p style="text-align: left">
	　　便唱澹然法净治于圣道</p>
<p style="text-align: left">
	　　造时兴人想以解自然行</p>
<p style="text-align: left">
	　　用无强着故则舍众畏难</p>
<p style="text-align: left">
	　　若舍众患害便不畏终始</p>
<p style="text-align: left">
	　　逮得净然道离垢安最上</p>
<p style="text-align: left">
	　　等了恶道休斯以无所惧</p>
<p style="text-align: left">
	　　平等上圣轨道恩则不离</p>
<p style="text-align: left">
	　　斯即菩萨法为现道迹事</p>
<p style="text-align: left">
	　　用懈废劣人导利彼故说</p>
<p style="text-align: left">
	　　以微妙善权讲论佛圣道</p>
<p style="text-align: left">
	　　若入菩萨者是已为唱导</p>
<p style="text-align: left">
	　　导师所演法常合善方便</p>
<p style="text-align: left">
	　　本行亦若兹志慕于佛道</p>
<p style="text-align: left">
	　　我是故阿难分别说道迹</p>
<p style="text-align: left">
	　　朦冥如意塞多想求如此</p>
<p style="text-align: left">
	　　为说不能解愚騃心冥冥</p>
<p style="text-align: left">
	　　谤讪慧精进听诸志深要</p>
<p style="text-align: left">
	　　阿难吾是故叹美于道迹</p>
<p style="text-align: left">
	　　设了菩萨无是辈能解耳</p>
<p style="text-align: left">
	　　无数百千籍训化于道迹</p>
<p style="text-align: left">
	　　履轨之音声为现佛道明</p>
<p style="text-align: left">
	　　佛告阿难。如来至真等正觉。光耀菩萨谓为道迹。当知是义善权方便也。</p>
<p style="text-align: left">
	　　往来品第六</p>
<p style="text-align: left">
	　　佛复告阿难。如来何故畅说菩萨为往来乎。于是菩萨入于佛道不可思慧。志求圣觉无量因缘。于诸愦闹无所兴造。设致大道慧断诸缘慕索佛明。求不乱禅越一切定释诸尘埃。乃逮致法等佛典籍。了一切经惟求此义。如来所护<a>道德</a>之明。人未尝动无所转移。则为法界忧念众生心闭意塞。遭众苦患不了经典。慕求佛道立之此慧。而志大明根力觉意脱门正受分别是义。吾身如何开化众人令慕佛道。常以此明劝化道场。而求佛眼心无阴盖。若入正观导利<a>世间</a>。所志慧因诸圣之上。其不了慧一切诸法之所归趣明不可获。以是之圣不求众生便当立之。于此诸慧了法无处。以故当来睹群萌界。求无上处慕于不念。非得彼界不来不往。成就众生往亦不往。开化人民了黎民处。分别此义随其开化睹是诸法。一切众生皆存法界察以不见。等御法界则省一切经典平夷。观于大道以佛圣慧不得人无了人道等求如是像。无持之慧离垢尘埃故慧无非处。其以无慧求大明轨不可望圣。是慧慧中之大明慧。不有诸求求亦无所慕。是谓圣明之智。菩萨所行能得是者。以故求来此谓往来。于是颂曰。</p>
<p style="text-align: left">
	　　此智有往返佛慧难思议</p>
<p style="text-align: left">
	　　是故谓往来志求于佛道</p>
<p style="text-align: left">
	　　开化多因缘乃成于佛路</p>
<p style="text-align: left">
	　　是事顺慧均慕求不复还</p>
<p style="text-align: left">
	　　不猗一切禅劝化诸尘埃</p>
<p style="text-align: left">
	　　欲救济斯等具足于往来</p>
<p style="text-align: left">
	　　<a>佛经</a>平等法分别人无相</p>
<p style="text-align: left">
	　　晓了如本无已故谓往返</p>
<p style="text-align: left">
	　　所可获法者达了一切慧</p>
<p style="text-align: left">
	　　吾亦当获是欲求所住处</p>
<p style="text-align: left">
	　　未尝动众生及计诸法界</p>
<p style="text-align: left">
	　　故谓于往来不近所归处</p>
<p style="text-align: left">
	　　忧念无数人少智既遭患</p>
<p style="text-align: left">
	　　欲立于斯慧则求佛大道</p>
<p style="text-align: left">
	　　根力及觉意讲咏三脱禅</p>
<p style="text-align: left">
	　　分别斯义已故求佛圣道</p>
<p style="text-align: left">
	　　志慕于道场过去佛所猗</p>
<p style="text-align: left">
	　　故谓为往来则立存大圣</p>
<p style="text-align: left">
	　　慕乐慈愍眼佛眼无思议</p>
<p style="text-align: left">
	　　是故为往来慕于佛大道</p>
<p style="text-align: left">
	　　诸佛之圣求世尊微妙义</p>
<p style="text-align: left">
	　　自志斯深慧一切智最上</p>
<p style="text-align: left">
	　　明智之所了一切法之归</p>
<p style="text-align: left">
	　　其慧不可得及以求道者</p>
<p style="text-align: left">
	　　济之无数人立之于上慧</p>
<p style="text-align: left">
	　　以故为往来来者有所求</p>
<p style="text-align: left">
	　　怀来睹佛界人界不思议</p>
<p style="text-align: left">
	　　故以为往来于彼救众生</p>
<p style="text-align: left">
	　　省察众生界求之不可得</p>
<p style="text-align: left">
	　　故以为往来慕心于法界</p>
<p style="text-align: left">
	　　群黎无所趣及一切人界</p>
<p style="text-align: left">
	　　若晓了彼处顺所游分别</p>
<p style="text-align: left">
	　　睹一切诸法见以则不现</p>
<p style="text-align: left">
	　　常一心定意求佛大圣道</p>
<p style="text-align: left">
	　　如是微妙慧无垢而清净</p>
<p style="text-align: left">
	　　而明所分别其智不可获</p>
<p style="text-align: left">
	　　菩萨所欣乐开化于众生</p>
<p style="text-align: left">
	　　则获彼明智何缘来至此</p>
<p style="text-align: left">
	　　吾是故阿难论讲于往来</p>
<p style="text-align: left">
	　　为少智之人睹示所兴念</p>
<p style="text-align: left">
	　　吾是故阿难论说于往来</p>
<p style="text-align: left">
	　　人怀精进者尔乃晓了此</p>
<p style="text-align: left">
	　　有德者分别解深妙之义</p>
<p style="text-align: left">
	　　能获于斯德速得成大道</p>
<p style="text-align: left">
	　　佛告阿难。如来至真等正觉。颁宣菩萨为往来。当知是义亦是善权方便也。</p>
<p style="text-align: left">
	　　不还品第七</p>
<p style="text-align: left">
	　　佛复告阿难。何故如来说美菩萨为不还乎。于是菩萨一切所存。处处造行超越诸有。而逮佛明蠲除诸行。降伏此已则不复还。所以者何。见一切法不有往还。超度凡夫捐舍俗慧。入佛明智获无所住诸法平夷。所以者何。用致寂界非动凡夫。不立圣道塞诸恶路勉济情欲。于食无食逮上明迹。拔去诸见则无所著。无有诸邪六十二见。已越生死观于泥洹。踰之无为释弃众想。不随经籍净垢恶道。捐弃贡高不怀自大。出于无黠忧恼之先。破坏爱欲灭除众冥。拔去贪乐舍置尘埃。憍慢自恣止息斯碍远离世智。故思佛乘等获圣慧。菩萨捐志舍爱欲界。则习本净过去圣灭之志。厥慧无上诸佛所解欲以显思。一切众生极尊无极。为一切乘此则佛慧。菩萨获斯诸想无想等。除一切狐疑之界。菩萨逮是则不复还。又问阿难。其有人不住于道悉当立之以道。是者觉了众生明尔则道。能觉如是则制人想。所以者何。知于空事人界难议平等道慧。所以者何。分别若此群黎之种则空。净界人种亦空远于众想。一切诸人与空无特许。不有身不获不住彼则亦空。虚空无空免一切想。无念致道蠲除众生。虚空之想无弃不弃。所以者何。一切诸法皆为平净。一切众生而无所捐。等于所释故无所得。已不有获是以不来。此者乃计为之不还。有为无为于一切法觉了所会。越度诸患故谓不还。于是佛颂曰。</p>
<p style="text-align: left">
	　　彼则无所生造行如所处</p>
<p style="text-align: left">
	　　蠲除诸所住是谓不复还</p>
<p style="text-align: left">
	　　晓知于往还不着一切法</p>
<p style="text-align: left">
	　　所住不可得是故不还此</p>
<p style="text-align: left">
	　　其凡夫之行及佛世雄教</p>
<p style="text-align: left">
	　　不然无所量故谓不复还</p>
<p style="text-align: left">
	　　诸法无复来亦不得诸住</p>
<p style="text-align: left">
	　　以获无去来是谓不复还</p>
<p style="text-align: left">
	　　其人未尝住不至于三涂</p>
<p style="text-align: left">
	　　逮致佛道明则谓为不还</p>
<p style="text-align: left">
	　　决除一切欲于食而不着</p>
<p style="text-align: left">
	　　得至于道场则谓为不还</p>
<p style="text-align: left">
	　　众见之所行分别六十二</p>
<p style="text-align: left">
	　　不堕于彼际则谓为不还</p>
<p style="text-align: left">
	　　此法无终始已舍离诸畏</p>
<p style="text-align: left">
	　　斯慧如本无是故不至此</p>
<p style="text-align: left">
	　　所应无为寂不着诸尘劳</p>
<p style="text-align: left">
	　　逝除彼众想是故不诣此</p>
<p style="text-align: left">
	　　已断诸恶道洗去众垢着</p>
<p style="text-align: left">
	　　学寂然无为则谓不复还</p>
<p style="text-align: left">
	　　降伏于弊魔及官属兵刃</p>
<p style="text-align: left">
	　　永无有众念是故不诣此</p>
<p style="text-align: left">
	　　挽拔痴忧戚蠲除爱欲根</p>
<p style="text-align: left">
	　　断截盛贪淫是故不诣此</p>
<p style="text-align: left">
	　　降制诸尘垢拔去于众想</p>
<p style="text-align: left">
	　　究竟至尊慧故谓不复还</p>
<p style="text-align: left">
	　　捐去众愁戚破坏于贡高</p>
<p style="text-align: left">
	　　忆断于五阴故谓不复还</p>
<p style="text-align: left">
	　　志乘得光明佛乘无有上</p>
<p style="text-align: left">
	　　不贪爱欲患故谓不复还</p>
<p style="text-align: left">
	　　已知佛藏处诸藏中第一</p>
<p style="text-align: left">
	　　过去佛所辩是故不诣此</p>
<p style="text-align: left">
	　　彼处于尊乘佛圣无有上</p>
<p style="text-align: left">
	　　截去诸狐疑是故不诣此</p>
<p style="text-align: left">
	　　受千无数人劝立于佛道</p>
<p style="text-align: left">
	　　以得立圣轨是故不诣此</p>
<p style="text-align: left">
	　　晓了空无界等心于人界</p>
<p style="text-align: left">
	　　远离诸着想是故不诣此</p>
<p style="text-align: left">
	　　晓了一切界法界亦如是</p>
<p style="text-align: left">
	　　众生不可得是故不诣此</p>
<p style="text-align: left">
	　　分别黎民界虚空无思念</p>
<p style="text-align: left">
	　　一切法如是是故不诣此</p>
<p style="text-align: left">
	　　其人而无心退除于众想</p>
<p style="text-align: left">
	　　诸念不成道则谓为不还</p>
<p style="text-align: left">
	　　吾是故阿难叹说于不还</p>
<p style="text-align: left">
	　　诸事永不来得住于佛道</p>
<p style="text-align: left">
	　　佛告阿难。是故如来至真等正觉。叹美菩萨为不还。亦当知此为善权方便也。</p>
<p style="text-align: left">
	　　无著品第八</p>
<p style="text-align: left">
	　　佛复告阿难。何谓如来叹美菩萨为无著也。是菩萨没一切行离于处土。不倚诸佛度脱众生。不有所造尘劳之垢及与苦乐以灭色。欲救济一切故谓为无著。弗得众生。不获欲埃非贪如故谓无著。释去侵欺处无所住。一切法空。以了寂静不习众想。诸想以定则除众思。不计有人坏灭所志。而智空法得无所著。佛道无思具足不怙故谓无著。演说典籍破坏众瑕。叹于往古等正觉教当来现在。而不放逸清净离秽。唯论寂然故谓无著。菩萨大士开化诸人。立于佛道求圣路者。于一切法而无所慕。具足慈心行佛之仁永不有处。彼慈如此故谓无著。化立众生亦不得人。究竟大哀晓了不处故谓无著。为众生故加恩见道法无法想。断除如此故谓无著。赞扬觉力计有愿数获于不住知拔除众根。志化众生。了清净法使成道义。永不有倚故谓不着。睹不依处制不贪身。于诸万物非有所依。求及与众会不毁万物。讲有为法。如是无本故谓无著。游诸佛土去无所至。不起本末睹佛圣尊。觉道无寂故谓无著。非有依处立如斯土。于无量刹平等诸国。不调戏界清净不足。住福德之域空无诸刹。不退转地无有女人。释去尘势睡眠之志。得佛圣国除阴盖土。降魔官属去诸怨敌。入寂然土感动变化。立于愿刹土众求国。菩萨具足之威耀住无所住。睹获佛意净印印多所安国。舍离一切璎珞宝饰众垢之瑕。究无为地一切最尊。成如是像微妙佛处。诸法皆空具足道行故谓无著。蠲除众乐诸根不可。于一切法不嗔不怒。寂平等乘则为佛慧。身口心同习无上寂。慕求圣道不着轨迹不想思人。悲念众生无心不心。劝化无数亿百千人。使立大道开示萌类。使<a>念佛</a>法等诸人物。导利无数众庶黎民。令发圣意而无等伦。一切诸法均空特异。本空慧同立之不想。能等如是知无所倚已了。若此应其众生而为说法。不慕诸利无倚经籍。具足离根讲法如是。永不有言多所化济。不见度人救于众生。着断诸事免诸贪身超越贡高。睹一切法不起不灭。开化群黎万物之想。令不坏色痛痒思想生死之识。凡夫不动则应<a>解脱</a>。而立佛法着道迹者。化之不倚则成除勖。导利所依令无佛想。则为勉济劝发菩萨。弘不念心救道因缘。诸愦乱意离痴狂诈。具足三昧成就定意。不怀众想。拔于邪智令睹正慧。化发声闻慕反迹者。制倚父母妻子舍宅兄弟姊妹令除恩爱。度着国土财色万物。贪求之想尘劳颠倒开化诸着万物之想。慕离于家而为寂志。懈废羸劣等脱诸相。成入佛土欲垢之法。兴发道意心不有二。未尝生念。是无为法。此生死法。因缘<a>无缘</a>。道意俗心。犯戒护禁。开化此辈。兴二相者。使其无念。度诸根本故曰无著。众祐。贤圣。懈怠精进。男子女人。顽愚聪达。明圣闇结。导利此等。令无二心。救进众生故曰无著。是诸菩萨成不退意。或有受别。又复不着。斯诸菩萨近道远道。分别此义。不生二想。得逮圣路。至不起余而般泥洹。便离发意而不有倚。缘此诸法以开化人。如是自然解一切法。演无根本故曰无著。时佛叹曰。</p>
<p style="text-align: left">
	　　释除一切行所尊亦如是</p>
<p style="text-align: left">
	　　弃捐诸言教故曰为无著</p>
<p style="text-align: left">
	　　锄捐诸尘埃度脱动苦患</p>
<p style="text-align: left">
	　　救济于众生名之曰无著</p>
<p style="text-align: left">
	　　察人不可得欲垢亦如之</p>
<p style="text-align: left">
	　　诸法无可获故曰为无著</p>
<p style="text-align: left">
	　　蠲去众颠倒立心处不惑</p>
<p style="text-align: left">
	　　分别知法空可曰为无著</p>
<p style="text-align: left">
	　　了解知空义无有诸想着</p>
<p style="text-align: left">
	　　除去一切颠号曰为无著</p>
<p style="text-align: left">
	　　捐除一切想及人众恶念</p>
<p style="text-align: left">
	　　心无邪乱意故曰为无著</p>
<p style="text-align: left">
	　　解空无所依佛道不可量</p>
<p style="text-align: left">
	　　勖勉大精进故曰为无著</p>
<p style="text-align: left">
	　　讲经所因缘淡靖无调戏</p>
<p style="text-align: left">
	　　劝人立道德与名曰无著</p>
<p style="text-align: left">
	　　真人<a>修行</a>慈欲令众生安</p>
<p style="text-align: left">
	　　劝人不可得故曰名无著</p>
<p style="text-align: left">
	　　本无讲经籍加恩众生类</p>
<p style="text-align: left">
	　　未尝有人想故曰为无著</p>
<p style="text-align: left">
	　　正真根力觉为人分别说</p>
<p style="text-align: left">
	　　己身逮此慧故曰为无著</p>
<p style="text-align: left">
	　　知人之寂定清净法致道</p>
<p style="text-align: left">
	　　开演大圣教故曰为无著</p>
<p style="text-align: left">
	　　不信诸万物现目之所睹</p>
<p style="text-align: left">
	　　一切虚无有是谓为无著</p>
<p style="text-align: left">
	　　无倚诸佛土在国行仁义</p>
<p style="text-align: left">
	　　平等觉所处为众生讲法</p>
<p style="text-align: left">
	　　真人觉正教则睹于无见</p>
<p style="text-align: left">
	　　如谛观圣觉是谓为无著</p>
<p style="text-align: left">
	　　成就自然国今我得知之</p>
<p style="text-align: left">
	　　究竟无本始是谓为无著</p>
<p style="text-align: left">
	　　除去诸所知心不怀嗔害</p>
<p style="text-align: left">
	　　应真如无恨习成寂然道</p>
<p style="text-align: left">
	　　定意而不灭靖泊无所起</p>
<p style="text-align: left">
	　　念道亦如是故谓为无著</p>
<p style="text-align: left">
	　　人物不增动众生界如是</p>
<p style="text-align: left">
	　　亿萌亦普然化立道之义</p>
<p style="text-align: left">
	　　群生及与道所处永无念</p>
<p style="text-align: left">
	　　计慧悉平一是谓为无著</p>
<p style="text-align: left">
	　　平等无像类一切法亦然</p>
<p style="text-align: left">
	　　心正若如道故曰无思念</p>
<p style="text-align: left">
	　　所谓为应真诸法非所著</p>
<p style="text-align: left">
	　　能为人分别寂尔而无倚</p>
<p style="text-align: left">
	　　为人讲法义虽言而无教</p>
<p style="text-align: left">
	　　普度无量人见众不有动</p>
<p style="text-align: left">
	　　众生无可获诸民除断着</p>
<p style="text-align: left">
	　　拔人离邪见度众勤苦恼</p>
<p style="text-align: left">
	　　一切法不起所处亦无灭</p>
<p style="text-align: left">
	　　睹众生诸想脱群民困厄</p>
<p style="text-align: left">
	　　无增坏诸色痛痒亦如是</p>
<p style="text-align: left">
	　　想识于生死济之令无他</p>
<p style="text-align: left">
	　　不动贤圣法凡夫亦如斯</p>
<p style="text-align: left">
	　　立之以佛义度使志无著</p>
<p style="text-align: left">
	　　众人怀果想及缘觉之念</p>
<p style="text-align: left">
	　　超越于觉意为人说此法</p>
<p style="text-align: left">
	　　以兴发道心常依所布施</p>
<p style="text-align: left">
	　　戒忍亦如是故讲无所倚</p>
<p style="text-align: left">
	　　知解之颠倒兴习于精进</p>
<p style="text-align: left">
	　　以除斯诸想故说无著法</p>
<p style="text-align: left">
	　　道意之所念邪智若慧明</p>
<p style="text-align: left">
	　　于此无所倚故说无著法</p>
<p style="text-align: left">
	　　是法不生念了别无若干</p>
<p style="text-align: left">
	　　而说如此法故说无所著</p>
<p style="text-align: left">
	　　自计己有身声闻多所念</p>
<p style="text-align: left">
	　　以为除此想故说无所著</p>
<p style="text-align: left">
	　　诸法非有思解知不若干</p>
<p style="text-align: left">
	　　演说斯无根故曰为无著</p>
<p style="text-align: left">
	　　父母兄<a>弟子</a>空寂之所有</p>
<p style="text-align: left">
	　　则为生死行不能成佛道</p>
<p style="text-align: left">
	　　慕妻及姊妹所倚皆归妄</p>
<p style="text-align: left">
	　　设其不有依故名曰无著</p>
<p style="text-align: left">
	　　造兴生死事则有亲族念</p>
<p style="text-align: left">
	　　见因有情欲吾宿之友党</p>
<p style="text-align: left">
	　　自念身有我心驰众诸事</p>
<p style="text-align: left">
	　　分别堕颠倒必则处魔教</p>
<p style="text-align: left">
	　　弃捐于生死终始之灾患</p>
<p style="text-align: left">
	　　赞扬泥洹德故说于无著</p>
<p style="text-align: left">
	　　所讲劳垢法兴衰及诤讼</p>
<p style="text-align: left">
	　　斯皆言声耳是曰为无著</p>
<p style="text-align: left">
	　　众所多竞利放逸贪万物</p>
<p style="text-align: left">
	　　欲救此等类故说无著法</p>
<p style="text-align: left">
	　　恋慕室家者心念行学道</p>
<p style="text-align: left">
	　　顽钝意如斯显举于无著</p>
<p style="text-align: left">
	　　唯见卑贱法不睹真妙义</p>
<p style="text-align: left">
	　　弗省于众念故度至无著</p>
<p style="text-align: left">
	　　除弃凡夫义专精慕佛法</p>
<p style="text-align: left">
	　　拔去众民求故曰为无著</p>
<p style="text-align: left">
	　　若睹<a>善恶</a>行如是众数法</p>
<p style="text-align: left">
	　　无量人亦然故救放无著</p>
<p style="text-align: left">
	　　以具诸相好精进不可计</p>
<p style="text-align: left">
	　　而倚于此相仁贤得济度</p>
<p style="text-align: left">
	　　庄严诸佛土成就尊上法</p>
<p style="text-align: left">
	　　依怙觉正利度之至无著</p>
<p style="text-align: left">
	　　无为法之义若得或不获</p>
<p style="text-align: left">
	　　斯乃圣道行则能立正愿</p>
<p style="text-align: left">
	　　无戒不睹犯放逸及智慧</p>
<p style="text-align: left">
	　　闇昧软弱人便着斯三事</p>
<p style="text-align: left">
	　　众生兴此相诸念不可计</p>
<p style="text-align: left">
	　　蠲除若干意故说无著法</p>
<p style="text-align: left">
	　　存慕圣众祐亦念于无德</p>
<p style="text-align: left">
	　　分别凡人法故说无所著</p>
<p style="text-align: left">
	　　以得如是行男子及女人</p>
<p style="text-align: left">
	　　贤圣与凡夫斯则兴二心</p>
<p style="text-align: left">
	　　人起此二事愚行之所为</p>
<p style="text-align: left">
	　　用倚是二际故度至无著</p>
<p style="text-align: left">
	　　回动不退转兴造而不作</p>
<p style="text-align: left">
	　　欲以近圣道故兴心此念</p>
<p style="text-align: left">
	　　获致于大道不起无所灭</p>
<p style="text-align: left">
	　　心常怀想着用求于无为</p>
<p style="text-align: left">
	　　于彼受众生仁人念萌类</p>
<p style="text-align: left">
	　　以故曰无著救济诸求想</p>
<p style="text-align: left">
	　　是则菩萨法为现阿<a>罗汉</a></p>
<p style="text-align: left">
	　　因以发法忍自谓为无著</p>
<p style="text-align: left">
	　　讲说罗汉事斯应为菩萨</p>
<p style="text-align: left">
	　　名住无所著获致无上道</p>
<p style="text-align: left">
	　　佛告阿难。如来至真等正觉。赞叹说菩萨无著。亦当知之善权方便也。</p>
<p style="text-align: left">
	　　声闻品第九</p>
<p style="text-align: left">
	　　佛告阿难。何故如来光耀菩萨为声闻乎。菩萨大士开化无数不可计人。令闻佛法分别经籍故谓声闻。使听圣道净不放逸故谓声闻。使听无为安隐<a>甘露</a>。根力觉意意止意断。具足此事速至道慧故谓声闻。令得空慧身无坚固。闇昧之人闭塞不解。所以者何。乃贪己身诸入之事眼存为色。了观如是则成佛眼。其目普见不可思议。眼无所倚。究竟此目致一切法。故谓声闻。计此诸法如呼之响。莫得着音。非有说者亦无听者。无香想香亦不有嗅。譬如有人卧出梦中。嗅种种香计此无香。此则或事思想所为。一切诸香人所嗅者。譬若如梦而无坚固。解斯音者则谓声闻。舌之味味亦复为空。若肉段如为舌。或智者了之不为味惑。譬如聚沫。以离诸论无可为喻。明者观之知无所有不可得。持想着味者则致恶罪。莫思六界以分别味。心则开解意不放逸。若知此者心想无为。各各分别谓所听义。而闻此空故谓声闻。晓了其诸入之事。听之为空身自寂然。未尝有生不知所起。无生不生则为圣道。故谓声闻。若所听者皆无所有。解身自然不起不灭。故谓声闻。听于布施惠以法行。不可思议佛犹此路致于佛道。心有所施不自见心。以无意志逮得圣慧。所以者何。如其所种必获其实亦不有果。说果之声听衣食施。计物之施所与薄耳。一切所舍法施为尊。无得贪惜莫怀施想。虽有所惠不得悕望。譬如幻人无有心意不与想念。欲成<a>行者</a>无得想施。所以者何。施不悕望则顺道行。故谓声闻。离诸所音一切尘埃都无所听。离诸有为。不可以音听受佛法。分别诸响而无所倚。所以者何。二事造声。虽有二事则无所有。因缘合致则有二事。用有人故而致法音。故谓声闻。于是佛颂曰。</p>
<p style="text-align: left">
	　　使无央数人闻佛无念法</p>
<p style="text-align: left">
	　　以故谓声闻则勇猛菩萨</p>
<p style="text-align: left">
	　　闻寂定之道恬静不放逸</p>
<p style="text-align: left">
	　　无量人听法故谓为声闻</p>
<p style="text-align: left">
	　　听澹泊安隐诸乐非有像</p>
<p style="text-align: left">
	　　以故为声闻至寂然无为</p>
<p style="text-align: left">
	　　听于觉根力具足意止断</p>
<p style="text-align: left">
	　　自究竟斯事故谓为声闻</p>
<p style="text-align: left">
	　　听身所有空不可得坚固</p>
<p style="text-align: left">
	　　愚騃之所慕故当时了体</p>
<p style="text-align: left">
	　　其目无所睹不听亦如兹</p>
<p style="text-align: left">
	　　众生为见侵闇塞不了了</p>
<p style="text-align: left">
	　　若得成佛眼等自不可议</p>
<p style="text-align: left">
	　　致之在本无开化诸闇昧</p>
<p style="text-align: left">
	　　无量人闻经诸法非有兴</p>
<p style="text-align: left">
	　　此以得名号称存于声闻</p>
<p style="text-align: left">
	　　其无所听受了之如呼响</p>
<p style="text-align: left">
	　　不见有说者亦复无所闻</p>
<p style="text-align: left">
	　　所以名声闻令众人听受</p>
<p style="text-align: left">
	　　计本不有闻莫为音所惑</p>
<p style="text-align: left">
	　　譬如人寐梦嗅于无数香</p>
<p style="text-align: left">
	　　恍惚不可得游逸嗅于空</p>
<p style="text-align: left">
	　　了香亦如此未尝有嗅香</p>
<p style="text-align: left">
	　　无量人失志菩萨令开明</p>
<p style="text-align: left">
	　　计舌无所猗肉段不知味</p>
<p style="text-align: left">
	　　设使肉解甘舌亦当识之</p>
<p style="text-align: left">
	　　无倚此诸想念美为凶危</p>
<p style="text-align: left">
	　　六界不可念分别诸味种</p>
<p style="text-align: left">
	　　菩萨大勇猛目睹分别此</p>
<p style="text-align: left">
	　　因听而致之故曰为声闻</p>
<p style="text-align: left">
	　　自分别己体是则空自然</p>
<p style="text-align: left">
	　　能了此虚无则无起不生</p>
<p style="text-align: left">
	　　若无所兴隆则解此圣道</p>
<p style="text-align: left">
	　　令群黎听法是则谓声闻</p>
<p style="text-align: left">
	　　计心言本净无形不可得</p>
<p style="text-align: left">
	　　是者莫有人听此为声闻</p>
<p style="text-align: left">
	　　犹如幻化生灭尽则亦空</p>
<p style="text-align: left">
	　　若有睹众想了之为声闻</p>
<p style="text-align: left">
	　　又听所施与法施不可念</p>
<p style="text-align: left">
	　　是轨为圣路尔乃成佛道</p>
<p style="text-align: left">
	　　随其本所种获果亦如之</p>
<p style="text-align: left">
	　　不可思议施成大道无念</p>
<p style="text-align: left">
	　　衣食施薄福法施为最广</p>
<p style="text-align: left">
	　　未尝有悁惜此则圣慧涂</p>
<p style="text-align: left">
	　　弘无想之心布施不有着</p>
<p style="text-align: left">
	　　如是惠施者疾致成佛道</p>
<p style="text-align: left">
	　　释去一切心计耳无所闻</p>
<p style="text-align: left">
	　　超度诸合会故谓为声闻</p>
<p style="text-align: left">
	　　因呼有响应假使不着音</p>
<p style="text-align: left">
	　　则于众圣尊佛法无有上</p>
<p style="text-align: left">
	　　诸可不闻响一切而无倚</p>
<p style="text-align: left">
	　　不二无若干畅音有声闻</p>
<p style="text-align: left">
	　　无数佛演法令彼闻其音</p>
<p style="text-align: left">
	　　计所闻如响乐人成佛道</p>
<p style="text-align: left">
	　　善游诸佛土所闻不以乱</p>
<p style="text-align: left">
	　　平等觉所处世尊无有上</p>
<p style="text-align: left">
	　　听千三千世所住如虚空</p>
<p style="text-align: left">
	　　计人等猗寂若泥洹无形</p>
<p style="text-align: left">
	　　世人所著想计倚有四大</p>
<p style="text-align: left">
	　　是则为虚空泥洹为想念</p>
<p style="text-align: left">
	　　解诸种如是莫得计坚固</p>
<p style="text-align: left">
	　　本无生死者不灭尽尘劳</p>
<p style="text-align: left">
	　　万物不究竟计人弗可得</p>
<p style="text-align: left">
	　　此诸法寂然未有睹众界</p>
<p style="text-align: left">
	　　令黎民听此夙夜亦如之</p>
<p style="text-align: left">
	　　彼不兴众念我化诸人闻</p>
<p style="text-align: left">
	　　使人得听法如此为弟子</p>
<p style="text-align: left">
	　　所闻无所闻故叹曰声闻</p>
<p style="text-align: left">
	　　雄人念往古听受最上法</p>
<p style="text-align: left">
	　　睹不分别经一切法一切</p>
<p style="text-align: left">
	　　讲音无所偏救度一切会</p>
<p style="text-align: left">
	　　为众人说法是则为声闻</p>
<p style="text-align: left">
	　　则讲无为界清净不放逸</p>
<p style="text-align: left">
	　　谛观无说法佛法亦如之</p>
<p style="text-align: left">
	　　睹法不去远佛之所讲扬</p>
<p style="text-align: left">
	　　彼法亦不近是故无所猗</p>
<p style="text-align: left">
	　　所以谓弟子听采随此教</p>
<p style="text-align: left">
	　　劝化于群黎斯乃为闻法</p>
<p style="text-align: left">
	　　阿难我是故讲说声闻化</p>
<p style="text-align: left">
	　　假号曰弟子则菩萨大士</p>
<p style="text-align: left">
	　　佛告阿难。是故如来至真等正觉。叹说菩萨为声闻。当知是义亦善权方便也。</p>
		

	
	

		</div></div><hr><script charset='utf-8' src='../../js/footer.js'></script></body></html>