<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 阿惟越致遮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 阿惟越致遮经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 阿惟越致遮经</strong></p>
<p style="text-align: left">
	　　如来品第十三</p>
<p style="text-align: left">
	　　尔时三<a>菩萨</a>各从远来。见此变化佛所演法。得未曾有。阿难白佛。此三菩萨。从何所来。<a>世尊</a>告曰。东方去是恒沙等刹有世界。曰身超须弥山。住在本土。闻说斯经。故来到是。时三菩萨来住佛前。皆以香华供养世尊俱白佛言。余等佥然信乐斯法不怀狐疑。所以者何。心中[火*霍]然。譬如目睹。如来至真等正觉恩之所覆。时一菩萨前白佛言。如我所言。至诚不虚。吾于是经都无狐疑。第二菩萨复白佛言。余于此法亦复不疑。第三菩萨复白佛言。我之所言至诚不虚。所谓佛者吾则是佛。晓了斯经无有疑网。</p>
<p style="text-align: left">
	　　尔时众中无数百千诸来会者。悉共叉手不乐本座。佛兴于世。此徒何故乃宣斯言。其余众人各各默声。各心念言。今佛现在自当分别。阿难复白佛。此等菩萨皆号云何。佛告阿难。一菩萨者。名得如来住。第二菩萨。名志得世尊音。第三菩萨。名志逮得佛声。如是阿难。如彼所言。等无有异。其义趣此。阿难白佛言。今此无数百千之众扰动不安。悉各叉手一心向佛。不知斯义为何趣也。是辈功德转当增加。譬如男子。端正殊妙颜貌洁白。净水自洗。以栴<a>檀香</a>熏浴其体。着好衣毕。其人体色益自光耀。是辈功德信乐大道。叉手向佛福转难及。佛尔时说颂曰。</p>
<p style="text-align: left">
	　　如来知过去当来亦如是</p>
<p style="text-align: left">
	　　见诸法本无故曰为如来</p>
<p style="text-align: left">
	　　悉达现在事未来悉睹喻</p>
<p style="text-align: left">
	　　不造立三行究竟如无想</p>
<p style="text-align: left">
	　　如往古诸佛所觉不可计</p>
<p style="text-align: left">
	　　无从来一等故曰为如来</p>
<p style="text-align: left">
	　　如往古诸佛所猗求圣道</p>
<p style="text-align: left">
	　　觉者亦当然故曰为如来</p>
<p style="text-align: left">
	　　诸法本所立道声寂然定</p>
<p style="text-align: left">
	　　音归不可得故曰为如来</p>
<p style="text-align: left">
	　　专应过去戒当来亦复然</p>
<p style="text-align: left">
	　　现在获本无故曰为如来</p>
<p style="text-align: left">
	　　如勇猛忍辱为菩萨之人</p>
<p style="text-align: left">
	　　彼学亦如是此人则无上</p>
<p style="text-align: left">
	　　本为菩萨时获勤力如是</p>
<p style="text-align: left">
	　　志所行精进故曰为如来</p>
<p style="text-align: left">
	　　如诸法平等所说无特异</p>
<p style="text-align: left">
	　　不着念在有故曰为如来</p>
<p style="text-align: left">
	　　平等不有念常自然等正</p>
<p style="text-align: left">
	　　无有平等想非思莫发念</p>
<p style="text-align: left">
	　　本无成三昧具足此音声</p>
<p style="text-align: left">
	　　遵修于定意故曰为如来</p>
<p style="text-align: left">
	　　诸法悉本净本无不有处</p>
<p style="text-align: left">
	　　一切无所称因缘不有形</p>
<p style="text-align: left">
	　　晓了智慧相明空法亦尔</p>
<p style="text-align: left">
	　　至诚无所疑智慧度无极</p>
<p style="text-align: left">
	　　如圣之所度逮本无思议</p>
<p style="text-align: left">
	　　彼明不可得则无量灭度</p>
<p style="text-align: left">
	　　犹获智慧爽过度亦复然</p>
<p style="text-align: left">
	　　以是慧无处故曰为如来</p>
<p style="text-align: left">
	　　佛道不可获如意之所念</p>
<p style="text-align: left">
	　　不得一切法故曰为如来</p>
<p style="text-align: left">
	　　获致于无为假使多所逮</p>
<p style="text-align: left">
	　　诸法非有数叹道不可限</p>
<p style="text-align: left">
	　　世尊之威耀无有修轨迹</p>
<p style="text-align: left">
	　　彼道则雅谛悉从智慧兴</p>
<p style="text-align: left">
	　　道尊如无漏各分别如是</p>
<p style="text-align: left">
	　　彼道则正真涂志应自然</p>
<p style="text-align: left">
	　　有晓了圣化法所御平等</p>
<p style="text-align: left">
	　　将令至本无故曰为如来</p>
<p style="text-align: left">
	　　圣与平等同所住顺明轨</p>
<p style="text-align: left">
	　　道与身本无故名为如来</p>
<p style="text-align: left">
	　　今吾讲<a>说法</a>声平等如是</p>
<p style="text-align: left">
	　　假使住于斯尔乃求大道</p>
<p style="text-align: left">
	　　我是故阿难口出是语耳</p>
<p style="text-align: left">
	　　此事如所言则为识之行</p>
<p style="text-align: left">
	　　晓了不退转则勇猛菩萨</p>
<p style="text-align: left">
	　　故以修精进赞扬其义耳</p>
<p style="text-align: left">
	　　阿难是因缘菩萨志所演</p>
<p style="text-align: left">
	　　所以谓如来勇猛菩萨智</p>
<p style="text-align: left">
	　　顺此诸因缘其法为何类</p>
<p style="text-align: left">
	　　何因谓世尊菩萨修<a>无畏</a></p>
<p style="text-align: left">
	　　讲道亿百劫所因成大圣</p>
<p style="text-align: left">
	　　佛道无思念成就慧明迹</p>
<p style="text-align: left">
	　　皆自为身求永睹无所畏</p>
<p style="text-align: left">
	　　故曰为世尊未尝惧<a>生死</a></p>
<p style="text-align: left">
	　　终始无所立以是度群生</p>
<p style="text-align: left">
	　　故曰为世尊何谓畏生死</p>
<p style="text-align: left">
	　　云何住终始何因度众生</p>
<p style="text-align: left">
	　　世尊最上觉无道利法者</p>
<p style="text-align: left">
	　　法亦不有坏非坚无有散</p>
<p style="text-align: left">
	　　度人勤苦患是不畏生死</p>
<p style="text-align: left">
	　　此非住终始度群黎如此</p>
<p style="text-align: left">
	　　故曰为世尊未曾惧诸法</p>
<p style="text-align: left">
	　　永不畏诸义及一切<a>佛经</a></p>
<p style="text-align: left">
	　　令闻无数法非底不有边</p>
<p style="text-align: left">
	　　众生法悉空诸佛道自然</p>
<p style="text-align: left">
	　　不睹诸法本即依顺此经</p>
<p style="text-align: left">
	　　专精于诸法智空法自然</p>
<p style="text-align: left">
	　　不恐无所畏晓了道慧空</p>
<p style="text-align: left">
	　　知诸法侵欺分别无所猗</p>
<p style="text-align: left">
	　　精进次第演则解诸法本</p>
<p style="text-align: left">
	　　勖勉一切难弃捐众恶道</p>
<p style="text-align: left">
	　　未尝有恐惧免众生恶涂</p>
<p style="text-align: left">
	　　过度亿人民越终始大惧</p>
<p style="text-align: left">
	　　常不动生死尔乃度群生</p>
<p style="text-align: left">
	　　过之度<a>彼岸</a>至上尊无为</p>
<p style="text-align: left">
	　　得致号之人故曰为世尊</p>
<p style="text-align: left">
	　　为人分别说说法犹<a>虚空</a></p>
<p style="text-align: left">
	　　亦不有畏难故曰为世尊</p>
<p style="text-align: left">
	　　因依一切法多所而开导</p>
<p style="text-align: left">
	　　道平等无异圣则不可获</p>
<p style="text-align: left">
	　　众生等于彼则逮成佛道</p>
<p style="text-align: left">
	　　分别说如此则无所畏难</p>
<p style="text-align: left">
	　　开化闭鬲人度无数群生</p>
<p style="text-align: left">
	　　超越诸所畏故曰为世尊</p>
<p style="text-align: left">
	　　释去诸人想专修于道念</p>
<p style="text-align: left">
	　　拔除群萌志故曰为世尊</p>
<p style="text-align: left">
	　　得离众思想菩萨无所慕</p>
<p style="text-align: left">
	　　以故得号字则亦谓世尊</p>
<p style="text-align: left">
	　　寂灭致等法晓了一切义</p>
<p style="text-align: left">
	　　当来所立志则亦谓世尊</p>
<p style="text-align: left">
	　　不求上妙道彼亦不求名</p>
<p style="text-align: left">
	　　若脱无为称为人讲经义</p>
<p style="text-align: left">
	　　道舍众憍慢则不有立愿</p>
<p style="text-align: left">
	　　人求尊名称则不慕佛道</p>
<p style="text-align: left">
	　　计音如响等因兴众想念</p>
<p style="text-align: left">
	　　贪着虚伪声我名誉乃尔</p>
<p style="text-align: left">
	　　不存一切响口言无所著</p>
<p style="text-align: left">
	　　菩萨不放逸故曰为世尊</p>
<p style="text-align: left">
	　　大圣所说音如是譬像法</p>
<p style="text-align: left">
	　　假有菩萨号故曰为世尊</p>
<p style="text-align: left">
	　　以故当了之莫不迷惑者</p>
<p style="text-align: left">
	　　至诚求佛道无数无有漏</p>
<p style="text-align: left">
	　　是缘乃余事叹说世尊音</p>
<p style="text-align: left">
	　　阿难知随因而号为菩萨</p>
<p style="text-align: left">
	　　我是故阿难口出此语耳</p>
<p style="text-align: left">
	　　所缘诸明智佛号为世尊</p>
<p style="text-align: left">
	　　觉了众尘埃未尝为之惑</p>
<p style="text-align: left">
	　　平等觉除欲是故号曰佛</p>
<p style="text-align: left">
	　　何以为世尊显示斯名号</p>
<p style="text-align: left">
	　　曷从言白佛而讲说道法</p>
<p style="text-align: left">
	　　<a>佛法</a>无所有晓了空寂灭</p>
<p style="text-align: left">
	　　一切无有着故号字为佛</p>
<p style="text-align: left">
	　　觉了体悉<a>空见</a>体无所属</p>
<p style="text-align: left">
	　　彼不有坚固身不可久得</p>
<p style="text-align: left">
	　　愚騃离慧明不要谓常要</p>
<p style="text-align: left">
	　　觉此悉本无故号曰为佛</p>
<p style="text-align: left">
	　　分别无明慧自然不有形</p>
<p style="text-align: left">
	　　逮得大圣智故名曰为佛</p>
<p style="text-align: left">
	　　过去所兴想分别学无想</p>
<p style="text-align: left">
	　　晓众想无处不为念所惑</p>
<p style="text-align: left">
	　　觉知往古色无生不有处</p>
<p style="text-align: left">
	　　愚者为想惑计色无所成</p>
<p style="text-align: left">
	　　分别色本无不可得根源</p>
<p style="text-align: left">
	　　不着一切法则无有痛痒</p>
<p style="text-align: left">
	　　晓想譬如幻无物不有形</p>
<p style="text-align: left">
	　　已分别斯慧一切法如是</p>
<p style="text-align: left">
	　　总持无所行一切身无古</p>
<p style="text-align: left">
	　　空义非有御故身不可得</p>
<p style="text-align: left">
	　　人身不坚要若如<a>芭蕉</a>树</p>
<p style="text-align: left">
	　　悉分别此义故号曰为佛</p>
<p style="text-align: left">
	　　其识自然空计身无有内</p>
<p style="text-align: left">
	　　外亦不可获识之何等类</p>
<p style="text-align: left">
	　　睹识无所有一切法亦然</p>
<p style="text-align: left">
	　　不得处形貌究竟不可获</p>
<p style="text-align: left">
	　　识之所知然计本悉等寂</p>
<p style="text-align: left">
	　　若了晓想者则莫有所见</p>
<p style="text-align: left">
	　　明不作是观一切人亦然</p>
<p style="text-align: left">
	　　群生萌类同以故无能知</p>
<p style="text-align: left">
	　　自然不有启诸法无所行</p>
<p style="text-align: left">
	　　一切莫有受人法亦俱然</p>
<p style="text-align: left">
	　　一切法忍过觉了未尝生</p>
<p style="text-align: left">
	　　无若干放逸故号曰为佛</p>
<p style="text-align: left">
	　　晓了佛众经所经如正谛</p>
<p style="text-align: left">
	　　一切法无处故名号曰佛</p>
<p style="text-align: left">
	　　如空谛法尔所觉经本无</p>
<p style="text-align: left">
	　　犹佛道无异莫能得根本</p>
<p style="text-align: left">
	　　从始发意来所因志大道</p>
<p style="text-align: left">
	　　则了不有志诸法无所获</p>
<p style="text-align: left">
	　　何缘发其志而慕求圣道</p>
<p style="text-align: left">
	　　其心与道同觉了无形类</p>
<p style="text-align: left">
	　　吾以故阿难演出此经耳</p>
<p style="text-align: left">
	　　所因讲圣轨吾为佛道师</p>
<p style="text-align: left">
	　　以斯法像类其音号曰佛</p>
<p style="text-align: left">
	　　假使作彼教乃为求佛道</p>
<p style="text-align: left">
	　　则得近正道其知是法者</p>
<p style="text-align: left">
	　　不复怀二心一切法如是</p>
<p style="text-align: left">
	　　不疑佛经籍则致世最上</p>
<p style="text-align: left">
	　　若解此讲者普说法若斯</p>
<p style="text-align: left">
	　　佛分别说此如来世尊佛义之时。则无央数百千人众。前白佛言。吾等除疑无复结网。所以菩萨因由得名。号之如来世尊为佛。晓了此法。自逮见心。一切法空。人为之惑。父母妻子恋恨恩情。如来手授深妙之义。其心坚住不复轻发。了不动法。如空不摇。无能震者。如是世尊。一切诸法无所转移。所以者何。诸法如空。尔时无数百千之众。稽首佛足绕圣三匝。则还复坐。</p>
<p style="text-align: left">
	　　开化品第十四</p>
<p style="text-align: left">
	　　尔时有菩萨。名诸根常悦。说是颂曰。</p>
<p style="text-align: left">
	　　众人兴果想救济于异念</p>
<p style="text-align: left">
	　　平等于实道稽首世明智</p>
<p style="text-align: left">
	　　常讲说德实演果为平等</p>
<p style="text-align: left">
	　　得平夷正觉稽首世明智</p>
<p style="text-align: left">
	　　无数人贪果猗行众生实</p>
<p style="text-align: left">
	　　佛悉度此等稽首世明智</p>
<p style="text-align: left">
	　　说法无差特所住而正均</p>
<p style="text-align: left">
	　　觉诸法平等稽首世明智</p>
<p style="text-align: left">
	　　人多慕德果勖勉令不着</p>
<p style="text-align: left">
	　　<a>解脱</a>众颠倒稽首世明智</p>
<p style="text-align: left">
	　　所兴德具足使众坚住道</p>
<p style="text-align: left">
	　　成就一切德稽首世明智</p>
<p style="text-align: left">
	　　于是诸根常悦菩萨。说偈赞佛已。绕佛三匝。去佛不远瞻圣尊颜。不以为厌心开意悦。于是莲华首藏菩萨。即从座起。莲华散佛已。赞曰。</p>
<p style="text-align: left">
	　　众人皆怀想度脱诸所著</p>
<p style="text-align: left">
	　　永离于恐惧稽首上能仁</p>
<p style="text-align: left">
	　　寂除一切处说法无境界</p>
<p style="text-align: left">
	　　英雄超诸受稽首上能仁</p>
<p style="text-align: left">
	　　尊解诸法空自然无坚固</p>
<p style="text-align: left">
	　　平等法越难稽首上能仁</p>
<p style="text-align: left">
	　　断除诸根株众生着尘劳</p>
<p style="text-align: left">
	　　勉济使无畏稽首上能仁</p>
<p style="text-align: left">
	　　无恐而不惧为大师子吼</p>
<p style="text-align: left">
	　　<a>超度</a>诸境界稽首上能仁</p>
<p style="text-align: left">
	　　无有众忧患戚恼已永尽</p>
<p style="text-align: left">
	　　心除远凶害稽首上能仁</p>
<p style="text-align: left">
	　　莲华首藏菩萨大士。赞佛已讫。即白佛言。若人行此当为作礼。最后世时闻是深经。智慧明达未曾恐惧。</p>
<p style="text-align: left">
	　　复有菩萨。名离欲迹。前白佛言。假使有人。闻此深经<a>欢喜</a>信者。则谓明智。当以华香夙夜供养。</p>
<p style="text-align: left">
	　　复有菩萨。号曰广心。前白佛言。说此经法尊兴佛道。不疑此者德不可量。致供养利其心坚固。信是经者。所愿者得。其不信者。为魔所固。则随魔行。复有菩萨。号曰莲华目。前白佛。而赞颂曰。</p>
<p style="text-align: left">
	　　若信是经者为世作眼明</p>
<p style="text-align: left">
	　　无有狐疑心指示人道路</p>
<p style="text-align: left">
	　　复有菩萨。名心信悦。佛前颂曰。</p>
<p style="text-align: left">
	　　闻斯经法者欢喜信为上</p>
<p style="text-align: left">
	　　是等之人辈则为世神明</p>
<p style="text-align: left">
	　　复有菩萨。号喜神灵。而说颂曰。</p>
<p style="text-align: left">
	　　其闻是经者信之而不疑</p>
<p style="text-align: left">
	　　为世之威神人中之上尊</p>
<p style="text-align: left">
	　　复有菩萨。名曰常戚。前白佛言。而说颂曰。</p>
<p style="text-align: left">
	　　若有疑是经当为兴悲哀</p>
<p style="text-align: left">
	　　志在虚妄法则数数生死</p>
<p style="text-align: left">
	　　复有菩萨。名曰宝衣。而说偈曰。</p>
<p style="text-align: left">
	　　无数亿衣服清净善微妙</p>
<p style="text-align: left">
	　　疾化度尊长令未曾狐疑</p>
<p style="text-align: left">
	　　复有菩萨。名曰禅食。佛前说颂曰。</p>
<p style="text-align: left">
	　　其信此深经当为施美食</p>
<p style="text-align: left">
	　　一切味具足专精大圣行</p>
<p style="text-align: left">
	　　复有菩萨。名曰见人住圣。佛前说颂曰。</p>
<p style="text-align: left">
	　　其疑是经者当为兴悲哀</p>
<p style="text-align: left">
	　　啼哭堕泣泪不信深经法</p>
<p style="text-align: left">
	　　或从<a>地狱</a>来或还入恶道</p>
<p style="text-align: left">
	　　用须臾之间狐疑此像法</p>
<p style="text-align: left">
	　　为恶友所摄不解深妙义</p>
<p style="text-align: left">
	　　为疑网所缚以故归非处</p>
<p style="text-align: left">
	　　则不顺正戒观嗔恚怀恼</p>
<p style="text-align: left">
	　　于是所住时喻之如凶兽</p>
<p style="text-align: left">
	　　既不<a>修道</a>术<a>懈怠</a>不精进</p>
<p style="text-align: left">
	　　信邪无智慧不信此典籍</p>
<p style="text-align: left">
	　　慕终始群生着吾我恩爱</p>
<p style="text-align: left">
	　　猗在<a>三界</a>患不信斯微妙</p>
<p style="text-align: left">
	　　怀害为愚冥着在欲所乐</p>
<p style="text-align: left">
	　　贪猗自见身诽谤是道教</p>
<p style="text-align: left">
	　　志慕好衣服追逐美饮食</p>
<p style="text-align: left">
	　　少存清白法故诽谤斯经</p>
<p style="text-align: left">
	　　人在乐欲界贪慕无德实</p>
<p style="text-align: left">
	　　其人则自远不近于世尊</p>
<p style="text-align: left">
	　　复有菩萨。名曰弃恶法。佛前说颂曰。</p>
<p style="text-align: left">
	　　当弃是辈人譬如远溷厕</p>
<p style="text-align: left">
	　　愚者疑此经猗界而求脱</p>
<p style="text-align: left">
	　　当共远离之犹若死臭尸</p>
<p style="text-align: left">
	　　其疑深经者远之当如此</p>
<p style="text-align: left">
	　　有人诽谤者如贼危聚落</p>
<p style="text-align: left">
	　　则住在冥处见恶意舍走</p>
<p style="text-align: left">
	　　观此即当驰是贼凶恶物</p>
<p style="text-align: left">
	　　若诽谤此经不见意无乱</p>
<p style="text-align: left">
	　　尔时阿难前白佛言。未尝有天中天。是诸菩萨分别经慧。乃如是乎。因三昧力说是语也。承佛圣旨晓了之乎。佛言。承佛威神缘此经义。得三昧力逮至无为。所以者何。今是住者。族姓子等。于六十亿诸佛闻此经籍。信乐赞诵。亦如于今志三昧力。承佛威神讲此经。所以者何。如彼所言。等无有异。则为明证。阿难问佛。其闻是经。即欢喜信而不狐疑。族姓子族姓女得何福祐。佛告阿难。族姓子族姓女。志求无上正真之道。假使七宝满此天下。施与如来。若复有人。闻此深经即欢喜信。非以疑狐。福过于彼。佛言。置是满天下宝。如恒沙等诸佛世界满中珍宝供养如来。其闻此经欢喜信者福过于彼。佛尔时颂曰。</p>
<p style="text-align: left">
	　　假使是天下七宝满其中</p>
<p style="text-align: left">
	　　以供施如来世尊成谛慧</p>
<p style="text-align: left">
	　　智人闻是经信乐不回动</p>
<p style="text-align: left">
	　　此福最为上其德不可限</p>
<p style="text-align: left">
	　　使如恒沙等诸佛界如是</p>
<p style="text-align: left">
	　　供养圣世尊不及闻是经</p>
<p style="text-align: left">
	　　阿难白佛言。族姓子族姓女。闻是经法而欢喜。信持讽诵。其福如何。佛言。若族姓子族姓女。求无上正觉。百劫供养如来。布施持戒忍辱精进一心智慧。又得五通。各各百劫晓了<a>世间</a>。无所复疑。不受此经。其人则为不供养佛。佛尔时颂曰。</p>
<p style="text-align: left">
	　　若具足百劫奉供养世尊</p>
<p style="text-align: left">
	　　饮食普备悉则不供养佛</p>
<p style="text-align: left">
	　　其受是经者则奉于大圣</p>
<p style="text-align: left">
	　　舍离猗道想法供养诸佛</p>
<p style="text-align: left">
	　　如此顺尊教乃为奉事佛</p>
<p style="text-align: left">
	　　法供养等觉如来则法身</p>
<p style="text-align: left">
	　　假使满百劫选择好衣服</p>
<p style="text-align: left">
	　　奉世尊正觉此非供养佛</p>
<p style="text-align: left">
	　　其受是经者乃为尊恭肃</p>
<p style="text-align: left">
	　　此应奉事佛胜以衣被服</p>
<p style="text-align: left">
	　　若于百劫中明珠好华香</p>
<p style="text-align: left">
	　　进世尊等觉不应供养佛</p>
<p style="text-align: left">
	　　设有受此经皆除猗果想</p>
<p style="text-align: left">
	　　是则为供养世尊最上慧</p>
<p style="text-align: left">
	　　若起七宝塔为世雄兴立</p>
<p style="text-align: left">
	　　皆高如须弥不为供养佛</p>
<p style="text-align: left">
	　　假使受此经不自睹吾我</p>
<p style="text-align: left">
	　　是供养最尊一切无有上</p>
<p style="text-align: left">
	　　若具足百劫有人奉禁戒</p>
<p style="text-align: left">
	　　不持此经籍彼戒无名闻</p>
<p style="text-align: left">
	　　其受是经者此戒大名称</p>
<p style="text-align: left">
	　　若奉清净戒此戒无有上</p>
<p style="text-align: left">
	　　无量不可议明智顺是经</p>
<p style="text-align: left">
	　　因缘而奉事其禁常备足</p>
<p style="text-align: left">
	　　彼禁悉究竟不谓之毁戒</p>
<p style="text-align: left">
	　　其学是经典即当如上教</p>
<p style="text-align: left">
	　　其不学是经则非求佛道</p>
<p style="text-align: left">
	　　奉圣虽具足则亦无所学</p>
<p style="text-align: left">
	　　修戒如是像分别此经义</p>
<p style="text-align: left">
	　　其持是卷者禁戒则具足</p>
<p style="text-align: left">
	　　假使百劫中一心奉忍辱</p>
<p style="text-align: left">
	　　设有嗔骂者皆忍一切人</p>
<p style="text-align: left">
	　　若受是经者闻持而讽诵</p>
<p style="text-align: left">
	　　忍此最为上微妙不可量</p>
<p style="text-align: left">
	　　或断手足者心未尝怀恨</p>
<p style="text-align: left">
	　　不厌不以剧其心初不起</p>
<p style="text-align: left">
	　　如是之忍辱行之于百劫</p>
<p style="text-align: left">
	　　遵行如是者此忍无有持</p>
<p style="text-align: left">
	　　若受是经者闻持而讽诵</p>
<p style="text-align: left">
	　　此忍最为上微妙不可量</p>
<p style="text-align: left">
	　　苦持是经卷其忍最为上</p>
<p style="text-align: left">
	　　巍巍无等伦则不有虚伪</p>
<p style="text-align: left">
	　　不断至诚教佛慧莫有上</p>
<p style="text-align: left">
	　　非轻毁此经一切逮如愿</p>
<p style="text-align: left">
	　　假使百劫中精进不懈怠</p>
<p style="text-align: left">
	　　夙夜兴不寐一切得如愿</p>
<p style="text-align: left">
	　　若修学此经讲说成明智</p>
<p style="text-align: left">
	　　是精进为上勤修无踰者</p>
<p style="text-align: left">
	　　若满百劫中为五通神仙</p>
<p style="text-align: left">
	　　不逮闻是经则为无神足</p>
<p style="text-align: left">
	　　假使受此法分别而无著</p>
<p style="text-align: left">
	　　<a>神通</a>为以达一切莫有上</p>
<p style="text-align: left">
	　　设于百劫中修奉于智慧</p>
<p style="text-align: left">
	　　超度世间明娱乐所猗行</p>
<p style="text-align: left">
	　　如不学此卷则不成智慧</p>
<p style="text-align: left">
	　　斯圣达勇猛能持此深经</p>
<p style="text-align: left">
	　　此者则道智晓了圣明慧</p>
<p style="text-align: left">
	　　若闻深经要欢喜受奉持</p>
<p style="text-align: left">
	　　有分别深慧晓诸法所趣</p>
<p style="text-align: left">
	　　当从说是经此像之智慧</p>
<p style="text-align: left">
	　　修习正经典一智无有二</p>
<p style="text-align: left">
	　　故修精进行顺持要经籍</p>
<p style="text-align: left">
	　　尔时贤者阿难。于佛前说颂曰。</p>
<p style="text-align: left">
	　　假使四千里若远四千里</p>
<p style="text-align: left">
	　　则往听是经顺度佛德果</p>
<p style="text-align: left">
	　　便往到其家不以道为难</p>
<p style="text-align: left">
	　　智者当速行所在推是经</p>
<p style="text-align: left">
	　　其欲速禅思越度诸一切</p>
<p style="text-align: left">
	　　诵说此经道受持解其义</p>
<p style="text-align: left">
	　　设求一切安志慕菩萨行</p>
<p style="text-align: left">
	　　讲说是经典则至安乐国</p>
<p style="text-align: left">
	　　得睹平等觉阿弥陀无念</p>
<p style="text-align: left">
	　　而修随经义一切佛所演</p>
<p style="text-align: left">
	　　佛言。善哉善哉。阿难。审如所言。等无有异。族姓子族姓女。赞此经者。讽诵之时。其心不乱。离一切想。<a>自在</a>其舍。见佛世尊。赞经不乱。临寿终时。目睹无数诸佛世尊。所以者何。族姓子族姓女。一切诸佛皆救护之。受持是经。而读讽诵之所致之也。</p>
<p style="text-align: left">
	　　师子女品第十五</p>
<p style="text-align: left">
	　　尔时私休童女。与五百童女俱问佛言。唯然世尊。女人若学是经卷者。获何功德。设讽诵读。福何所趣。佛言。女人若求无上正真之道。欲学此经。观余女人。所以者何。若学此经专精不乱。不效他女贪于尘劳。犹是之缘致女人身。私休又问。何谓女人之尘劳也。为欲所惑奚受女身。答曰。若有女人。见他妇女端正姝好宝璎珞身。不以愿乐。自观察已。譬如秽厕。心不乐欲。造污路观。不以为清。若贪乐是。则受女身。又计女人多怀嫉妒。心口各异。而不相副。不应前后。虽见<a>比丘</a>。但求名闻。不用经法。多怀嗔恚。喜会人客。未尝利求如此像经。若读诵者心在着求。其志愦乱游于尘埃。以是之故。受女人形。不能除罪。此以女人。设除爱欲。不兴邪想。受此经本。持讽诵读。所以者何。是深尊经。除女尘色。又问。假使女人。不愿其身。受此经法。持讽诵读。以何因缘。转女像耶。佛言。欲转女身。受此经籍。持讽诵读不愿女人。常畏秽之。譬如有人见大炽火自投其中。而口说言。莫令火烧。无使伤肌。于童女意云何。彼人言尔。宁得愿乎。答曰不得。天中之天。所以者何。计于火种主有所烧。烂坏肌肉不得无伤。佛言如是。此经亦然。烧尽尘埃爱欲无余。设使贪着情欲之态累世自危。是故女人欲转是身。速当究竟成于圣道。见无央数诸佛世尊。备无量辩。当受此经持讽诵读。私休童女及五百人俱白佛言。吾等省念。世尊。往古从定光佛如来至真等正觉。受此经本。持讽诵读。为无量亿百千之众演说其义。阿难白佛。此私休身虽为女人则非女也。所以者何。今吾最后而目察睹。私休童女示现变化乃如是乎。愍伤女人欲以度脱。摄诸男子不见处所。以是感动化众女人。佛言阿难。其私休者。非男非女无有此法。所以者何。观诸法本。不得男子亦无女人。一切诸法皆无可获。等不差特。所以者何。如是计之。非男非女。私休童女分别此经。无所挂碍逮得法明。是故阿难。若有女人欲求男子。当顺私休<a>修行</a>之法。受是经卷持讽诵读。</p>
<p style="text-align: left">
	　　尔时五百<a>比丘尼</a>前白佛言。吾等之类。从今日始受是经本持讽诵读。不乐女人秽厌此身。从今以往不复座寐。讽诵此经通利乃定。时佛赞曰。善哉。是之所说讽诵斯言。被大德铠通达精进不慕女像。是故仁者。益加勤修受此经本持讽诵读。时比丘尼。闻佛所说欣然大悦。即脱身衣以覆佛上。而叹颂曰。</p>
<p style="text-align: left">
	　　我今日得乐望为男子身</p>
<p style="text-align: left">
	　　正觉言无异必获世上尊</p>
<p style="text-align: left">
	　　于是五百长者妻。闻比丘尼被是德铠。即从座起前白佛言。唯天中天。吾从今始受此经卷持讽诵读。愿令我等获得自在。不系缀人莫察他颜。离于魔使难固之患。所以者何。正使女人生于王家。则有所属不得自在。尽其形寿给事夫婿。是故我等今日始遵精进。假使有人。说此经中一句之义。不敢诽谤。至穷命尽不近夫婿。令我等读解此经。于时世尊。赞长者妻言。善哉善哉。是女人等。今于佛前大师子吼。此言甚佳被无极铠。如人所志不察他颜。不负重担十月怀躯。亦不加遭而入胞胎。所生佛国清净佛土。无女人处莫有瘕疵。阿难问佛。此诸姊等所生世界。其号云何而无瘕疵。佛言。世界号宝莲<a>华藏</a>。当生彼土。又问佛言。圣号为何如来至真等正觉。佛言。佛号一切诸宝妙珍之光如来至真等正觉。现在说法。是长者妻学此经籍。见彼如来。时长者妻。欢喜踊跃善心生矣。即解颈着百千之宝七宝珠璎。以散佛上。同声说偈言。</p>
<p style="text-align: left">
	　　今日获大望当弃女人身</p>
<p style="text-align: left">
	　　等觉言无特口演至诚语</p>
<p style="text-align: left">
	　　当除此愚形女人殃罪体</p>
<p style="text-align: left">
	　　痴騃志贪着不解知本无</p>
<p style="text-align: left">
	　　非更于胞胎除去所受身</p>
<p style="text-align: left">
	　　逮得无上义未尝有所处</p>
<p style="text-align: left">
	　　时长者妻说是偈已。瞻仰尊颜。目未尝瞬。</p>
<p style="text-align: left">
	　　叹法师品第十六</p>
<p style="text-align: left">
	　　于是天帝释则取天华已散佛上。而白佛言。唯然世尊。吾以奉受此微妙经。答曰。是故拘翼蒙此经恩。天阿须伦不兴战斗。</p>
<p style="text-align: left">
	　　于是文殊师利。欲以开化无数百千人民之众。使立德本。前白佛言。如来至真等正觉。本发道意而讽诵此大法之本。佛言。是故仁者。于不可计百亿那术菩萨最尊光明智圣。普遍十方诸佛之土。犹日宫殿无所不照。说是语时。此之国土六反震动。遍雨天华。阿难白佛。地何故动而雨天华。佛告阿难。无数亿天闻文殊师利之所赞咏。心怀踊跃。散此天华而兴立愿。吾等亦当受此经卷。逮得道慧。如文殊师利。适说此言。众罪悉毕得近此经。以故欣然稽首佛足。复礼文殊师利。是故地动。阿难问佛。是经之德广大无极。其闻此经。其得不小不可妄遇。佛言。如是阿难。族姓子族姓女前后供养无央数佛。尔乃逮闻是经法耳。若闻信乐受持讽诵。则为天上天下圣神。佛语阿难。假使是经所流布处。则不虚妄有佛比伦。若有受持讽诵学者。则坏罗网降伏弊魔。则逮法瑛而演法明。勖勉众冥得至道场。若有从我闻是经籍。欢喜受持而讽诵学。则为佛子从法身生。欲服圣食坐于佛树如吾坐时。讲说经法如佛所演。当受是经持讽诵读。阿难问佛。惟愿世尊。说当来者。后岂有人受此经法持讽诵读。佛言。阿难。于今现在佛前信者。彼人后世乃信之耳。受持讽诵。佛观天上天下人间诸魔梵天<a>沙门</a>梵志诸<a>天人</a>民及阿须伦。不闻是经。后世闻之。而信乐者未之有也。于今闻者后乃信耳。譬如长者及长者子。<a>财富</a>无数。独处藏宝。行到他国。于阿难意计之云何。其人藏宝不还得耶。答言。得之。所以者何。知其藏处求辄得之。佛言。如是。今闻是经后世归之犹取藏宝。如佛于此道眼睹之。其今现世闻是经法欢喜信者受持讽诵。后世必获亦如是。阿难。汝坐佛前。听是深经</p>
<p style="text-align: left">
	　　讥谤品第十七</p>
<p style="text-align: left">
	　　尔时阿难白佛言。其闻是经而不信乐。呰毁诽谤罪何所趣。佛告阿难。汝且默然用是问为。阿难白佛。愿佛说之。若不信者。闻诽谤罪或能自改。佛言。得五逆罪。又复加害三千<a>大千世界</a>人命。其罪云何。阿难言。甚多甚多。天中天。凶殃无量。佛言。诽谤法者。罪至于此。若复有人破坏损毁恒边沙等佛之塔寺。佛泥洹后火烧寺舍。罪宁多不。答曰。甚多甚多。天中天。是辈之人不当见闻。佛言。阿难。当为其人现说此罪。若复有人毁乱灭尽过去当来现在佛法。其罪如何。阿难言。其罪甚深不可称计。佛言。谤是经者其殃如斯。若止余人使不学者。罪当奈何。佛言。假使三千大千世界众生。修行十善。又发无上正真道意。若有一人尽挑其眼。彼罪何如。阿难言。其罪甚多甚多。天中天。无央数劫中常当生盲。又泥犁火烧之难竟。佛语阿难。我故语汝殷勤嘱累。假使有人。诽谤禁止一人。不得为此法。罪踰于彼。阿难又问。若复有人发求大道。狐疑是经亦不诽谤。罪何所趣。佛言。其人发意前后狐疑若干之数。常当违远诸佛世尊随其疑数。又从疑数更若干劫乖阔道教。阿难白佛。若不信喜。禁止众人令不学之。其人受殃身大小加受罪多少。佛言。且止阿难。用是问为。阿难白佛。愿世尊演说。此四辈中或有尔者。及当来世边地之土诸大国人闻是经法。多有疑者。当令信解不复诽谤。佛言。其人身当长一万垓。周遍勤苦毒痛不可计之。阿难问佛言。其舌大小。佛言。其舌广长各四万里。驾犁耕舌五百亿载。各五百亿岁。当吞销铜其火焰赫。及雨身上烧炙缹煮。所以者何。此不护舌之所致也。于是四辈诸来众会。衣毛皆竖泪出而惧颠倒躄地。同时举声求哀悔过。当为是善男子善女人请救其罪。乃当毒痛若干之恼。其身长大苦不可言。复有余人其泪流面前。白佛言。不能自察今世后世心起狐疑。今现佛前及违十方诸佛世尊经籍之教。阴盖所覆不自见过。今悉自归佛前。首罪不敢覆藏。惟佛原之。譬如愚騃无知之人。乖其理政自睹罪咎。惟佛大哀愿见原赦。佛告四辈。善哉善哉。族姓子。族姓女。疑于是法观己过罪。悔彼殃衅犹日除冥。</p>
<p style="text-align: left">
	　　尔时阿难前白佛言。今此众会志怀狐疑。亦当复获如此罪耶。佛言。阿难。虽怀狐疑今复悔过。是辈之罪犹当轻微。阿难又问。愿佛说之。佛言。临寿终时遭地狱痛一一毛孔。当更无数不可计患。犹是余息。所以者何。在于佛前舍疑悔过。加及十方无数诸佛哀施恩德。是故阿难。善男子善女人当自察之。得身如此遭无量痛。闻是经卷欢喜不当狐疑。其不欲舍佛法圣众。去来今佛圣法之教。当信是经持讽诵读。</p>
<p style="text-align: left">
	　　嘱累品第十八</p>
<p style="text-align: left">
	　　贤者阿难白世尊曰。诸佛大圣。悉等同一说不退轮乎。佛言。如是。等无有异。阿难问佛。假使诸佛同等讲不退轮。何因大圣向者说言。假使有人不欲违远佛法圣众。佛所兴显去来今佛。不当远离此经之卷。阿难又问。佛说法何所光兴。佛言。不退轮众。为显佛法。合集聚会。不退转种。如来所演也。阿难又曰。诸不退转菩萨大士应圣众乎。佛言。阿难。清净正意发大道心。观察此意。是辈皆应不退转众。阿难白佛。至未尝有。诸佛世尊善权方便。随时之义显扬大道。尔时天帝释即以天华散于佛上而叹颂曰。令一切人承善权方便演说经籍。佛言。拘翼。其闻是经欢喜信者。此辈之人犹当以此善权方便。说法开化多所发起。亦复如我等无有异。尔时有无数诸天之众。皆以天华供养世尊俱说斯言。令一切人逮得此法。阿难白佛。惟愿世尊。建立大慈。令是经卷后世人蒙之。佛告阿难。善男子善女人。来在此会。后世必值得是经卷。假使差跌在大海中。应得是经毕当闻之。所以者何。过去诸佛之所神变。摄是经法。阿难白佛。虽为过去诸佛威神。亦复现在今者如来至真等正觉之所建立也。说是语时。三千大千世界六返震动。应时佛前无央数亿百千之华。众宝莲华自然涌出。普光众会各照十方恒沙等国。尔时会者。遍见十方恒沙等刹。佛世尊前有宝莲华。亿百千叶。无不达者也。时天帝释自变其形作长者身。擎若干等华分布四辈。而说此言。愿持此华已散如来至真等正觉。又加供养此深经义。四辈如言。各各取华散诸佛上。众会皆见所散之华。在诸佛上化成华盖。应时四辈各白佛言。此何本瑞。光明巍巍乃如是乎。地大震动。又众宝华化现在佛前。所散诸华。一切佛上变成宝盖。佛言。阿难。皆是经卷之变应也。故当知。建立此经。流布一切。受者则思。尔时阿难复白佛言。今者世尊。圣旨之德建此经也。佛言。如是。建立护以及现在佛。亦复若此。等无差特。阿难问佛。今此经卷。所名云何。如何奉持。佛言。阿难。是经。名曰不猗果实除德迹想。又名持信奉法道迹往来不还无著声闻缘觉也。又名开化弊魔。又名遵奉<a>六度</a>无极。当持。所以者何。闻此经若信乐者即当具足六度无极。阿难又问。云何信乐而奉持者具足六度无极。佛语阿难。若族姓子族姓女。信喜是经不疑布施则度无极。不毁失戒则禁无极。在所忍辱则忍无极。亦不应懈怠离于怯弱则进无极。所为兴立如不轻举则禅无极。一切无念等于诸法则智无极。是故阿难。说是经卷号之名曰六度无极。又名不退转轮方等之法。阿难白佛。唯然世尊。闻是经名则为大<a>饶益</a>。何况受持讽诵者乎。佛言。如是难值。阿难又问。闻是经名能超几劫。佛言。阿难。闻是经不退转轮。欢喜信者。则当越除无数千百劫终始之患假使又闻。弃除贡高。信发道意。是辈云何。佛言。阿难。佛皆授决。得为无上正真之道意也。尔时四辈众会人人其前。化有莲华光色无量。一一华者。有无央数百千诸华。各怀悦豫。则取莲华供养世尊。同音叹曰。愿令吾等值是法世。亦效如今分别说之。时佛即笑。便有伎乐而自然鸣。香闻十方。无数千天空中雨华。栴檀粟金及天心华。诸天之衣散世尊上。贤者阿难。长跪叉手前白佛言。佛不妄笑会当有意。佛语阿难。今诸四辈。天龙鬼神。人及非人。闻是经者。后世所生。辄值此经演说其义。如我今日等无有异。佛说是时。贤者阿难。文殊师利菩萨。诸天世人。莫不欢喜。</p>
		

	
	

		</div></div><hr><script charset='utf-8' src='../../js/footer.js'></script></body></html>