<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 大乘入楞伽经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 大乘入楞伽经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 大乘入<a>楞伽经</a></strong></p>
<p style="text-align: left">
	　　集一切法品第二之三</p>
<p style="text-align: left">
	　　尔时，大慧<a>菩萨</a>摩诃萨，复白佛言：&ldquo;<a>世尊</a>，愿为我说言说分别相心法门。我及诸菩萨摩诃萨善知此故，通达能说、所说二义，疾得阿耨多罗三藐三菩提，令一切众生于二义中而得清净。&rdquo;</p>
<p style="text-align: left">
	　　佛言：&ldquo;大慧，有四种言说分别相，所谓相言说、梦言说、计著过恶言说、无始<a>妄想</a>言说。大慧，相言说者，所谓执著自分别色相生；梦言说者，谓梦先所经境界，觉已忆念，依不实境生；计著过恶言说者，谓忆念怨仇先所作业生；无始妄想言说者，以无始戏论妄执习气生。是为四。&rdquo;</p>
<p style="text-align: left">
	　　大慧复言：&ldquo;世尊，愿更为说言语分别所行之相，何处、何因、云何而起？&rdquo;</p>
<p style="text-align: left">
	　　佛言：&ldquo;大慧，依头、胸、喉、鼻、唇、齶、齿舌和合而起。&rdquo;</p>
<p style="text-align: left">
	　　大慧复言：&ldquo;世尊，言语、分别，为异、不异？&rdquo;</p>
<p style="text-align: left">
	　　佛言：&ldquo;大慧，非异、非不异。何以故？分别为因，起言语故。若异者，分别不应为因；若不异者，语言不应显义。是故非异，亦非不异。&rdquo;</p>
<p style="text-align: left">
	　　大慧复言：&ldquo;世尊，为言语是第一义？为所说是第一义？&rdquo;</p>
<p style="text-align: left">
	　　佛告大慧：&ldquo;非言语是，亦非所说。何以故？第一义者，是圣乐处，因言而入，非即是言。第一义者，是圣智内自证境，非言语分别智境，言语分别不能显示。大慧，言语者，起灭、动摇展转因缘生；若展转缘生，于第一义不能显示。第一义者，无自他相；言语有相，不能显示。第一义者，但唯自心，种种外想悉皆无有，言语分别不能显示。是故，大慧，应当远离言语分别。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;诸法无自性， 亦复无言说，</p>
<p style="text-align: left">
	　　不见空空义， 愚夫故<a>流转</a>。</p>
<p style="text-align: left">
	　　一切法无性， 离语言分别，</p>
<p style="text-align: left">
	　　诸有如梦化， 非<a>生死</a><a>涅槃</a>。</p>
<p style="text-align: left">
	　　如王及长者， 为令诸子喜，</p>
<p style="text-align: left">
	　　先示相似物， 后赐真实者。</p>
<p style="text-align: left">
	　　我今亦复然， 先说相似法，</p>
<p style="text-align: left">
	　　后乃为其演， 自证实际法。&rdquo;</p>
<p style="text-align: left">
	　　尔时，大慧菩萨摩诃萨，复白佛言：&ldquo;世尊，愿为我说离一异、俱不俱、有无非有无、常无常等，一切外道所不能行，自证圣智所行境界，远离妄计自相共相，入于真实第一义境，渐净诸地入如来位，以无功用本愿力故，如如意宝普现一切无边境界，一切诸法皆是自心所见差别。令我及余诸菩萨等于如是等法，离妄计自性、自共相见，速证阿耨多罗三藐三菩提，普令众生具足<a>圆满</a>一切功德。&rdquo;</p>
<p style="text-align: left">
	　　佛言：&ldquo;大慧，善哉！善哉！汝哀愍<a>世间</a>，请我此义，多所利益，多所安乐。大慧，凡夫无智不知心量，妄习为因，执著外物，分别一异、俱不俱、有无非有无、常无常等一切自性。</p>
<p style="text-align: left">
	　　&ldquo;大慧，譬如群兽为渴所逼，于热时焰而生水想，迷惑驰趣，不知非水；愚痴凡夫亦复如是，无始戏论分别所熏，三毒烧心，乐色境界，见生住灭，取内外法，堕一异等执著之中。</p>
<p style="text-align: left">
	　　&ldquo;大慧，如乾闼婆城非城非非城，无智之人无始时来，执著城种妄习熏故，而作城想；外道亦尔，以无始来妄习熏故，不能了达自心所现，著一异等种种言说。</p>
<p style="text-align: left">
	　　&ldquo;大慧，譬如有人梦见男女、象马、车步、城邑、园林种种严饰，觉已忆念彼不实事。大慧，汝意云何？如是之人，是黠慧不？&rdquo;</p>
<p style="text-align: left">
	　　答言：&ldquo;不也。&rdquo;</p>
<p style="text-align: left">
	　　&ldquo;大慧，外道亦尔，恶见所噬，不了<a>唯心</a>，执著一异、有无等见。</p>
<p style="text-align: left">
	　　&ldquo;大慧，譬如画像无高无下，愚夫妄见作高下想；未来外道亦复如是，恶见熏习，妄心增长，执一异等自坏坏他。于离有无无生之论亦说为无，此谤因果，拔善根本，应知此人分别有无起自他见，当堕<a>地狱</a>。欲求胜法，宜速远离。</p>
<p style="text-align: left">
	　　&ldquo;大慧，譬如翳目见有毛轮，互相谓言此事希有，而此毛轮非有非无，见不见故；外道亦尔，恶见分别，执著一异、俱不俱等，诽谤<a>正法</a>，自陷陷他。</p>
<p style="text-align: left">
	　　&ldquo;大慧，譬如火轮实非是轮，愚夫取著，非诸智者；外道亦尔，恶见乐欲，执著一异、俱不俱等，一切法生。</p>
<p style="text-align: left">
	　　&ldquo;大慧，譬如水泡似玻瓈珠，愚夫执实，奔驰而取，然彼水泡非珠非非珠，取不取故；外道亦尔，恶见分别，习气所熏，说非有为生，坏于缘有。</p>
<p style="text-align: left">
	　　&ldquo;复次，大慧，立三种量已，于圣智内证，离二自性法，起有性分别。大慧，诸<a>修行</a>者，转心<a>意识</a>，离能所取，住如来地自证圣法，于有及无，不起于想。大慧，诸修<a>行者</a>，若于境界起有无执，则著我、人、众生、寿者。</p>
<p style="text-align: left">
	　　&ldquo;大慧，一切诸法自相共相，是化佛说，非法佛说。大慧，化佛<a>说法</a>，但顺愚夫所起之见，不为显示自证圣智三昧乐境。</p>
<p style="text-align: left">
	　　&ldquo;大慧，譬如水中有树影现，彼非影非非影、非树形非非树形；外道亦尔，诸见所熏不了自心，于一异等而生分别。</p>
<p style="text-align: left">
	　　&ldquo;大慧，譬如明镜无有分别，随顺众缘现诸色像，彼非像非非像而见像非像，愚夫分别而作像想；外道亦尔，于自心所现种种形像，而执一异、俱不俱相。</p>
<p style="text-align: left">
	　　&ldquo;大慧，譬如谷响，依于风、水、人等音声和合而起，彼非有非无，以闻声非声故；外道亦尔，自心分别熏习力故，起于一异、俱不俱见。</p>
<p style="text-align: left">
	　　&ldquo;大慧，譬如大地无草木处，日光照触焰水波动，彼非有非无，以倒想非想故；愚痴凡夫亦复如是，无始戏论恶习所熏，于圣智自证法性门中，见生住灭、一异、有无、俱不俱性。</p>
<p style="text-align: left">
	　　&ldquo;大慧，譬如木人及以起尸，以毗舍阇机关力故，动摇运转云为不绝，无智之人取以为实；愚痴凡夫亦复如是，随逐外道起诸恶见，著一异等虚妄言说。</p>
<p style="text-align: left">
	　　&ldquo;是故，大慧，当于圣智所证法中，离生住灭、一异、有无、俱不俱等一切分别。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;诸识蕴有五， 犹如水树影，</p>
<p style="text-align: left">
	　　所见如幻梦， 不应妄分别。</p>
<p style="text-align: left">
	　　三有如阳焰， 幻梦及毛轮，</p>
<p style="text-align: left">
	　　若能如是观， 究竟得<a>解脱</a>。</p>
<p style="text-align: left">
	　　譬如热时焰， 动转迷乱心，</p>
<p style="text-align: left">
	　　渴兽取为水， 而实无水事。</p>
<p style="text-align: left">
	　　如是识种子， 动转见境界，</p>
<p style="text-align: left">
	　　如翳者所见， 愚夫生执著。</p>
<p style="text-align: left">
	　　无始生死中， 执著所缘覆，</p>
<p style="text-align: left">
	　　退舍令出离， 如因榍出榍。</p>
<p style="text-align: left">
	　　幻咒机所作， 浮云梦电光，</p>
<p style="text-align: left">
	　　观世恒如是， 永断三相续。</p>
<p style="text-align: left">
	　　此中无所有， 如空中阳焰，</p>
<p style="text-align: left">
	　　如是知诸法， 则为无所知。</p>
<p style="text-align: left">
	　　诸蕴如毛轮， 于中妄分别，</p>
<p style="text-align: left">
	　　唯假施设名， 求相不可得。</p>
<p style="text-align: left">
	　　如画垂发幻， 梦乾闼婆城，</p>
<p style="text-align: left">
	　　火轮热时焰， 实无而见有。</p>
<p style="text-align: left">
	　　如是常无常， 一异俱不俱，</p>
<p style="text-align: left">
	　　无始系缚故， 愚夫妄分别。</p>
<p style="text-align: left">
	　　明镜水净眼， 摩尼妙宝珠，</p>
<p style="text-align: left">
	　　于中现色像， 而实无所有。</p>
<p style="text-align: left">
	　　心识亦如是， 普现众色相，</p>
<p style="text-align: left">
	　　如梦空中焰， 亦如石女儿。</p>
<p style="text-align: left">
	　　&ldquo;复次，大慧，诸佛说法离于四句，谓离一异、俱不俱及有无等建立诽谤。大慧，诸佛说法，以谛、缘起、灭道、解脱而为其首，非与胜性、<a>自在</a>、宿作、自然、时、微尘等而共相应。大慧，诸佛说法，为净惑、智二种障故，次第令住一百八句无相法中，而善分别诸乘地相，犹如商主善导众人。</p>
<p style="text-align: left">
	　　&ldquo;复次，大慧，有四种禅。何等为四？谓愚夫所行禅、观察义禅、攀缘真如禅、诸如来禅。</p>
<p style="text-align: left">
	　　&ldquo;大慧，云何愚夫所行禅？谓声闻、缘觉诸修行者，知人<a>无我</a>，见自他身骨锁相连，皆是无常、苦、不净相；如是观察坚著不舍，渐次增胜至无想灭定，是名愚夫所行禅。</p>
<p style="text-align: left">
	　　&ldquo;云何观察义禅？谓知自共相人无我已，亦离外道自他俱作，于法无我诸地相义随顺观察，是名观察义禅。</p>
<p style="text-align: left">
	　　&ldquo;云何攀缘真如禅？谓若分别无我有二是虚<a>妄念</a>，若如实知，彼念不起，是名攀缘真如禅。</p>
<p style="text-align: left">
	　　&ldquo;云何诸如来禅？谓入佛地，住自证圣智三种乐，为诸众生作不思议事，是名诸如来禅。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;愚夫所行禅， 观察义相禅，</p>
<p style="text-align: left">
	　　攀缘真如禅， 如来清净禅。</p>
<p style="text-align: left">
	　　修行者在定， 观见日月形，</p>
<p style="text-align: left">
	　　波头摩深险， <a>虚空</a>火及画，</p>
<p style="text-align: left">
	　　如是种种相， 堕于外道法，</p>
<p style="text-align: left">
	　　亦堕于声闻， 辟支佛境界。</p>
<p style="text-align: left">
	　　舍离此一切， 住于无所缘，</p>
<p style="text-align: left">
	　　是则能随入， 如如真实相。</p>
<p style="text-align: left">
	　　十方诸国土， 所有无量佛，</p>
<p style="text-align: left">
	　　悉引光明手， 而摩是人顶。&rdquo;</p>
<p style="text-align: left">
	　　尔时，大慧菩萨摩诃萨，复白佛言：&ldquo;世尊，诸佛如来所说涅槃，说何等法名为涅槃？&rdquo;</p>
<p style="text-align: left">
	　　佛告大慧：&ldquo;一切识自性习气，及藏识意、意识见习转已，我及诸佛说名涅槃，即是诸法性空境界。</p>
<p style="text-align: left">
	　　&ldquo;复次，大慧，涅槃者，自证圣智所行境界，远离断常及以有无。云何非常？谓离自相共相诸分别故。云何非断？谓去来现在一切圣者自证智所行故。</p>
<p style="text-align: left">
	　　&ldquo;复次，大慧，大般涅槃不坏不死。若死者，应更受生；若坏者，应是有为。是故涅槃不坏不死，诸修行者之所归趣。</p>
<p style="text-align: left">
	　　&ldquo;复次，大慧，无舍无得故，非断非常故，不一不异故，说名涅槃。</p>
<p style="text-align: left">
	　　&ldquo;复次，大慧，声闻、缘觉知自共相，舍离愦闹，不生颠倒，不起分别，彼于其中生涅槃想。</p>
<p style="text-align: left">
	　　&ldquo;复次，大慧，有二种自性相。何者为二？谓执著言说自性相、执著诸法自性相。执著言说自性相者，以无始戏论执著言说习气故起；执著诸法自性相著，以不觉自心所现故起。</p>
<p style="text-align: left">
	　　&ldquo;复次，大慧，诸佛有二种加持持诸菩萨，令顶<a>礼佛</a>足，请问众义。云何为二？谓令入三昧，及身现其前，手灌其顶。大慧，初地菩萨摩诃萨蒙诸佛持力故，入菩萨大乘光明定；入已，十方诸佛普现其前身语加持，如金刚藏及余成就如是功德相菩萨摩诃萨者是。大慧，此菩萨摩诃萨蒙佛持力入三昧已，于百千劫集诸善根，渐入诸地，善能通达治所治相；至法云地，处大莲华微妙宫殿，坐于宝座，同类菩萨所共围绕，首戴宝冠，身如黄金瞻葡，华色如盛满月，放大光明；十方诸佛舒莲华手，于其座上而灌其顶，如转轮王太子受灌顶已而得自在。此诸菩萨亦复如是，是名为二。诸菩萨摩诃萨为二种持之所持故，即能亲见一切诸佛，异则不能。</p>
<p style="text-align: left">
	　　&ldquo;复次，大慧，诸菩萨摩诃萨，入于三昧现通说法，如是一切皆由诸佛二种持力。大慧，若诸菩萨离佛加持能说法者，则诸凡夫亦应能说。大慧，山林草树、城郭宫殿及诸乐器如来至处，以佛持力尚演法音，况有心者！聋盲喑哑，离苦解脱。大慧，如来持力有如是等广大作用。&rdquo;</p>
<p style="text-align: left">
	　　大慧菩萨复白佛言：&ldquo;何故如来以其持力，令诸菩萨入于三昧，及<a>殊胜</a>地中手灌其顶？&rdquo;</p>
<p style="text-align: left">
	　　佛言：&ldquo;大慧，为欲令其远离魔业诸烦恼故，为令不堕声闻地故，为令速入如来地故，令所得法倍增长故，是故诸佛以加持力持诸菩萨。大慧，若不如是，彼菩萨便堕外道及以声闻、魔境之中，则不能得无上菩提，是故如来以加持力摄诸菩萨。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;世尊清净愿， 有大加持力，</p>
<p style="text-align: left">
	　　初地十地中， 三昧及灌顶。&rdquo;</p>
<p style="text-align: left">
	　　尔时，大慧菩萨摩诃萨，复白佛言：&ldquo;世尊，佛说缘起，是由作起，非自体起；外道亦说：&lsquo;胜性、自在、时、我、微尘，生于诸法。&rsquo;今佛世尊，但以异名说作缘起，非义有别。世尊，外道亦说：&lsquo;以作者故，从无生有。&rsquo;世尊亦说：&lsquo;以因缘故，一切诸法本无而生，生已归灭。&rsquo;如佛所说：&lsquo;无明缘行，乃至老死。&rsquo;此说无因，非说有因。世尊说言：&lsquo;此有故彼有。&rsquo;若一时建立，非次第相待者，其义不成。是故外道说胜，非如来也。何以故？外道说因，不从缘生而有所生；世尊所说，果待于因，因复待因，如是展转成无穷过。又此有故彼有者，则无有因。&rdquo;</p>
<p style="text-align: left">
	　　佛言：&ldquo;大慧，我了诸法唯心所现，无能取所取，说此有故彼有，非是无因及因缘过失。大慧，若不了诸法唯心所现，计有能取及以所取，执著外境若有若无，彼有是过，非我所说。&rdquo;</p>
<p style="text-align: left">
	　　大慧菩萨复白佛言：&ldquo;世尊，有言说故，必有诸法。若无诸法，言依何起？&rdquo;</p>
<p style="text-align: left">
	　　佛言：&ldquo;大慧，虽无诸法，亦有言说。岂不现见龟毛、兔角、石女儿等，世人于中皆起言说！大慧，彼非有非非有，而有言说耳！大慧，如汝所说，有言说故有诸法者，此论则坏。</p>
<p style="text-align: left">
	　　&ldquo;大慧，非一切佛土皆有言说。言说者，假安立耳！大慧，或有佛土瞪视显法，或现异相，或复扬眉，或动目睛，或示微笑、嚬呻、謦欬、忆念、动摇，以如是等而显于法。大慧，如不瞬世界、妙香世界及普贤如来佛土之中，但瞪视不瞬，令诸菩萨获无生法忍，及诸胜三昧。</p>
<p style="text-align: left">
	　　&ldquo;大慧，非由言说而有诸法。此世界中蝇蚁等虫，虽无言说，成自事故。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;如虚空兔角， 及与石女儿，</p>
<p style="text-align: left">
	　　无而有言说， 妄计法如是。</p>
<p style="text-align: left">
	　　因缘和合中， 愚夫妄谓生，</p>
<p style="text-align: left">
	　　不能如实解， 流转于三有。&rdquo;</p>
<p style="text-align: left">
	　　尔时，大慧菩萨摩诃萨，复白佛言：&ldquo;世尊，所说常声，依何处说？&rdquo;</p>
<p style="text-align: left">
	　　佛言：&ldquo;大慧，依妄法说；以诸妄法，<a>圣人</a>亦现，然不颠倒。大慧，譬如阳焰、火轮、垂发、乾闼婆城、梦幻、镜像，世无智者生颠倒解，有智不然，然非不现。大慧，妄法现时，无量差别，然非无常。何以故？离有无故。云何离有无？一切愚夫种种解故。如恒河水有见不见，饿鬼不见，不可言有；余所见故，不可言无。圣于妄法，离颠倒见。大慧，妄法是常，相不异故。非诸妄法有差别相，以分别故而有别异，是故妄法其体是常。大慧，云何而得妄法真实？谓诸圣者，于妄法中不起颠倒，非颠倒觉。若于妄法有少分想，则非圣智；有少想者，当知则是愚夫戏论，非圣言说。</p>
<p style="text-align: left">
	　　&ldquo;大慧，若分别妄法是倒非倒，彼则成就二种种性，谓圣种性、凡夫种性。大慧，圣种性者，彼复三种，谓声闻、缘觉、佛乘别故。大慧，云何愚夫分别妄法生声闻乘种性？所谓计著自相共相。大慧，何谓复有愚夫分别妄法成缘觉乘种性？谓即执著自共相时，离于愦闹。大慧，何谓智人分别妄法而得成就佛乘种性？所谓了达一切唯是自心分别所见，无有外法。大慧，有诸愚夫分别妄法种种事物，决定如是，决定不异，此则成就生死乘性。大慧，彼妄法中种种事物，非即是物，亦非非物。</p>
<p style="text-align: left">
	　　&ldquo;大慧，即彼妄法，诸圣智者心意意识、诸恶习气、自性法转依故，即说此妄名为真如。是故真如离于心识，我今明了显示此句。离分别者，悉离一切诸分别故。&rdquo;</p>
<p style="text-align: left">
	　　大慧菩萨白言：&ldquo;世尊，所说妄法为有、为无？&rdquo;</p>
<p style="text-align: left">
	　　佛言：&ldquo;如幻，无执著相故。若执著相体是有者，应不可转，则诸缘起应如外道说作者生。&rdquo;</p>
<p style="text-align: left">
	　　大慧又言：&ldquo;若诸妄法同于幻者，此则当与余妄作因。&rdquo;</p>
<p style="text-align: left">
	　　佛言：&ldquo;大慧，非诸幻事为妄惑因，以幻不生诸过恶故，以诸幻事无分别故。大慧，夫幻事者，从他明咒而得生起，非自分别过习力起，是故幻事不生过恶。大慧，此妄惑法，唯是愚夫心所执著，非诸圣者。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;圣不见妄法， 中间亦非实，</p>
<p style="text-align: left">
	　　以妄即真故， 中间亦真实。</p>
<p style="text-align: left">
	　　若离于妄法， 而有相生者，</p>
<p style="text-align: left">
	　　此还即是妄， 如翳未清净。</p>
<p style="text-align: left">
	　　&ldquo;复次，大慧，见诸法非幻无有相似，故说一切法如幻。&rdquo;</p>
<p style="text-align: left">
	　　大慧言：&ldquo;世尊，为依执著种种幻相，言一切法犹如幻耶？为异依此执著颠倒相耶？若依执著种种幻相，言一切法犹如幻者，世尊，非一切法悉皆如幻。何以故？见种种色相不无因故。世尊，都无有因令种种色相显现，如幻。是故，世尊，不可说言依于执著种种幻相，言一切法与幻相似。&rdquo;</p>
<p style="text-align: left">
	　　佛言：&ldquo;大慧，不依执著种种幻相，言一切法如幻。大慧，以一切法不实，速灭如电，故说如幻。大慧，譬如电光，见已即灭；世间凡愚悉皆现见一切诸法，依自分别自共相现亦复如是，以不能观察无所有故，而妄计著种种色相。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;非幻无相似， 亦非有诸法，</p>
<p style="text-align: left">
	　　不实速如电， 如幻应当知。&rdquo;</p>
<p style="text-align: left">
	　　尔时，大慧菩萨摩诃萨，复白佛言：&ldquo;世尊，如佛先说，一切诸法皆悉无生，又言如幻，将非所说前后相违？&rdquo;</p>
<p style="text-align: left">
	　　佛言：&ldquo;大慧，无有相违。何以故？我了于生即是无生，唯是自心之所见故；若有、若无一切外法，见其无性本不生故。大慧，为离外道因生义故，我说诸法皆悉不生。大慧，外道群聚共兴恶见，言从有无生一切法，非自执著分别为缘。大慧，我说诸法非有无生，故名无生。</p>
<p style="text-align: left">
	　　&ldquo;大慧，说诸法者，为令<a>弟子</a>知依诸业摄受生死，遮其无有断灭见故。大慧，说诸<a>法相</a>犹如幻者，令离诸法自性相故。为诸凡愚堕恶见欲，不知诸法唯心所现，为令远离执著因缘生起之相，说一切法如幻如梦。彼诸愚夫执著恶见欺诳自他，不能明见一切诸法如实住处。</p>
<p style="text-align: left">
	　　&ldquo;大慧，见一切法如实处者，谓能了达唯心所现。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;无作故无生， 有法摄生死，</p>
<p style="text-align: left">
	　　了达如幻等， 于相不分别。</p>
<p style="text-align: left">
	　　&ldquo;复次，大慧，我当说名、句、文身相。诸菩萨摩诃萨善观此相，了达其义，疾得阿耨多罗三藐三菩提，复能开悟一切众生。</p>
<p style="text-align: left">
	　　&ldquo;大慧，名身者，谓依事立名，名即是身，是名名身。句身者，谓能显义决定究竟，是名句身。文身者，谓由于此能成名句，是名文身。复次，大慧，句身者，谓句事究竟。名身者，谓诸字名各各差别，如从阿字乃至呵字。文身者，谓长短高下。复次，句身者，如足迹，如衢巷中人畜等迹；名谓非色四蕴，以名说故；文谓名之自相，由文显故。是名名、句、文身。此名、句、文身相，汝应修学。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;名身与句身， 及字身差别，</p>
<p style="text-align: left">
	　　凡愚所计著， 如象溺深泥。</p>
<p style="text-align: left">
	　　&ldquo;复次，大慧，未来世中有诸邪智恶思觉者，离如实法，以见一异、俱不俱相，问诸智者。彼即答言：&lsquo;此非正问。&rsquo;谓色与无常，为异为不异；如是涅槃诸行，相所相、依所依、造所造、见所见、地与微尘、智与智者，为异为不异，如是等不可记事次第而问。世尊说此当止记答。愚夫无智非所能知，佛欲令其离惊怖处，不为记说。大慧，不记说者，欲令外道永得出离作者见故。</p>
<p style="text-align: left">
	　　&ldquo;大慧，诸外道众计有作者，作如是说：&lsquo;命即是身，命异身异。&rsquo;如是等说名无记论。大慧，外道痴惑说无记论，非我教中说离能所取不起分别。云何可止？大慧，若有执著能取所取，不了唯是自心所见，彼应可止。大慧，诸佛如来以四种记论为众生说法。大慧，止记论者，我别时说，以根未熟且止说故。</p>
<p style="text-align: left">
	　　&ldquo;复次，大慧，何故一切法不生？以离能作所作，无作者故。何以一切法无自性？以证智观自相共相不可得故。何故一切法无来去？以自共相来无所从、去无所至故。何故一切法不灭？谓一切法无性相故，不可得故。何故一切法无常？谓诸相起无常性故。何故一切法常？谓诸相起即是不起，无所有故，无常性常，是故我说一切法常。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;一向及返问， 分别与置答，</p>
<p style="text-align: left">
	　　如是四种说， 摧伏诸外道。</p>
<p style="text-align: left">
	　　数论与胜论， 言有非有生，</p>
<p style="text-align: left">
	　　如是等诸说， 一切皆无记。</p>
<p style="text-align: left">
	　　以智观察时， 体性不可得，</p>
<p style="text-align: left">
	　　以彼无可说， 故说无自性。&rdquo;</p>
<p style="text-align: left">
	　　尔时，大慧菩萨摩诃萨，复白佛言：&ldquo;世尊，愿为我说诸须陀洹、须陀洹果行差别相。我及诸菩萨摩诃萨闻是义故，于须陀洹、斯陀含、阿那含、阿<a>罗汉</a>方便相，皆得善巧，如是而为众生演说，令其证得二无我法，净除二障，于诸地相渐次通达，获于如来不可思议智慧境界；如众色摩尼，普令众生悉得<a>饶益</a>。&rdquo;</p>
<p style="text-align: left">
	　　佛言：&ldquo;谛听！当为汝说。&rdquo;</p>
<p style="text-align: left">
	　　大慧言：&ldquo;唯。&rdquo;</p>
<p style="text-align: left">
	　　佛言：&ldquo;大慧，诸须陀洹、须陀洹果差别有三，谓下、中、上。大慧，下者，于诸有中极七返生；中者，三生、五生；上者，即于此生而入涅槃。大慧，此三种人断三种结，谓身见、疑、戒禁取，上上胜进得阿<a>罗汉果</a>。</p>
<p style="text-align: left">
	　　&ldquo;大慧，身见有二种，谓俱生及分别，如依缘起有妄计性。大慧，譬如依止缘起性故，种种妄计执著性生。彼法但是妄分别相，非有非无，非亦有亦无。凡夫愚痴而横执著，犹如渴兽妄生水想。此分别身见，无智慧故久远相应，见人无我即时舍离。大慧，俱生身见，以普观察自他之身，受等四蕴无色相故，色由大种而得生故，是诸大种互相因故，色不集故。如是观已，明见有无即时舍离；舍身见故，贪则不生。是名身见相。</p>
<p style="text-align: left">
	　　&ldquo;大慧，疑相者，于所证法善见相故，及先二种身见分别断故，于诸法中疑不得生，亦不于余生大师想，为净不净，是名疑相。</p>
<p style="text-align: left">
	　　&ldquo;大慧，何故须陀洹不取戒禁？谓以明见生处苦相，是故不取。夫其取者，谓诸凡愚于诸有中贪著世乐，苦行持戒愿生于彼。须陀洹人不取是相，唯求所证最胜无漏无分别法，修行戒品。是名戒禁取相。</p>
<p style="text-align: left">
	　　&ldquo;大慧，须陀洹人舍三结故，离贪瞋痴。&rdquo;</p>
<p style="text-align: left">
	　　大慧白言：&ldquo;贪有多种，舍何等贪？&rdquo;</p>
<p style="text-align: left">
	　　佛言：&ldquo;大慧，舍于女色缠绵贪欲，见此现乐生来苦故，又得三昧殊胜乐故，是故舍彼非涅槃贪。</p>
<p style="text-align: left">
	　　&ldquo;大慧，云何斯陀含果？谓不了色相起色分别，一往来已，善修禅行，尽苦边际而般涅槃，是名斯陀含。</p>
<p style="text-align: left">
	　　&ldquo;大慧，云何阿那含果？谓于过未现在色相，起有无见，分别过恶，随眠不起，永舍诸结，更不还来，是名阿那含。</p>
<p style="text-align: left">
	　　&ldquo;大慧，阿罗汉者，谓诸禅三昧解脱力通悉已成就，烦恼诸苦分别永尽，是名阿罗汉。&rdquo;</p>
<p style="text-align: left">
	　　大慧言：&ldquo;世尊，阿罗汉有三种，谓一向趣寂、退菩提愿、佛所变化，此说何者？&rdquo;</p>
<p style="text-align: left">
	　　佛言：&ldquo;大慧，此说趣寂，非是其余。大慧，余二种人，谓已曾发巧方便愿，及为庄严诸佛众会，于彼示生。大慧，于虚妄处说种种法，所谓证果、禅者及禅皆性离故，自心所见得果相故。大慧，若须陀洹作如是念&lsquo;我离诸结&rsquo;则有二过，谓堕我见及诸结不断。</p>
<p style="text-align: left">
	　　&ldquo;复次，大慧，若欲超过诸禅、无量、无<a>色界</a>者，应离自心所见诸相。大慧，想受灭三昧，超自心所见境者，不然！不离心故。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;诸禅与无量， 无色四摩提，</p>
<p style="text-align: left">
	　　及以想受灭， 唯心不可得。</p>
<p style="text-align: left">
	　　预流一来果， 不还阿罗汉，</p>
<p style="text-align: left">
	　　如是诸圣人， 悉依心妄有。</p>
<p style="text-align: left">
	　　禅者禅所缘， 断惑见<a>真谛</a>，</p>
<p style="text-align: left">
	　　此皆是妄想， 了知即解脱。</p>
<p style="text-align: left">
	　　&ldquo;复次，大慧，有二种觉智，谓观察智，及取相分别执著建立智。观察智者，谓观一切法，离四句不可得。四句者，谓一异、俱不俱、有非有、常无常等。我以诸法离此四句，是故说言一切法离。大慧，如是观法，汝应修学。云何取相分别执著建立智？谓于坚湿暖动诸大种性，取相执著虚妄分别，以宗、因、喻而妄建立，是名取相分别执著建立智。是名二种觉智相。菩萨摩诃萨知此智相，即能通达人法无我，以无相智于解行地善巧观察，入于初地，得百三昧，以胜三昧力见百佛、百菩萨，知前后际各百劫事，光明照曜百佛世界；善能了知上上地相，以胜愿力变现自在，至法云地而受灌顶，入于佛地；十无尽愿成就众生，种种应现无有休息，而恒安住<a>自觉</a>境界三昧胜乐。</p>
<p style="text-align: left">
	　　&ldquo;复次，大慧，菩萨摩诃萨当善了知大种造色。云何了知？大慧，菩萨摩诃萨应如是观，彼诸大种，真实不生；以诸<a>三界</a>但是分别，唯心所现，无有外物。如是观时，大种所造悉皆性离，超过四句，无我、我所，住如实处，成无生相。</p>
<p style="text-align: left">
	　　&ldquo;大慧，彼诸大种云何造色？大慧，谓虚妄分别津润大种，成内外水界；焰盛大种，成内外火界；飘动大种，成内外风界；色分段大种，成内外地界。离于虚空，由执著邪谛，<a>五蕴</a>聚集大种造色生。</p>
<p style="text-align: left">
	　　&ldquo;大慧，识者，以执著种种言说境界，为因起故，于余趣中相续受生。大慧，地等造色有大种因，非四大种为大种因。何以故？谓若有法有形相者，则是所作非无形者。大慧，此大种造色相，外道分别，非是我说。</p>
<p style="text-align: left">
	　　&ldquo;复次，大慧，我今当说五蕴体相，谓色、受、想、行、识。大慧，色谓四大及所造色，此各异相。受等非色，大慧，非色诸蕴，犹如虚空无有四数。大慧，譬如虚空超过数相，然分别言此是虚空；非色诸蕴亦复如是，离诸数相，离有无等四种句故。数相者，愚夫所说，非诸圣者。诸圣但说如幻所作，唯假施设离异不异，如梦如像无别所有；不了圣智所行境故，见有诸蕴分别现前。是名诸蕴自性相。大慧，如是分别，汝应舍离；舍离此已，说寂静法，断一切刹诸外道见，净法无我入远行地，成就无量自在三昧，获意生身，如幻三昧力通自在皆悉具足，犹如大地普益群生。</p>
<p style="text-align: left">
	　　&ldquo;复次，大慧，涅槃有四种。何等为四？谓诸法自性无性涅槃、种种相性无性涅槃、觉自相性无性涅槃、断诸蕴自共相流注涅槃。大慧，此四涅槃是外道义，非我所说。大慧，我所说者，分别尔焰识灭，名为涅槃。&rdquo;</p>
<p style="text-align: left">
	　　大慧言：&ldquo;世尊，岂不建立八种识耶？&rdquo;</p>
<p style="text-align: left">
	　　佛言：&ldquo;建立。&rdquo;</p>
<p style="text-align: left">
	　　大慧言：&ldquo;若建立者，云何但说意识灭，非七识灭？&rdquo;</p>
<p style="text-align: left">
	　　佛言：&ldquo;大慧，以彼为因及所缘故，七识得生。大慧，意识分别境界起执著时，生诸习气，长养藏识，由是意俱，我、我所执，思量随转；无别体相，藏识为因、为所缘故，执著自心所现境界，心聚生起，展转为因。大慧，譬如海浪，自心所现境界风吹而有起灭。是故意识灭时，七识亦灭。&rdquo;</p>
<p style="text-align: left">
	　　尔时，世尊重说颂曰：</p>
<p style="text-align: left">
	　　&ldquo;我不以自性， 及以于作相，</p>
<p style="text-align: left">
	　　分别境识灭， 如是说涅槃。</p>
<p style="text-align: left">
	　　意识为心因， 心为意境界，</p>
<p style="text-align: left">
	　　因及所缘故， 诸识依止生。</p>
<p style="text-align: left">
	　　如大瀑流尽， 波浪则不起，</p>
<p style="text-align: left">
	　　如是意识灭， 种种识不生。</p>
<p style="text-align: left">
	　　&ldquo;复次，大慧，我今当说妄计自性差别相。令汝及诸菩萨摩诃萨善知此义，超诸妄想，证圣智境；知外道法，远离能取所取分别；于依他起种种相中，不更取著妄所计相。</p>
<p style="text-align: left">
	　　&ldquo;大慧，云何妄计自性差别相？所谓言说分别、所说分别、相分别、财分别、自性分别、因分别、见分别、理分别、生分别、不生分别、相属分别、缚解分别。大慧，此是妄计自性差别相。</p>
<p style="text-align: left">
	　　&ldquo;云何言说分别？谓执著种种美妙音词，是名言说分别。</p>
<p style="text-align: left">
	　　&ldquo;云何所说分别？谓执有所说事是圣智所证境，依此起说，是名所说分别。</p>
<p style="text-align: left">
	　　&ldquo;云何相分别？谓即于彼所说事中，如渴兽想，分别执著坚湿暖动等一切诸相，是名相分别。</p>
<p style="text-align: left">
	　　&ldquo;云何财分别？谓取著种种金银等宝，而起言说，是名财分别。</p>
<p style="text-align: left">
	　　&ldquo;云何自性分别？谓以恶见如是分别此自性，决定非余，是名自性分别。</p>
<p style="text-align: left">
	　　&ldquo;云何因分别？谓于因缘分别有无，以此因相而能生故，是名因分别。</p>
<p style="text-align: left">
	　　&ldquo;云何见分别？谓诸外道恶见，执著有无、一异、俱不俱等，是名见分别。</p>
<p style="text-align: left">
	　　&ldquo;云何理分别？谓有执著我、我所相，而起言说，是名理分别。</p>
<p style="text-align: left">
	　　&ldquo;云何生分别？谓计诸法若有若无，从缘而生，是名生分别。</p>
<p style="text-align: left">
	　　&ldquo;云何不生分别？谓计一切法本来不生，未有诸缘而先有体，不从因起，是名不生分别。</p>
<p style="text-align: left">
	　　&ldquo;云何相属分别？谓此与彼递相系属，如针与线，是名相属分别。</p>
<p style="text-align: left">
	　　&ldquo;云何缚解分别？谓执因能缚而有所缚，如人以绳方便力故缚已复解，是名缚解分别。</p>
<p style="text-align: left">
	　　&ldquo;大慧，此是妄计性差别相，一切凡愚于中执著若有若无。大慧，于缘起中，执著种种妄计自性；如依于幻见种种物，凡愚分别见异于幻。大慧，幻与种种，非异非不异。若异者，应幻非种种因；若一者，幻与种种应无差别，然见差别。是故非异、非不异。大慧，汝及诸菩萨摩诃萨，于幻有无，不应生著。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;心为境所缚， 觉想智随转，</p>
<p style="text-align: left">
	　　无相最胜处， 平等智慧生。</p>
<p style="text-align: left">
	　　在妄计是有， 于缘起则无，</p>
<p style="text-align: left">
	　　妄计迷惑取， 缘起离分别。</p>
<p style="text-align: left">
	　　种种支分生， 如幻不成就，</p>
<p style="text-align: left">
	　　虽现种种相， 妄分别则无。</p>
<p style="text-align: left">
	　　彼相即是过， 皆从心缚生，</p>
<p style="text-align: left">
	　　妄计者不了， 分别缘起法。</p>
<p style="text-align: left">
	　　此诸妄计性， 皆即是缘起，</p>
<p style="text-align: left">
	　　妄计有种种， 缘起中分别。</p>
<p style="text-align: left">
	　　世俗第一义， 第三无因生，</p>
<p style="text-align: left">
	　　妄计是世俗， 断则圣境界。</p>
<p style="text-align: left">
	　　如修观行者， 于一种种现，</p>
<p style="text-align: left">
	　　于彼无种种， 妄计相如是。</p>
<p style="text-align: left">
	　　如目种种翳， 妄想见众色，</p>
<p style="text-align: left">
	　　彼无色非色， 不了缘起然。</p>
<p style="text-align: left">
	　　如金离尘垢， 如水离泥浊，</p>
<p style="text-align: left">
	　　如虚空无云， 妄想净如是。</p>
<p style="text-align: left">
	　　无有妄计性， 而有于缘起，</p>
<p style="text-align: left">
	　　建立及诽谤， 斯由分别坏。</p>
<p style="text-align: left">
	　　若无妄计性， 而有缘起者，</p>
<p style="text-align: left">
	　　无法而有法， 有法从无生。</p>
<p style="text-align: left">
	　　依因于妄计， 而得有缘起，</p>
<p style="text-align: left">
	　　相名常相随， 而生于妄计。</p>
<p style="text-align: left">
	　　以缘起依妄， 究竟不成就，</p>
<p style="text-align: left">
	　　是时现清净， 名为第一义。</p>
<p style="text-align: left">
	　　妄计有十二， 缘起有六种，</p>
<p style="text-align: left">
	　　自证真如境， 彼无有差别。</p>
<p style="text-align: left">
	　　五法为真实， 三自性亦尔，</p>
<p style="text-align: left">
	　　修行者观此， 不越于真如。</p>
<p style="text-align: left">
	　　依于缘起相， 妄计种种名，</p>
<p style="text-align: left">
	　　彼诸妄计相， 皆因缘起有。</p>
<p style="text-align: left">
	　　智慧善观察， <a>无缘</a>无妄计，</p>
<p style="text-align: left">
	　　真实中无物， 云何起分别？</p>
<p style="text-align: left">
	　　圆成若是有， 此则离有无，</p>
<p style="text-align: left">
	　　既已离有无， 云何有二性？</p>
<p style="text-align: left">
	　　妄计有二性， 二性是安立，</p>
<p style="text-align: left">
	　　分别见种种， 清净圣所行。</p>
<p style="text-align: left">
	　　妄计种种相， 缘起中分别，</p>
<p style="text-align: left">
	　　若异此分别， 则堕外道论。</p>
<p style="text-align: left">
	　　以诸妄见故， 妄计于妄计，</p>
<p style="text-align: left">
	　　离此二计者， 则为真实法。&rdquo;</p>
<p style="text-align: left">
	　　大慧菩萨摩诃萨，复白佛言：&ldquo;世尊，惟愿为说，自证圣<a>智行</a>相，及一乘行相。我及诸菩萨摩诃萨得此善巧，于<a>佛法</a>中不由他悟。&rdquo;</p>
<p style="text-align: left">
	　　佛言：&ldquo;谛听！当为汝说。&rdquo;</p>
<p style="text-align: left">
	　　大慧言：&ldquo;唯。&rdquo;</p>
<p style="text-align: left">
	　　佛言：&ldquo;大慧，菩萨摩诃萨，依诸圣教无有分别，独处闲静观察自觉，不由他悟离分别见，上上升进，入如来地。如是修行，名自证圣智行相。</p>
<p style="text-align: left">
	　　&ldquo;云何名一乘行相？谓得证知一乘道故。云何名为知一乘道？谓离能取、所取分别，如实而住。大慧，此一乘道，唯除如来，非外道、二乘、梵天王等之所能得。&rdquo;</p>
<p style="text-align: left">
	　　大慧白佛言：&ldquo;世尊，何故说有三乘，不说一乘？&rdquo;</p>
<p style="text-align: left">
	　　佛言：&ldquo;大慧，声闻、缘觉，无自般涅槃法故，我说一乘。以彼但依如来所说调伏远离，如是修行而得解脱，非自所得；又彼未能除灭智障及业习气，未觉法无我，未名不思议变易死，是故我说以为三乘。若彼能除一切过习，觉法无我，是时乃离三昧所醉，于无漏界而得<a>觉悟</a>已，于出世上上无漏界中修诸功德，普使满足，获不思议自在法身。&rdquo;</p>
<p style="text-align: left">
	　　尔时，世尊重说颂言：</p>
<p style="text-align: left">
	　　&ldquo;天乘及梵乘， 声闻缘觉乘，</p>
<p style="text-align: left">
	　　诸佛如来乘， 诸乘我所说。</p>
<p style="text-align: left">
	　　乃至有心起， 诸乘未究竟，</p>
<p style="text-align: left">
	　　彼心转灭已， 无乘及乘者。</p>
<p style="text-align: left">
	　　无有乘建立， 我说为一乘，</p>
<p style="text-align: left">
	　　为摄愚夫故， 说诸乘差别。</p>
<p style="text-align: left">
	　　解脱有三种， 谓离诸烦恼，</p>
<p style="text-align: left">
	　　及以法无我， 平等智解脱。</p>
<p style="text-align: left">
	　　譬如海中木， 常随波浪转，</p>
<p style="text-align: left">
	　　声闻心亦然， 相风所漂激。</p>
<p style="text-align: left">
	　　虽灭起烦恼， 犹被习气缚，</p>
<p style="text-align: left">
	　　三昧酒所醉， 住于无漏界。</p>
<p style="text-align: left">
	　　彼非究竟趣， 亦复不退转，</p>
<p style="text-align: left">
	　　以得三昧身， 乃至劫不觉。</p>
<p style="text-align: left">
	　　譬如昏醉人， 酒消然后悟，</p>
<p style="text-align: left">
	　　声闻亦如是， 觉后当成佛。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>