<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 佛说大灌顶神咒经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 佛说大灌顶神咒经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九卷 佛说大灌顶神咒经</strong></p>
<p style="text-align: left">
	　　灌顶召五方龙王摄疫毒神咒上品经卷第九</p>
<p style="text-align: left">
	　　闻如是。一时佛游王舍大城竹林精舍。与四部<a>弟子</a>眷属围绕。天龙八部悉来集会。佛为<a>说法</a>垂欲竟时。于是阿难从坐而起。齐整衣服稽首佛足。长跪合掌而白佛言。维耶离国疠气疾疫。猛盛赫赫犹如炽火。中毒病者头痛寒热百节欲解。苏者甚少死者无数。<a>世尊</a>大慈愍加群生。愿为救护使得苏息。不遭苦患病愈热除。复为说法使得至道。</p>
<p style="text-align: left">
	　　佛告阿难维耶离国中。所以遭此疫毒病者。是其国人多杀群生。无有慈心以杀猎为业。是诸獐鹿麋尘禽兽熊罴之属。有智慧者作是誓愿。愿我来世堕鬼神中。愿为鬼殃衔火烧人。有犯触我者若杀若缚。强取我者我当放火。烧其山野及所居村舍。于我有怨悉令被害。令诸众生不得藏匿。是故阿难当化导一切令其慈仁。勿杀群生普慈一切。受持禁戒行于十善。若能如此可得至道。</p>
<p style="text-align: left">
	　　佛又告阿难其<a>世间</a>人遭诸火殃。或烧一家乃至五三十家。或烧一里乃至五三十里。或烧百里乃至五三百里。或烧千里乃至五千万里。如此因缘不可称数。与此众生有业缘者。必为火殃之所烧害。是故不得避藏得脱。以是因缘勿行杀猎。化行十善可得至道。</p>
<p style="text-align: left">
	　　佛又告阿难此国中人。又网水中鼋鼍鱼鳖。杂类众生不可称数。而啖食之以为美膳。诸众生等有智慧者。各各怀忿。愿我后世堕大海中。作毒蛟龙吐种种毒气犹如云雾。以害维耶离国中人民。食我肉者使病不死。萎黄困笃从死得生。杀我命者毒着便死。我今先叙彼诸因缘。然后请召五方诸大龙王敕语之曰。莫令诸小毒龙害于人民。各使摄毒还其处所。解于罪福摄取恶毒。不复为害令一切人民。得离病恼无复厄难。拔度<a>生死</a>得<a>涅槃</a>道。阿难白佛唯愿速说五方龙王名字随方所摄诸小龙辈。吐恶毒气害于人者。使其检校不行诸毒。惟耶离国受苦如是。唯愿世尊一一解说。令彼众生得脱厄难。<a>解脱</a>彼苦得闻法音。</p>
<p style="text-align: left">
	　　佛告阿难汝当谛听谛受。东方青龙神王。其上首者名曰阿修诃。七七四十九龙王。典领东方小龙伴侣七十万亿。山精杂魅毒病厄难。皆当说其名字护病者身。能使小龙摄毒不害病者。使身中诸毒自然消灭。病愈热除平复如本。</p>
<p style="text-align: left">
	　　佛图那龙王三物都路龙王娑揽摩龙王三物弗路龙王因台罗龙王婆伽楼龙王摩伽娄龙王难陀那龙王优钵难陀龙王修陀利舍龙王婆修只龙王德叉迦龙王阿娄卢龙王婆娄卢龙王伽娄卢龙王沙梁瞿龙王思利曼陀龙王思利健陀龙王思利婆栗陀奴龙王思梨颰陀龙王阿婆卢龙王思婆卢龙王修婆睺龙王须弥睺龙王修弥弗多罗龙王旃陀罗弗多罗龙王那栗陀奴龙王伽栗阇奴龙王苾阇陀奴龙王思普陀奴龙王婆梨沙奴龙王毗摩娄龙王阿梨伽思梨沙龙王婆伽梨思龙王竭波思梨沙龙王伽婆思梨沙龙王无勒思利龙王害坻思梨沙龙王竭陀罗婆梨俱龙王阇那栗陀龙王质多斯龙王质多勒叉龙王那某旨龙王阿罗婆娄龙王某旨邻陀龙王阿勒伽浮龙王思利龙王思梨只吉龙王揽菩卢龙王</p>
<p style="text-align: left">
	　　佛告阿难南方赤龙神王。其上首者名曰那头化提。五七三十五龙王。典领南方五十万亿诸山精魅鬼。二十万亿弊小龙辈。吐毒气者害于人民。令其摄毒莫复害于人民。有得毒病者。皆当呼此龙王名字令诸万姓休息安宁病消热除。龙王施命平复如本。</p>
<p style="text-align: left">
	　　只利弥龙王阿那俱龙王阿难陀娄龙王害多盖朱龙王慢陀俱龙王冰伽娄龙王伊罗颰陀罗龙王伤瞿龙王阿婆罗娄龙王阿多俱龙王优婆伽多俱龙王波罗提浮龙王那罗耶[少/兔]龙王达婆娄龙王毗无龙王阿勒叉龙王思罗婆睺龙王强伽那龙王思度龙王薄刍龙王思陀龙王茫伽娄龙王毗大都龙王修波罗坻度龙王毗罗婆奴龙王陀罗难陀龙王颰陀罗龙王尼弥陀娄龙王修颰陀罗龙王修梵陀罗龙王波罗旃陀罗龙王慢陀奴龙王摩根陀罗龙王陀婆伽罗龙王徒菩北多俱龙王</p>
<p style="text-align: left">
	　　佛告阿难西方白龙神王。其上首者名曰诃楼萨叉提。<a>三七</a>二十一龙王。典领西方九十万亿诸小龙辈。及山精魅鬼二十万亿。有疾急者唤是龙王名字之时。是诸小龙各摄毒恶。不害万民长得欢乐。众病除愈平复如本。</p>
<p style="text-align: left">
	　　徒菩鲁嘻多俱龙王摩那利龙王斯为多俱龙王阿勒多龙王败兜多罗龙王颰陀罗波兜龙王肫头毗龙王安婆罗坻陀罗龙王半陀修都龙王提梨坻赖兜龙王毗娄勒俱龙王毗娄博叉龙王毗舍罗摩龙王奢伽某伽龙王旃陀婆那龙王瞿陀无那龙王半阇娄龙王半阇周娄龙王波罗独都龙王便头龙王优婆便头龙王</p>
<p style="text-align: left">
	　　佛告阿难北方黑龙神王其上首者名曰那业提娄。四七二十八龙王。典领北方百亿诸小龙辈。及山精魅鬼十三万亿。毒病疾厄恐怖之日。唤是龙王名字之时。诸小龙辈各摄毒气。不复害人万民安乐。病苦消除众善补处。平复如本龙王力也。</p>
<p style="text-align: left">
	　　波利俱龙王只遮尼俱龙王伽阇那俱龙王深林婆俱龙王某栗那瞿昙龙王某罗摩奴须龙王慰多罗摩[少/兔]娄龙王阿摩[少/兔]娄龙王佉伽娄那龙王曼陀罗俱龙王慰多祺龙王阿罗婆罗龙王摩罗摩[少/兔]龙王毗住龙王伊他婆娄龙王摩那思龙王只罗哆俱龙王伽毗卢龙王思婆娄龙王慰婆娄龙王恒伽惧龙王颰陀摩[少/兔]龙王木叉俱龙王婆罗木叉龙王俱佛提龙王甘婆罗思和娄龙王伊罗弥丘龙王难陀优婆难陀喻龙王</p>
<p style="text-align: left">
	　　佛告阿难中央黄龙神王。其上首者名曰阇罗波提。四七二十八龙王。典领中央诸小龙辈六十万亿。及山精杂魅鬼十二万亿。若诸人民悲忧衰恼。变怪众灾水火之厄诸怪屡生。亦当应写上龙王名字。各随所主。厌除万怪令其消灭。呼是龙王名字之时。是诸小龙山精杂魅。即便隐毒不复害人。万民欢乐国土安宁。雨泽以时民无荒乱。人王喜悦称善无量。</p>
<p style="text-align: left">
	　　阿周都龙王波利伽留龙王修某丘阿陀含龙王健陀阿娄龙王<a>僧伽</a>娄龙王提梨弥阿娄龙王周修诃龙王那头伽提那龙王诃数萨伽提龙王那仆提娄龙王那速提龙王萨迦陀那龙王优耨萨龙王禅然萨龙王阿宿提龙王娑伽罗龙王和修吉龙王阿那婆达多龙王萨迦陀那伽龙王优耨达龙王禅然萨龙王阿宿罗龙王娑伽罗龙王和修周龙王阿那婆达龙王摩那斯龙王难陀龙王颰难陀龙王</p>
<p style="text-align: left">
	　　佛告阿难是为请召龙王名字如是。我敕诸方大龙王等。及山精魅鬼摄诸小龙。五色之气云雾毒害侵陵万民。我以敕竟。龙王受教魅鬼亦然。便摄小龙使不行毒害于人也。龙王<a>欢喜</a>受吾教命欢喜奉行。</p>
<p style="text-align: left">
	　　佛告阿难我说是五方龙神王竟。于此众中谁能施行。召五方一百六十一诸龙王名。逐诸小龙及山精魅鬼。使摄其毒不复得行娆于人民。使诸国土无诸苦者。毒气既除人民欢乐。我法兴隆魔道隐闭诸毒消灭。圣众能化靡不受行。时佛世尊唱是语已。大众寂然默无言者。于是众中有一少年<a>比丘</a>名曰禅提。从坐而起胡跪合掌。而白佛言世尊。阿难今日于大众中请于如来。说是五方召龙神咒。世尊以说召龙王竟。欲令诸比丘辈宣天尊言。使此法言流演世间。禅提比丘不以愚憃。今当承佛威神之力。往彼维耶离大城之中。说今如来所说龙王无上神咒。说是语已受天尊教<a>礼佛</a>而去。</p>
<p style="text-align: left">
	　　于是禅提比丘。往彼维耶离大国之中。救治人民诸疾病者悉得除愈。百姓欢乐喜庆无极。如是渐渐国王大臣。长者<a>居士</a>豪姓之属。悉皆供养为起精舍。四事供养无所乏少。人民无忧毒气不行。</p>
<p style="text-align: left">
	　　尔时是禅提比丘。住是国中二十九年。以佛世尊所说召龙摩诃神咒。化导人民悉皆奉受。常为四辈之所供养。乃至命终未曾休息。是禅提比丘命终已后。诸弟子辈以香樵薪。焚烧其身收取<a>舍利</a>起于塔庙。禅提比丘命终之后。毒气复兴疫病众多。死亡者无数无人救疗。是诸人民作是念言。忆我本昔有禅提比丘。诵说如来召龙神咒。设有病苦皆悉除愈。今已命过。我今遭诸厄难谁救我者。即便奔趣往至禅提先精舍所。往彼住处。见禅提比丘所嚼杨枝。掷地成树树下有清泉水。诸人民辈即<a>礼拜</a>此树。如见禅提在世无异。折此杨枝取下泉水还归到家。以杨柳枝拂除病者。以水洒诸病人辈悉得休息。身体清凉百病除愈。于是国中国王大臣。长者居士四辈人民。有病苦者悉皆往彼故精舍所。取此杨枝并取泉水。浴洗病者洒散五方。诸魔恶鬼毒鬼消亡。辟除众恶万事吉祥。</p>
<p style="text-align: left">
	　　贤者阿难语诸四辈言。不但禅提比丘。行是神咒有效验也。昔南<a>天竺</a>有一居士名曰求若先。奉持<a>五戒</a>守行十善。亦复诵是如来所说召龙神咒。时世饥穷。求若先居士游他国土以求衣食。渐渐游行至迦罗叶国中。往释印迦罗越舍。时是长者家门之中一百余口。为此云气毒病所罗。得病之人有死有苏。居士既到诸有病者悉得除愈。释印迦罗越。耳自得闻诸鬼神辈。更相语言我前本时。欲令此国疫气流行。病者使死不令得活。今者远方有神人居士从天竺来。口中诵习如来所说召龙灌顶微妙法术。我今当往无人之处。摄取毒气不能得行。一鬼语言何故尔乎。一鬼答言迦罗越舍车屋之中。有此神人诵习咒术。本欲行毒而今不能。不去何待。若留在此。为彼神人之所伤害。</p>
<p style="text-align: left">
	　　于是以后诸鬼神辈各各惶怖。两两相牵三三相随。五五相逐驰走而去。往彼山谷无人之处。各自隐藏不现身形。于是以后毒气不行。国中人民有病苦者悉得差愈。国王流闻迦罗越舍有是神人。即便严驾车乘往到其所。到已前拜而问讯言。何来居士乃有如此微妙圣术。居士答言南天竺来。居士名何。答言求若先。王将居士往到宫中。七日七夜作倡妓乐而娱乐之。设种种美膳金银珍宝衣服数通而施与之。求若居士为王说法示教利喜。王闻法音喜踊无量。国中人民无不获福。王于是后遂与居士相将。往到竹林精舍礼拜世尊。作礼毕讫却坐一面。佛为说法。王及臣民靡不欢喜。各随本缘悉得道迹。</p>
<p style="text-align: left">
	　　于是阿难又告四众。今佛世尊说是灌顶召龙神咒。不但为今维耶离也。标心乃在像法之中。千岁之末<a>佛法</a>欲灭魔道兴盛。当有恶王断灭三宝。使法言不通破塔灭僧五浊乱时。为是当来诸众生辈。演说此法示于未闻。普使宣传流布世间。人民受者不遭患难。众病除愈死得升天。</p>
<p style="text-align: left">
	　　阿难又言诸四辈弟子。若有国土有疾厄者。横为邪神诸恶龙辈。及诸山精衔火烧人。又吐恶毒气侵陵万姓。有此灾变不吉祥时。当澡嗽口齿清净受行斋戒。不食五辛不得饮酒啖肉。当礼敬十方诸佛。悬缯旛盖请召众僧。一日七遍转是召龙大神咒经。邪气云除众善集身。解释病者热毒消除。病苦得愈得吉祥福。贤者阿难又复告言。诸四辈弟子若疾厄之日。当以香泥泥地。然十方灯散杂色华。烧众杂香兜娄婆毕力伽沉水胶香婆香安息香等。烧是香时亦能使魔隐藏不现不复害人。即得吉祥万病除愈。佛说经竟。四众人民无不欢喜。释梵诸天以好香华。供散佛上以为供养。阿难问佛言。说是语已当何名之云何奉行。佛言阿难此经名为灌顶召龙大神咒经。又名行经之人因缘本事经<a>如法</a>受持大众人民天龙鬼神闻经欢喜作礼奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>