<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 佛说大灌顶神咒经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 佛说大灌顶神咒经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 佛说大灌顶神咒经</strong></p>
<p style="text-align: left">
	　　灌顶伏魔封印大神咒经卷第七</p>
<p style="text-align: left">
	　　闻如是。一时佛在舍卫国祇树精庐。与千二百五十人俱。于时天尊在禅室中。正是长斋之始。月十五日明星好时。天帝释及四天大王。地下鬼神王臣长者。国中吏民悉诣佛所。各欲问其所疑。天尊默然一无所说。佛禅思念言。一切十方无量众生。常处愚冥不识真正。乐为魔事造诸邪见。没<a>生死</a>海谁能知者。轮回五道独吾知耳。心念是已便复闭目。系心寂定久久不觉。天帝承佛威神知佛所念。即起合掌前为作礼。却在一面弹右手指。而觉佛曰欲有启请。佛于是觉问天帝释曰欲何所问。天帝释稽首佛足。长跪合掌而白佛言。九十五种道法之中。尚有文头娄法。况复<a>世尊</a>无上微妙。最胜法中而无此术。唯愿天尊显扬方便化于愚冥。未达道眼使得开解。离诸危厄无量重病。脱<a>三界</a>苦登泥洹道。所问如是唯愿敷演。</p>
<p style="text-align: left">
	　　佛告天帝释善哉善哉谛听谛受。吾当为汝说大仙之法。若是佛四辈<a>弟子</a>中。有诸邪恶鬼神所娆恐怖毛竖。当先自存念汝身如我之像。三十二相八十种好。紫磨金色身长一丈六尺。项背日光。存想吾身已。次复存念一千二百五十弟子。次复存念诸<a>菩萨</a>僧。存念是三想已。又复存念五方大神。一者名曰亶遮阿加。其身长大一丈二尺。着青色之衣吐于青气住在东方。二者名曰摩呵只斗。其身长大一丈二尺。着赤色之衣吐于赤气住在南方。三者名曰移兜涅罗。其身长大一丈二尺。着白色之衣吐于白气住在西方。四者名曰摩诃伽尼。其身长大一丈二尺。着黑色之衣吐于黑气住在北方。五者名曰乌呾罗奶。其身长大一丈二尺。着黄色之衣吐于黄气住在中央。此五方之神各有眷属。一神王者有七万鬼神相随逐也。五方各有七万鬼神。七五三十五万诸鬼神。悉来左右扶佐病者。令免危厄过度诸难。此鬼神王为人作护。令诸邪恶不得妄行。</p>
<p style="text-align: left">
	　　佛告天帝释。是为五方神王名字。若后末世四辈弟子危厄之日。取上五方神王名字及其眷属。写着员木之上。名为文头娄法。其义如是汝宣行之。天帝释言员木文头娄纵广几许。佛言纵广七七分。天帝释言何木最胜。佛言金银珍宝最为上者。次栴檀木种种杂香。以此为文头娄形。若有疾病危难恐怖邪鬼。往来中伤娆人者。当如前法存思三想。及五方之神形色相类。使一一分明如对目前。如人照镜表里尽见。如此成就无余分散专心一意。病者除愈恐者安隐。邪鬼恶神无不辟除(胡言文头娄者晋言神印也)此印所向之处。无不致福却诸恶前诸善。若佛四辈弟子。欲行此神印之者。先当洗浴身体着香洁之衣。礼敬十方无量诸佛至真等正觉。持印之法右手擎之。右手捉牛卷驱魔之杖长七尺。头戴赤色呾魔[怡-台+甲][怡-台+盧]神帽。去病者七步。闭口七息之顷令存想成就。存想成就已。举右脚为先。还向病者。持此神印致病者身。当胸上而安之。若是女人复退还七步。如前一意而立。存五大神。青气之神吐青气来入病者左手大母指。中赤气之神吐赤色之气来入病者左足大母指中。白色之神吐于白气来入病者右手大母指中。黑色之神吐于黑气来入病者右足大母指中。黄色之神吐于黄气来入病者口中。此五气之神吐五种正气。入病人身中。诸邪恶气一时消散。从脐中而出[火*孛][火*孛]如烟。譬如大风吹破云雨。能善持神印威力如是。病苦除愈鬼气亦灭。佛语天帝释。五方神王常应存思其形相也。皆尽被铠甲持弓带箭。各随其名位在印五方。为病者作护。不令他余鬼神往来身中。逐诸邪恶令魔退散。不得留住其身中也。</p>
<p style="text-align: left">
	　　佛告天帝释。此文头娄一切鬼神。厌迮磨灭不得妄行非法之事。此文头娄印山令山崩倒。印一切树木树木为之摧折。印于河海源池泉水为之枯竭。印向水火为之消灭。若四方卒风吹扬尘土。举印向之即住不行。举印向地地为之动。若诸方盗贼乱起之时。举印向之即便消散。无复恶意皆生慈心。两作和解不相掠夺各还正治。此大神王之印章。有所向处无不为益。印身中四百四病无不除愈。若持此印者诵一章以为咒说。</p>
<p style="text-align: left">
	　　佛又告言有一文头娄七神名字印人宅舍为人作护。除灭邪恶驱逐外鬼面百由旬。各驰散而去不敢当人也。今我说之佛言。凡人所居处。常有七鬼神为人作卫护。何等是耶。神名多赖哆。神名<a>僧伽</a>履。神名婆摩斯。神名坻婆那。神名昙婆罗。神名弥输多。神名耆那舍。是七神者印人宅中。诸魔行恶心者。闻见此神印即散而走。若不去往来相疑迷头破七分。</p>
<p style="text-align: left">
	　　佛语天帝释是七神王。于我灭后护<a>佛弟子</a>。逐诸邪恶不令得住。汝当宣示一切众生。出入行来常当慎护。是七神王以着心中莫有违犯。若犯是神。则便舍离人舍宅中也。若佛弟子净持斋戒。是七神王常在左右。为人作福德拥护佐人。四面恶鬼无敢近者。舍宅应以好色土腊而印门户上。好函盛之伞盖覆上。诸神营卫恶魔退散。佛告天帝释。我今为诸众生演此相印。略说少耳。天帝释闻佛演说文头娄<a>欢喜</a>无量稽首佛足。长跪白佛言。我今欲承佛威神。敕四天王并其神名字。为文头娄法劝佐。世尊唯愿许可。佛言听汝演说。天帝释即便前<a>礼佛</a>足三自归命。归命已讫语四众言。今佛世尊听我演说四王名字。以护四辈诸弟子众。舍宅四方攘灾却祸。逐诸邪鬼远于界内。既已听说今我演之。</p>
<p style="text-align: left">
	　　东方天王名提多罗吒。主诸灾横水火变怪。以神王名厌之吉。</p>
<p style="text-align: left">
	　　西方天王名毗留波叉。主诸逆贼怨家偷盗。以神王名厌之吉。</p>
<p style="text-align: left">
	　　南方天王名毗留离。主诸五温疲劳疫气恶毒斗诤口舌。以神王名厌之吉。</p>
<p style="text-align: left">
	　　北方天王名毗<a>沙门</a>。主诸鬼魅魍魉往来鬼神作灾异者。以神王名厌之吉。</p>
<p style="text-align: left">
	　　佛告天帝释。汝已能为未来众生。略演灌顶大神印咒四王名字次第如是。今我释迦牟尼多陀阿伽度阿罗诃三藐三菩提。顺本诸佛。各说灌顶无相佛印。章句次第名字如是。</p>
<p style="text-align: left">
	　　第一维卫佛所说。文头娄无相章句次第如是。</p>
<p style="text-align: left">
	　　怛署他安陀尼牟诃尼瞻波尼探婆尼阿难陀阿婆陀阿婆摩阿毗那攘</p>
<p style="text-align: left">
	　　第二式佛所说。文头娄无相章句次第如是。</p>
<p style="text-align: left">
	　　怛署他修摩那婆和呵摩他尼颇陀尼阇婆罗阿僧伽摩伽利攘</p>
<p style="text-align: left">
	　　第三随叶佛所说。文头娄无相章句次第如是。</p>
<p style="text-align: left">
	　　怛署他阿婆罗牟诃盖蛇诃难陀蔚多罗提婆阿婆罗时哆阿婆尸瞿利弥昙毗诃罗阿阇诃利陀攘</p>
<p style="text-align: left">
	　　第四拘楼秦佛所说。文头娄无相章句次第如是。</p>
<p style="text-align: left">
	　　怛署他伊利弥利只利嘻利毗利阿利伽利攘</p>
<p style="text-align: left">
	　　第五拘那舍牟尼佛所说。文头娄无相章句次第如是。</p>
<p style="text-align: left">
	　　怛署他伊罗弥罗坻罗毗罗摩罗伽罗尼罗攘</p>
<p style="text-align: left">
	　　第六迦葉佛所说。文头娄无相章句次第如是。</p>
<p style="text-align: left">
	　　怛署他婆留休留沙留拘留周留阇留摩留攘</p>
<p style="text-align: left">
	　　第七我<a>释迦牟尼佛</a>亦复顺本如来所说。文头娄无相章句次第如是。</p>
<p style="text-align: left">
	　　怛署他头毗罗夜摩诃弥提优呵婆梵婆他攘</p>
<p style="text-align: left">
	　　佛告天帝释。我今为汝及十方众生。说是灌顶无相章句。诸佛如来不妄宣说此四十九章句。我今开此宝函之中出此章句。为未来世五浊众生。贪着爱欲不乐<a>正法</a>。多起邪见不行十善。令诸魔鬼之所得便。若四辈弟子危厄之日。若欲说此无相章句。当以一气存呼章句。忆念莫忘至四十九唤一章句。如是次第四十九章句皆亦如是。此大章印无相功德。能消众魔令获吉祥。</p>
<p style="text-align: left">
	　　佛语天帝释。我结是伏魔印咒经。时有女人神。居止雪山之东。名曰阿利陀。有七百鬼神以为官属。作如是言。瞿昙沙门未说是章句封印咒经时。我等所在游行心无怖懅。今闻此印经举声称怨。呜呼痛哉何故尔乎。我本昔时取众生精气。以为饮食害于人民。而今不能娆于人也。沙门福德威神如是。我等相将俱到其所作如是言。我久闻瞿昙名声高远。今者又闻章句封印大神咒经。我伏我信敬礼佛足长跪叉手。我今归命于天中天。愿为弟子乞<a>受戒</a>法。佛言善哉善哉。汝先世有福值遇见我。时佛便授阿利陀三归<a>五戒</a>之法为清信女。阿利陀已受戒。作礼白佛言。我等官属七百鬼神护四辈弟子。在所国土城邑聚落。奉法之处我当佐助。令无伺求得其便也。阿利陀复白佛言。我等鬼神官属七百。常以精气血肉为食。今日归命于佛世尊。既授戒法不杀物命。唯愿天尊敕诸弟子。法食之时惠施少少饭食之余。阿利陀说此语已。世尊许可。便于佛前得须陀洹道。佛告阿难吾去世后。若有男子女人等辈。行此灌顶十二部封印大神咒经时。香汁涂地圆如车轮。散好香华应然七灯。烧婆香胶香安息香等。以青铜镜照曜五方。使魔不得隐蔽其身。复以七箭为神王信。又言阿难阿利陀鬼神之中。别有七神最大雄杰。诸魔斗时独伏罗刹。见阿利陀以降信解。亦于佛前合掌叉手复作誓愿。于佛灭后在所国土。行此封印大神咒处我当作护。佛言阿难若有男子女人等辈行此神典。当造其形像。以苏油[麩-夫+并]果而施与之。若人久为邪鬼所病。当行此印咒。又持五谷洒散诸方。行咒欲半。取少饮食着一器中。使一人捐置三道口。复使一人于户边伺来还者。以神咒水而灌前人。师当一心并诵灌顶无相章句。一气呼诵一章句也。四十九章皆亦如是。咒欲竟时三说沙罗佉。欲咒之时勿令边有异人作声。语笑之事皆不得也。若有恶魔喜娆人者。远百由旬不害人也。阿难问言此七神王其名云何。佛言一者名因台罗。二者名和林罗。三者名波耶越罗。四者名宋林罗。五者名檀特罗。六者名照头摩罗。七者名金毗罗。佛言阿难此七神王。于我灭后当护诸弟子。不令诸小魔得其便也。若施食时当作七聚。净草铜器悉令洁净勿生慢心。若非意起。神王离体不护人也。阿难叉手白佛言。世尊如来有所言说皆顺正法。今者说灌顶章句神咒封印。危厄之人欲<a>修行</a>者。而复赐与阿利陀鬼神饮食。不当似外道邪见法也。佛答阿难言若不解我意也。吾所以施饮食者。欲使阿利陀佐助四辈作威神耳。</p>
<p style="text-align: left">
	　　佛告阿难譬如王有他方怨敌。欲来侵境王。赐臣下诸将士辈。种种甘馔苏油石蜜美味之属。而复赐与种种衣被珍宝杂物。然后讨伐诸逆贼辈。无不降伏退散归本。不相扰乱各还正治。佛语阿难我今施与阿利陀饮食之具。亦如王者赐诸将士无有异也。令阿利陀降伏外魔。及诸鬼邪无不散灭。驰走去者还其处所隐匿不现。阿难是灌顶章句大封印咒经。利益一切无量众生。是故称叹。名大章句贤圣之句。无上尊句出邪论句。八圣道句无邪曲句。脱厄难句远魔道句。解生死句除八难句。解除身中四百四病。无不吉祥。以是因缘名曰章句。佛说经已。阿难即长跪叉手白佛言。世尊演说此经。当何名之。佛语阿难此经名为天帝释所问灌顶伏魔大神咒经。说此言已。诸天龙王善鬼神等。及阿利陀七百眷属四部弟子。闻经欢喜作礼奉受。</p>
		

	
	

		</div></div><hr><script charset='utf-8' src='../../js/footer.js'></script></body></html>