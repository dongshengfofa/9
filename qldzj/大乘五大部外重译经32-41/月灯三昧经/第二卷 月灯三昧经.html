<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 月灯三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 月灯三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 月灯三昧经</strong></p>
<p style="text-align: left">
	　　尔时<a>世尊</a>告月光童子言。过去久远无量无边不可思议过阿僧祇劫。尔时有佛。号曰声德如来应正遍知明行足善逝<a>世间</a>解无上士调御丈夫<a>天人</a>师佛世尊。出现于世。童子。尔时声德如来应正遍知。于初会众集有八亿声闻。皆阿<a>罗汉</a>。诸漏已尽逮得己利。尽诸有结依于正教。心善<a>解脱</a>能到一切心<a>自在</a>岸。第二会集有七亿众。第三会集有六亿众。一切亦是大阿罗汉。诸漏已尽逮得己利。尽诸有结依于正教。心善解脱能到一切心自在岸。童子。尔时彼佛寿四万岁。时阎浮提安隐丰乐。人民炽盛普遍充满。童子。时阎浮提有二大王。一名坚固力。二名大力。此二大王。一一统领半阎浮提。二王境土安隐丰乐。人民炽盛普遍充满。时声德如来在大力王国出现于世。童子。是时大力王。请声德如来及<a>比丘</a>僧满足千年。以一切随顺清净无过衣服饮食卧具汤药而为供养。童子。彼声德如来及声闻僧。多饶利养恭敬赞叹。时有净信长者诸<a>婆罗门</a>。于声德如来及声闻僧所发勇猛意。学大力王而设供养。谓以世财为胜供养。彼人不知行供养也。云何行供养。所谓受持<a>五戒</a>八戒。<a>出家</a>诣佛。亲觐请问见深法忍。童子。时声德如来作如是念。是诸众生。志意下劣。不能受持五戒八戒。出家诣佛。亲觐请问见深法忍。修于梵行寂静远离。受具足戒得比丘分。及以受行究竟善根。如是寂灭乐具无上妙乐悉皆远离。但以世财而供养我。是诸众生但希小乐谓为至乐。是诸众生但重现法及后世法。不能爱重究竟善根。云何名重现法。谓乐五欲。云何名重后世善根。谓乐生天。云何名为究竟善根。谓究竟清净。究竟吉祥。究竟梵行。究竟穷尽。究竟最后。究竟<a>涅槃</a>。我今说如是法。令此众生于其檀行不为究竟最胜供养。但以无上行而供养我。童子。尔时声德如来。欲<a>觉悟</a>彼大力王。及诸长者婆罗门等。而说偈言。</p>
<p style="text-align: left">
	　　若人行于财食施彼此不名相尊敬</p>
<p style="text-align: left">
	　　如是所行不可叹诸佛智者已远离</p>
<p style="text-align: left">
	　　若说<a>无我</a>智慧者如是胜人应奉事</p>
<p style="text-align: left">
	　　彼于圣谛信不动奉敬是者佛所叹</p>
<p style="text-align: left">
	　　若人财食而奉施但获现近少利益</p>
<p style="text-align: left">
	　　若能远离如是施是人成就出家行</p>
<p style="text-align: left">
	　　若有能起无财心又能显示无财法</p>
<p style="text-align: left">
	　　亦能净信无财者是人速成无上道</p>
<p style="text-align: left">
	　　无有处于五欲中于妻子等生爱着</p>
<p style="text-align: left">
	　　凡愚恒在居家者是人而能得漏尽</p>
<p style="text-align: left">
	　　厌离五欲如火坑能于妻子离爱染</p>
<p style="text-align: left">
	　　怖畏居家求出离获胜菩提则不难</p>
<p style="text-align: left">
	　　无有过去诸如来及其现在未来者</p>
<p style="text-align: left">
	　　常在居家住欲地而能获得胜妙道</p>
<p style="text-align: left">
	　　弃舍王位如涕唾住于远离空闲处</p>
<p style="text-align: left">
	　　断除烦恼降诸魔悟解离垢无为道</p>
<p style="text-align: left">
	　　若有恒沙世雄猛千万亿岁而供养</p>
<p style="text-align: left">
	　　有能厌患在家者如是功德最为上</p>
<p style="text-align: left">
	　　非是饮食及衣服诸妙花香及涂香</p>
<p style="text-align: left">
	　　如是等事供养佛能如出家奉行法</p>
<p style="text-align: left">
	　　若有乐求菩提者能利众生厌世间</p>
<p style="text-align: left">
	　　趣向空闲行七步如是福报最为上</p>
<p style="text-align: left">
	　　童子。时大力王闻声德如来应正遍知说如是等出家<a>修行</a>义利名已。复作是念。如我解佛所说义者。如来非说檀波罗蜜。以为究竟清净究竟吉祥。究竟梵行究竟穷尽。究竟最后究竟涅槃。彼大力王复作是念。非在家住能得无上修得无上修行义利。而我今者远离是行。我今要当剃除须发被服<a>袈裟</a>。以家非家出家为道。童子。时大力王。与其眷属八万人俱前后围绕。往声德佛所顶<a>礼佛</a>足。右绕三匝退坐一面。童子。尔时声德如来。知大力王及其眷属心所欲乐。即为宣说一切诸法体性平等无戏论三昧分别显示。童子。时大力王闻是三昧。<a>欢喜</a>踊跃深心爱乐。即于声德佛所。弃舍王位正信出家。剃除须发服三法衣。既出家已于此三昧广能听受读诵忆持分别其义修行相应。以此善根于二亿劫不堕恶道。次第复值二亿诸佛。彼<a>佛法</a>中常得出家。一一佛所于此三昧听受读诵分别其义修行相应。以此善根次第满百亿劫。得成佛道号曰智勇如来应正遍知明行足善逝世间解无上士调御丈夫天人师佛世尊。利益无量无边众生。然后乃当入般涅槃。童子。汝当观此三昧有是神力。能令<a>菩萨</a>招感佛智。童子。彼大力王所将眷属八万人等闻是三昧。欢喜踊跃心甚爱乐。亦皆随王正信出家。剃除须发被服法衣。是出家辈闻此三昧。读诵受持分别解说修行相应。以此善根于二亿劫不堕恶道。一一劫中值千万佛。于彼佛所常得出家。既出家已闻此三昧。读诵受持应修行住。以此善根于后满百千劫。各异世界得成佛道。同号坚固勇健堪能如来应正遍知明行足善逝世间解无上士调御丈夫天人师佛世尊。利益无量诸众生已。然后乃入无余涅槃。童子。如是三昧有大威力。能令菩萨招致阿耨多罗三藐三菩提。尔时世尊。欲重宣此义。而说偈言。</p>
<p style="text-align: left">
	　　我念过去久远世不思议劫有佛出</p>
<p style="text-align: left">
	　　能为众生作利益号曰声德大仙尊</p>
<p style="text-align: left">
	　　初会众集满八亿悉是声闻诸<a>弟子</a></p>
<p style="text-align: left">
	　　第二会集七亿数第三六亿阿罗汉</p>
<p style="text-align: left">
	　　一切漏尽无烦恼诸<a>神通</a>力到<a>彼岸</a></p>
<p style="text-align: left">
	　　其佛<a>寿命</a>四万岁国土世界甚严净</p>
<p style="text-align: left">
	　　时阎浮提有二王号曰大力坚固力</p>
<p style="text-align: left">
	　　是等二王所居土一一各领半阎浮</p>
<p style="text-align: left">
	　　佛出大力王国中诸胜人天奉供养</p>
<p style="text-align: left">
	　　其王于佛得净信恭敬供养满千年</p>
<p style="text-align: left">
	　　国人无量学是王种种供养于如来</p>
<p style="text-align: left">
	　　但以世财非法供佛及声闻悉丰足</p>
<p style="text-align: left">
	　　尔时世尊作是念我说是法令舍欲</p>
<p style="text-align: left">
	　　必令彼王生厌离于我法中而出家</p>
<p style="text-align: left">
	　　彼时人尊说偈言弃舍恶法是<a>佛教</a></p>
<p style="text-align: left">
	　　在家多过具诸苦<a>如法</a>修行真供佛</p>
<p style="text-align: left">
	　　时王闻说如是偈独趣空闲作是念</p>
<p style="text-align: left">
	　　我今不能处家缠而为最胜法供养</p>
<p style="text-align: left">
	　　即舍王位如洟唾并及八万诸眷属</p>
<p style="text-align: left">
	　　一时俱往到佛所头面作礼住尊前</p>
<p style="text-align: left">
	　　佛知此等之乐欲为说难见寂灭定</p>
<p style="text-align: left">
	　　彼闻爱敬而悦乐一切欢喜即出家</p>
<p style="text-align: left">
	　　既出家已于此定读诵受持广分别</p>
<p style="text-align: left">
	　　次第二亿劫数中未曾坠堕三恶道</p>
<p style="text-align: left">
	　　是人以此诸善业得见百亿诸如来</p>
<p style="text-align: left">
	　　于彼佛法恒出家宣说如是胜三昧</p>
<p style="text-align: left">
	　　是等于后得成佛同号坚固大精进</p>
<p style="text-align: left">
	　　利益无量亿众生后入涅槃犹火灭</p>
<p style="text-align: left">
	　　时彼往昔大力王久成佛道号智勇</p>
<p style="text-align: left">
	　　利益无量百亿众置菩提已入涅槃</p>
<p style="text-align: left">
	　　既闻如是胜利益末世持经佛所赞</p>
<p style="text-align: left">
	　　若能奉持佛法藏是等速成人中上</p>
<p style="text-align: left">
	　　童子。是故菩萨摩诃萨爱乐是定者。应当修习最初所行。童子。云何菩萨于此三昧最初所行。童子。若菩萨摩诃萨以大悲心为首。若佛在世。若佛灭后常勤供养。所谓花鬘末香涂香宝幢幡盖音声歌舞作倡伎乐衣服饮食病瘦医药。以此善根悉以回向如是三昧。更不志求其余诸法而供养佛。不求妙色。不求资财。不为生天。不求眷属。唯念是法。是菩萨尚于法中不见有佛。况复法外而见佛也。是故童子。是为真供养佛。而亦不见有佛可得。不取我想。不求果报。是菩萨三轮清净。以花鬘末香涂香宝幢幡盖音声歌舞作倡伎乐饮食衣服病瘦医药供养如来。回向阿耨多罗三藐三菩提。以此善根得不思议功德不思议果报。得是三昧速成阿耨多罗三藐三菩提。尔时世尊。即说偈言。</p>
<p style="text-align: left">
	　　若人香奉无边智能得无量香果报</p>
<p style="text-align: left">
	　　于千万劫离恶趣永无一切诸臭秽</p>
<p style="text-align: left">
	　　千万劫中行胜行供养百万亿如来</p>
<p style="text-align: left">
	　　成佛获得胜戒香若复了知无众生</p>
<p style="text-align: left">
	　　施香受香二俱无若能起心如是施</p>
<p style="text-align: left">
	　　则得柔软胜顺忍若人增上修此忍</p>
<p style="text-align: left">
	　　为他割身犹如钱于千万亿恒沙劫</p>
<p style="text-align: left">
	　　其心坚固不退转云何而得名为忍</p>
<p style="text-align: left">
	　　云何复名为随顺云何得名不退转</p>
<p style="text-align: left">
	　　云何复名为菩萨欣乐自性无我法</p>
<p style="text-align: left">
	　　以无我想无烦恼能知诸法悉尽灭</p>
<p style="text-align: left">
	　　是因缘故名为忍诸佛所学随顺学</p>
<p style="text-align: left">
	　　智者如法常修行知诸佛法无疑惑</p>
<p style="text-align: left">
	　　是故得名为随顺若修行时有世魔</p>
<p style="text-align: left">
	　　现作佛身说是言佛道难得作声闻</p>
<p style="text-align: left">
	　　不肯信受名不退觉悟恶见诸众生</p>
<p style="text-align: left">
	　　非此能证<a>甘露</a>道劝舍恶道住善趣</p>
<p style="text-align: left">
	　　是故得名为菩萨忍者住于随顺道</p>
<p style="text-align: left">
	　　以无我法令开悟乃至梦中不起念</p>
<p style="text-align: left">
	　　存有众生寿命想若魔无量如恒沙</p>
<p style="text-align: left">
	　　化作佛身到其所咸说身内有神我</p>
<p style="text-align: left">
	　　即语无我汝非佛以智了达诸法空</p>
<p style="text-align: left">
	　　知已不与烦恼俱以戏论故言说有</p>
<p style="text-align: left">
	　　见已寂灭行世间譬如世人所生子</p>
<p style="text-align: left">
	　　随即为其立名字诸方推名不可得</p>
<p style="text-align: left">
	　　当知此字无所来为立菩萨如是名</p>
<p style="text-align: left">
	　　菩萨诸方不可求乃至实际求不得</p>
<p style="text-align: left">
	　　如是知者名菩萨假使海中炽火然</p>
<p style="text-align: left">
	　　菩萨终不起身见菩萨得住初发心</p>
<p style="text-align: left">
	　　悉断恶见烦恼尽不见有其生灭法</p>
<p style="text-align: left">
	　　所谓众生及寿命诸法体空犹如幻</p>
<p style="text-align: left">
	　　非彼外道所能知若于饮食生贪着</p>
<p style="text-align: left">
	　　于衣钵中起爱吝及其掉戏轻躁者</p>
<p style="text-align: left">
	　　是则不知佛菩提多喜睡眠及<a>懈怠</a></p>
<p style="text-align: left">
	　　奸伪凶暴不摄敛于诸佛所无净信</p>
<p style="text-align: left">
	　　是则不知佛菩提毁破禁戒无惭愧</p>
<p style="text-align: left">
	　　于佛法中无归信不敬同修梵<a>行者</a></p>
<p style="text-align: left">
	　　是则不知佛菩提不毁净戒具惭愧</p>
<p style="text-align: left">
	　　于佛法中深爱乐同梵行者能恭敬</p>
<p style="text-align: left">
	　　是则能知胜菩提念处以为圣境界</p>
<p style="text-align: left">
	　　喜悦而作床卧具以禅为食定为浆</p>
<p style="text-align: left">
	　　是则能知佛菩提无我忍为经行处</p>
<p style="text-align: left">
	　　以空林中行<a>正念</a>七觉香花甚可乐</p>
<p style="text-align: left">
	　　嗅已得成无上道菩萨体道所修行</p>
<p style="text-align: left">
	　　非是余人所行地所谓声闻及缘觉</p>
<p style="text-align: left">
	　　谁有智者不贪乐设我寿命极长远</p>
<p style="text-align: left">
	　　如恒河沙无量劫说佛一毛德不尽</p>
<p style="text-align: left">
	　　如来智慧无边故若闻如是大利益</p>
<p style="text-align: left">
	　　<a>无畏</a>世尊之所说速自教人持是定</p>
<p style="text-align: left">
	　　无上菩提得不难</p>
<p style="text-align: left">
	　　童子。是故菩萨摩诃萨应善巧知入三法忍。谓知彼第一忍第二忍第三忍。于是忍中应善巧知。复于其智亦善巧知。何以故。若菩萨摩诃萨于忍智中善巧知者。彼菩萨摩诃萨速得阿耨多罗三藐三菩提。是故童子。菩萨摩诃萨若欲速求阿耨多罗三藐三菩提者。于此三忍法门应当受持。持已为他广分别说。利益安乐无量众生救济世间。利益安乐诸天及人。尔时世尊。为彼月光童子。即以偈句。颂此入三忍法门。</p>
<p style="text-align: left">
	　　于诸众生无违诤口不宣说非益言</p>
<p style="text-align: left">
	　　常能安住<a>饶益</a>法是则说名为初忍</p>
<p style="text-align: left">
	　　知一切法犹如幻即于此相不取着</p>
<p style="text-align: left">
	　　能于智中增无减是故名为初胜忍</p>
<p style="text-align: left">
	　　诸修多罗已修学智与善说恒相应</p>
<p style="text-align: left">
	　　于佛无量智不疑是则名为初胜忍</p>
<p style="text-align: left">
	　　若闻一切善<a>说法</a>犹如佛说无有疑</p>
<p style="text-align: left">
	　　能信一切诸佛法是则名为初胜忍</p>
<p style="text-align: left">
	　　于了义经常宣畅如佛所说而演说</p>
<p style="text-align: left">
	　　若说我人及众生即知方便为引接</p>
<p style="text-align: left">
	　　种种外道诸异见菩萨于彼心无扰</p>
<p style="text-align: left">
	　　转于彼人深悲愍是名第二胜忍相</p>
<p style="text-align: left">
	　　诸陀罗尼来现前于总持门无疑惑</p>
<p style="text-align: left">
	　　所说语言皆真实是名第二胜忍相</p>
<p style="text-align: left">
	　　假使四大相转变所谓地水火风等</p>
<p style="text-align: left">
	　　于佛菩提永不退是名第二胜忍相</p>
<p style="text-align: left">
	　　世间所有诸工巧菩萨悉能善修学</p>
<p style="text-align: left">
	　　不见更有胜己者是名第三胜忍相</p>
<p style="text-align: left">
	　　奢摩他力得调伏毗婆舍那山不动</p>
<p style="text-align: left">
	　　一切众生莫能欺是名第三胜忍相</p>
<p style="text-align: left">
	　　所有言说常在定行住坐卧恒三昧</p>
<p style="text-align: left">
	　　三摩坚固到彼岸是名第三胜忍相</p>
<p style="text-align: left">
	　　住于正定获神通于多佛刹往说法</p>
<p style="text-align: left">
	　　智者神足势无减是名第三胜忍相</p>
<p style="text-align: left">
	　　若修如是寂定时诸余一切群生类</p>
<p style="text-align: left">
	　　不能知彼心分齐是名第三胜忍相</p>
<p style="text-align: left">
	　　假使世界诸众生一时作佛演说法</p>
<p style="text-align: left">
	　　是人悉能具领受是名第三胜忍相</p>
<p style="text-align: left">
	　　东西南北及四维上下二方亦如是</p>
<p style="text-align: left">
	　　于诸方中悉见佛是名第三胜忍相</p>
<p style="text-align: left">
	　　悉能变现无量身一切皆作真金色</p>
<p style="text-align: left">
	　　于无量刹往说法是名第三胜忍相</p>
<p style="text-align: left">
	　　此佛世界诸阎浮一切皆睹菩萨形</p>
<p style="text-align: left">
	　　诸天及人咸识知是名第三胜忍相</p>
<p style="text-align: left">
	　　于诸佛法佛行处导师所有诸威仪</p>
<p style="text-align: left">
	　　智者悉能善修学是名第三胜忍相</p>
<p style="text-align: left">
	　　世界所有诸众生悉来赞叹是菩萨</p>
<p style="text-align: left">
	　　菩萨于彼欣悦者则于佛智未修学</p>
<p style="text-align: left">
	　　世界所有诸众生骂詈毁谤是菩萨</p>
<p style="text-align: left">
	　　于此若起嗔恨心当知佛智未修学</p>
<p style="text-align: left">
	　　若得利养心不喜于违失时无忧戚</p>
<p style="text-align: left">
	　　其心安住犹如山是名第三胜忍相</p>
<p style="text-align: left">
	　　一名随顺音声忍二名思惟随顺忍</p>
<p style="text-align: left">
	　　三名修习无生忍学此三忍得菩提</p>
<p style="text-align: left">
	　　若于如是三胜忍菩萨其有能得者</p>
<p style="text-align: left">
	　　善逝见彼菩萨时即授无上菩提记</p>
<p style="text-align: left">
	　　若有闻此授记莂不思议数亿众生</p>
<p style="text-align: left">
	　　咸发无上菩提心我要当作人中尊</p>
<p style="text-align: left">
	　　闻说如是授记音即时大地六种动</p>
<p style="text-align: left">
	　　光明普照十方界雨无量种胜妙花</p>
<p style="text-align: left">
	　　若于如是三胜忍其有菩萨能得者</p>
<p style="text-align: left">
	　　悉不复见有<a>生死</a>于彼起灭亦复然</p>
<p style="text-align: left">
	　　若于如是三种忍菩萨其有能得者</p>
<p style="text-align: left">
	　　已老今老悉不见安住法中得如是</p>
<p style="text-align: left">
	　　菩萨了知种种法体性空寂犹如幻</p>
<p style="text-align: left">
	　　是空亦复非生灭以诸法体空寂故</p>
<p style="text-align: left">
	　　若有众生来恭敬<a>礼拜</a>尊重兴供养</p>
<p style="text-align: left">
	　　菩萨于彼无偏爱深达世间体性故</p>
<p style="text-align: left">
	　　若有众生来打骂菩萨于彼无嫌慢</p>
<p style="text-align: left">
	　　转于其人起悲心为欲令其解脱故</p>
<p style="text-align: left">
	　　若加刀杖及瓦石其心于彼无忿怒</p>
<p style="text-align: left">
	　　安住无我忍法中菩萨不畏起嗔覆</p>
<p style="text-align: left">
	　　菩萨了知种种法体性空寂犹如幻</p>
<p style="text-align: left">
	　　若能安住是法中为诸人天所供养</p>
<p style="text-align: left">
	　　有人手执利刚刀割截一一身支节</p>
<p style="text-align: left">
	　　心能忍受无恚恨悲怜增广初不坏</p>
<p style="text-align: left">
	　　以刀屠脍支节时菩萨即便生是念</p>
<p style="text-align: left">
	　　汝若未得菩提处愿我莫证于涅槃</p>
<p style="text-align: left">
	　　如是忍力最无上于无我忍安住故</p>
<p style="text-align: left">
	　　是诸菩萨大名称无量那由劫修习</p>
<p style="text-align: left">
	　　复过是数如恒沙犹未能得证菩提</p>
<p style="text-align: left">
	　　于尔所时修佛行况复觉智何可说</p>
<p style="text-align: left">
	　　不可思议亿劫说彼诸德号无穷尽</p>
<p style="text-align: left">
	　　于无我忍善安住是大名称诸菩萨</p>
<p style="text-align: left">
	　　若欲能知菩提者要当住于妙智聚</p>
<p style="text-align: left">
	　　若修诸佛所说忍得胜菩提则不难</p>
<p style="text-align: left">
	　　尔时佛告月光童子言。于过去广大久远无量无数不可思议过阿僧祇劫。尔时有佛。名无所有起如来应正遍知明行足善逝世间解无上士调御丈夫天人师佛世尊。出现于世。云何名为无所有起如来应正遍知。童子。是佛生时上升<a>虚空</a>。高七多罗树。行于七步而作是言。一切诸法悉无所有。一切诸法悉无所有。其音遍满三千<a>大千世界</a>。是时地神展转相告至于梵世。而作是言。是世界中有佛出世。号曰无所有起如来应正遍知。其初生时于虚空中行于七步。而作是言。一切诸法悉无所有。童子。以是因缘。其佛号曰无所有起。彼佛成正觉时。所有树木<a>丛林</a>药草皆出声言。一切诸法悉无所有。童子。时彼世界所出诸声皆亦说言。一切诸法悉无所有。童子。尔时无所有起如来所说法时。有一王子。名思惟大悲。形貌端正人所爱乐心行调柔。童子。尔时王子诣无所有起如来所。顶礼佛足右绕三匝退坐一面。</p>
<p style="text-align: left">
	　　尔时无所有起如来。知彼思惟大悲王子深心所乐。即为说是一切诸法体性平等无戏论三昧。王子闻已得净<a>信心</a>。以家非家出家为道。剃除须发被服袈裟。既出家已。于此三昧读诵受持。广为他人分别显示。以此善根于二十劫不堕恶道。一一劫中值二亿佛。过二十劫已得成佛道。号曰善思义如来应正遍知明行足善逝世间解无上士调御丈夫天人师佛世尊。出现于世。</p>
<p style="text-align: left">
	　　童子。汝当观此三昧有是威力。能令菩萨招致阿耨多罗三藐三菩提。童子。菩萨摩诃萨当安住深忍法中。云何菩萨摩诃萨能安住深忍。童子。菩萨摩诃萨应当如实观一切法犹如幻化如梦如野马如响如光影如水中月如虚空性。应如是知。童子。菩萨摩诃萨若如实观一切法如幻化如梦如野马如响如光影如水中月如虚空性者。是名菩萨摩诃萨安住深忍。若成就深忍菩萨。于染法不染。嗔法不嗔。痴法不痴。何以故。是菩萨不见于法亦无所得。不见染者不见染事不见染业。不见嗔者不见嗔事不见嗔业。不见痴者不见痴事不见痴业。菩萨摩诃萨于如是法。悉无所见亦无所得。谓若染若嗔若痴。是菩萨以无所见故。即无所染无嗔无痴。是菩萨如实无染无嗔无痴无颠倒心故。得名为定。名无戏论。名到彼岸。名为陆地。名到安隐。名到无畏。名为清凉。名为持戒。名为智者。名为慧者。名为福德。名为神足。名为忆念。名为持者。名黠慧者。名为去者。名惭愧者。名信义者。名头陀功德者。名不着女色者。名无染著者。名应供者。名漏尽者。名无烦恼自在者。名心解脱者。名慧解脱者。名调伏者。名曰大龙。名所作已办。名更无所作。名舍重担。名逮得己利。名尽诸有结。名依正教心善解脱。名到一切心自在岸。名为<a>沙门</a>。名婆罗门。名沐浴者。名已渡者。名明了者。名为闻者。名为佛子。名为释子。名除棘刺者。名度坑堑者。名拔毒箭者。名无热者。名无尘埃者。名为比丘无覆缠者。名为丈夫。名善丈夫。名胜丈夫。名大丈夫。名师子丈夫。名大龙丈夫。名牛王丈夫。名善调丈夫。名勇健丈夫。名荷负丈夫。名精进丈夫。名凶丈夫。名如花丈夫。名莲花丈夫。名分陀利丈夫。名调御丈夫。名月丈夫。名日丈夫。名作业丈夫。名两足中上。名尽智边。名多闻中胜。名已修梵行。名所作究竟。名一切恶不染。尔时世尊。说偈颂曰。</p>
<p style="text-align: left">
	　　劫尽灾坏时世界荡然空</p>
<p style="text-align: left">
	　　如前后亦尔喻诸法亦然</p>
<p style="text-align: left">
	　　观世间起作悉住于水上</p>
<p style="text-align: left">
	　　如下上亦尔诸法亦复然</p>
<p style="text-align: left">
	　　如虚空无云忽然起阴曀</p>
<p style="text-align: left">
	　　知从何所出诸法亦复然</p>
<p style="text-align: left">
	　　如来涅槃后思想睹佛形</p>
<p style="text-align: left">
	　　如初后亦尔诸法亦复然</p>
<p style="text-align: left">
	　　犹如水聚沫暴流之所漂</p>
<p style="text-align: left">
	　　观之无坚实诸法亦复然</p>
<p style="text-align: left">
	　　如天雨水上各各有泡起</p>
<p style="text-align: left">
	　　随生寻散灭诸法亦复然</p>
<p style="text-align: left">
	　　譬如春日中晖光所焚炙</p>
<p style="text-align: left">
	　　阳焰状如水诸法亦复然</p>
<p style="text-align: left">
	　　如湿<a>芭蕉</a>树人折求其坚</p>
<p style="text-align: left">
	　　内外不得实诸法亦复然</p>
<p style="text-align: left">
	　　如幻作多身谓男女象马</p>
<p style="text-align: left">
	　　是相非真实诸法亦复然</p>
<p style="text-align: left">
	　　譬如有童女夜卧梦产子</p>
<p style="text-align: left">
	　　生欣死忧戚诸法亦复然</p>
<p style="text-align: left">
	　　如人梦行淫寤已无所见</p>
<p style="text-align: left">
	　　愚爱终无得诸法亦复然</p>
<p style="text-align: left">
	　　如净虚空月影现于清池</p>
<p style="text-align: left">
	　　非月形入水诸法亦复然</p>
<p style="text-align: left">
	　　如人自好喜执镜照其面</p>
<p style="text-align: left">
	　　镜像不可得诸法亦复然</p>
<p style="text-align: left">
	　　见野马如水愚者欲趣饮</p>
<p style="text-align: left">
	　　无实可救渴诸法亦复然</p>
<p style="text-align: left">
	　　如人在山谷歌哭言笑响</p>
<p style="text-align: left">
	　　闻声不可得诸法亦复然</p>
<p style="text-align: left">
	　　如牓教诸国<a>善恶</a>由之行</p>
<p style="text-align: left">
	　　非言教至彼诸法亦复然</p>
<p style="text-align: left">
	　　如人饮酒醉见地悉回转</p>
<p style="text-align: left">
	　　其实未曾动诸法亦复然</p>
<p style="text-align: left">
	　　缘起法无有无有更不有</p>
<p style="text-align: left">
	　　分别有无者是则苦不灭</p>
<p style="text-align: left">
	　　于有无分别净不净诤论</p>
<p style="text-align: left">
	　　远离是二边智者住中道</p>
<p style="text-align: left">
	　　观彼先际身于身无身想</p>
<p style="text-align: left">
	　　若能如是知即是无为性</p>
<p style="text-align: left">
	　　眼耳鼻无限舌身意亦然</p>
<p style="text-align: left">
	　　于根分别者圣道则无用</p>
<p style="text-align: left">
	　　于诸根无限体顽空无记</p>
<p style="text-align: left">
	　　欲希涅槃乐应修圣道业</p>
<p style="text-align: left">
	　　演说四念处愚者身证慢</p>
<p style="text-align: left">
	　　身证则无慢能离诸慢故</p>
<p style="text-align: left">
	　　演说于四禅愚谓得禅行</p>
<p style="text-align: left">
	　　灭惑人无慢慧观断慢故</p>
<p style="text-align: left">
	　　演说四<a>真谛</a>愚者谓见谛</p>
<p style="text-align: left">
	　　见实则无慢世尊如是说</p>
<p style="text-align: left">
	　　虽广读众经恃多闻毁禁</p>
<p style="text-align: left">
	　　多闻非能救<a>破戒</a><a>地狱</a>苦</p>
<p style="text-align: left">
	　　自恃持戒慢而不学多闻</p>
<p style="text-align: left">
	　　持戒报尽已还复受诸苦</p>
<p style="text-align: left">
	　　多闻与持戒二俱不自恃</p>
<p style="text-align: left">
	　　恃慢薄福人由是起众苦</p>
<p style="text-align: left">
	　　慢为众苦本诸导师所说</p>
<p style="text-align: left">
	　　有慢苦增长离之则苦灭</p>
<p style="text-align: left">
	　　虽修世三昧而不离我想</p>
<p style="text-align: left">
	　　其过还复起犹如优垤迦</p>
<p style="text-align: left">
	　　若修彼无我于中生欣乐</p>
<p style="text-align: left">
	　　是涅槃乐因非感世间法</p>
<p style="text-align: left">
	　　如被众贼围为命欲逃避</p>
<p style="text-align: left">
	　　无足不能走便为贼所杀</p>
<p style="text-align: left">
	　　如是痴毁禁欲出离世间</p>
<p style="text-align: left">
	　　无戒不堪去为老病死杀</p>
<p style="text-align: left">
	　　如壮执刃贼劫掠害诸方</p>
<p style="text-align: left">
	　　烦恼亦如是害众生善根</p>
<p style="text-align: left">
	　　多人说阴空不知阴无我</p>
<p style="text-align: left">
	　　若问阴有无颦蹙嗔言对</p>
<p style="text-align: left">
	　　若知阴无我闻骂心不嗔</p>
<p style="text-align: left">
	　　有或系属魔悟空无忿怒</p>
<p style="text-align: left">
	　　如人患身痛多年苦逼恼</p>
<p style="text-align: left">
	　　是病经时久求医欲治疗</p>
<p style="text-align: left">
	　　是人数推访便遇得良师</p>
<p style="text-align: left">
	　　医愍授好药汝服则令差</p>
<p style="text-align: left">
	　　是人得妙药不服病不愈</p>
<p style="text-align: left">
	　　非是医药咎当知病者过</p>
<p style="text-align: left">
	　　于此法出家读诵道品教</p>
<p style="text-align: left">
	　　行修不相应何能得解脱</p>
<p style="text-align: left">
	　　诸法体性空佛子观是事</p>
<p style="text-align: left">
	　　一切有悉空外道空少分</p>
<p style="text-align: left">
	　　智不与愚竞勇猛应舍离</p>
<p style="text-align: left">
	　　若骂不念报愚法汝勿嫌</p>
<p style="text-align: left">
	　　智不愚往返善知其性习</p>
<p style="text-align: left">
	　　虽复共相亲后必成怨嫉</p>
<p style="text-align: left">
	　　智不与愚密知其志不坚</p>
<p style="text-align: left">
	　　体性自破坏凡愚则无友</p>
<p style="text-align: left">
	　　若问如法语毁戒者不欣</p>
<p style="text-align: left">
	　　无因起嗔覆当知是愚人</p>
<p style="text-align: left">
	　　愚者与愚合如粪与粪和</p>
<p style="text-align: left">
	　　智智同一处犹二醍醐合</p>
<p style="text-align: left">
	　　不观世间过因果不信入</p>
<p style="text-align: left">
	　　于佛语无信在世被离坏</p>
<p style="text-align: left">
	　　贫穷无财物不活求出家</p>
<p style="text-align: left">
	　　我法出家已衣钵极悭着</p>
<p style="text-align: left">
	　　彼近恶知识毁破我禁戒</p>
<p style="text-align: left">
	　　不自观己行其心无安住</p>
<p style="text-align: left">
	　　昼夜住非宜作恶无有厌</p>
<p style="text-align: left">
	　　身心恒放逸口常说粗鄙</p>
<p style="text-align: left">
	　　恒伺他愆过觅便向人说</p>
<p style="text-align: left">
	　　自覆己瑕玼深是愚痴相</p>
<p style="text-align: left">
	　　愚者贪嗜食不能知节量</p>
<p style="text-align: left">
	　　因佛得饮食都无反报心</p>
<p style="text-align: left">
	　　得上妙甘膳不应于其法</p>
<p style="text-align: left">
	　　反为食所害如象食泥藕</p>
<p style="text-align: left">
	　　种种上味馔智者虽食之</p>
<p style="text-align: left">
	　　根寂静无贪如法简择餐</p>
<p style="text-align: left">
	　　虽有聪智人慰愚问从来</p>
<p style="text-align: left">
	　　于彼无亲恋但起悲愍心</p>
<p style="text-align: left">
	　　智者恒利愚愚反为衰损</p>
<p style="text-align: left">
	　　我见是过已独处空如鹿</p>
<p style="text-align: left">
	　　智者见是过不与愚共俱</p>
<p style="text-align: left">
	　　若与往来者失天况菩提</p>
<p style="text-align: left">
	　　智者恒住悲住慈与喜合</p>
<p style="text-align: left">
	　　常舍一切有修定证菩提</p>
<p style="text-align: left">
	　　悟道除忧怖见人老死逼</p>
<p style="text-align: left">
	　　于彼起悲愍发言合真义</p>
<p style="text-align: left">
	　　若人知佛法离言说圣谛</p>
<p style="text-align: left">
	　　若闻是法者得离食圣爱</p>
<p style="text-align: left">
	　　童子。以是义故。欲得成就坚固行菩萨应如是学。何以故。童子。坚固行菩萨得阿耨多罗三藐三菩提。则为不难。何况此三昧也。尔时月光童子白佛言。希有世尊如来应正遍知。善能说此坚固之行。为入此三昧法。善说善建立一切菩萨所学。乃是一切如来行处。尚非声闻辟支佛地。何况外道。世尊。我今当住是坚固行。何以故。我欲如佛所学。我今欲学。我欲知彼阿耨多罗三藐三菩提故。我欲破坏于魔波旬及其眷属。我欲脱一切众生苦。唯愿如来及比丘僧并诸眷属。明受我请。为悲愍我故。如来尔时及比丘僧默然许受。月光童子明日请食为护彼故。时尔月光童子。既蒙如来许受供已。欢喜踊跃深自庆幸。即从坐起偏袒右臂。顶礼佛足右绕三匝辞退而去。</p>
<p style="text-align: left">
	　　尔时月光童子。向王舍城还至家中。到已即于其夜严办种种无量无数胜味饮食。于王舍大城一切诸处。悉悬缯彩散种种花竖幢幡盖。烧众名香施诸帐幕。扫治街巷除却瓦砾。于四衢道洒令清净。散栴檀末杂宝遍布。复散种种花种种宝花。间错其地犹如彩画。又以无量种种庄严雕饰城巷。其城一切周遍已。有优钵罗花。拘物陀花。钵头摩花。分陀利花。于其家内。纯以牛头栴檀用涂其宅。以种种庄严张诸宝帐。为佛世尊设上味食。是时童子作如是等庄严城郭街巷舍宅。办诸供具一夜之中悉备足已。至明清旦。与八十那由他菩萨。阿逸多菩萨以为上首。其名曰<a>观世音菩萨</a>。<a>大势至菩萨</a>。香象菩萨。宝幢菩萨。难胜菩萨。文殊师利童子菩萨。勇健军菩萨。妙臂菩萨。宝花菩萨。不虚现菩萨。如是等菩萨摩诃萨。于余菩萨而为上首。与如是等大菩萨众前后围绕。出王舍大城往如来所。更整衣服。头面作礼。右绕三匝白佛言。世尊。食时既至所设已办。愿垂临顾入王舍城。至我室内哀受我供。</p>
<p style="text-align: left">
	　　尔时世尊于中前时。着衣持钵。与大比丘满百千人菩萨摩诃萨。无量百千亿那由他。天龙夜叉乾闼婆阿修罗迦楼罗紧那罗摩睺罗伽等。无量百千而设供养。恭敬赞叹。佛大威力。佛大神足。佛大变现。佛大威仪。放百千万亿那由他光。作百千种伎乐。雨种种天花。为受月光童子供故入王舍城。佛以久集无量善根。以右千辐轮足蹑城门阃。时现种种神变未曾有事。诸佛如来若入城时。法皆如是现其神变。汝今善听当为汝说。佛入城时所有神德。说偈颂曰。</p>
<p style="text-align: left">
	　　大仙入王城轮足蹑门阃</p>
<p style="text-align: left">
	　　威力动大地众生咸欢喜</p>
<p style="text-align: left">
	　　诸乏饮食者远离饥渴患</p>
<p style="text-align: left">
	　　其身皆饱满由佛履阃故</p>
<p style="text-align: left">
	　　聋盲喑哑辈贫穷薄福等</p>
<p style="text-align: left">
	　　诸根悉全具由佛履阃故</p>
<p style="text-align: left">
	　　阎罗界饿鬼食脓唾屎尿</p>
<p style="text-align: left">
	　　悉得天味食由佛履阃故</p>
<p style="text-align: left">
	　　诸山及宝山种种林花果</p>
<p style="text-align: left">
	　　曲躬悉回向由佛履阃故</p>
<p style="text-align: left">
	　　大海城邑聚地皆六种动</p>
<p style="text-align: left">
	　　不逼恼众生由佛履阃故</p>
<p style="text-align: left">
	　　人天鸠槃等欢喜住空中</p>
<p style="text-align: left">
	　　为佛持宝盖发大菩提心</p>
<p style="text-align: left">
	　　诸音乐不击自然出妙声</p>
<p style="text-align: left">
	　　众人皆欢喜由佛履阃故</p>
<p style="text-align: left">
	　　百千万亿树向佛具花果</p>
<p style="text-align: left">
	　　无量天住空所设非人供</p>
<p style="text-align: left">
	　　百千诸牛王兽王师子吼</p>
<p style="text-align: left">
	　　象马悉归礼由佛履阃故</p>
<p style="text-align: left">
	　　国中诸大王见十力世尊</p>
<p style="text-align: left">
	　　导师胜妙色欢喜而顶礼</p>
<p style="text-align: left">
	　　余人心喜赞或散诸妙花</p>
<p style="text-align: left">
	　　合十指爪掌称佛为大悲</p>
<p style="text-align: left">
	　　或散诸璎珞金锁磲臂印</p>
<p style="text-align: left">
	　　或散师子条发大菩提心</p>
<p style="text-align: left">
	　　女人奉金鬘又女散面花</p>
<p style="text-align: left">
	　　或解金璎珞乳面手严具</p>
<p style="text-align: left">
	　　或有散金花及诸严身具</p>
<p style="text-align: left">
	　　虽舍无一心悕求诸佛道</p>
<p style="text-align: left">
	　　城人布妙衣或复散顶珠</p>
<p style="text-align: left">
	　　及散众宝网佛至城门故</p>
<p style="text-align: left">
	　　若人病苦逼种种忧箭射</p>
<p style="text-align: left">
	　　一切咸具乐导师威德故</p>
<p style="text-align: left">
	　　拘翅罗鹦鹉孔雀频伽等</p>
<p style="text-align: left">
	　　诸鸟住空中出和雅妙音</p>
<p style="text-align: left">
	　　众鸟心欢喜出是妙音时</p>
<p style="text-align: left">
	　　能灭修行者贪嗔痴烦恼</p>
<p style="text-align: left">
	　　无量亿众生闻声得顺忍</p>
<p style="text-align: left">
	　　为圣授彼记未来咸作佛</p>
<p style="text-align: left">
	　　见佛十力身众生乐佛智</p>
<p style="text-align: left">
	　　我云何得此佛知欲授记</p>
<p style="text-align: left">
	　　佛一一毛孔放百千种光</p>
<p style="text-align: left">
	　　遍照诸佛刹普眼入城故</p>
<p style="text-align: left">
	　　障蔽于日明摩尼宝天火</p>
<p style="text-align: left">
	　　余光悉不现佛入城门故</p>
<p style="text-align: left">
	　　百千莲花敷出地千叶净</p>
<p style="text-align: left">
	　　十力尊蹈上与众游城巷</p>
<p style="text-align: left">
	　　道路无秽污纯以香泥涂</p>
<p style="text-align: left">
	　　遍城烧妙香馨流甚可乐</p>
<p style="text-align: left">
	　　巷陌甚严丽除去诸瓦砾</p>
<p style="text-align: left">
	　　十力功德故具种种花香</p>
<p style="text-align: left">
	　　百千恶夜叉见佛金色身</p>
<p style="text-align: left">
	　　起大悲愍意净心归牟尼</p>
<p style="text-align: left">
	　　诸天宫悉空皆共来观佛</p>
<p style="text-align: left">
	　　在空雨众花佛入胜城时</p>
<p style="text-align: left">
	　　若人以散花于人天师所</p>
<p style="text-align: left">
	　　佛上成花盖庄严身端好</p>
<p style="text-align: left">
	　　人天修罗等睹佛十力尊</p>
<p style="text-align: left">
	　　心欢喜踊跃未曾有厌足</p>
<p style="text-align: left">
	　　右有百千梵左帝释亦然</p>
<p style="text-align: left">
	　　无数天在空恭敬<a>三界</a>尊</p>
<p style="text-align: left">
	　　时佛现变已开示胜妙法</p>
<p style="text-align: left">
	　　百千众闻者发大菩提心</p>
<p style="text-align: left">
	　　相好花为身犹满虚空星</p>
<p style="text-align: left">
	　　佛处王御路如净空圆月</p>
<p style="text-align: left">
	　　如净摩尼宝离垢无瑕秽</p>
<p style="text-align: left">
	　　十方放光明佛照刹亦然</p>
<p style="text-align: left">
	　　诸天众围绕人尊入王城</p>
<p style="text-align: left">
	　　足履地如画来入月光宅</p>
<p style="text-align: left">
	　　城郭悉庄严百千亿幢幡</p>
<p style="text-align: left">
	　　栴檀涂其地散花而庄严</p>
<p style="text-align: left">
	　　佛在道行时发广悲愍心</p>
<p style="text-align: left">
	　　口出无量光吐香而说法</p>
<p style="text-align: left">
	　　睹佛身生乐得喜不思议</p>
<p style="text-align: left">
	　　我等何时得法王胜供养</p>
<p style="text-align: left">
	　　无量人发心我明亦请佛</p>
<p style="text-align: left">
	　　怜愍救济者久远难值遇</p>
<p style="text-align: left">
	　　或巷城却敌胜妙自庄严</p>
<p style="text-align: left">
	　　办具诸花璎散佛为菩提</p>
<p style="text-align: left">
	　　或胜瞻波鬘婆师目多伽</p>
<p style="text-align: left">
	　　或复散缯彩发胜纯至心</p>
<p style="text-align: left">
	　　或在家心净胜衣自庄严</p>
<p style="text-align: left">
	　　以缯彩诸花散大比丘众</p>
<p style="text-align: left">
	　　优钵罗花等复散妙金花</p>
<p style="text-align: left">
	　　种种摩尼宝或散栴檀末</p>
<p style="text-align: left">
	　　现诸希有事不可称计数</p>
<p style="text-align: left">
	　　佛入城门时多人发道心</p>
<p style="text-align: left">
	　　无烦热见谛善现善见天</p>
<p style="text-align: left">
	　　阿迦尼离欲一切来观佛</p>
<p style="text-align: left">
	　　密身及广果百那由他众</p>
<p style="text-align: left">
	　　如摩尼光曜悉来瞻仰尊</p>
<p style="text-align: left">
	　　净天子无数及诸少净天</p>
<p style="text-align: left">
	　　无量净天子悉来观大仙</p>
<p style="text-align: left">
	　　其少光天子及无量光天</p>
<p style="text-align: left">
	　　光音天子等咸共来观佛</p>
<p style="text-align: left">
	　　其梵辅天子并及梵众天</p>
<p style="text-align: left">
	　　定藏大梵等皆来观世尊</p>
<p style="text-align: left">
	　　他化天欢喜化乐天善心</p>
<p style="text-align: left">
	　　兜率炎摩众三十三天王</p>
<p style="text-align: left">
	　　四方四天王财主毗楼勒</p>
<p style="text-align: left">
	　　恶眼提赖吒故来礼敬佛</p>
<p style="text-align: left">
	　　大力夜叉王及眷属净心</p>
<p style="text-align: left">
	　　并亲族在空雨诸天妙花</p>
<p style="text-align: left">
	　　恒醉持鬘天执种种花鬘</p>
<p style="text-align: left">
	　　并眷属心喜供养胜丈夫</p>
<p style="text-align: left">
	　　百器足夜叉并妻及眷属</p>
<p style="text-align: left">
	　　自击美音乐供养于如来</p>
<p style="text-align: left">
	　　喜悦耽美歌谓紧那罗王</p>
<p style="text-align: left">
	　　居在香山顶踊跃悉来集</p>
<p style="text-align: left">
	　　婆稚睒婆利罗睺毗摩质</p>
<p style="text-align: left">
	　　并余大威德而雨诸宝物</p>
<p style="text-align: left">
	　　过无量罗刹多众而围绕</p>
<p style="text-align: left">
	　　各持诸妙花恭敬而散佛</p>
<p style="text-align: left">
	　　阿耨大龙王女善学音乐</p>
<p style="text-align: left">
	　　击百种妙声诚心供养佛</p>
<p style="text-align: left">
	　　耨龙五百子求广菩提智</p>
<p style="text-align: left">
	　　与亲属围绕咸共无上尊</p>
<p style="text-align: left">
	　　阿波罗龙王向佛而合掌</p>
<p style="text-align: left">
	　　持龙胜真珠在空供养佛</p>
<p style="text-align: left">
	　　目真陀龙王踊跃悉欢喜</p>
<p style="text-align: left">
	　　散诸妙宝果净心而供养</p>
<p style="text-align: left">
	　　彼起胜敬心<a>念佛</a>种种德</p>
<p style="text-align: left">
	　　诸亲属围绕皆来赞叹佛</p>
<p style="text-align: left">
	　　难陀跋难陀德叉黑瞿昙</p>
<p style="text-align: left">
	　　与眷属诣佛屈膝礼善逝</p>
<p style="text-align: left">
	　　伊罗钵龙王百眷属号泣</p>
<p style="text-align: left">
	　　忆念迦葉佛厌恶此受生</p>
<p style="text-align: left">
	　　我昔怀疑惑坏小芛兰叶</p>
<p style="text-align: left">
	　　是故生难处不能知佛法</p>
<p style="text-align: left">
	　　深厌此蛇身愿速舍龙趣</p>
<p style="text-align: left">
	　　能知清凉法道场所得者</p>
<p style="text-align: left">
	　　余多千龙王海龙摩那斯</p>
<p style="text-align: left">
	　　持上妙龙衣来奉人中尊</p>
<p style="text-align: left">
	　　调达掷佛石夜叉住空接</p>
<p style="text-align: left">
	　　其名金毗罗恭敬在佛前</p>
<p style="text-align: left">
	　　阿吒夜叉城空无大夜叉</p>
<p style="text-align: left">
	　　诫约悉令集供养大仙尊</p>
<p style="text-align: left">
	　　灰毛针夜叉阿吒婆可畏</p>
<p style="text-align: left">
	　　雪山婆多山驴夜叉归佛</p>
<p style="text-align: left">
	　　种种异类身被服甚可畏</p>
<p style="text-align: left">
	　　多那由他鬼持吉物奉佛</p>
<p style="text-align: left">
	　　食海金翅鸟变形婆罗门</p>
<p style="text-align: left">
	　　宝冠自庄严住空而礼佛</p>
<p style="text-align: left">
	　　阎浮所有城一切大林天</p>
<p style="text-align: left">
	　　与城神俱来供养世间解</p>
<p style="text-align: left">
	　　无量林天至并诸树神等</p>
<p style="text-align: left">
	　　及一切河神集诣法王所</p>
<p style="text-align: left">
	　　山峰岩岭神堆阜天亦至</p>
<p style="text-align: left">
	　　泉池沼神等共海神喜到</p>
<p style="text-align: left">
	　　天人修罗鬼迦楼鸠槃等</p>
<p style="text-align: left">
	　　饿鬼富单那悉来供养佛</p>
<p style="text-align: left">
	　　诸天修罗众离慢咸供养</p>
<p style="text-align: left">
	　　见佛入王城观之无厌足</p>
<p style="text-align: left">
	　　过修菩萨行供养曾世尊</p>
<p style="text-align: left">
	　　彼作是净业众生观无厌</p>
<p style="text-align: left">
	　　须弥轮山等及阎浮诸山</p>
<p style="text-align: left">
	　　不能为障蔽诸佛照刹光</p>
<p style="text-align: left">
	　　此娑婆诸海土地悉平正</p>
<p style="text-align: left">
	　　佛刹普皆遍散众花悉满</p>
<p style="text-align: left">
	　　百千种光明法王足下放</p>
<p style="text-align: left">
	　　地狱尽清凉除苦获安乐</p>
<p style="text-align: left">
	　　十力为说法天人得眼净</p>
<p style="text-align: left">
	　　无量百千众于佛道决定</p>
<p style="text-align: left">
	　　无等等入城现作是神变</p>
<p style="text-align: left">
	　　无量百千劫佛说尚难尽</p>
<p style="text-align: left">
	　　如是胜德聚牛王度彼岸</p>
<p style="text-align: left">
	　　一切德究竟顶礼佛<a>福田</a></p>
<p style="text-align: left">
	　　尔时世尊。与诸比丘前后围绕。往诣月光童子住处。坐所敷坐。诸比丘僧次第而坐。</p>
<p style="text-align: left">
	　　尔时月光童子。知佛菩萨比丘坐已。自手赍持多种美食。所谓佉禅尼蒲禅尼梨呵那诸沙尼等。又持浆饮以百味食。充足如来及以大众。既充足已欢喜踊跃深自庆遇。佛及大众饭食讫已。却钵澡手。以万亿价宝衣奉上如来。比丘众随上中下次第。各以上中下三衣次第施之。</p>
<p style="text-align: left">
	　　尔时月光童子。于佛及僧施衣物已。偏袒右肩右膝着地。合掌作礼住于佛前默念说偈。而问世尊。</p>
<p style="text-align: left">
	　　菩萨智者行何行常能解知诸法性</p>
<p style="text-align: left">
	　　云何能入所作业惟愿导师为我说</p>
<p style="text-align: left">
	　　云何能得于<a>宿命</a>云何不复处胞胎</p>
<p style="text-align: left">
	　　云何能得不坏众何故而得无量辩</p>
<p style="text-align: left">
	　　无上定慧两足尊如我所问愿记说</p>
<p style="text-align: left">
	　　知诸众生心所行于一切法无有疑</p>
<p style="text-align: left">
	　　佛知一切法体性离言语法以言说</p>
<p style="text-align: left">
	　　如师子吼摧野干佛降异道亦如是</p>
<p style="text-align: left">
	　　知诸众生之所行通达诸法到彼岸</p>
<p style="text-align: left">
	　　无碍智慧净境界惟愿法王为我说</p>
<p style="text-align: left">
	　　知于过去未来世及今现在亦悉了</p>
<p style="text-align: left">
	　　三世无碍智堪能是故我问释师子</p>
<p style="text-align: left">
	　　一切三世诸佛法法王世尊悉能知</p>
<p style="text-align: left">
	　　于法体性善觉悟是故我问大智海</p>
<p style="text-align: left">
	　　能离一切诸法过已能断于心秽故</p>
<p style="text-align: left">
	　　剪除一切痴秽结愿佛为说菩提行</p>
<p style="text-align: left">
	　　而佛所得诸<a>法相</a>如所得相为我说</p>
<p style="text-align: left">
	　　我闻如是法相已依所闻相行菩提</p>
<p style="text-align: left">
	　　众生行相多差别我作何行能解入</p>
<p style="text-align: left">
	　　愿为我说入行法我得闻已则能知</p>
<p style="text-align: left">
	　　一切诸法各差别其体空寂性远离</p>
<p style="text-align: left">
	　　菩萨云何能现证愿为我说是法母</p>
<p style="text-align: left">
	　　于一切法到彼岸言说法句已修学</p>
<p style="text-align: left">
	　　己自无疑除他疑为我显示佛菩萨</p>
		

	
	

		</div></div><hr><script charset='utf-8' src='../../js/footer.js'></script></body></html>