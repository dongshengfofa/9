<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 月灯三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 月灯三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 月灯三昧经</strong></p>
<p style="text-align: left">
	　　尔时婆伽婆在大众中示教利喜已。即从坐起出王舍城。诣耆阇崛山敷座而坐。诸<a>比丘</a>众。及诸天龙夜叉乾闼婆阿修罗迦楼罗紧那罗摩睺罗伽前后围绕。尔时月光童子八百亿人。并天龙八部诸鬼神等。及余世界十那由他诸<a>菩萨</a>众。持诸宝鬘涂香末香。衣服幡花种种音乐。建立幢盖悬诸缯幡。出王舍城向耆阇崛山。诣如来所头面礼足绕无量匝。以已所持花香衣服宝盖幢幡。击诸音乐设大供养。设供养已曲躬恭敬。为问法故却坐一面。</p>
<p style="text-align: left">
	　　尔时月光童子作如是言。我于如来应供正遍知。欲有所问惟愿听许。尔时<a>世尊</a>告童子言。如来应正遍知。随汝所欲恣汝问之。汝所问者则能利益无量众生。吾当为汝分别解说令汝心喜。尔时月光童子既蒙听许。即白佛言。菩萨摩诃萨成就几法。能得如是一切诸法体性平等无戏论三昧。尔时佛告月光童子言。菩萨摩诃萨成就四法。能得如是一切诸法体性平等无戏论三昧。何等为四。一者善学柔软同住安隐。到调伏地能忍毁辱。见法除慢是为初法。菩萨若能成就如是。便能得是一切诸法体性平等无戏论三昧。</p>
<p style="text-align: left">
	　　复次童子。菩萨摩诃萨成就善戒清净戒第一善清净戒不浊戒不缺戒。不穿戒不杂戒。无定色戒<a>自在</a>戒。不可呵戒不退落戒。无所依戒无所取戒无所得戒。圣所赞戒智所赞戒。童子是为第二。菩萨具足是法。能得一切诸法体性平等无戏论三昧。</p>
<p style="text-align: left">
	　　复次童子。菩萨摩诃萨深怖<a>三界</a>起惊畏心。厌离三界起不染心。不着三界起逼恼心。为脱三界苦众生故起大悲心。趣向阿耨多罗三藐三菩提。发大精进心。童子是为第三。菩萨成就如是。能得一切诸法体性平等无戏论三昧。</p>
<p style="text-align: left">
	　　复次童子。菩萨摩诃萨求于多闻无有厌足。为重于法不求财利。为重于智不求名闻。随闻受持为他广说显示其义。以悲愍故不为亲属。菩萨复作是念。云何能令前听法众生于无上菩提速得不退转。是为第四。菩萨成就如是。能得一切诸法平等无戏论三昧。童子当知。此三昧法门无量诸佛之所演说。无量诸佛之所赞叹。无量诸佛之所咨嗟。无量诸佛之所显示。无量诸佛之所修习。尔时世尊。而说偈言。</p>
<p style="text-align: left">
	　　我念不思那由劫有佛号曰音声身</p>
<p style="text-align: left">
	　　彼音声身如来尊在世<a>寿命</a>六千岁</p>
<p style="text-align: left">
	　　彼佛次前复有佛号智自在世所爱</p>
<p style="text-align: left">
	　　彼智自在正遍知寿命一万二千岁</p>
<p style="text-align: left">
	　　彼佛次前有佛号威德自在大势力</p>
<p style="text-align: left">
	　　彼威德佛人中尊寿命七万六千岁</p>
<p style="text-align: left">
	　　彼佛次前复有佛号大自在自然智</p>
<p style="text-align: left">
	　　彼大自在<a>天人</a>师寿命满足千万岁</p>
<p style="text-align: left">
	　　彼佛次前复有佛其佛号曰梵声师</p>
<p style="text-align: left">
	　　彼梵声佛两足尊寿命满足一亿岁</p>
<p style="text-align: left">
	　　彼佛次前复有佛号众自在最胜离</p>
<p style="text-align: left">
	　　彼众自在无比尊寿命满足六亿岁</p>
<p style="text-align: left">
	　　彼佛次前复有佛其佛号曰声自在</p>
<p style="text-align: left">
	　　彼音自在婆伽婆寿命满足千万岁</p>
<p style="text-align: left">
	　　彼佛次前复有佛号曰声上为世灯</p>
<p style="text-align: left">
	　　彼声上佛世导师寿命一万四千岁</p>
<p style="text-align: left">
	　　彼佛次前复有佛号满月面普名称</p>
<p style="text-align: left">
	　　彼满月面普名称住世寿命一日夜</p>
<p style="text-align: left">
	　　彼佛次前复有佛其佛号曰日面满</p>
<p style="text-align: left">
	　　彼日面佛无比尊寿命一万八千岁</p>
<p style="text-align: left">
	　　彼佛次前复有佛其佛号曰梵面亲</p>
<p style="text-align: left">
	　　彼梵面亲两足尊寿命二万三千岁</p>
<p style="text-align: left">
	　　彼佛次前复有佛其佛号曰梵婆薮</p>
<p style="text-align: left">
	　　彼梵婆薮天人师寿命一万八千岁</p>
<p style="text-align: left">
	　　如是等佛同一劫其数二百世导师</p>
<p style="text-align: left">
	　　汝听我今说佛名皆是三界<a>世间</a>亲</p>
<p style="text-align: left">
	　　无毁身佛普音佛遍威德佛遍声佛</p>
<p style="text-align: left">
	　　声供养佛名声佛声身勇佛声身净</p>
<p style="text-align: left">
	　　智起智知善聪佛智光映蔽智等起</p>
<p style="text-align: left">
	　　智焰聚佛智勇佛梵上梵命梵善佛</p>
<p style="text-align: left">
	　　善梵天佛胜梵声<a>梵音</a>梵天梵施佛</p>
<p style="text-align: left">
	　　威力威主善威佛威德自在起威佛</p>
<p style="text-align: left">
	　　威德眼佛善胜佛怖上怖慧善可怖</p>
<p style="text-align: left">
	　　可怖面佛怖起佛可怖怖上见实佛</p>
<p style="text-align: left">
	　　善眼月上胜导师深远音佛无边音</p>
<p style="text-align: left">
	　　净音自在净音佛无量音佛善现声</p>
<p style="text-align: left">
	　　魔力音坏善眼佛善眼净面净眼佛</p>
<p style="text-align: left">
	　　无量眼佛普眼佛善普眼佛胜眼佛</p>
<p style="text-align: left">
	　　眼映蔽佛不毁眼调伏上佛调伏佛</p>
<p style="text-align: left">
	　　善调心佛善调佛寂根寂意寂上佛</p>
<p style="text-align: left">
	　　寂德极寂到定岸寂心无上如来尊</p>
<p style="text-align: left">
	　　住边寂佛善调心善调寂根定意佛</p>
<p style="text-align: left">
	　　寂上寂德炽盛佛度寂<a>彼岸</a>定勇佛</p>
<p style="text-align: left">
	　　众因陀罗王众佛众自在佛映蔽众</p>
<p style="text-align: left">
	　　众胜净智大众主众主勇健大众佛</p>
<p style="text-align: left">
	　　胜众<a>解脱</a>正遍知</p>
<p style="text-align: left">
	　　见法法幢法起<a>佛法</a>体性起法力佛</p>
<p style="text-align: left">
	　　法佛妙法勇健佛自性法起决定佛</p>
<p style="text-align: left">
	　　如此自性法起佛合有八亿皆同号</p>
<p style="text-align: left">
	　　是佛出于第二劫斯等如来我曾供</p>
<p style="text-align: left">
	　　自性法起决定佛若有得闻其名者</p>
<p style="text-align: left">
	　　闻已受持净业人速能获得是三昧</p>
<p style="text-align: left">
	　　我今所说牟尼王彼佛次后有余佛</p>
<p style="text-align: left">
	　　不可思议无数劫佛号善胜音王佛</p>
<p style="text-align: left">
	　　彼善胜王如来尊寿命七万六千岁</p>
<p style="text-align: left">
	　　是如来尊初会时有<a>罗汉</a>众三十亿</p>
<p style="text-align: left">
	　　六通三明根调伏具大威德四神足</p>
<p style="text-align: left">
	　　住最后身诸漏尽不为八法之所染</p>
<p style="text-align: left">
	　　尔时复有菩萨众其数合有万万亿</p>
<p style="text-align: left">
	　　得六<a>神通</a>具辩才于诸法空学究竟</p>
<p style="text-align: left">
	　　以神通力游亿刹展转<a>教化</a>过恒沙</p>
<p style="text-align: left">
	　　问诸如来所行道还复住于本世界</p>
<p style="text-align: left">
	　　博通一切修多罗游于世间作灯明</p>
<p style="text-align: left">
	　　是谓佛子大神力为利众生游诸国</p>
<p style="text-align: left">
	　　远离丑秽行梵行不为欲故造诸恶</p>
<p style="text-align: left">
	　　常为诸天所喜乐于诸有中无所依</p>
<p style="text-align: left">
	　　于空闲处常乞食住于空寂行头陀</p>
<p style="text-align: left">
	　　多闻巧言大福德能于三界无所著</p>
<p style="text-align: left">
	　　乐于<a>禅定</a>无所畏于义决定获辩才</p>
<p style="text-align: left">
	　　于辞句义已善<a>学佛</a>子一问悉究竟</p>
<p style="text-align: left">
	　　摄护一切诸善业于无量劫<a>修行</a>满</p>
<p style="text-align: left">
	　　常为诸佛之所赞演说解脱道句义</p>
<p style="text-align: left">
	　　持戒清净无秽污如花处水无所著</p>
<p style="text-align: left">
	　　于三界中常起厌不为世法之所染</p>
<p style="text-align: left">
	　　其心清净业善净少欲知足具威德</p>
<p style="text-align: left">
	　　安住当来圣德中亦住三明<a>殊胜</a>道</p>
<p style="text-align: left">
	　　要在修行非口言自安于法为他说</p>
<p style="text-align: left">
	　　为诸如来善摄受委付一切佛法藏</p>
<p style="text-align: left">
	　　于三界中起怖畏以寂静心常修定</p>
<p style="text-align: left">
	　　常为诸佛所加护说千亿种修多罗</p>
<p style="text-align: left">
	　　若说亿种修多罗远离一切世间教</p>
<p style="text-align: left">
	　　信于空寂说深义无量名称德如海</p>
<p style="text-align: left">
	　　童子我于无量劫常赞叹彼无余间</p>
<p style="text-align: left">
	　　我今但说其少分犹如大海水一渧</p>
<p style="text-align: left">
	　　彼时善胜音王佛说此寂灭最胜定</p>
<p style="text-align: left">
	　　是时三千大千界诸天及人悉充满</p>
<p style="text-align: left">
	　　彼佛说此寂定时尔时大地六种动</p>
<p style="text-align: left">
	　　天人众数如恒沙安住不退菩提道</p>
<p style="text-align: left">
	　　有王最上人中尊号功德力大威神</p>
<p style="text-align: left">
	　　具足有于五百子颜貌端正甚坏丽</p>
<p style="text-align: left">
	　　有妙夫人数八亿悉是王宫内眷属</p>
<p style="text-align: left">
	　　彼功德王所生女合有一千四百亿</p>
<p style="text-align: left">
	　　是王八月十五日方欲善受八戒斋</p>
<p style="text-align: left">
	　　共于八亿那由人俱时往诣如来所</p>
<p style="text-align: left">
	　　稽首无上两足尊即于佛前坐一面</p>
<p style="text-align: left">
	　　如来知彼心所乐即便为说胜三昧</p>
<p style="text-align: left">
	　　是王闻斯三昧已弃舍王位如涕唾</p>
<p style="text-align: left">
	　　并舍一切所亲爱于彼佛所而<a>出家</a></p>
<p style="text-align: left">
	　　夫人后宫调顺子及诸女等皆出家</p>
<p style="text-align: left">
	　　后宫眷属及亲众七十六万那由他</p>
<p style="text-align: left">
	　　彼王妻子出家者安住勇猛常精进</p>
<p style="text-align: left">
	　　经行不住满八年于经行时便命终</p>
<p style="text-align: left">
	　　此大圣王命终已还生本处王宫中</p>
<p style="text-align: left">
	　　忽然化生无胎染是时如来犹在世</p>
<p style="text-align: left">
	　　其父号曰坚固力其母号曰大智慧</p>
<p style="text-align: left">
	　　其王生已白父母胜音王佛住世不</p>
<p style="text-align: left">
	　　时彼胜音王如来曾为我说胜三昧</p>
<p style="text-align: left">
	　　非是因缘非<a>无缘</a>于诸有中唯说一</p>
<p style="text-align: left">
	　　一切诸法体性印出千万亿修多罗</p>
<p style="text-align: left">
	　　是诸菩萨无上财今佛犹说三昧不</p>
<p style="text-align: left">
	　　<a>说法</a>不坏于因果能修最胜八圣道</p>
<p style="text-align: left">
	　　如来智慧见世间了知诸法入<a>真谛</a></p>
<p style="text-align: left">
	　　身业口业皆清净意业清净知见净</p>
<p style="text-align: left">
	　　出过一切诸攀缘是佛犹说三昧耶</p>
<p style="text-align: left">
	　　能知诸阴界平等远离一切诸入相</p>
<p style="text-align: left">
	　　证于无生寂灭忍是佛犹说三昧耶</p>
<p style="text-align: left">
	　　无碍辩才入寂智达解文字差别智</p>
<p style="text-align: left">
	　　能过一切取着事是佛犹说三昧耶</p>
<p style="text-align: left">
	　　知诸音声得欣喜见诸佛已起深乐</p>
<p style="text-align: left">
	　　得于圣趣柔软直佛犹说是三昧耶</p>
<p style="text-align: left">
	　　不起嗔怒恒调善发言美好常含笑</p>
<p style="text-align: left">
	　　见诸众生先语慰佛犹说是三昧不</p>
<p style="text-align: left">
	　　恭敬尊长无懈倦<a>礼拜</a>供养恒瞻视</p>
<p style="text-align: left">
	　　其身清净具白法法王犹说三昧不</p>
<p style="text-align: left">
	　　于诸白法常无厌住于空闲离邪命</p>
<p style="text-align: left">
	　　忆念诸地不忘失法王犹说三昧不</p>
<p style="text-align: left">
	　　于阴善巧智神通远离烦恼调伏地</p>
<p style="text-align: left">
	　　能断凡夫语言道法王犹说三昧耶</p>
<p style="text-align: left">
	　　常能修进诸胜行远离犯戒知持犯</p>
<p style="text-align: left">
	　　及离一切诸亲爱法王犹说三昧耶</p>
<p style="text-align: left">
	　　出过一切诸有生自识<a>宿命</a>离诸疑</p>
<p style="text-align: left">
	　　其心敬法闻总持佛今犹说三昧耶</p>
<p style="text-align: left">
	　　出生深利胜智慧信乐不动如山王</p>
<p style="text-align: left">
	　　得总持门不退<a>转世</a>亲犹说三昧不</p>
<p style="text-align: left">
	　　常求一切白净法于恶法中恒远离</p>
<p style="text-align: left">
	　　心不游入烦恼朋如来犹说是法不</p>
<p style="text-align: left">
	　　诸学究竟得自在于诸禅定已穷尽</p>
<p style="text-align: left">
	　　智慧能令信欣喜说法牟尼犹在不</p>
<p style="text-align: left">
	　　胜智增长知生智无量智慧平等智</p>
<p style="text-align: left">
	　　知于诸趣随生智牟尼王说是胜法</p>
<p style="text-align: left">
	　　<a>信心</a>出家舍俗地不着三界无所依</p>
<p style="text-align: left">
	　　制伏其心令欣喜是佛说是胜菩提</p>
<p style="text-align: left">
	　　于诸法中无执着常能摄受一切法</p>
<p style="text-align: left">
	　　于诸业果信不动最胜世尊说是法</p>
<p style="text-align: left">
	　　戒律持犯果报智灭于一切诸诤论</p>
<p style="text-align: left">
	　　能说非违非诤地两足牟尼说是法</p>
<p style="text-align: left">
	　　受于忍辱无嗔怒于诸问答能善巧</p>
<p style="text-align: left">
	　　知诸法句差别智大悲世尊说是法</p>
<p style="text-align: left">
	　　知于过去未来际能知三世佛法性</p>
<p style="text-align: left">
	　　知于三世分段智自然世尊说是法</p>
<p style="text-align: left">
	　　常能系心于一处常能安身于圣地</p>
<p style="text-align: left">
	　　于诸威仪常不改人中牛王说是法</p>
<p style="text-align: left">
	　　有惭有愧自庄严知于世间应时语</p>
<p style="text-align: left">
	　　一切常舒布施手无上世亲说是法</p>
<p style="text-align: left">
	　　常能摄心有惭愧亦常厌离恶不善</p>
<p style="text-align: left">
	　　随顺头陀常分卫牟尼王尊说胜法</p>
<p style="text-align: left">
	　　常怀惭愧恒欣喜于尊供养恒恭敬</p>
<p style="text-align: left">
	　　远离憍慢修礼拜如来说是胜妙法</p>
<p style="text-align: left">
	　　策下劣心令其安自能测量智分齐</p>
<p style="text-align: left">
	　　远离无知诸障碍如是胜人说是法</p>
<p style="text-align: left">
	　　能入心智语言智决定能知诸言辞</p>
<p style="text-align: left">
	　　远离一切无利事法王如来说是法</p>
<p style="text-align: left">
	　　常得亲近善知识远离一切不善者</p>
<p style="text-align: left">
	　　常得信佛不放逸牟尼说是无上法</p>
<p style="text-align: left">
	　　知世假名但言说常厌一切世间苦</p>
<p style="text-align: left">
	　　于利得失无忧喜牟尼说是最胜法</p>
<p style="text-align: left">
	　　若得恭敬心不高不得恭敬心放舍</p>
<p style="text-align: left">
	　　得称实叹心不喜是世间师说是法</p>
<p style="text-align: left">
	　　常舍一切诸恶道不与俗流相交通</p>
<p style="text-align: left">
	　　于出家众亦不参自然智者说是法</p>
<p style="text-align: left">
	　　勇者远离非行处于佛所行常安住</p>
<p style="text-align: left">
	　　威仪具足心善调如是法母佛所说</p>
<p style="text-align: left">
	　　常远一切凡愚法亦远一切污家法</p>
<p style="text-align: left">
	　　常护一切诸佛法是法大智之所说</p>
<p style="text-align: left">
	　　少言美妙善相应他于人处能软语</p>
<p style="text-align: left">
	　　<a>如法</a>降伏诸怨敌大智慧日之教法</p>
<p style="text-align: left">
	　　知时节量诸饮食慎勿委信凡夫法</p>
<p style="text-align: left">
	　　若遇苦缘心不戚是为如来善胜教</p>
<p style="text-align: left">
	　　若见贫人令得财若见<a>破戒</a>起悲救</p>
<p style="text-align: left">
	　　以悲愍心为开晓如是胜法如来教</p>
<p style="text-align: left">
	　　常以法摄诸众生及舍一切诸财物</p>
<p style="text-align: left">
	　　于诸八法无贮畜如来大圣所说教</p>
<p style="text-align: left">
	　　赞叹持戒诃破戒坚持净戒不诈伪</p>
<p style="text-align: left">
	　　不积资财能弃舍此是如来最胜教</p>
<p style="text-align: left">
	　　深心启请诸师长随所言说悉能行</p>
<p style="text-align: left">
	　　常能亲近诸法师如是如来最胜教</p>
<p style="text-align: left">
	　　心常爱乐恒恭敬亦恒安住于<a>正见</a></p>
<p style="text-align: left">
	　　于诸善业能决定如是如来最胜教</p>
<p style="text-align: left">
	　　造诸善行为上首善巧方便弃舍相</p>
<p style="text-align: left">
	　　远离于想及事相是为如来无上教</p>
<p style="text-align: left">
	　　于修多罗能解知实谛句义善修学</p>
<p style="text-align: left">
	　　证解脱智常善巧是为如来最胜教</p>
<p style="text-align: left">
	　　发言出于揩正语心境相称词决定</p>
<p style="text-align: left">
	　　有所宣说无有疑是为如来最胜教</p>
<p style="text-align: left">
	　　常应修习诸法空安住戒力无所畏</p>
<p style="text-align: left">
	　　游行一切寂定处是为如来最胜教</p>
<p style="text-align: left">
	　　不求亲爱及利养其心无有诸谄曲</p>
<p style="text-align: left">
	　　远离一切诸恶见是为如来最胜教</p>
<p style="text-align: left">
	　　于陀罗尼得胜辩智慧照明广无边</p>
<p style="text-align: left">
	　　说法不断辩才净是为如来最胜教</p>
<p style="text-align: left">
	　　于四法门久修习能入于行最贤善</p>
<p style="text-align: left">
	　　于此<a>佛教</a>奉修行是为如来最胜教</p>
<p style="text-align: left">
	　　于佛所说随顺忍安住彼忍离诸过</p>
<p style="text-align: left">
	　　远离非智住于智是为如来最胜教</p>
<p style="text-align: left">
	　　以智住于方便地修习菩萨善巧行</p>
<p style="text-align: left">
	　　为善丈夫所修行是为诸佛最胜教</p>
<p style="text-align: left">
	　　常离不应方便者如来说此为佛地</p>
<p style="text-align: left">
	　　若与智和佛<a>随喜</a>是名如来最胜教</p>
<p style="text-align: left">
	　　佛地广大非二乘凡愚无智生毁谤</p>
<p style="text-align: left">
	　　智者诸佛所摄受是名如来最胜教</p>
<p style="text-align: left">
	　　如来善知此法门诸天恭敬所供养</p>
<p style="text-align: left">
	　　千亿梵众恒随喜如来犹说三昧不</p>
<p style="text-align: left">
	　　无量千龙恒礼拜紧那金翅常赞叹</p>
<p style="text-align: left">
	　　菩提树下所得者如来犹说三昧不</p>
<p style="text-align: left">
	　　常为智人所求者是善胜法之资财</p>
<p style="text-align: left">
	　　非为财施无上药如来犹说三昧不</p>
<p style="text-align: left">
	　　智慧腑藏辩无尽能出亿妙修多罗</p>
<p style="text-align: left">
	　　善知三界如实智如来犹说三昧不</p>
<p style="text-align: left">
	　　说于船筏渡彼岸不为四瀑之所漂</p>
<p style="text-align: left">
	　　令名闻鬘得增长是以说此三昧定</p>
<p style="text-align: left">
	　　赞叹十种最胜力及赞人中大牛王</p>
<p style="text-align: left">
	　　菩萨功德胜无尽正由得是三昧故</p>
<p style="text-align: left">
	　　说于慈心除嗔恚行大悲人大喜舍</p>
<p style="text-align: left">
	　　于大乘者得稣息正由说此胜三昧</p>
<p style="text-align: left">
	　　为师子吼说胜行此是佛智胜阿含</p>
<p style="text-align: left">
	　　一切诸法体性印如是三昧佛所说</p>
<p style="text-align: left">
	　　能招一切种智智求菩提者之园苑</p>
<p style="text-align: left">
	　　此能破坏魔军众谓是佛说胜寂定</p>
<p style="text-align: left">
	　　能生正觉之功德是一切法自性印</p>
<p style="text-align: left">
	　　无生寂灭妙法印导师所说胜三昧</p>
<p style="text-align: left">
	　　于住法者作明术在怨仇中而不现</p>
<p style="text-align: left">
	　　如法降伏诸魔官导师说是胜三昧</p>
<p style="text-align: left">
	　　显示无碍辩才地诸力解脱及诸根</p>
<p style="text-align: left">
	　　最胜十八不共法由斯三昧得是法</p>
<p style="text-align: left">
	　　求十力者之实法诸佛胜智之本因</p>
<p style="text-align: left">
	　　佛大丈夫所说法怜愍救护世间故</p>
<p style="text-align: left">
	　　最胜佛子所摄受求解脱者所欲乐</p>
<p style="text-align: left">
	　　闻是寂静难见定为诸佛子之所爱</p>
<p style="text-align: left">
	　　诸佛满足智慧处智慧菩萨起求心</p>
<p style="text-align: left">
	　　其心清净无烦恼应修如是寂灭定</p>
<p style="text-align: left">
	　　身业清净口亦净如来为示解脱门</p>
<p style="text-align: left">
	　　无有杂秽爱欲缚应当勤修是三昧</p>
<p style="text-align: left">
	　　不生贪爱嗔恚地速能获得大智慧</p>
<p style="text-align: left">
	　　能起于明灭无明是故应修寂灭定</p>
<p style="text-align: left">
	　　求解脱者令得满求三昧者必克获</p>
<p style="text-align: left">
	　　离讥毁誉如来眼应当修习是三昧</p>
<p style="text-align: left">
	　　游行通力多佛刹神足能见诸佛德</p>
<p style="text-align: left">
	　　陀罗尼门得不难应修如是胜寂定</p>
<p style="text-align: left">
	　　加持念根得菩提亦能加持见多佛</p>
<p style="text-align: left">
	　　以微细智说无生修是三昧得不难</p>
<p style="text-align: left">
	　　不应法者难<a>觉悟</a>远离一切文字故</p>
<p style="text-align: left">
	　　不以音声能了解曾不闻定故不知</p>
<p style="text-align: left">
	　　智慧菩萨已解了如法王说而能知</p>
<p style="text-align: left">
	　　寂灭无毁能测量但为救度世间故</p>
<p style="text-align: left">
	　　勇猛精进能善持坚固护念恒不失</p>
<p style="text-align: left">
	　　尽苦智慧及灭智佛犹说是三昧不</p>
<p style="text-align: left">
	　　演说一切法无生亦说一切诸有生</p>
<p style="text-align: left">
	　　诸佛如来妙智最佛犹说是三昧不</p>
<p style="text-align: left">
	　　是法童子所显示八十亿千那由他</p>
<p style="text-align: left">
	　　得胜随顺音声忍不退转于胜菩提</p>
<p style="text-align: left">
	　　坚固力王报子言是佛世尊今犹在</p>
<p style="text-align: left">
	　　王问童子如是言汝于何处闻是法</p>
<p style="text-align: left">
	　　子言听我刹利王我曾见于十亿佛</p>
<p style="text-align: left">
	　　于一劫中悉供养具足咨问此寂定</p>
<p style="text-align: left">
	　　已于九十四劫中常得了知宿命智</p>
<p style="text-align: left">
	　　从此不生胞胎中正由修此三昧力</p>
<p style="text-align: left">
	　　于彼佛所恒听法闻已深信而修习</p>
<p style="text-align: left">
	　　我常坚固起此信必证菩提无有疑</p>
<p style="text-align: left">
	　　受持读诵三昧时若有人来问于我</p>
<p style="text-align: left">
	　　乃至梦中无疑网要必成于无上道</p>
<p style="text-align: left">
	　　我从得于无贪爱自知决定必成佛</p>
<p style="text-align: left">
	　　亦常如是起欲乐不知何时得菩提</p>
<p style="text-align: left">
	　　为学受持胜三昧若有比丘教我者</p>
<p style="text-align: left">
	　　我于彼人生恭敬亦如恭敬于诸佛</p>
<p style="text-align: left">
	　　我于彼人教一偈修行菩萨顺忍时</p>
<p style="text-align: left">
	　　好心瞻仰如善师卑形恭敬而供养</p>
<p style="text-align: left">
	　　老少中年比丘所惭愧谦下生恭敬</p>
<p style="text-align: left">
	　　恭敬于彼得现称福德后世名增长</p>
<p style="text-align: left">
	　　于相违诤不忻乐我时安住于少事</p>
<p style="text-align: left">
	　　能知恶业趣恶道能知善业趣善道</p>
<p style="text-align: left">
	　　不应法说放逸者于彼闻于不爱语</p>
<p style="text-align: left">
	　　亦自思念己恶业凡作业者无失坏</p>
<p style="text-align: left">
	　　我时不嗔亦不慢佛说忍力勤修行</p>
<p style="text-align: left">
	　　诸佛恒常赞说忍修忍易得菩提道</p>
<p style="text-align: left">
	　　我本持戒恒清净亦令众生住净戒</p>
<p style="text-align: left">
	　　恒常赞叹戒最上由住净戒人信受</p>
<p style="text-align: left">
	　　恒常赞叹兰若处亦自安住净持戒</p>
<p style="text-align: left">
	　　劝人修行八戒斋亦复教彼学菩提</p>
<p style="text-align: left">
	　　劝人修习净梵行亦复教彼住法义</p>
<p style="text-align: left">
	　　为他显示菩提道于命终后见多佛</p>
<p style="text-align: left">
	　　我念过去世劫时有佛号曰妙声身</p>
<p style="text-align: left">
	　　于彼佛前发弘誓恒安忍力不倾动</p>
<p style="text-align: left">
	　　本作如是要誓时岁经八亿四千万</p>
<p style="text-align: left">
	　　时魔讥毁来骂辱我心初无有变动</p>
<p style="text-align: left">
	　　尔时降伏魔官已知我慈忍坚固力</p>
<p style="text-align: left">
	　　以清净心接足礼五百众发菩提心</p>
<p style="text-align: left">
	　　我于往昔无悭吝恒常赞叹行布施</p>
<p style="text-align: left">
	　　大富丰财有誉声于饥馑时为施主</p>
<p style="text-align: left">
	　　若有比丘持是定或能修习为他说</p>
<p style="text-align: left">
	　　即自恒常供养彼作是心者令得佛</p>
<p style="text-align: left">
	　　我时有彼无上业见佛世尊人中上</p>
<p style="text-align: left">
	　　生生恒受具足戒得为比丘听法师</p>
<p style="text-align: left">
	　　我常乐于头陀行亦住空寂兰若林</p>
<p style="text-align: left">
	　　不为饮食故谄曲少分所得皆知足</p>
<p style="text-align: left">
	　　我一切时无嫉妒亦常不着于居家</p>
<p style="text-align: left">
	　　既不着家不憎妒欣乐兰若无退失</p>
<p style="text-align: left">
	　　我时恒住于慈行设有毁骂不嗔恚</p>
<p style="text-align: left">
	　　以慈悲心善调柔名闻花鬘满十方</p>
<p style="text-align: left">
	　　常习少欲而知足乐于苦行修兰若</p>
<p style="text-align: left">
	　　亦恒分卫不厌倦要誓坚固而不动</p>
<p style="text-align: left">
	　　习行信心常清净于如来所信增上</p>
<p style="text-align: left">
	　　良由信佛有胜利诸根不缺恒端正</p>
<p style="text-align: left">
	　　如佛所说即能行成就如是坚固行</p>
<p style="text-align: left">
	　　是坚固行有何利诸天供养喜劝请</p>
<p style="text-align: left">
	　　我所演说之功德世间上德及余德</p>
<p style="text-align: left">
	　　其有智人应修学为求菩提道<a>行者</a></p>
<p style="text-align: left">
	　　我今忆念难行行本于往昔常修行</p>
<p style="text-align: left">
	　　若今演说时节久共汝相随向佛所</p>
<p style="text-align: left">
	　　彼大利智胜菩萨获得具足五神通</p>
<p style="text-align: left">
	　　以神足力亦诣佛与梵天王多千万</p>
<p style="text-align: left">
	　　坚固力王心欣喜与诸眷属亿万众</p>
<p style="text-align: left">
	　　俱共往诣如来尊顶礼接足住佛前</p>
<p style="text-align: left">
	　　佛时知王心乐欲即为王说此三昧</p>
<p style="text-align: left">
	　　是王闻此三昧已弃舍王位而出家</p>
<p style="text-align: left">
	　　其出家已于此定受持读诵为他说</p>
<p style="text-align: left">
	　　后时过于六千劫得佛号曰莲花上</p>
<p style="text-align: left">
	　　王有眷属六百亿俱时从王诣佛者</p>
<p style="text-align: left">
	　　彼闻如是胜三昧欣喜踊跃亦出家</p>
<p style="text-align: left">
	　　其出家者于此定受持读诵为他说</p>
<p style="text-align: left">
	　　劫过六十那由他同一劫中悉成佛</p>
<p style="text-align: left">
	　　号善调伏智上佛无量人天兴供养</p>
<p style="text-align: left">
	　　一一诸佛大名称度脱恒河沙数众</p>
<p style="text-align: left">
	　　坚固力王我身是修行胜妙菩提行</p>
<p style="text-align: left">
	　　昔时我子五百人是彼最后<a>护法</a>者</p>
<p style="text-align: left">
	　　我于如是千亿劫勇猛精进离<a>懈怠</a></p>
<p style="text-align: left">
	　　专心求此胜三昧正为无上菩提故</p>
<p style="text-align: left">
	　　童子若有诸菩萨欲得如此胜定者</p>
<p style="text-align: left">
	　　精进勇猛不顾命应当学我勤精进</p>
		

	
	

		</div></div><hr><script charset='utf-8' src='../../js/footer.js'></script></body></html>