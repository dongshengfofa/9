<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 月灯三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 月灯三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十卷 月灯三昧经</strong></p>
<p style="text-align: left">
	　　忏悔品第二（元无初品）</p>
<p style="text-align: left">
	　　尔时<a>世尊</a>。即说偈言。</p>
<p style="text-align: left">
	　　我于往昔<a>修行</a>时为王号曰勇健得</p>
<p style="text-align: left">
	　　尔时有城名珍宝彼王出城诣园林</p>
<p style="text-align: left">
	　　乘驾宝车遇<a>比丘</a>端正殊特甚微妙</p>
<p style="text-align: left">
	　　三十二相以庄严光明普照于十方</p>
<p style="text-align: left">
	　　善花月名遍诸域安住慈悲能利益</p>
<p style="text-align: left">
	　　为救众生故入城功德威势极端严</p>
<p style="text-align: left">
	　　我时颜貌不如彼遂起增上妒嫉心</p>
<p style="text-align: left">
	　　爱欲媅荒所缠结恐彼比丘夺王位</p>
<p style="text-align: left">
	　　昔具千子为眷属乘驾宝车从我后</p>
<p style="text-align: left">
	　　种种宝冠自庄严行如忉利诸天子</p>
<p style="text-align: left">
	　　于彼子中五百子悉着妙宝摩尼履</p>
<p style="text-align: left">
	　　宝冠璎珞自严饰金网弥覆于车上</p>
<p style="text-align: left">
	　　婇女眷属有八万一切端妙悉严丽</p>
<p style="text-align: left">
	　　升于宝舆见比丘端正犹如须弥山</p>
<p style="text-align: left">
	　　彼见悉皆如父想各发无上菩提心</p>
<p style="text-align: left">
	　　从彼受于净梵行脱胜璎珞散比丘</p>
<p style="text-align: left">
	　　我寻起上嫉妒意便生嗔怒秽浊心</p>
<p style="text-align: left">
	　　豪富惑乱敕子言可杀我前立比丘</p>
<p style="text-align: left">
	　　诸子闻父教敕已深怀忧恼白父曰</p>
<p style="text-align: left">
	　　愿王勿作如是语我终不能杀此人</p>
<p style="text-align: left">
	　　若有割截我身分经于恒沙多亿劫</p>
<p style="text-align: left">
	　　终不能杀是法师以从彼发道心故</p>
<p style="text-align: left">
	　　于彼尊所发是心愿我得佛人中胜</p>
<p style="text-align: left">
	　　趣菩提者不为恶我等悉是佛日子</p>
<p style="text-align: left">
	　　王闻诸子如是语即敕奴言唤旃陀</p>
<p style="text-align: left">
	　　速呼魁脍杀比丘在我宫人前立者</p>
<p style="text-align: left">
	　　寻时将于杀者来号曰难提极暴恶</p>
<p style="text-align: left">
	　　手执利刀而鉴治截此比丘为八分</p>
<p style="text-align: left">
	　　比丘被斩身无血割处流出千种光</p>
<p style="text-align: left">
	　　亦有功德吉祥轮是文肉里炳然现</p>
<p style="text-align: left">
	　　作斯尤重恶业已我时为戏诣园林</p>
<p style="text-align: left">
	　　一切歌舞都不乐思念花月法师故</p>
<p style="text-align: left">
	　　于时匆速出彼园还来归入珍宝城</p>
<p style="text-align: left">
	　　于是乘车诣其所到彼割截比丘处</p>
<p style="text-align: left">
	　　即时空中闻恶声无量那由天号叫</p>
<p style="text-align: left">
	　　咸言恶王造重业死堕阿鼻受极苦</p>
<p style="text-align: left">
	　　王时闻彼诸天音心怀忧恼大怖畏</p>
<p style="text-align: left">
	　　我为无量重罪过以杀善花比丘故</p>
<p style="text-align: left">
	　　如来具足无量智是彼最胜真佛子</p>
<p style="text-align: left">
	　　诸根调柔心寂灭我为爱欲故杀彼</p>
<p style="text-align: left">
	　　若有能持如来法于<a>正法</a>藏灭坏时</p>
<p style="text-align: left">
	　　能于<a>世间</a>然智灯我为欲故杀是人</p>
<p style="text-align: left">
	　　于诸世间为大医疗治众生烦恼病</p>
<p style="text-align: left">
	　　复以<a>甘露</a>令转下为爱欲故而杀彼</p>
<p style="text-align: left">
	　　受持导师胜法藏黑闇众生为灯明</p>
<p style="text-align: left">
	　　持陀罗尼法王者我为欲故而杀彼</p>
<p style="text-align: left">
	　　为世演说胜妙法甚深微细难可见</p>
<p style="text-align: left">
	　　显说趣于道场路我为爱故杀彼人</p>
<p style="text-align: left">
	　　其智清净无秽杂凝静寂灭恒在定</p>
<p style="text-align: left">
	　　为爱所盲遂便杀欲是苦因应弃舍</p>
<p style="text-align: left">
	　　过去未来所有佛及今现在人中尊</p>
<p style="text-align: left">
	　　功德无量如大海一切合掌归命彼</p>
<p style="text-align: left">
	　　此死趣恶阿鼻狱于彼无有能救者</p>
<p style="text-align: left">
	　　不爱果业既自造正由杀害胜法师</p>
<p style="text-align: left">
	　　咄哉恶心造苦业咄哉王位自傲慢</p>
<p style="text-align: left">
	　　此处究竟无坚实当舍一切而独去</p>
<p style="text-align: left">
	　　初无欲染修净业悲心爱语真佛子</p>
<p style="text-align: left">
	　　独为世亲离诸过我善花月何处去</p>
<p style="text-align: left">
	　　呜呼圣者具忍财呜呼妙色德相应</p>
<p style="text-align: left">
	　　无谄戏论功德聚汝今舍我何处去</p>
<p style="text-align: left">
	　　我今始知大仙言世间为欲之所坏</p>
<p style="text-align: left">
	　　身心热恼恶道因如是知已舍欲行</p>
<p style="text-align: left">
	　　此死趣恶<a>地狱</a>中无有能得救济者</p>
<p style="text-align: left">
	　　造于极重之恶业正由害彼比丘故</p>
<p style="text-align: left">
	　　舍怖疲劳王位处奉持禁戒修梵行</p>
<p style="text-align: left">
	　　我今为彼<a>自在</a>者<a>欢喜</a>净心造大塔</p>
<p style="text-align: left">
	　　为供无恼智慧人智慧之藏惭愧者</p>
<p style="text-align: left">
	　　勿令我堕三恶趣亦离恶名及讥毁</p>
<p style="text-align: left">
	　　妃后宫人诸亲戚最胜辅相及僮仆</p>
<p style="text-align: left">
	　　刹利长者并诸官王时哀泣向彼言</p>
<p style="text-align: left">
	　　汝等为我速具办种种胜妙诸香木</p>
<p style="text-align: left">
	　　名衣上服及苏油俟用烧此比丘身</p>
<p style="text-align: left">
	　　汝今于斯速积集一切胜妙众香薪</p>
<p style="text-align: left">
	　　随时栴檀<a>沉香</a>汁苏卑力迦及龙脑</p>
<p style="text-align: left">
	　　百千衣服苏油涂悉皆缠彼尊者身</p>
<p style="text-align: left">
	　　我以增上信重心种种供具而供养</p>
<p style="text-align: left">
	　　闻彼大王教敕已第一辅相城中民</p>
<p style="text-align: left">
	　　以诸香油涂香木种种胜妙众香末</p>
<p style="text-align: left">
	　　诸末香水而洗之复用众香涂其身</p>
<p style="text-align: left">
	　　以苏油衣缠彼体置于此身香[卄/積]上</p>
<p style="text-align: left">
	　　古昔牟尼尊妙躯<a>舍利</a>三斛有六斗</p>
<p style="text-align: left">
	　　彼王造作胜妙塔种种供养恒<a>礼拜</a></p>
<p style="text-align: left">
	　　涂末香鬘百种赞悬诸妙铃及幢盖</p>
<p style="text-align: left">
	　　妃后宫人并子孙从此出城而往彼</p>
<p style="text-align: left">
	　　王于一日三供养然后乃从塔所还</p>
<p style="text-align: left">
	　　胜妙花鬘以供养宝幢幡盖而庄严</p>
<p style="text-align: left">
	　　正以痴故造众罪于彼塔所悉忏悔</p>
<p style="text-align: left">
	　　乃经九十五亿岁恒常忏悔不疲倦</p>
<p style="text-align: left">
	　　智慧所摄胜清净坚持禁戒无缺漏</p>
<p style="text-align: left">
	　　日夜长受八戒斋清净护持不毁犯</p>
<p style="text-align: left">
	　　王为爱欲所缠蔽自身造作不善业</p>
<p style="text-align: left">
	　　身坏命终堕地狱在于极苦阿鼻中</p>
<p style="text-align: left">
	　　从昔以来不值遇九十五亿诸如来</p>
<p style="text-align: left">
	　　于其九十五亿劫尔所世中常生盲</p>
<p style="text-align: left">
	　　六十二亿那由劫虽得眼根还复坏</p>
<p style="text-align: left">
	　　又于一亿那由生设令得眼还复失</p>
<p style="text-align: left">
	　　亦复恒被截手足及以耳鼻唇舌等</p>
<p style="text-align: left">
	　　人中经亿那由劫诸余生处亦如是</p>
<p style="text-align: left">
	　　其王造作无量恶于诸世间恒受苦</p>
<p style="text-align: left">
	　　若有欲得安乐者念已莫作少恶业</p>
<p style="text-align: left">
	　　其王虽复忏先罪而不得免昔所作</p>
<p style="text-align: left">
	　　造斯如是恶业已死后当堕阿鼻狱</p>
<p style="text-align: left">
	　　斩截身首及四支亦复割耳而劓鼻</p>
<p style="text-align: left">
	　　挑其两目不可算无量亿劫为欲故</p>
<p style="text-align: left">
	　　广造恶业酬尽已后自剜身施他人</p>
<p style="text-align: left">
	　　所谓斩头并手足舍王及子为菩提</p>
<p style="text-align: left">
	　　所爱之妻多财产宫人婇女象马等</p>
<p style="text-align: left">
	　　车乘船舫众妙宝无量亿生为道施</p>
<p style="text-align: left">
	　　勇健得王我身是彼昔千子贤劫佛</p>
<p style="text-align: left">
	　　莲花上佛花月是魁脍即是寂王佛</p>
<p style="text-align: left">
	　　宫人妃后及城民亲戚知友并仆使</p>
<p style="text-align: left">
	　　胜妙刹利与城主尔许众人我眷属</p>
<p style="text-align: left">
	　　若有于彼持禁戒以信敬心供养者</p>
<p style="text-align: left">
	　　一切悉皆般<a>涅槃</a>以好心故证菩提</p>
<p style="text-align: left">
	　　童子我昔无量劫得见离垢无恼佛</p>
<p style="text-align: left">
	　　修于胜上菩提行往昔尚受如是苦</p>
<p style="text-align: left">
	　　若有<a>菩萨</a>住总持善修慈行安不动</p>
<p style="text-align: left">
	　　彼终不堕诸恶处供养离垢无恼佛</p>
<p style="text-align: left">
	　　若欲得佛为法王三十二相而庄严</p>
<p style="text-align: left">
	　　应当护戒无秽动<a>说法</a>不断住总持</p>
<p style="text-align: left">
	　　较量功德品第三</p>
<p style="text-align: left">
	　　是故童子。若菩萨作是念。我今云何安乐而得阿耨多罗三藐三菩提耶。彼诸菩萨应当安住净戒之聚。于一切菩萨所起于师想。尔时世尊。而说偈言。</p>
<p style="text-align: left">
	　　若有菩萨住戒聚以利益心行菩提</p>
<p style="text-align: left">
	　　彼人速往可乐刹能获上忍为法王</p>
<p style="text-align: left">
	　　是以心和安不动恒常造作可爱业</p>
<p style="text-align: left">
	　　然后得见多佛日速得菩提离疑网</p>
<p style="text-align: left">
	　　闻我如是最胜教见诸比丘持净戒</p>
<p style="text-align: left">
	　　无谄曲心而奉事然后不久得是定</p>
<p style="text-align: left">
	　　若以恒沙诸伏藏悉以七宝满其中</p>
<p style="text-align: left">
	　　彼藏如是极广大犹如无量恒沙刹</p>
<p style="text-align: left">
	　　若有菩萨乐惠施于其日夜常无间</p>
<p style="text-align: left">
	　　勇猛布施不暂停经于无量恒沙劫</p>
<p style="text-align: left">
	　　若有闻此三昧者便持一切牟尼藏</p>
<p style="text-align: left">
	　　此为无量福德聚过于前施难思议</p>
<p style="text-align: left">
	　　如此福德广无边能令灭于世间苦</p>
<p style="text-align: left">
	　　是为最上功德聚比于施福广难量</p>
<p style="text-align: left">
	　　随顺菩提第一藏智慧菩萨能受持</p>
<p style="text-align: left">
	　　若有持是三昧者名具大财胜菩萨</p>
<p style="text-align: left">
	　　是为<a>佛法</a>多闻海彼人福德难尽边</p>
<p style="text-align: left">
	　　于此胜妙难思法便名菩萨真护持</p>
<p style="text-align: left">
	　　若有能说寂灭定彼人菩提便增长</p>
<p style="text-align: left">
	　　惟除世师调御士具足大悲自然智</p>
<p style="text-align: left">
	　　能获无量诸功德福德成就转增上</p>
<p style="text-align: left">
	　　于其三千大千界无有能与其比者</p>
<p style="text-align: left">
	　　余人福德无与等智所赞智亦复然</p>
<p style="text-align: left">
	　　若人闻是三昧者有能受持而读诵</p>
<p style="text-align: left">
	　　为求诸佛胜菩提如是辈人乃与等</p>
<p style="text-align: left">
	　　出生多闻犹如海彼人福德不可量</p>
<p style="text-align: left">
	　　受持读诵此三昧如是之人所摄福</p>
<p style="text-align: left">
	　　童子若福是色者一切世界莫能容</p>
<p style="text-align: left">
	　　是故童子若菩萨若欲供养一切佛</p>
<p style="text-align: left">
	　　过现未来清净者应当受持是三昧</p>
<p style="text-align: left">
	　　此是诸佛胜菩提童子汝当信我言</p>
<p style="text-align: left">
	　　如来所说无有异我等诸佛言不虚</p>
<p style="text-align: left">
	　　昔于难思百劫中我为是故消渴身</p>
<p style="text-align: left">
	　　常修最妙菩提行为求如是胜定故</p>
<p style="text-align: left">
	　　是故汝应受法藏那由他经从斯出</p>
<p style="text-align: left">
	　　此福聚广不思议以能获得诸佛智</p>
<p style="text-align: left">
	　　一切众经此为首出生无量诸善业</p>
<p style="text-align: left">
	　　恒常<a>无畏</a>说是经彼法边际不可得</p>
<p style="text-align: left">
	　　碎坏三千以为末或可能知诸尘数</p>
<p style="text-align: left">
	　　常说难思百千经无有能得测量者</p>
<p style="text-align: left">
	　　此佛刹中诸众生出入气息犹可知</p>
<p style="text-align: left">
	　　菩萨常所演说经无有能知其畔际</p>
<p style="text-align: left">
	　　若佛刹土如恒沙其中六趣诸群生</p>
<p style="text-align: left">
	　　有能测量其心数无有知彼所说经</p>
<p style="text-align: left">
	　　无量诸亿世界刹彼界大海河池沙</p>
<p style="text-align: left">
	　　此诸沙数可算知无能知彼所说法</p>
<p style="text-align: left">
	　　析一毛端为百分可以渧数多亿刹</p>
<p style="text-align: left">
	　　所有一切诸水聚彼诸言音不可知</p>
<p style="text-align: left">
	　　过去无量亿劫中所有一切诸众生</p>
<p style="text-align: left">
	　　其身尘数犹可算不能知彼所说经</p>
<p style="text-align: left">
	　　十方一切诸众生彼之音声可算知</p>
<p style="text-align: left">
	　　其所演说不断绝不能知彼修多罗</p>
<p style="text-align: left">
	　　言词句义已善学复能演说一切法</p>
<p style="text-align: left">
	　　广大捷利之智慧了知实法并问答</p>
<p style="text-align: left">
	　　智慧通达深广义应常知心不思议</p>
<p style="text-align: left">
	　　悉知音声自体性是故言说无挂碍</p>
<p style="text-align: left">
	　　名为无碍大法师为世说法无所著</p>
<p style="text-align: left">
	　　问答解释已善习了达第一义谛故</p>
<p style="text-align: left">
	　　于一句中亿论释不思议说无滞着</p>
<p style="text-align: left">
	　　学于无碍之句义处众演说无拥滞</p>
<p style="text-align: left">
	　　若有<a>常住</a>此三昧成就无畏不动转</p>
<p style="text-align: left">
	　　已得法力行胜行能利无量亿众生</p>
<p style="text-align: left">
	　　犹如须弥安不动诸有猛风莫能坏</p>
<p style="text-align: left">
	　　法师比丘亦如是一切诸论无能异</p>
<p style="text-align: left">
	　　三千<a>大千世界</a>刹其中所有诸山等</p>
<p style="text-align: left">
	　　一切风吹或动摇比丘住空莫能动</p>
<p style="text-align: left">
	　　若能与空恒相应是佛决定所住处</p>
<p style="text-align: left">
	　　若人定知诸法空一切异论无能胜</p>
<p style="text-align: left">
	　　诸余邪说不倾动一切外论无能坏</p>
<p style="text-align: left">
	　　无有侵陵毁蔑者由说如是寂定故</p>
<p style="text-align: left">
	　　彼人穷尽于空法恒常安住无量智</p>
<p style="text-align: left">
	　　于一切法无有疑持是最胜三昧故</p>
<p style="text-align: left">
	　　诸力道品得不难神足无碍辩才等</p>
<p style="text-align: left">
	　　及获胜通亦复然受持读诵是经故</p>
<p style="text-align: left">
	　　死此生彼不为难能见最胜无量智</p>
<p style="text-align: left">
	　　不思议亿那由佛持是经者悉得见</p>
<p style="text-align: left">
	　　于斯一切诸佛所得闻如是离垢定</p>
<p style="text-align: left">
	　　成就最胜相应智能到四种辩才岸</p>
<p style="text-align: left">
	　　于诸三千大千界从其下际至有顶</p>
<p style="text-align: left">
	　　诸天可爱光摩尼及以七宝悉充满</p>
<p style="text-align: left">
	　　十方无量诸佛刹下从大地至有顶</p>
<p style="text-align: left">
	　　阎浮提金皆充满悉以此宝奉牟尼</p>
<p style="text-align: left">
	　　一切世间所有宝经无量劫用布施</p>
<p style="text-align: left">
	　　奉施如来恒不绝深信为求菩提故</p>
<p style="text-align: left">
	　　若有比丘爱乐空一念合掌而<a>礼佛</a></p>
<p style="text-align: left">
	　　比前广施福德聚施福不及迦罗分</p>
<p style="text-align: left">
	　　若人得彼广多物<a>信心</a>为福故行施</p>
<p style="text-align: left">
	　　为求无等佛菩提我知世间已校量</p>
<p style="text-align: left">
	　　若人于此三昧所闻已受持四句偈</p>
<p style="text-align: left">
	　　是人所集之功德前福百分不及一</p>
<p style="text-align: left">
	　　最胜菩萨行布施未能速得无上道</p>
<p style="text-align: left">
	　　若有闻是胜宝定彼速得于上菩提</p>
<p style="text-align: left">
	　　假使得于珍宝藏遍满无量恒沙刹</p>
<p style="text-align: left">
	　　种种宝物悉充满菩萨不以为富足</p>
<p style="text-align: left">
	　　若断渴爱修功德又能得是三昧者</p>
<p style="text-align: left">
	　　便具一切诸资生库藏盈满备大财</p>
<p style="text-align: left">
	　　设令获于四天下智者于此不为喜</p>
<p style="text-align: left">
	　　若得如斯离垢定欢喜踊跃利众生</p>
<p style="text-align: left">
	　　赞叹品第四</p>
<p style="text-align: left">
	　　尔时<a>弥勒</a>菩萨摩诃萨被于甲胄。便赞叹此三昧利益。亦为当来菩萨受持读诵得欢喜故。助其势力。而说偈言。</p>
<p style="text-align: left">
	　　彼彼能持智人法功德威势救护者</p>
<p style="text-align: left">
	　　亦于诸佛能受持广大胜妙之<a>法眼</a></p>
<p style="text-align: left">
	　　末世恶时多贪嗔舍不放逸常放逸</p>
<p style="text-align: left">
	　　实义满足胜经典谁有能得受持者</p>
<p style="text-align: left">
	　　彼彼戒定忍闻财善学威仪而庄严</p>
<p style="text-align: left">
	　　爱乐法智<a>解脱</a>树能被惭愧胜上服</p>
<p style="text-align: left">
	　　持大智慧乐出离是为大地法山王</p>
<p style="text-align: left">
	　　观于世间无导师为彼趣诣佛菩提</p>
<p style="text-align: left">
	　　彼彼调伏心寂灭是人趣向一切智</p>
<p style="text-align: left">
	　　不调众生令调伏是一切智最胜子</p>
<p style="text-align: left">
	　　自证解脱令他到于爱枝条而得脱</p>
<p style="text-align: left">
	　　于常放逸睡众生便能令彼得<a>觉悟</a></p>
<p style="text-align: left">
	　　彼彼恒乐善调伏亦常喜乐于法施</p>
<p style="text-align: left">
	　　不与一切妒嫉俱好行惠施无爱吝</p>
<p style="text-align: left">
	　　见彼逼切贫众生常令充足资生具</p>
<p style="text-align: left">
	　　是满功德第一道智者一切恒修习</p>
<p style="text-align: left">
	　　彼彼胜妙大法鼓以欢喜心而击之</p>
<p style="text-align: left">
	　　断除疑网解妙法智慧坚固如金刚</p>
<p style="text-align: left">
	　　住胜圣法处众中能知众生心乐欲</p>
<p style="text-align: left">
	　　演说最上甘露法所谓胜要修多罗</p>
<p style="text-align: left">
	　　彼彼自住胜<a>神通</a>能施世间最胜眼</p>
<p style="text-align: left">
	　　遣除痴闇犹如日能生智慧亦如矿</p>
<p style="text-align: left">
	　　显示真实除怖畏增上智慧修<a>禅定</a></p>
<p style="text-align: left">
	　　彼说最妙微细法是名寂灭胜出离</p>
<p style="text-align: left">
	　　彼彼闻持智人敬建立信义增上福</p>
<p style="text-align: left">
	　　能知世间胜法藏恒常宣说美妙言</p>
<p style="text-align: left">
	　　善巧言语达仪式是法灯明之所依</p>
<p style="text-align: left">
	　　常以善心利众生修行最上微妙法</p>
<p style="text-align: left">
	　　彼住法道离尘染及以润益寂静信</p>
<p style="text-align: left">
	　　以法<a>教化</a>诸世间得为最胜大法王</p>
<p style="text-align: left">
	　　能为无上之法尊住于第一上恭敬</p>
<p style="text-align: left">
	　　恒常护持妙正觉随顺转于胜法轮</p>
<p style="text-align: left">
	　　彼彼愚痴自纵者睹见如是恶众生</p>
<p style="text-align: left">
	　　见心惑乱趣崄道临恶趣门难越度</p>
<p style="text-align: left">
	　　兴大慈悲清净心起已能除世间苦</p>
<p style="text-align: left">
	　　演说最胜微妙道谓彼八正之胜路</p>
<p style="text-align: left">
	　　是为彼法广坚固造作无上胜法船</p>
<p style="text-align: left">
	　　能于<a>生死</a>烦恼海济渡怖畏诸世间</p>
<p style="text-align: left">
	　　观道品空为铠甲得为勇健大船师</p>
<p style="text-align: left">
	　　<a>彼岸</a>离怖常安乐安置众生彼胜处</p>
<p style="text-align: left">
	　　彼彼持咒威仪行解脱一切苦逼迫</p>
<p style="text-align: left">
	　　到于明术智彼岸智者能知众生欲</p>
<p style="text-align: left">
	　　睹烦恼病无所归诸恶过患恼世间</p>
<p style="text-align: left">
	　　以其法药令转泻<a>如法</a>为彼而疗治</p>
<p style="text-align: left">
	　　彼彼胜说摧异论言辞上妙而自在</p>
<p style="text-align: left">
	　　知诸言音达法义勇健住于胜智地</p>
<p style="text-align: left">
	　　忍辱之力智战具而被慈愍坚铠甲</p>
<p style="text-align: left">
	　　圣者以慧悦智人安住法中无谄曲</p>
<p style="text-align: left">
	　　彼彼三有最胜尊于诸众生得自在</p>
<p style="text-align: left">
	　　见诸群生依魔道游行迷于正真路</p>
<p style="text-align: left">
	　　彼道最上圣无垢而能显示无所畏</p>
<p style="text-align: left">
	　　无量百千那由众往诣此道无忧处</p>
<p style="text-align: left">
	　　彼彼为世作灯明为救为归为洲宅</p>
<p style="text-align: left">
	　　怖畏众生施无畏安慰一切诸群生</p>
<p style="text-align: left">
	　　见斯百苦之所恼犹如生盲无所睹</p>
<p style="text-align: left">
	　　然于最胜大法炬演说显示真实义</p>
<p style="text-align: left">
	　　彼学工巧利众生能获名闻功德乐</p>
<p style="text-align: left">
	　　住于如法之技艺令诸众生得安乐</p>
<p style="text-align: left">
	　　一切皆得到彼岸能为最胜大导师</p>
<p style="text-align: left">
	　　为愍世间趣菩提令其安住无畏处</p>
<p style="text-align: left">
	　　牟尼恒常无厌足所谓智慧及福德</p>
<p style="text-align: left">
	　　已到戒忍禅定岸安住甚深微妙法</p>
<p style="text-align: left">
	　　于其他所无有厌演说最胜寂灭法</p>
<p style="text-align: left">
	　　犹如天雨遍大地法雨充满亦复然</p>
<p style="text-align: left">
	　　若有众生往其所求解深法及名义</p>
<p style="text-align: left">
	　　于其彼所闻法宝能除无量无边苦</p>
<p style="text-align: left">
	　　彼之广大诸疑惑速以法刀而断截</p>
<p style="text-align: left">
	　　到于戒忍三昧岸能知众生多信乐</p>
<p style="text-align: left">
	　　大士至彼究竟智已善了知群生欲</p>
<p style="text-align: left">
	　　观察众生心所行如心所行决定知</p>
<p style="text-align: left">
	　　其有闻彼智慧言令那由众得净眼</p>
<p style="text-align: left">
	　　度于禅定解脱岸能入安住真实道</p>
<p style="text-align: left">
	　　亿那由他诸魔众莫能测知其心行</p>
<p style="text-align: left">
	　　犹如<a>虚空</a>中鸟迹众人悉不能测知</p>
<p style="text-align: left">
	　　调伏寂灭智慧力安住最上圣法中</p>
<p style="text-align: left">
	　　自在摧坏诸魔力悟解最上胜菩提</p>
<p style="text-align: left">
	　　常得达彼神通岸能速往诣百千界</p>
<p style="text-align: left">
	　　见彼那由多亿佛其数亦如恒河沙</p>
<p style="text-align: left">
	　　净眼无有诸障碍悉睹十方众导师</p>
<p style="text-align: left">
	　　守护诸根无所染自在往于无量刹</p>
<p style="text-align: left">
	　　设令十方诸众生一时悉成为导师</p>
<p style="text-align: left">
	　　于彼那由他劫数恒常赞说不断绝</p>
<p style="text-align: left">
	　　无碍辩才而不尽所叹之德亦无穷</p>
<p style="text-align: left">
	　　于此无等离垢定持在心者能如是</p>
<p style="text-align: left">
	　　本因品第五</p>
<p style="text-align: left">
	　　尔时世尊。复欲显示此三昧功德利益。说其菩萨本昔所行。亦为显现增长月光童子力故。说己本缘。以偈颂曰。</p>
<p style="text-align: left">
	　　童子汝今当善听我于百千劫所行</p>
<p style="text-align: left">
	　　供养百千诸如来为求如是胜寂定</p>
<p style="text-align: left">
	　　过去不可思议劫所有百刹尘沙数</p>
<p style="text-align: left">
	　　汝当知是所说事有佛号曰众自在</p>
<p style="text-align: left">
	　　彼佛如来有眷属满足六十亿千数</p>
<p style="text-align: left">
	　　一切漏尽无烦恼于八解脱善决定</p>
<p style="text-align: left">
	　　是时一切诸大地安隐丰乐无浊乱</p>
<p style="text-align: left">
	　　一切众人悉安乐游行往来适悦满</p>
<p style="text-align: left">
	　　大富饶财悉充满备受一切诸天乐</p>
<p style="text-align: left">
	　　持戒调伏小烦恼色貌端正乐忍力</p>
<p style="text-align: left">
	　　犹如天宫诸天子智者戒行功德具</p>
<p style="text-align: left">
	　　于彼时世有一王名闻广大号善化</p>
<p style="text-align: left">
	　　是时彼王有诸子满足五百具念慧</p>
<p style="text-align: left">
	　　尔时胜王于佛所舍彼六百万园林</p>
<p style="text-align: left">
	　　妙花果树而庄严奉佛具足大悲者</p>
<p style="text-align: left">
	　　造寺备满六百万经行床座亦复然</p>
<p style="text-align: left">
	　　<a>袈裟</a>衣服亿百千敷置经行止息处</p>
<p style="text-align: left">
	　　如是无量百千种<a>沙门</a>一切所须具</p>
<p style="text-align: left">
	　　彼时胜王信敬心悉皆奉施于善逝</p>
<p style="text-align: left">
	　　成就一切福德力形色端严甚可爱</p>
<p style="text-align: left">
	　　彼王常以十善道自己及他悉安住</p>
<p style="text-align: left">
	　　众人百千那由他随从于王诣佛所</p>
<p style="text-align: left">
	　　手执妙花及涂香胜盖幢幡并音乐</p>
<p style="text-align: left">
	　　供养最胜佛世尊合掌在顶而住立</p>
<p style="text-align: left">
	　　千比丘众默然住人天修罗龙夜叉</p>
<p style="text-align: left">
	　　一切恭敬而观佛善哉自然说何法</p>
<p style="text-align: left">
	　　牟尼世尊知彼欲亦知胜王最上心</p>
<p style="text-align: left">
	　　佛能了达彼信乐而为宣说此三昧</p>
<p style="text-align: left">
	　　善逝演说是语时大地诸山皆震动</p>
<p style="text-align: left">
	　　念顷虚空雨众花百千莲花从地出</p>
<p style="text-align: left">
	　　已善了知妙义句佛知彼欲为记说</p>
<p style="text-align: left">
	　　为王说是寂灭定汝听往昔所分别</p>
<p style="text-align: left">
	　　一切有无<a>妄想</a>起空如野马亦如沫</p>
<p style="text-align: left">
	　　如云电动皆空无一切<a>无我</a>无众生</p>
<p style="text-align: left">
	　　过去未来法亦空无去无住离处所</p>
<p style="text-align: left">
	　　常无坚实如幻性一切胜净如虚空</p>
<p style="text-align: left">
	　　非青非黄非赤白名字空无但声性</p>
<p style="text-align: left">
	　　其心离心<a>无心</a>性离诸音声而空无</p>
<p style="text-align: left">
	　　演说句味而不住虽不说时字不空</p>
<p style="text-align: left">
	　　文字亦不往诸方亦复不从余处来</p>
<p style="text-align: left">
	　　其字无尽斯尽藏若说不说恒无尽</p>
<p style="text-align: left">
	　　常说句味而不尽如是知者得无尽</p>
<p style="text-align: left">
	　　若知此法无尽者彼常能说无尽法</p>
<p style="text-align: left">
	　　虽说千种修多罗恒知诸法离文字</p>
<p style="text-align: left">
	　　诸佛百千已过去亦曾说于百千法</p>
<p style="text-align: left">
	　　于一切法而无尽法无所得故无尽</p>
<p style="text-align: left">
	　　若人为他演说法而不执着于文字</p>
<p style="text-align: left">
	　　法本无我无众生彼能演说而无尽</p>
<p style="text-align: left">
	　　智者演说一切言不以语言易彼心</p>
<p style="text-align: left">
	　　知诸言音如谷响是故于言无取着</p>
<p style="text-align: left">
	　　以诸言音说是法是言念顷即坏灭</p>
<p style="text-align: left">
	　　斯诸言音如是相一切诸<a>法相</a>亦然</p>
<p style="text-align: left">
	　　诸法无相亦离相恒常无相相空寂</p>
<p style="text-align: left">
	　　空寂无欲无取舍是以寂定不可得</p>
<p style="text-align: left">
	　　有为无为悉远离如是大仙无分别</p>
<p style="text-align: left">
	　　远离一切恶见道了达诸趣悉无为</p>
<p style="text-align: left">
	　　恒常无染无嗔痴是以心体恒寂灭</p>
<p style="text-align: left">
	　　以此三昧力最上是故能知斯法空</p>
<p style="text-align: left">
	　　如空山河及溪谷闻于胜妙响音声</p>
<p style="text-align: left">
	　　有为<a>流转</a>因缘起一切世空犹如幻</p>
<p style="text-align: left">
	　　智力爱乐功德法安住智慧神通仙</p>
<p style="text-align: left">
	　　发于语言能善巧能说如是寂灭定</p>
<p style="text-align: left">
	　　所言觉观但妄想世间不可得其边</p>
<p style="text-align: left">
	　　本际从来无有相而为未来因缘道</p>
<p style="text-align: left">
	　　造业所为有所起随上中下有所生</p>
<p style="text-align: left">
	　　此法自性无知觉法空无我应当知</p>
<p style="text-align: left">
	　　黑白之业不坏灭自所作者还自受</p>
<p style="text-align: left">
	　　业不能到于果所而业能为彼作因</p>
<p style="text-align: left">
	　　诸佛演说世谛法有为无为如是观</p>
<p style="text-align: left">
	　　无有真实及我人一切世间相如是</p>
<p style="text-align: left">
	　　一切诸有皆虚妄犹如幻化水中月</p>
<p style="text-align: left">
	　　空无亦如水聚沫以声显说恒寂灭</p>
<p style="text-align: left">
	　　一切悉舍无所取持戒威仪亦无依</p>
<p style="text-align: left">
	　　不着忍力诸众生如是<a>行者</a>得寂定</p>
<p style="text-align: left">
	　　随其王意所乐欲如来称机而演说</p>
<p style="text-align: left">
	　　王闻世尊所说法王及眷属悉<a>受戒</a></p>
<p style="text-align: left">
	　　胜王闻斯三昧已欢喜踊跃作是言</p>
<p style="text-align: left">
	　　善哉能说此三昧是故归依佛世尊</p>
<p style="text-align: left">
	　　彼时人众具八万闻是最胜法体性</p>
<p style="text-align: left">
	　　演说真实第一义悉皆获得无生忍</p>
<p style="text-align: left">
	　　众生无有其生灭诸法无生恒空寂</p>
<p style="text-align: left">
	　　王及眷属如是知咸各获于无生忍</p>
<p style="text-align: left">
	　　尔时善花弃王位投彼佛法而<a>出家</a></p>
<p style="text-align: left">
	　　其王所有五百子悉皆从王而出家</p>
<p style="text-align: left">
	　　王及诸子出家时余人乃有无量数</p>
<p style="text-align: left">
	　　一切为求佛法故亦于彼法皆出家</p>
<p style="text-align: left">
	　　自在如来为说法具足满于二千岁</p>
<p style="text-align: left">
	　　王及其子并眷属二千年中修法行</p>
<p style="text-align: left">
	　　过于如是年数已彼佛世尊入涅槃</p>
<p style="text-align: left">
	　　时诸声闻悉灭度正法于后甚衰微</p>
<p style="text-align: left">
	　　彼王善花有胜子号曰福慧具正信</p>
<p style="text-align: left">
	　　王有法师为师导受持如是胜寂定</p>
<p style="text-align: left">
	　　聪明黠慧有念力无量百千人供养</p>
<p style="text-align: left">
	　　诸天百亿俱侍从往诣处处而赞叹</p>
<p style="text-align: left">
	　　言语柔软不粗犷调伏乐戒善防护</p>
<p style="text-align: left">
	　　其音和雅语可爱智力总持悉具足</p>
<p style="text-align: left">
	　　得胜袈裟百亿数比丘号曰名称光</p>
<p style="text-align: left">
	　　彼人福力无敌对无量比丘起妒嫉</p>
<p style="text-align: left">
	　　具足福德及色力亦具智慧与神通</p>
<p style="text-align: left">
	　　护持净戒禅<a>定力</a>比丘法力之所起</p>
<p style="text-align: left">
	　　在家出家四众等众人恋仰而爱乐</p>
<p style="text-align: left">
	　　若于佛法得信者爱重敬心而供养</p>
<p style="text-align: left">
	　　其昔善花王胜子号曰福慧净信者</p>
<p style="text-align: left">
	　　知彼比丘起恶心于己师所便守护</p>
<p style="text-align: left">
	　　时有五十万军众悉被铠甲手持刀</p>
<p style="text-align: left">
	　　常令拥护是法师演说菩提寂灭行</p>
<p style="text-align: left">
	　　于大众中说是法谓空无我无<a>寿命</a></p>
<p style="text-align: left">
	　　其有计<a>我执</a>著者彼不喜乐法师说</p>
<p style="text-align: left">
	　　不信空法比丘众寻时即起手持刀</p>
<p style="text-align: left">
	　　言此妄说于非法杀之便获大福德</p>
<p style="text-align: left">
	　　法师见刀不怖畏以其思念空法故</p>
<p style="text-align: left">
	　　无有众生而可杀空无我人如石壁</p>
<p style="text-align: left">
	　　法师比丘即合掌发言称于南无佛</p>
<p style="text-align: left">
	　　若其空法审不虚令刀愿为曼陀花</p>
<p style="text-align: left">
	　　护持戒者愿欲故发言空中便雨花</p>
<p style="text-align: left">
	　　大地诸山皆震动刀即变为妙香花</p>
<p style="text-align: left">
	　　尔时取见持刀者彼众比丘咸耻悔</p>
<p style="text-align: left">
	　　令手执刀不能动惊惧恐怕大怖畏</p>
<p style="text-align: left">
	　　其有于佛得信者所有爱乐空法众</p>
<p style="text-align: left">
	　　发大音声而号泣一切衣服悉奉散</p>
<p style="text-align: left">
	　　法师比丘起慈心于大众前作是言</p>
<p style="text-align: left">
	　　若人于我起嗔者我为彼故行菩提</p>
<p style="text-align: left">
	　　其法朋党甚微少法师恒为彼侵陵</p>
<p style="text-align: left">
	　　闻于一切不喜言忍辱之力转增上</p>
<p style="text-align: left">
	　　时彼法师八十年演说如来空法藏</p>
<p style="text-align: left">
	　　无量百千恶比丘彼王力故令退散</p>
<p style="text-align: left">
	　　是彼法师于余时利益无量百千众</p>
<p style="text-align: left">
	　　思量戒行无缺漏即便往诣福慧所</p>
<p style="text-align: left">
	　　王见法师甚恭敬便即问彼比丘言</p>
<p style="text-align: left">
	　　不令于我大师所恼乱其心不喜悦</p>
<p style="text-align: left">
	　　彼便答王愿赐听诸佛忍力之所起</p>
<p style="text-align: left">
	　　若于我所兴恶言便起增上胜忍辱</p>
<p style="text-align: left">
	　　已于无量百千劫过去世中修忍辱</p>
<p style="text-align: left">
	　　称光比丘我身是释迦如来作是说</p>
<p style="text-align: left">
	　　彼昔福慧之王子拥护称光法师者</p>
<p style="text-align: left">
	　　其于千生为我友我已记彼为慈尊</p>
<p style="text-align: left">
	　　其昔供养自在佛为造胜妙塔寺者</p>
<p style="text-align: left">
	　　时彼出家善花王得佛名为莲花上</p>
<p style="text-align: left">
	　　我亦无量百千劫受持如来最胜法</p>
<p style="text-align: left">
	　　我已积集于忍力童子汝应随顺学</p>
<p style="text-align: left">
	　　吾般涅槃去世已于后正法灭尽时</p>
<p style="text-align: left">
	　　比丘乐于外典籍彼便毁谤我胜法</p>
<p style="text-align: left">
	　　轻躁调戏无惭耻贪嗜饮食不护罪</p>
<p style="text-align: left">
	　　乃于衣钵而恋着彼人谤我最胜法</p>
<p style="text-align: left">
	　　常乐斗诤无反复于其贫穷下劣姓</p>
<p style="text-align: left">
	　　在我法中而出家彼不乐于空寂灭</p>
<p style="text-align: left">
	　　顺其魔意痴众生随魔自在而执着</p>
<p style="text-align: left">
	　　贪欲自纵凡愚者彼不乐于空寂灭</p>
<p style="text-align: left">
	　　在家出家四众等谗佞愚痴起恶心</p>
<p style="text-align: left">
	　　随顺如是恶党者彼人末世谤空法</p>
<p style="text-align: left">
	　　童子汝闻我教已应常奉给兰若僧</p>
<p style="text-align: left">
	　　所谓乐于空寂者如是辈人持佛法</p>
<p style="text-align: left">
	　　我佛法中容彼人出家受戒及布萨</p>
<p style="text-align: left">
	　　离诸过染消信施如是人能持菩提</p>
<p style="text-align: left">
	　　乃至弃舍于身命修习空法乐寂灭</p>
<p style="text-align: left">
	　　于其空法心相应乐住兰若如野鹿</p>
<p style="text-align: left">
	　　以幢幡盖及花香于诸佛所设供养</p>
<p style="text-align: left">
	　　供养无等胜支提速能获得是三昧</p>
<p style="text-align: left">
	　　建立无比胜塔庙以诸金银而涂饰</p>
<p style="text-align: left">
	　　造诸形像无量种为于菩提起慈心</p>
<p style="text-align: left">
	　　所有一切供养具天上人中净妙者</p>
<p style="text-align: left">
	　　汝应悉求供养佛为求无上佛智故</p>
<p style="text-align: left">
	　　应当如法观诸佛谓住十方诸如来</p>
<p style="text-align: left">
	　　现前无量住法者一切佛子能证知</p>
<p style="text-align: left">
	　　心常利益喜布施持戒清净住忍力</p>
<p style="text-align: left">
	　　乐行忍辱及远离能知一切诸法空</p>
<p style="text-align: left">
	　　精进勇猛无懈退务修禅定戒多闻</p>
<p style="text-align: left">
	　　智慧了达常清净不久成于大悲者</p>
<p style="text-align: left">
	　　以不净观除贪染慈力能治于嗔恚</p>
<p style="text-align: left">
	　　因缘之法破愚痴便得最上无上道</p>
<p style="text-align: left">
	　　观身犹如水聚沫一切皆空无坚实</p>
<p style="text-align: left">
	　　观察五阴悉空无速得成于最胜智</p>
<p style="text-align: left">
	　　离取一切诸恶见不依寿命及我人</p>
<p style="text-align: left">
	　　了知一切诸法空速得成彼牟尼王</p>
<p style="text-align: left">
	　　于诸利养不贪着不得利养勿生忧</p>
<p style="text-align: left">
	　　闻他赞毁心莫异犹如须弥山不动</p>
<p style="text-align: left">
	　　为求法故起恭敬勿得闻已而报着</p>
<p style="text-align: left">
	　　安住一切佛行处速能游于百世界</p>
<p style="text-align: left">
	　　于诸世间悉平等莫起憎爱差别心</p>
<p style="text-align: left">
	　　慎勿求利及名闻速得成于<a>天人</a>师</p>
<p style="text-align: left">
	　　恒常赞说佛功德以言辞句如实叹</p>
<p style="text-align: left">
	　　众生闻是赞叹者于佛功德生爱乐</p>
<p style="text-align: left">
	　　父母师长及众生如是一切悉恭敬</p>
<p style="text-align: left">
	　　而不随顺于魔力便获三十二种相</p>
<p style="text-align: left">
	　　常离一切诸愦闹住于寂静空闲林</p>
<p style="text-align: left">
	　　既能自利亦利他为求解脱速施作</p>
<p style="text-align: left">
	　　常乐修习慈悲心乃以喜舍亦复然</p>
<p style="text-align: left">
	　　调伏寂灭应赞叹速得成于利世间</p>
<p style="text-align: left">
	　　若有欲得寂灭定趣向无上菩提者</p>
<p style="text-align: left">
	　　慎勿习近恶知识恒常亲近于善人</p>
<p style="text-align: left">
	　　又莫愿欲声闻地亦勿爱彼所修行</p>
<p style="text-align: left">
	　　勇猛志乐佛功德速得成佛当如我</p>
<p style="text-align: left">
	　　恒说真实清净语慎勿妄言及恶口</p>
<p style="text-align: left">
	　　常说可爱美妙言能得最胜佛菩提</p>
<p style="text-align: left">
	　　于其身命莫顾恋慎勿自誉轻毁他</p>
<p style="text-align: left">
	　　但自思念己功德莫观他人之所行</p>
<p style="text-align: left">
	　　常乐观空及解脱于诸趣中勿愿乐</p>
<p style="text-align: left">
	　　舍一切相悉无余心恒安住于无相</p>
<p style="text-align: left">
	　　常能远离于二边于有于无莫分别</p>
<p style="text-align: left">
	　　观诸众生但因缘若能知此为大师</p>
<p style="text-align: left">
	　　弃舍一切爱欲行悉皆断离秽浊心</p>
<p style="text-align: left">
	　　剪除一切愚痴闇得为寂灭人师子</p>
<p style="text-align: left">
	　　恒乐观察于无常离诸有中苦乐等</p>
<p style="text-align: left">
	　　秽污不净及无我如是修者为人尊</p>
<p style="text-align: left">
	　　佛于世间作灯明而能说此胜正法</p>
<p style="text-align: left">
	　　彼亦降伏于魔力已到无上胜菩提</p>
<p style="text-align: left">
	　　我向所说诸功德及示无量百千过</p>
<p style="text-align: left">
	　　应当离过修功德童子如是必得佛</p>
		

	
	

		</div></div><hr><script charset='utf-8' src='../../js/footer.js'></script></body></html>