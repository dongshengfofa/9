<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 月灯三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 月灯三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 月灯三昧经</strong></p>
<p style="text-align: left">
	　　尔时<a>世尊</a>。知月光童子心所默念而作偈问。告月光童子言。若<a>菩萨</a>与一<a>法相</a>应。皆悉能获最胜功德。速成阿耨多罗三藐三菩提。何谓一法。童子。若菩萨于一切法体性如实了知。童子。云何于一切法体性如实了知。所谓一切法远离于名。离于音声。离于语言。离于文字。离于生灭因相缘相攀缘相。所谓无相远离于相。非心远离于心而知诸法。尔时世尊。即说偈曰。</p>
<p style="text-align: left">
	　　诸法但说一所谓法无相</p>
<p style="text-align: left">
	　　是智者所说如实而了知</p>
<p style="text-align: left">
	　　若说如是法菩萨了知者</p>
<p style="text-align: left">
	　　彼得无碍辩说亿修多罗</p>
<p style="text-align: left">
	　　导师所加护显示于实际</p>
<p style="text-align: left">
	　　不分别假名曾无有所说</p>
<p style="text-align: left">
	　　以一知一切以一切知一</p>
<p style="text-align: left">
	　　虽有种种说而不起于慢</p>
<p style="text-align: left">
	　　其心能了知一切法无名</p>
<p style="text-align: left">
	　　随顺学诸名而演说真实</p>
<p style="text-align: left">
	　　诸所闻音声了知其声本</p>
<p style="text-align: left">
	　　了知声本已不为声所染</p>
<p style="text-align: left">
	　　知音声本际诸法相亦然</p>
<p style="text-align: left">
	　　若能解一法不复处胞胎</p>
<p style="text-align: left">
	　　一切法无生能了此无生</p>
<p style="text-align: left">
	　　知生说生者则能知<a>宿命</a></p>
<p style="text-align: left">
	　　若得于宿命能知所作业</p>
<p style="text-align: left">
	　　若常知作业得坚固眷属</p>
<p style="text-align: left">
	　　若于是空法菩萨能解了</p>
<p style="text-align: left">
	　　无有不知者此非烦恼际</p>
<p style="text-align: left">
	　　于非烦恼际凡愚妄分别</p>
<p style="text-align: left">
	　　是故于亿劫数<a>流转</a><a>生死</a></p>
<p style="text-align: left">
	　　不能知<a>妄想</a>犹如大导师</p>
<p style="text-align: left">
	　　彼不作恶业又不堕恶道</p>
<p style="text-align: left">
	　　是诸凡夫等不能知此义</p>
<p style="text-align: left">
	　　便起诽谤心如是灭苦法</p>
<p style="text-align: left">
	　　诸法不可得非无诸法想</p>
<p style="text-align: left">
	　　若能如是知彼想亦不见</p>
<p style="text-align: left">
	　　我知如是想凡夫妄分别</p>
<p style="text-align: left">
	　　于离分别法知者不迷惑</p>
<p style="text-align: left">
	　　此为智者地非是愚境界</p>
<p style="text-align: left">
	　　是菩萨所行谓空无分别</p>
<p style="text-align: left">
	　　此是菩萨地佛子之所行</p>
<p style="text-align: left">
	　　<a>佛法</a>妙庄严谓说寂灭空</p>
<p style="text-align: left">
	　　是诸菩萨等断除诸有习</p>
<p style="text-align: left">
	　　不为色所坏安住于<a>佛性</a></p>
<p style="text-align: left">
	　　一切法无住以无住处故</p>
<p style="text-align: left">
	　　若能如是知得菩提不难</p>
<p style="text-align: left">
	　　修施戒闻忍习近善知识</p>
<p style="text-align: left">
	　　若能知是业速证菩提道</p>
<p style="text-align: left">
	　　是人常为诸天敬乾闼夜叉摩睺等</p>
<p style="text-align: left">
	　　龙鬼罗刹紧那罗是等常来供菩萨</p>
<p style="text-align: left">
	　　恒为诸佛所称叹与诸<a>世间</a>兴利益</p>
<p style="text-align: left">
	　　智慧相续乐寂灭胜妙菩萨悲愍身</p>
<p style="text-align: left">
	　　若有菩萨能知空利益无量亿众生</p>
<p style="text-align: left">
	　　柔和处众演<a>说法</a>闻者欣乐而爱敬</p>
<p style="text-align: left">
	　　广大智慧转增明以是智慧能见佛</p>
<p style="text-align: left">
	　　亦睹庄严净妙刹听受诸佛所说法</p>
<p style="text-align: left">
	　　知一切法如幻化犹如<a>虚空</a>自性空</p>
<p style="text-align: left">
	　　能知体性是空无能如是行无所染</p>
<p style="text-align: left">
	　　其有<a>修行</a>菩提行于诸事中不生着</p>
<p style="text-align: left">
	　　知一切法如变化而于诸刹示变化</p>
<p style="text-align: left">
	　　能为诸佛所作事幻法体性无去来</p>
<p style="text-align: left">
	　　随前所求得利益谓能安住菩提者</p>
<p style="text-align: left">
	　　恒念一切如来恩愿绍佛种不断绝</p>
<p style="text-align: left">
	　　能得光耀精妙身成就三十二种相</p>
<p style="text-align: left">
	　　其余无量种利益行胜菩提当能得</p>
<p style="text-align: left">
	　　成就大力不可动威德诸王无堪抗</p>
<p style="text-align: left">
	　　具足福德甚端严福与功德威光耀</p>
<p style="text-align: left">
	　　诸天睹威不面对谓行佛法智慧者</p>
<p style="text-align: left">
	　　住于坚固菩提心与诸众生为善友</p>
<p style="text-align: left">
	　　是人无复诸闇冥显示胜妙菩提道</p>
<p style="text-align: left">
	　　离语言道无所欲诸法寂灭如虚空</p>
<p style="text-align: left">
	　　其有能知如是业成就无量胜辩才</p>
<p style="text-align: left">
	　　演说百千修多罗能示彼法微细义</p>
<p style="text-align: left">
	　　智者恒成无碍慧能知微细法体性</p>
<p style="text-align: left">
	　　常善知彼众生信学习一切语言音</p>
<p style="text-align: left">
	　　为人显示因果理能获如上胜妙事</p>
<p style="text-align: left">
	　　具持力能无减少入众<a>无畏</a>梵<a>行者</a></p>
<p style="text-align: left">
	　　恒忆念持不忘失善能悟解法性故</p>
<p style="text-align: left">
	　　耳初不闻非爱语恒常听览可乐音</p>
<p style="text-align: left">
	　　口常宣说悦意言是人善知法性故</p>
<p style="text-align: left">
	　　念慧法智悉成就其心清净无秽浊</p>
<p style="text-align: left">
	　　说百千经无滞着若有所演不虚设</p>
<p style="text-align: left">
	　　字句差别已修学善解千亿诸语言</p>
<p style="text-align: left">
	　　名味义趣皆善解由悟法性有斯德</p>
<p style="text-align: left">
	　　夜叉罗刹天修罗迦楼紧那摩睺茶</p>
<p style="text-align: left">
	　　为彼八部常爱敬斯由悟解法性故</p>
<p style="text-align: left">
	　　恶心神众毗舍阇饮血食肉极毒害</p>
<p style="text-align: left">
	　　其有持是寂定者是等常能作卫护</p>
<p style="text-align: left">
	　　闻于智者广大言心喜踊悦身毛竖</p>
<p style="text-align: left">
	　　于彼菩提深爱乐能获广大难思福</p>
<p style="text-align: left">
	　　如是福报难可知于百千劫说不尽</p>
<p style="text-align: left">
	　　护持善逝法宝藏无量无边无限数</p>
<p style="text-align: left">
	　　便为已供一切佛过去未来诸世尊</p>
<p style="text-align: left">
	　　及住现在十方者以能宣说寂定故</p>
<p style="text-align: left">
	　　若人为乐福德故供养十力大悲者</p>
<p style="text-align: left">
	　　无量无数亿诸佛时迳大海诸沙数</p>
<p style="text-align: left">
	　　更有余人乐福者于此胜义持一偈</p>
<p style="text-align: left">
	　　于彼劫尽恶世时如是福德最为胜</p>
<p style="text-align: left">
	　　若有能听一偈者是人便供一切佛</p>
<p style="text-align: left">
	　　于此末代恶世时斯为最胜上供养</p>
<p style="text-align: left">
	　　是人便得最大利堪受世间所奉敬</p>
<p style="text-align: left">
	　　诸十力生最上子于其长夜已供养</p>
<p style="text-align: left">
	　　彼见我在耆阇山我即为授菩提记</p>
<p style="text-align: left">
	　　我已付嘱<a>弥勒</a>尊彼佛亦为授记莂</p>
<p style="text-align: left">
	　　是人复为弥陀佛为说无量胜利益</p>
<p style="text-align: left">
	　　或复往诣安乐国又欲乐见阿閦佛</p>
<p style="text-align: left">
	　　无量无边百千劫是人不堕诸恶道</p>
<p style="text-align: left">
	　　于此菩提行胜行成就无量诸快乐</p>
<p style="text-align: left">
	　　无量功德胜利益如是我今已宣说</p>
<p style="text-align: left">
	　　若欲如我功德者应末世中正持经</p>
<p style="text-align: left">
	　　童子。以是义故。菩萨摩诃萨能如是知不可思议诸法体性者。得如是功德之利。赞说如来真实功德。不谤如来言非真实。何以故。如来已得诸法为世所知。是人如实知于彼法。亦知无量如来功德。能知如实不可思议佛法。何以故。童子。佛有无量无边功德。不可思议远离于心。以是义故。余不能思不能称量。何以故。童子。其心无性又无形色不可睹见。童子。如是心体性。即是佛功德体性。如是佛功德体性。即是一切诸法体性。以是义故。童子。若菩萨说一切法体性一义如实知者。名为菩萨寂灭于心善解<a>三界</a>出离善根。如实了知如实知见。如实说无有异说。随说而行无所执着。出过一切诸烦恼地。过于欲界<a>色界</a>。<a>解脱</a>无色界。过于名地过于声地。善解离文字法。善解分别字智。善解离语言法。知于文字善于文字。善于字差别智广知字智。善解一切法差别智。善于一切法广差别智。善分别一切处法智。与不可思议佛法相应。魔王波旬及诸魔民所不能坏。说是法门时。有八亿那由他诸<a>天人</a>等。得修无障法忍。一切皆为诸佛授阿耨多罗三藐三菩提记。过四百八十万阿僧祇劫。得阿耨多罗三藐三菩提。种种名号国土差别<a>寿命</a>齐等。尔时世尊。而说偈言。</p>
<p style="text-align: left">
	　　若有智慧诸菩萨趣向胜妙菩提道</p>
<p style="text-align: left">
	　　善于法义诸言说能行一切法体性</p>
<p style="text-align: left">
	　　口常宣说真实语称佛实德而演说</p>
<p style="text-align: left">
	　　能知一切诸佛法于三界尊无有疑</p>
<p style="text-align: left">
	　　一切诸法同一义以修空故如实知</p>
<p style="text-align: left">
	　　彼无种种别异相于此一义已修学</p>
<p style="text-align: left">
	　　无分别想分别想众生寿命我人想</p>
<p style="text-align: left">
	　　尽与无尽如是想断此诸想悉无余</p>
<p style="text-align: left">
	　　不见如来有其色以知诸法自性无</p>
<p style="text-align: left">
	　　亦非诸想随形好以断一切颠倒故</p>
<p style="text-align: left">
	　　一切诸佛不思议远离于心体寂灭</p>
<p style="text-align: left">
	　　若人能得如是知真见无上两足尊</p>
<p style="text-align: left">
	　　若有能知神我想于中发起胜智慧</p>
<p style="text-align: left">
	　　如是知于诸法已彼便得名清净眼</p>
<p style="text-align: left">
	　　是人无有诸障碍大智悟解出离道</p>
<p style="text-align: left">
	　　充满具足二种因无有一切诸愿乐</p>
<p style="text-align: left">
	　　于真实处如实见无有一切非实语</p>
<p style="text-align: left">
	　　是人所有诸言论随顺一切仪式法</p>
<p style="text-align: left">
	　　智者出过于欲界超色无色烦恼地</p>
<p style="text-align: left">
	　　能于三界离染着行在世间利众生</p>
<p style="text-align: left">
	　　超过一切名字地及过音声体性空</p>
<p style="text-align: left">
	　　虽经久时演说法于彼言说无所依</p>
<p style="text-align: left">
	　　远离诸想及戏论断除颠倒诸恶见</p>
<p style="text-align: left">
	　　于其智慧善决定是人勇健行如空</p>
<p style="text-align: left">
	　　若魔多亿那由他为乱彼意作是言</p>
<p style="text-align: left">
	　　悉能映蔽是魔众不从魔力<a>自在</a>摄</p>
<p style="text-align: left">
	　　弃舍一切诸魔业戒行清净无热恼</p>
<p style="text-align: left">
	　　若能深乐禅乐者彼则能知世间空</p>
<p style="text-align: left">
	　　若说五阴是世间已知彼法体空寂</p>
<p style="text-align: left">
	　　既无其灭亦无生一切诸法如虚空</p>
<p style="text-align: left">
	　　宁当弃舍自身命终不毁犯如来教</p>
<p style="text-align: left">
	　　于戒护持到<a>彼岸</a>随其所愿悉往生</p>
<p style="text-align: left">
	　　游行无量诸佛刹见多那由他亿佛</p>
<p style="text-align: left">
	　　终不悕欲生天上远离一切诸愿乐</p>
<p style="text-align: left">
	　　是人不舍勤精进于少时间行法行</p>
<p style="text-align: left">
	　　于其十方诸佛所善能赞咏而称叹</p>
<p style="text-align: left">
	　　尔时月光童子身得闻如是寂灭定</p>
<p style="text-align: left">
	　　弃舍一切利养事修行诸佛所叹法</p>
<p style="text-align: left">
	　　若有欲得自然智我为一切世间上</p>
<p style="text-align: left">
	　　应当学是胜三昧若如是学人天最</p>
<p style="text-align: left">
	　　尔时世尊告月光童子言。童子。是菩萨摩诃萨于是显说三昧智。应善修习为人显示。童子。云何显示。所谓于一切法起平等心。无有彼此无有分别无无分别。无造无起无生无灭。一切妄想分别忆想起想皆悉断除。心所攀缘意所思作。及诸假名皆亦断除。亦断一切诸恶觉观。于阴界入无有自性。断贪嗔痴。谓念慧解脱惭愧坚固修行仪式所应行处。谓空闲地智慧地。绝于去来一切菩萨所学。一切如来行处。一切功德成就。童子。是谓显说如是三昧。若能显说如是三昧。便不离诸定。其心不失一切三昧无有迷惑。起大悲心。利益无量无边众生。尔时世尊即于是时。而说偈言。</p>
<p style="text-align: left">
	　　平等非崄地微寂难可见</p>
<p style="text-align: left">
	　　断除一切想故名为三昧</p>
<p style="text-align: left">
	　　非妄想分别离见不可取</p>
<p style="text-align: left">
	　　其心不可得是名为三昧</p>
<p style="text-align: left">
	　　正住如实定不取一切法</p>
<p style="text-align: left">
	　　如实不取故故说寂灭定</p>
<p style="text-align: left">
	　　法无少尘许亦无少可得</p>
<p style="text-align: left">
	　　无少可得故故名为三昧</p>
<p style="text-align: left">
	　　有得无得者此名为妄想</p>
<p style="text-align: left">
	　　于法离分别故名为三昧</p>
<p style="text-align: left">
	　　以声故说义是声事非有</p>
<p style="text-align: left">
	　　犹如响呼声又亦如虚空</p>
<p style="text-align: left">
	　　众生无所住住处不可得</p>
<p style="text-align: left">
	　　得与不得音自性不可得</p>
<p style="text-align: left">
	　　若去若堕落去道不可得</p>
<p style="text-align: left">
	　　去与不去音于道如是知</p>
<p style="text-align: left">
	　　存有定是取存无定亦然</p>
<p style="text-align: left">
	　　无著行菩提证圣道亦尔</p>
<p style="text-align: left">
	　　离崄平等地是定慧无相</p>
<p style="text-align: left">
	　　佛子修习此善修定相应</p>
<p style="text-align: left">
	　　非文字所能入是深义趣</p>
<p style="text-align: left">
	　　舍诸语言事得定无所取</p>
<p style="text-align: left">
	　　得此定菩萨如说相应住</p>
<p style="text-align: left">
	　　设火焚世界于中不被烧</p>
<p style="text-align: left">
	　　无量劫火起如空本不然</p>
<p style="text-align: left">
	　　若知法如空是人火不烧</p>
<p style="text-align: left">
	　　若烧佛刹时在定作是愿</p>
<p style="text-align: left">
	　　灭彼火无余人及地不毁</p>
<p style="text-align: left">
	　　彼神足无边游空无挂碍</p>
<p style="text-align: left">
	　　随学定而住菩萨获是德</p>
<p style="text-align: left">
	　　若生若退没无起亦无灭</p>
<p style="text-align: left">
	　　若能如是知得此定不难</p>
<p style="text-align: left">
	　　世间有生灭如来之所说</p>
<p style="text-align: left">
	　　若能知此定当知是世亲</p>
<p style="text-align: left">
	　　于世间不染世法不能碍</p>
<p style="text-align: left">
	　　身若无碍者能往诸佛刹</p>
<p style="text-align: left">
	　　常见于<a>净土</a>及见世导师</p>
<p style="text-align: left">
	　　彼得闻<a>正法</a>在诸刹演说</p>
<p style="text-align: left">
	　　彼不起无知而说法性时</p>
<p style="text-align: left">
	　　能通达诸法如随于法性</p>
<p style="text-align: left">
	　　于亿劫演说辩才而不断</p>
<p style="text-align: left">
	　　能变作多身其余诸菩萨</p>
<p style="text-align: left">
	　　变化诸菩萨往游诸佛刹</p>
<p style="text-align: left">
	　　千叶莲花上加趺而安坐</p>
<p style="text-align: left">
	　　显示佛菩萨总持修多罗</p>
<p style="text-align: left">
	　　并余亿诸经修习寂定故</p>
<p style="text-align: left">
	　　唯除不退转余不思议人</p>
<p style="text-align: left">
	　　莫能尽其辩显示佛菩提</p>
<p style="text-align: left">
	　　乘重阁而去种种宝严饰</p>
<p style="text-align: left">
	　　布散诸妙花氛馥甚可乐</p>
<p style="text-align: left">
	　　散布诸末香并烧胜妙香</p>
<p style="text-align: left">
	　　或散无量宝为于菩提故</p>
<p style="text-align: left">
	　　菩萨救济者如是无量德</p>
<p style="text-align: left">
	　　断除诸烦恼获得胜神足</p>
<p style="text-align: left">
	　　不起于烦恼清净甚光耀</p>
<p style="text-align: left">
	　　无为不可坏是菩萨境界</p>
<p style="text-align: left">
	　　寂静深寂静离恼无烦恼</p>
<p style="text-align: left">
	　　超过於戏论乐无戏论法</p>
<p style="text-align: left">
	　　文字无能入诸法无相故</p>
<p style="text-align: left">
	　　智知唯音声是故名定者</p>
<p style="text-align: left">
	　　无尽胜寂灭无功用不见</p>
<p style="text-align: left">
	　　一切佛境界实际无家宅</p>
<p style="text-align: left">
	　　从诸佛修学一切法自性</p>
<p style="text-align: left">
	　　学是佛功德到功德彼岸</p>
<p style="text-align: left">
	　　非此亦非彼本际无分别</p>
<p style="text-align: left">
	　　是故一切佛到功德彼岸</p>
<p style="text-align: left">
	　　于未来不去已知法性故</p>
<p style="text-align: left">
	　　无功用戏论到功德彼岸</p>
<p style="text-align: left">
	　　尔时月光童子白佛言。希有世尊。如来应供正遍知。快能善说一切诸法体性平等。此说一切诸法体性平等菩萨所学。若菩萨于所说三昧能修学者。速得阿耨多罗三藐三菩提。世尊我复乐说。如来我复乐说。善逝我欲少有所说。佛言童子。乐说便说。尔时月光童子在于佛前。合十指爪掌向佛住立。称佛实德。说偈赞曰。</p>
<p style="text-align: left">
	　　见生为老病死逼贪嗔痴等常迷惑</p>
<p style="text-align: left">
	　　佛本为发菩提心愿成正觉解众缚</p>
<p style="text-align: left">
	　　善哉无量劫修行住檀调柔护诸过</p>
<p style="text-align: left">
	　　持戒忍辱勤精进善修<a>禅定</a>及智慧</p>
<p style="text-align: left">
	　　以无悕望弃王位妻子宝货悉能舍</p>
<p style="text-align: left">
	　　头目手足及寿命其心初无有疲厌</p>
<p style="text-align: left">
	　　禁戒皎然净无垢捐弃身命常护持</p>
<p style="text-align: left">
	　　善能禁制身口意归命善逝调心者</p>
<p style="text-align: left">
	　　安住智矿忍力中设使剜身无忿怒</p>
<p style="text-align: left">
	　　以慈血变流出乳归命如来甚奇特</p>
<p style="text-align: left">
	　　成就于力住十力以无量智择诸法</p>
<p style="text-align: left">
	　　佛以悲愍于世间救济利益诸异趣</p>
<p style="text-align: left">
	　　已知一切法体<a>空见</a>诸世间悉虚妄</p>
<p style="text-align: left">
	　　悟道契会性<a>无我</a>知彼解脱无所脱</p>
<p style="text-align: left">
	　　远离烦恼及放逸降伏魔力及军众</p>
<p style="text-align: left">
	　　知道无垢无碍智说寂无碍清净法</p>
<p style="text-align: left">
	　　假使虚空星宿落地海城邑悉坏灭</p>
<p style="text-align: left">
	　　虚空无为性变异如来终无不实语</p>
<p style="text-align: left">
	　　见于苦恼诸众生安住取着分别中</p>
<p style="text-align: left">
	　　为彼显示离取着所谓甚深寂灭空</p>
<p style="text-align: left">
	　　不可思议无数劫大雄勇猛久已学</p>
<p style="text-align: left">
	　　修学一切无著已是故佛无诸过失</p>
<p style="text-align: left">
	　　佛所修学一切法如所得法为他说</p>
<p style="text-align: left">
	　　此非愚痴凡夫地又非一切诸外道</p>
<p style="text-align: left">
	　　心常安住于我想是名过失诸凡夫</p>
<p style="text-align: left">
	　　若能善知无我法无有一切诸过失</p>
<p style="text-align: left">
	　　大雄所出真实语恒常安住于实法</p>
<p style="text-align: left">
	　　安住如是实法已复能演说于实语</p>
<p style="text-align: left">
	　　过去曾修真实行乃能称述于本愿</p>
<p style="text-align: left">
	　　获得真实妙果报是以能说真实语</p>
<p style="text-align: left">
	　　具足所行真实行善能觉于真实际</p>
<p style="text-align: left">
	　　如是所修真实行归命人尊大智慧</p>
<p style="text-align: left">
	　　其智最胜无伦匹智慧具足甚光明</p>
<p style="text-align: left">
	　　究竟到于胜智慧归命智慧言说者</p>
<p style="text-align: left">
	　　能与众生作亲友久远修习慈悲心</p>
<p style="text-align: left">
	　　善能安住而不动不动犹如须弥山</p>
<p style="text-align: left">
	　　天人所师备广德教诫大众群生类</p>
<p style="text-align: left">
	　　善逝甚深胜智慧处众无畏而震吼</p>
<p style="text-align: left">
	　　如是无畏师子吼如师子王威雄猛</p>
<p style="text-align: left">
	　　降伏一切诸外道犹如师子摧野干</p>
<p style="text-align: left">
	　　大雄善能降不调所调复能善调御</p>
<p style="text-align: left">
	　　能令成就为善友安住坚固而不坏</p>
<p style="text-align: left">
	　　见彼苦恼诸众生最极依止于我见</p>
<p style="text-align: left">
	　　为其演畅无我法无有贪爱及不爱</p>
<p style="text-align: left">
	　　不学愚痴凡夫人依止崄难不善径</p>
<p style="text-align: left">
	　　为彼显示真实道所谓趣向<a>涅槃</a>路</p>
<p style="text-align: left">
	　　若有取着我想者彼即住于极苦恼</p>
<p style="text-align: left">
	　　以其不解无我法谓能灭除苦恼处</p>
<p style="text-align: left">
	　　不可思议劫数中大智久已曾修学</p>
<p style="text-align: left">
	　　修学远离取着已是故无有诸过恶</p>
<p style="text-align: left">
	　　演说离过诸法句世尊远离于诸过</p>
<p style="text-align: left">
	　　善说真实微妙语口能解脱百种畏</p>
<p style="text-align: left">
	　　无量那由百千亿天龙夜叉住虚空</p>
<p style="text-align: left">
	　　爱乐无上最圣法闻者靡不合真义</p>
<p style="text-align: left">
	　　如来善美<a>欢喜</a>语温润合时称悦意</p>
<p style="text-align: left">
	　　和合无量微妙音怜愍解脱无数人</p>
<p style="text-align: left">
	　　伎乐音声百千种一时奏击相和合</p>
<p style="text-align: left">
	　　悉是天中悦乐声如来一音能映蔽</p>
<p style="text-align: left">
	　　迦陵频伽诸鸟众同时共发微妙声</p>
<p style="text-align: left">
	　　能令他人生欣乐于佛音声非少分</p>
<p style="text-align: left">
	　　击发欢喜之音乐善合一切诸管弦</p>
<p style="text-align: left">
	　　吹贝鼓笛琴箜篌于佛音声悉不现</p>
<p style="text-align: left">
	　　紧那罗王歌舞音已曾善学百千乐</p>
<p style="text-align: left">
	　　若得闻者咸欢喜于佛音声悉不现</p>
<p style="text-align: left">
	　　拘翅鹦鹉<a>舍利</a>声孔雀哀鸾鸳鸯等</p>
<p style="text-align: left">
	　　所有一切美音鸟于佛音声悉不现</p>
<p style="text-align: left">
	　　可爱悦乐美妙音世间所有善歌咏</p>
<p style="text-align: left">
	　　悉来集聚同时发佛声最胜殊过彼</p>
<p style="text-align: left">
	　　诸天夜叉修罗王三界所有群生类</p>
<p style="text-align: left">
	　　其中最胜上妙身佛放一光悉映蔽</p>
<p style="text-align: left">
	　　如来色身如花敷一切相好以映饰</p>
<p style="text-align: left">
	　　出生福果甚清净光明显照于十方</p>
<p style="text-align: left">
	　　鼛[鼓/?/貝]蠡鼓箜篌音铜钹笙箫美妙声</p>
<p style="text-align: left">
	　　如是诸音相和合百分不及佛一音</p>
<p style="text-align: left">
	　　乾闼修罗摩睺等夜叉所有美妙声</p>
<p style="text-align: left">
	　　并及三界诸妙音于佛百分不及一</p>
<p style="text-align: left">
	　　梵天所有诸光明及诸有顶天身光</p>
<p style="text-align: left">
	　　世尊若放一光明余光百分不及一</p>
<p style="text-align: left">
	　　身口意业皆清净布施净故世不染</p>
<p style="text-align: left">
	　　功德宝聚人中王自然功德无等等</p>
<p style="text-align: left">
	　　赞叹十力实语已童子欢喜作是言</p>
<p style="text-align: left">
	　　以我供养佛法王愿此福成释迦文</p>
<p style="text-align: left">
	　　佛知彼胜最净行善逝于时起微笑</p>
<p style="text-align: left">
	　　弥勒睹笑而请问惟愿人尊说笑缘</p>
<p style="text-align: left">
	　　其时大地六种动天龙欢喜住虚空</p>
<p style="text-align: left">
	　　欣悦瞻仰两足尊请为我说笑因缘</p>
<p style="text-align: left">
	　　诸佛智慧所了知非<a>佛弟子</a>声闻地</p>
<p style="text-align: left">
	　　今欲安谁最胜道惟愿怜愍为我说</p>
<p style="text-align: left">
	　　惟除慈悲牟尼尊一切世间无堪者</p>
<p style="text-align: left">
	　　堪能授于法王位愿为授于菩提记</p>
<p style="text-align: left">
	　　我今善问世导师释迦牛王大威德</p>
<p style="text-align: left">
	　　已度智慧光明岸除断贪嗔痴秽过</p>
<p style="text-align: left">
	　　不可思议恒沙亿导师尔所劫修行</p>
<p style="text-align: left">
	　　为求胜妙菩提行为何因缘而现笑</p>
<p style="text-align: left">
	　　能舍自身手足等妻子眷属余亲爱</p>
<p style="text-align: left">
	　　常能修行是胜行是故我问牟尼尊</p>
<p style="text-align: left">
	　　象马车乘及牛羊奴婢摩尼真珠金</p>
<p style="text-align: left">
	　　不见所有诸珍物行菩提时而不舍</p>
<p style="text-align: left">
	　　其智最胜悉显现知诸众生之所行</p>
<p style="text-align: left">
	　　心信性欲已善知愿说何缘而现笑</p>
<p style="text-align: left">
	　　谁曾供养人中尊谁复今成广大利</p>
<p style="text-align: left">
	　　谁能受行佛所行为谁而能现此笑</p>
<p style="text-align: left">
	　　其地于时六种动亿妙莲花从地出</p>
<p style="text-align: left">
	　　其花光耀具亿叶金色炽盛甚可爱</p>
<p style="text-align: left">
	　　佛子处彼莲花上菩萨第一大神足</p>
<p style="text-align: left">
	　　无量法师而云集是以我作如是问</p>
<p style="text-align: left">
	　　击鼓鸣铙吹贝音伎乐亿数如恒沙</p>
<p style="text-align: left">
	　　如是等辈诸音乐佛声于中最殊妙</p>
<p style="text-align: left">
	　　拘翅频伽鹅鹤等众鸟一时而云集</p>
<p style="text-align: left">
	　　俱时各出美妙音于佛音声非其比</p>
<p style="text-align: left">
	　　谁往行檀持禁戒无量亿劫而修习</p>
<p style="text-align: left">
	　　谁复供养人中尊牟尼为谁而现笑</p>
<p style="text-align: left">
	　　谁昔起大恭敬心已曾请问两足尊</p>
<p style="text-align: left">
	　　何因缘故得菩提而今便现是笑耶</p>
<p style="text-align: left">
	　　所有过去十力尊及今现在未来世</p>
<p style="text-align: left">
	　　天人导师悉了知是故我问人中塔</p>
<p style="text-align: left">
	　　能知众生心次第于其神足而不减</p>
<p style="text-align: left">
	　　又知众生心所乐是故我问牟尼师</p>
<p style="text-align: left">
	　　修行无上最胜行因相应法已善学</p>
<p style="text-align: left">
	　　佛菩提道云何得是故我问两足尊</p>
<p style="text-align: left">
	　　诸法微细难可见空寂难称不思议</p>
<p style="text-align: left">
	　　修行十力之所行是以我问世大师</p>
<p style="text-align: left">
	　　若能善修慈悲心于不思议众生所</p>
<p style="text-align: left">
	　　常不起诸众生想是故我问两足尊</p>
<p style="text-align: left">
	　　所行境界难思议于其边底不可得</p>
<p style="text-align: left">
	　　已能度于心境界是故我问两足尊</p>
<p style="text-align: left">
	　　布施持戒已究竟智者明净了三世</p>
<p style="text-align: left">
	　　远离一切诸过恶为何义故现是笑</p>
<p style="text-align: left">
	　　舍利目连居律多及诸如来余<a>弟子</a></p>
<p style="text-align: left">
	　　非是彼等所行地惟佛境界最无上</p>
<p style="text-align: left">
	　　于一切法到彼岸诸有所学已究竟</p>
<p style="text-align: left">
	　　导师起发大悲愍宣畅微妙第一音</p>
<p style="text-align: left">
	　　过去无量僧祇劫亦曾问于如是义</p>
<p style="text-align: left">
	　　得为救世之亲尊今既证果为我说</p>
<p style="text-align: left">
	　　夜叉罗刹龙槃荼瞻仰两足最胜尊</p>
<p style="text-align: left">
	　　一切恭敬合掌住咸疑世尊何缘笑</p>
<p style="text-align: left">
	　　多菩萨众悉云集具足<a>神通</a>多亿刹</p>
<p style="text-align: left">
	　　如来心生最长子一切恭敬而合掌</p>
<p style="text-align: left">
	　　世尊导师非<a>无缘</a>最胜丈夫而现笑</p>
<p style="text-align: left">
	　　微妙语言鼓音声以何因缘而现笑</p>
<p style="text-align: left">
	　　香象菩萨东方来从彼阿閦佛世界</p>
<p style="text-align: left">
	　　那由菩萨众围绕为问释迦故来此</p>
<p style="text-align: left">
	　　又复安乐妙世界<a>观音菩萨</a>大势至</p>
<p style="text-align: left">
	　　那由菩萨众围绕来问两足释师子</p>
<p style="text-align: left">
	　　过去无量亿佛所供养无边诸如来</p>
<p style="text-align: left">
	　　犹如大海中沙数为行无上胜菩提</p>
<p style="text-align: left">
	　　一切诸佛所嗟叹于菩萨德已究竟</p>
<p style="text-align: left">
	　　十方世界悉闻知文殊师利住合掌</p>
<p style="text-align: left">
	　　游行那由他佛刹如是胜徒难可见</p>
<p style="text-align: left">
	　　佛子功德已善学一切合掌恭敬住</p>
<p style="text-align: left">
	　　<a>根器</a>最胜余更无如是调伏柔软者</p>
<p style="text-align: left">
	　　能持一切佛法藏愿为宣说和润语</p>
<p style="text-align: left">
	　　世尊导师非无缘最胜丈夫而现笑</p>
<p style="text-align: left">
	　　微妙鼓音愿演说以何因缘而现笑</p>
<p style="text-align: left">
	　　拘翅鸲鹆鹅孔雀雷霆牛王声震吼</p>
<p style="text-align: left">
	　　愿出天乐美妙音惟愿演说增乐语</p>
<p style="text-align: left">
	　　善集慈悲离诸过智慧现前断愚痴</p>
<p style="text-align: left">
	　　显真实义离文字于百千劫已修持</p>
<p style="text-align: left">
	　　决定空寂知诸有显示苦灭诸句义</p>
<p style="text-align: left">
	　　能坏一切外道智空无众生及寿命</p>
<p style="text-align: left">
	　　诸佛修行百千行百千种福而庄严</p>
<p style="text-align: left">
	　　百千诸天咸赞叹百千诸梵亦复然</p>
<p style="text-align: left">
	　　夜叉罗刹等净心摩睺金翅龙欣喜</p>
<p style="text-align: left">
	　　口常宣说无滞碍净妙业果之所起</p>
<p style="text-align: left">
	　　所有诸佛灭度者及今现在未来世</p>
<p style="text-align: left">
	　　一切了知无障碍从诸功德之所生</p>
<p style="text-align: left">
	　　大海大地及诸山一切咸皆六种动</p>
<p style="text-align: left">
	　　诸天修罗龙摩睺散诸上妙胜香花</p>
<p style="text-align: left">
	　　断除贪嗔及惛慢尸罗心意悉清净</p>
<p style="text-align: left">
	　　寂静音声称无想大圣如是师子吼</p>
<p style="text-align: left">
	　　具足辩才广名称于眼于法善平等</p>
<p style="text-align: left">
	　　世间无等亦无过惟愿大悲说笑义</p>
<p style="text-align: left">
	　　拘翅频伽及孔雀命命等鸟妙音声</p>
<p style="text-align: left">
	　　一时共发甚可爱于佛少音非为譬</p>
<p style="text-align: left">
	　　大鼓金钲及诸鼙蠡贝箫筑琴箜篌</p>
<p style="text-align: left">
	　　千种音乐俱时作于佛少音非为譬</p>
<p style="text-align: left">
	　　诸天千种美音乐及诸天女妙歌声</p>
<p style="text-align: left">
	　　众集相和生人爱于佛少音非为譬</p>
<p style="text-align: left">
	　　救世导师以一音随信种种发异解</p>
<p style="text-align: left">
	　　一切皆谓佛为己愿大<a>沙门</a>说笑缘</p>
<p style="text-align: left">
	　　诸天及龙妙音声迦楼乾闼毗舍阇</p>
<p style="text-align: left">
	　　是等不能灭烦恼唯佛音声能断除</p>
<p style="text-align: left">
	　　虽复起爱心无染行慈便能离嗔过</p>
<p style="text-align: left">
	　　能生智慧离愚痴能如是者离诸垢</p>
<p style="text-align: left">
	　　佛音不出于众外能断百种诸所疑</p>
<p style="text-align: left">
	　　于其音声无高下牟尼妙声寂平等</p>
<p style="text-align: left">
	　　假使三千界散坏大海一念尽枯涸</p>
<p style="text-align: left">
	　　日月可令坠落地世雄终无不实语</p>
<p style="text-align: left">
	　　语言清净六十种吼音深美无所畏</p>
<p style="text-align: left">
	　　如来梵言愿为说寂静何缘而现笑</p>
<p style="text-align: left">
	　　一切三有群生类悉能了知彼所行</p>
<p style="text-align: left">
	　　过去现在及未来人尊愿为说笑缘</p>
<p style="text-align: left">
	　　所有如来大悲者于诸力中得究竟</p>
<p style="text-align: left">
	　　如来净月<a>圆满</a>面终非无缘而现笑</p>
<p style="text-align: left">
	　　尔时世尊。即于是时。以其偈颂。答弥勒菩萨摩诃萨曰。</p>
<p style="text-align: left">
	　　如是月光童子者赞叹如来爱无比</p>
<p style="text-align: left">
	　　如是赞叹如来已后还为世所称美</p>
<p style="text-align: left">
	　　昔日于此王舍城已曾睹见多亿佛</p>
<p style="text-align: left">
	　　于彼佛所常请问如是胜妙寂灭定</p>
<p style="text-align: left">
	　　修行菩提道行时于一切世为我子</p>
<p style="text-align: left">
	　　常能具足无碍辩恒常安住于梵行</p>
<p style="text-align: left">
	　　彼人末代可怖时惟是弥勒所证知</p>
<p style="text-align: left">
	　　一切时中住梵行能广分别是三昧</p>
<p style="text-align: left">
	　　若欲求是胜三昧称道所行则能得</p>
<p style="text-align: left">
	　　无量亿佛所摄受供养最胜大导师</p>
<p style="text-align: left">
	　　我住智中故记说于此月光胜妙行</p>
<p style="text-align: left">
	　　末代世时无障碍于其梵行及寿命</p>
<p style="text-align: left">
	　　知于千亿诸如来如观掌中庵罗果</p>
<p style="text-align: left">
	　　又复过彼恒沙数能于未来修供养</p>
<p style="text-align: left">
	　　诸天及龙有八亿夜叉众有七千亿</p>
<p style="text-align: left">
	　　未来供养两足尊是等悉能相佐助</p>
<p style="text-align: left">
	　　得闻如是授记已欢喜爱乐而充满</p>
<p style="text-align: left">
	　　月光踊身七多树住空发于希有言</p>
<p style="text-align: left">
	　　呜呼佛说最无上安住解脱智神通</p>
<p style="text-align: left">
	　　安住决定胜智故一切异论莫能坏</p>
<p style="text-align: left">
	　　远离二边证解脱观察于事不着事</p>
<p style="text-align: left">
	　　于三界中智无碍悉无一切诸戏论</p>
<p style="text-align: left">
	　　一切戏论而不染诸见觉观悉断除</p>
<p style="text-align: left">
	　　善修于道无所依不为他坏不违他</p>
<p style="text-align: left">
	　　又于三界无所依断除诸结所行净</p>
<p style="text-align: left">
	　　爱缚枝蔓悉舍离诸有相续皆尽灭</p>
<p style="text-align: left">
	　　悟解非有自体性离言说法悉了知</p>
<p style="text-align: left">
	　　于其颠倒无智者如师子吼摧野干</p>
<p style="text-align: left">
	　　佛今为现妙法藏我今获得妙宝聚</p>
<p style="text-align: left">
	　　断除一切诸恶趣我今得佛定无疑</p>
<p style="text-align: left">
	　　百福金色庄严手愿此宝掌摩我顶</p>
<p style="text-align: left">
	　　对于天人大众前惟愿人尊灌我顶</p>
<p style="text-align: left">
	　　我念过去修行时于师子幢佛法中</p>
<p style="text-align: left">
	　　时有<a>比丘</a>甚聪睿名曰贤施为法师</p>
<p style="text-align: left">
	　　我作王子名黠慧身遇病苦甚困笃</p>
<p style="text-align: left">
	　　时彼贤施为我师柔软淳直备儒德</p>
<p style="text-align: left">
	　　五百良医无减少咸皆尽来为我治</p>
<p style="text-align: left">
	　　彼悉不能除我病亲戚眷属怀忧恼</p>
<p style="text-align: left">
	　　是时大师闻我患便至我所而慰问</p>
<p style="text-align: left">
	　　贤施即生悲愍心而为我说是三昧</p>
<p style="text-align: left">
	　　我得闻此三昧已不顾财宝心爱乐</p>
<p style="text-align: left">
	　　了知诸法体性故其时病苦即除愈</p>
<p style="text-align: left">
	　　比丘行于菩提行得成佛道号然灯</p>
<p style="text-align: left">
	　　我昔黠慧王子时以此三昧除苦恼</p>
<p style="text-align: left">
	　　以是因缘故童子我忆是事今付汝</p>
<p style="text-align: left">
	　　能忍骂詈毁辱等受持读诵如是定</p>
<p style="text-align: left">
	　　末世比丘有无量放逸毁禁多悭吝</p>
<p style="text-align: left">
	　　坚着衣钵乐为恶于是三昧起诽谤</p>
<p style="text-align: left">
	　　嫉妒轻躁纵诸根止住俗家为贪利</p>
<p style="text-align: left">
	　　常依出入息利活是等当谤此三昧</p>
<p style="text-align: left">
	　　舒手展足奢纵诞趋步言笑自顾影</p>
<p style="text-align: left">
	　　伴党挑臂随路行若入聚落现异相</p>
<p style="text-align: left">
	　　如是不应仪式人昼夜系心在童女</p>
<p style="text-align: left">
	　　于彼色声常爱着游行村邑现是仪</p>
<p style="text-align: left">
	　　心常贪嗜于美食戏笑歌舞及音乐</p>
<p style="text-align: left">
	　　贩卖贸易恒规利喜乐饮宴及乘骑</p>
<p style="text-align: left">
	　　广贮积聚饮食已命终坠堕三恶道</p>
<p style="text-align: left">
	　　专事垦殖及耕田保玩自己所住处</p>
<p style="text-align: left">
	　　受他教命传书信弃舍禁戒及威仪</p>
<p style="text-align: left">
	　　亲近白衣违<a>佛教</a>毁破禁戒住恶道</p>
<p style="text-align: left">
	　　常作佛不赞叹业所谓斗秤诸欺诳</p>
<p style="text-align: left">
	　　造作如是诸恶行以此恶行堕恶道</p>
<p style="text-align: left">
	　　多饶财宝珠金贝弃舍亲爱而<a>出家</a></p>
<p style="text-align: left">
	　　不能安住净戒聚还为贩肆作鄙业</p>
<p style="text-align: left">
	　　牛马雄雌相孚乳惟恃财谷为胜想</p>
<p style="text-align: left">
	　　何为出家除须发而不护戒及仪式</p>
<p style="text-align: left">
	　　我于过去行菩提于千劫中修苦行</p>
<p style="text-align: left">
	　　为求如是寂灭定愚人闻之生嗤笑</p>
<p style="text-align: left">
	　　行非梵行喜妄语常贪利养趣恶道</p>
<p style="text-align: left">
	　　披梵行服为标式毁戒谤定言非法</p>
<p style="text-align: left">
	　　彼此递互相破坏不能应法求利养</p>
<p style="text-align: left">
	　　各欲共相求短失命终堕于三恶趣</p>
<p style="text-align: left">
	　　百千人中难得一谓能住于忍辱者</p>
<p style="text-align: left">
	　　朋党斗诤无量人弃舍忍辱恒忿竞</p>
<p style="text-align: left">
	　　咸自称叹是菩萨欲望声流遍诸国</p>
<p style="text-align: left">
	　　若得虚名自欣庆尚无善行何况道</p>
<p style="text-align: left">
	　　我曾不闻亦不见无有净行欲乐者</p>
<p style="text-align: left">
	　　诽谤此法无欣慕而能获得菩提道</p>
<p style="text-align: left">
	　　为不活故多出家不求一切佛菩提</p>
<p style="text-align: left">
	　　愚人安住我见中闻说无我便惊怖</p>
<p style="text-align: left">
	　　彼此更互恒诤论我慢自举相陵蔑</p>
<p style="text-align: left">
	　　自称己是说他非常行不善妄欢喜</p>
<p style="text-align: left">
	　　成就净戒诸功德安住慈心行忍辱</p>
<p style="text-align: left">
	　　调伏柔濡淳善者是等善人为彼欺</p>
<p style="text-align: left">
	　　若有当来起恶心极甚抵突为不善</p>
<p style="text-align: left">
	　　喜乐斗诤行非法是等尔时得供养</p>
<p style="text-align: left">
	　　我今善相劝告汝汝当于我生净信</p>
<p style="text-align: left">
	　　于此如来所说教彼恶人辈勿亲近</p>
<p style="text-align: left">
	　　于极贪爱及重嗔多愚痴人惛慢者</p>
<p style="text-align: left">
	　　无惭无愧行不调汝于彼速起忍力</p>
<p style="text-align: left">
	　　我今所说无量德比丘于此不安住</p>
<p style="text-align: left">
	　　非但口言得菩提要须坚固行者得</p>
		

	
	

		</div></div><hr><script charset='utf-8' src='../../js/footer.js'></script></body></html>