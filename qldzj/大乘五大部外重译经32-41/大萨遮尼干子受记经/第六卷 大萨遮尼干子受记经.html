<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 大萨遮尼干子受记经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 大萨遮尼干子受记经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六卷 大萨遮尼干子受记经</strong></p>
<p style="text-align: left">
	　　如来无过功德品第八之一</p>
<p style="text-align: left">
	　　尔时严炽王闻萨遮尼干子所说。得<a>欢喜</a>已。更问所疑。作如是言。大师。今此众生界中众生聚中。颇更有人聪明大智利根黠慧知法非法无过失不。答言。大王。有此众生无诸过失。王言。大师。今者谁是。答言。大王。此<a>沙门</a>瞿昙释家子。生释王家<a>出家</a>为道。大王当知。如我有四围陀经中说。彼释种沙门瞿昙无有过失。所谓生在大家不可讥嫌。何以故。以是转轮王家生故。种姓豪贵不可讥嫌。何以故。以<a>甘蔗</a>姓种家生故。福德庄严不可讥嫌。何以故。以三十二相八十种好庄严身故。具足实事不可讥嫌。何以故。以具持戒十力四无所畏十八不共法毕竟成就故。是故知彼沙门瞿昙无有过失。大王当知。彼释种子沙门瞿昙若不舍家出家为道者。当作转轮圣王王四天下。当行法行而为法王。具足七宝。轮宝象宝马宝如意宝夫人宝大臣宝主藏宝。千子具足。勇猛雄杰有丈夫相。身诸威德无可嫌毁。力能降伏他诸军众。具足成就转轮王相。于四天下而得<a>自在</a>。无与等者。于此大地无诸怨刺无诸恼害。无有刀杖依法降伏。行于平等自在而住。而彼王子沙门瞿昙不乐如是<a>世间</a>之乐。舍家出家。勇猛精进行大苦行。日食一麻或食一米。心不<a>懈怠</a>六年苦行。成等正觉。坐于道场菩提树下。降诸魔力。一心念于相应智慧。所有应知。所有应得。所有应见。所有应觉。所有应证。彼诸一切所应得法。不从师学。自智即能如实觉知。是故知彼沙门瞿昙一切世间<a>天人</a>魔梵沙门<a>婆罗门</a>等无与等者。何况有胜彼沙门瞿昙无等等无胜等。是故彼无一切过失。何以故。以彼沙门瞿昙家姓无等。形色无等。智慧无等。是故无过失重说偈言。</p>
<p style="text-align: left">
	　　家色生姓胜诸相百福胜</p>
<p style="text-align: left">
	　　八十种妙好庄严佛自身</p>
<p style="text-align: left">
	　　六年修苦行坐于菩提树</p>
<p style="text-align: left">
	　　降伏诸魔众逮得一切智</p>
<p style="text-align: left">
	　　是诸天人师常念利世间</p>
<p style="text-align: left">
	　　慈悲心平等救苦无怨亲</p>
<p style="text-align: left">
	　　波罗奈城说<a>四谛</a>相应法</p>
<p style="text-align: left">
	　　<a>无我</a>命众生是故无过失</p>
<p style="text-align: left">
	　　尔时严炽王语大萨遮尼干子言。大师应说。何者是如来三十二大丈夫相。以是三十二相庄严身故。得大丈夫师子王名。尔时大萨遮尼干子告严炽王言。大王。今当一心谛听。当为汝说。王言。大师。愿乐欲闻。萨遮尼干子言。大王当知。沙门瞿昙三十二相者。一者沙门瞿昙足下平满蹈地善住。二者沙门瞿昙足下具足千辐轮相。三者沙门瞿昙手脚柔软如天劫贝。四者沙门瞿昙诸指纤长。五者沙门瞿昙指皆网缦。六者沙门瞿昙足跟<a>圆满</a>。七者沙门瞿昙足趺上隆。八者沙门瞿昙鹿王[跳-兆+專]相。九者沙门瞿昙身相端严。十者沙门瞿昙马王阴藏。十一者沙门瞿昙一孔一毛不相杂乱。十二者沙门瞿昙发如青妙净琉璃色。十三者沙门瞿昙身毛上靡。十四者沙门瞿昙皮如金色。十五者沙门瞿昙皮肤细软。十六者沙门瞿昙七处平满。十七者沙门瞿昙两肩圆厚。十八者沙门瞿昙两肩高峻圆如金山。十九者沙门瞿昙身体广长。二十者沙门瞿昙。身圆正直如尼拘树王。二十一者沙门瞿昙颊如师子。二十二者沙门瞿昙四十齿满。二十三者沙门瞿昙齿间明密。二十四者沙门瞿昙齿方齐平。二十五者沙门瞿昙齿白如雪。二十六者沙门瞿昙舌得上味。二十七者沙门瞿昙舌能覆面。二十八者沙门瞿昙声如梵声。二十九者沙门瞿昙。眼如牛王上下俱瞬。三十者沙门瞿昙目相鲜明如青莲华叶。三十一者沙门瞿昙。额上毫相功德满足。三十二者沙门瞿昙头相高显无见顶者。大王当知。此沙门瞿昙三十二相。沙门瞿昙以此三十二相庄严身故。说名大丈夫师子王。而说偈言。</p>
<p style="text-align: left">
	　　顶高相微妙最胜庄严身</p>
<p style="text-align: left">
	　　发如青琉璃色净轮右旋</p>
<p style="text-align: left">
	　　眼瞬如牛王青莲华叶形</p>
<p style="text-align: left">
	　　是故瞿昙身皆叹不可嫌</p>
<p style="text-align: left">
	　　瞿昙微妙声过诸梵世音</p>
<p style="text-align: left">
	　　如彼迦陵伽众鸟悉非伦</p>
<p style="text-align: left">
	　　舌能覆面门净如莲花叶</p>
<p style="text-align: left">
	　　妙相过群生是故世无及</p>
<p style="text-align: left">
	　　舌根得上味诸味无差别</p>
<p style="text-align: left">
	　　速成妙相人故佛无过失</p>
<p style="text-align: left">
	　　瞿昙齿功德一切无与等</p>
<p style="text-align: left">
	　　明净如珂雪齐平无差跌</p>
<p style="text-align: left">
	　　颊相称上广方如师子王</p>
<p style="text-align: left">
	　　唇色众叹美喻如频婆果</p>
<p style="text-align: left">
	　　两肩相高显前后俱团圆</p>
<p style="text-align: left">
	　　神光曜众目峻美如金山</p>
<p style="text-align: left">
	　　瞿昙身诸相三十二庄严</p>
<p style="text-align: left">
	　　上下体圆满如尼拘树王</p>
<p style="text-align: left">
	　　瞿昙身广长善住不可嫌</p>
<p style="text-align: left">
	　　智者常渴仰乐观无厌心</p>
<p style="text-align: left">
	　　瞿昙功德体七处俱满足</p>
<p style="text-align: left">
	　　皮色常晖鲜如阎浮檀金</p>
<p style="text-align: left">
	　　身毛细柔软尘垢无能染</p>
<p style="text-align: left">
	　　生则轮右旋相着俱上靡</p>
<p style="text-align: left">
	　　发净色青美厚满不偏布</p>
<p style="text-align: left">
	　　是故瞿昙相过诸世间姿</p>
<p style="text-align: left">
	　　瞿昙身正直坐立无委曲</p>
<p style="text-align: left">
	　　马王阴藏相亦如大龙王</p>
<p style="text-align: left">
	　　胫如鹿王[跳-兆+專]粗细上下均</p>
<p style="text-align: left">
	　　是故智者观无有疲厌心</p>
<p style="text-align: left">
	　　手足指网缦内外常鲜明</p>
<p style="text-align: left">
	　　甲如赤铜叶指如铜擆形</p>
<p style="text-align: left">
	　　足趺上丰高体满如珂圆</p>
<p style="text-align: left">
	　　脚跟相端严圆满无高下</p>
<p style="text-align: left">
	　　诸指皆纤长屈申相柔软</p>
<p style="text-align: left">
	　　足下平善住蹈地常安隐</p>
<p style="text-align: left">
	　　此是瞿昙福功德诸相山</p>
<p style="text-align: left">
	　　依此功德聚显成瞿昙身</p>
<p style="text-align: left">
	　　如是功德身过天人世间</p>
<p style="text-align: left">
	　　如彼净满月显于众星中</p>
<p style="text-align: left">
	　　瞿昙丈夫相功德庄严身</p>
<p style="text-align: left">
	　　大悲自在现能利诸世间</p>
<p style="text-align: left">
	　　法身净无垢无量诸功德</p>
<p style="text-align: left">
	　　如是诸妙相唯瞿昙境界</p>
<p style="text-align: left">
	　　王言大师。何者如来八十种好。百福功德以是相好庄严身故。名为如来百福庄严功德相身。答言。大王。我今为成此事说喻。大王当知。若三千<a>大千世界</a>所摄四生众生。谓卵生胎生湿生化生。此等众生假使一时得于人身。得人身已。彼一一众生皆修十善。成就转轮圣王福德。彼诸众生所修成就转轮圣王福德之聚。彼一一福德更增百倍。始得成就沙门瞿昙一毛孔中下相功德。如是一毛孔中功德。余一一毛孔所有功德亦复如是。大王当知。如是一切毛孔功德。更增百倍。始得成就沙门瞿昙身中所有一好功德。如是一好功德。余一一好功德亦复如是。大王当知。如是一切诸好功德。更增百倍。始得成就沙门瞿昙身中所有大丈夫相一相功德。如是一相功德。余一一相功德亦复如是。大王当知。如是三十二相功德。更增百倍。始得成就沙门瞿昙眉间白毫一相功德。如是眉间白毫功德。更增百倍。始得成就沙门瞿昙丈夫相中一顶相功德。大王当知。如是顶相功德。更增百千万亿倍。始得成就沙门瞿昙丈夫相中一法蠡声功德。沙门瞿昙以此法蠡声功德故。所有众生界。众生所摄。彼一一众生言音不同。一时各各作百千种种种异问。彼一一众生所问之事。余不重问。能以一念相应智慧。以一音答尔所众生。能令一时各得其解。大王当知。沙门瞿昙以此功德庄严身故。名为成就大丈夫相。是故瞿昙成就百福功德身相。是故瞿昙。成就梵王法蠡妙声。而说偈言。</p>
<p style="text-align: left">
	　　瞿昙功德身百福相住持</p>
<p style="text-align: left">
	　　导济诸群生故号天人师</p>
<p style="text-align: left">
	　　见闻及受物其福不可量</p>
<p style="text-align: left">
	　　瞿昙出世间<a>饶益</a>诸众生</p>
<p style="text-align: left">
	　　众生界差别随类各异问</p>
<p style="text-align: left">
	　　瞿昙一念智一音答令解</p>
<p style="text-align: left">
	　　瞿昙现世间能以<a>梵音</a>声</p>
<p style="text-align: left">
	　　转最上法轮令天人苦尽</p>
<p style="text-align: left">
	　　尔时严炽王。问萨遮尼干子。而说偈言。</p>
<p style="text-align: left">
	　　大师向说名如来诸小相</p>
<p style="text-align: left">
	　　愿为诸众生及我分别说</p>
<p style="text-align: left">
	　　尔时萨遮尼干子答严炽王言。大王。汝能为诸众生。显发如来功德小相多有利益。汝今谛听。我当一一分别显说。沙门瞿昙八十种好。依彼诸好。广宣瞿昙诸功德相。如秋满月现众星中。何等八十。一者沙门瞿昙头相端严上下相称。二者沙门瞿昙头相满美如摩陀罗树果。三者沙门瞿昙发长弱美如委黑丝。四者沙门瞿昙发缕条理不相杂乱。五者沙门瞿昙发毛婉转蠡文右旋。六者沙门瞿昙发色光泽如青琉璃。七者沙门瞿昙眉长皎洁如月初生。八者沙门瞿昙眼相长广如青莲华叶。九者沙门瞿昙耳埵轮成如似垂露。十者沙门瞿昙鼻修高直孔相不现。十一者沙门瞿昙口气香洁嗅者无厌。十二者沙门瞿昙舌色光赤如赤铜鍱。十三者沙门瞿昙舌相细滑薄利柔软。十四者沙门瞿昙唇色红赤如频婆果。十五者沙门瞿昙牙白纤利光曜面门。十六者沙门瞿昙面色华艳光如明镜。十七者沙门瞿昙面貌上下广狭相称。十八者沙门瞿昙面貌丰美如似满月。十九者沙门瞿昙面貌端正殊特可美。二十者沙门瞿昙身体常净尘垢不染。二十一者沙门瞿昙身体净软如练春华。二十二者沙门瞿昙洪身正直如帝释幢。二十三者沙门瞿昙身诸文相福德超绝。二十四者沙门瞿昙身体柔润如涂膏泽。二十五者沙门瞿昙身相粗细如尼拘树王佣圆得所。二十六者沙门瞿昙身诸相好无能嫌者。二十七者沙门瞿昙身力无敌如那罗延。二十八者沙门瞿昙威仪容止进退有法。二十九者沙门瞿昙身诸相好一切众生乐观无厌。三十者沙门瞿昙身诸形相恶众生见生欢喜心。三十一者沙门瞿昙行步容仪众生见者观无厌足。三十二者沙门瞿昙回身顾视如大象王。三十三者沙门瞿昙身动威相如师子王。三十四者沙门瞿昙身相凝重无轻举相。三十五者沙门瞿昙身相广大不可度量。三十六者沙门瞿昙身相广长无短小相。三十七者沙门瞿昙光轮遍身周匝一丈。三十八者沙门瞿昙身诸光相照曜十方。三十九者沙门瞿昙身相尊重见者归伏。四十者沙门瞿昙皮肤细密常有光泽。四十一者沙门瞿昙皮肤平满无老皱相。四十二者沙门瞿昙身色光明曜众生目不能正观。四十三者沙门瞿昙身色光明昼夜无异。四十四者沙门瞿昙身诸毛孔常出妙香。四十五者沙门瞿昙形貌威德过诸世间。四十六者沙门瞿昙身诸筋脉深隐不现。四十七者沙门瞿昙骨节相连如似钩锁。四十八者沙门瞿昙身毛细软一一右旋。四十九者沙门瞿昙毛色光曜如阎浮檀金。五十者沙门瞿昙手足赤白如蔙花色。五十一者沙门瞿昙手足鲜净常有润泽。五十二者沙门瞿昙十指纤长佣圆可美。五十三者沙门瞿昙踝相不现平无高下。五十四者沙门瞿昙[跳-兆+專]骨坚长上下满好。五十五者沙门瞿昙手足圆满无有高下。五十六者沙门瞿昙手指柔软内外受握。五十七者沙门瞿昙手所有文细现深隐。五十八者沙门瞿昙手所有文正直分明。五十九者沙门瞿昙手所有文文不中断。六十者沙门瞿昙指甲薄润如赤铜色。六十一者沙门瞿昙立不倾斜平正得所。六十二者沙门瞿昙住立安隐无能动者。六十三者沙门瞿昙身动威势如师子王。六十四者沙门瞿昙回身顾视如大象王。六十五者沙门瞿昙行步平正无有倾曲。六十六者沙门瞿昙行步安详如似象王。六十七者沙门瞿昙动足去步如白鹅王。六十八者沙门瞿昙行不履地轮相炳着。六十九者沙门瞿昙九孔门满相皆具足。七十者沙门瞿昙腹小不现。七十一者沙门瞿昙脐孔深圆。七十二者沙门瞿昙声响调和粗细俱美。七十三者沙门瞿昙妙声远彻随闻无障。七十四者沙门瞿昙所有言音随众生意闻皆和悦。七十五者沙门瞿昙语随方音不增不减。七十六者沙门瞿昙<a>说法</a>应机无有差谬。七十七者沙门瞿昙语能随俗方音为说。七十八者沙门瞿昙一音说法令诸异类一时俱解。七十九者沙门瞿昙随有因缘次第说法。八十者沙门瞿昙胸有万字示功德相。大王当知。是名沙门瞿昙八十种好庄严成就功德相身。一切声闻辟支佛诸天魔梵沙门婆罗门及诸外道。莫能有者。是故我言无有过失。而说偈言。</p>
<p style="text-align: left">
	　　地主听我说如来八十好</p>
<p style="text-align: left">
	　　以是诸相好庄严瞿昙身</p>
<p style="text-align: left">
	　　瞿昙甲圆好形如半竹筒</p>
<p style="text-align: left">
	　　美艳赤铜色光泽如油涂</p>
<p style="text-align: left">
	　　指间肉平满次第均无差</p>
<p style="text-align: left">
	　　手文齐正直深细相分明</p>
<p style="text-align: left">
	　　脉深无异相唇色如频婆</p>
<p style="text-align: left">
	　　脚善住无差是故常安隐</p>
<p style="text-align: left">
	　　踝骨隐不现高下难分别</p>
<p style="text-align: left">
	　　手中相明显示现诸功德</p>
<p style="text-align: left">
	　　舌相妙柔软如天新华绵</p>
<p style="text-align: left">
	　　薄如赤铜叶光色常晖鲜</p>
<p style="text-align: left">
	　　诸节皆深隐妙相甚难见</p>
<p style="text-align: left">
	　　两手过双膝天人皆赞叹</p>
<p style="text-align: left">
	　　妙声甚深远犹如大龙王</p>
<p style="text-align: left">
	　　如天中雨雷声微妙最胜</p>
<p style="text-align: left">
	　　瞿昙满月身实相净相应</p>
<p style="text-align: left">
	　　妙形善端美上下俱佣圆</p>
<p style="text-align: left">
	　　永尽恶身相满足诸功德</p>
<p style="text-align: left">
	　　膺满如师子一一好差别</p>
<p style="text-align: left">
	　　手足善光泽皮如金色鲜</p>
<p style="text-align: left">
	　　如是诸功德一一不可嫌</p>
<p style="text-align: left">
	　　身相次第好离诸粗涩触</p>
<p style="text-align: left">
	　　脐轮相圆正孔深无洼曲</p>
<p style="text-align: left">
	　　一切诸身分功德所集成</p>
<p style="text-align: left">
	　　诸行皆清净光明离闇浊</p>
<p style="text-align: left">
	　　如是功德身善备不可嫌</p>
<p style="text-align: left">
	　　以是诸世间乐观无厌足</p>
<p style="text-align: left">
	　　起如大龙王奋迅动重渊</p>
<p style="text-align: left">
	　　步如牛王相威如师子转</p>
<p style="text-align: left">
	　　身相甚柔软骨节不相违</p>
<p style="text-align: left">
	　　趋进如鹅王不疾亦不迟</p>
<p style="text-align: left">
	　　腹相小不现胁柔软肋平</p>
<p style="text-align: left">
	　　毛右旋熠耀光色如流电</p>
<p style="text-align: left">
	　　行步及去来诸相甚端妍</p>
<p style="text-align: left">
	　　离随嗔恚爱成就诸好因</p>
<p style="text-align: left">
	　　瞿昙无诸恶万相表吉祥</p>
<p style="text-align: left">
	　　离于黄黑等不好诸黡相</p>
<p style="text-align: left">
	　　眉如月初生色如金精黑</p>
<p style="text-align: left">
	　　净眼无妒眼广眼曜如星</p>
<p style="text-align: left">
	　　面门方圆好妙声吐和音</p>
<p style="text-align: left">
	　　诸相过群生离诸烦恼缠</p>
<p style="text-align: left">
	　　眉相甚妍美鼻高如悬筒</p>
<p style="text-align: left">
	　　双目相广长如青莲花叶</p>
<p style="text-align: left">
	　　眉齐不相离相满圆如规</p>
<p style="text-align: left">
	　　齿高次第利二牙光面门</p>
<p style="text-align: left">
	　　身毛无参差咽颈离高下</p>
<p style="text-align: left">
	　　是故瞿昙相天人无等者</p>
<p style="text-align: left">
	　　头圆如伞盖缺骨顶夷平</p>
<p style="text-align: left">
	　　皮额俱不皱如珂体圆实</p>
<p style="text-align: left">
	　　瞿昙毛细滑不乱亦不散</p>
<p style="text-align: left">
	　　宛转轮右旋常出诸妙音</p>
<p style="text-align: left">
	　　瞿昙毛鲜洁尘垢不能染</p>
<p style="text-align: left">
	　　如彼净琉璃不为淤泥点</p>
<p style="text-align: left">
	　　瞿昙毛满足一一次第住</p>
<p style="text-align: left">
	　　如多楞只草齐细不相绕</p>
<p style="text-align: left">
	　　瞿昙毛细软如蜂王腹毛</p>
<p style="text-align: left">
	　　离病衰老相发甲不变白</p>
<p style="text-align: left">
	　　瞿昙胸相满亦如师子坐</p>
<p style="text-align: left">
	　　如鱼如高幢亦如金刚钩</p>
<p style="text-align: left">
	　　如似立金瓮如画还复旋</p>
<p style="text-align: left">
	　　如钵头摩花如珂功德天</p>
<p style="text-align: left">
	　　如结加趺坐一一诸节中</p>
<p style="text-align: left">
	　　力如那罗延是故过世间</p>
<p style="text-align: left">
	　　瞿昙胸万字具足千辐轮</p>
<p style="text-align: left">
	　　手脚相不异千辐轮无差</p>
<p style="text-align: left">
	　　人主此正是瞿昙诸小相</p>
<p style="text-align: left">
	　　二乘及外道天人皆无等</p>
<p style="text-align: left">
	　　大王当知。沙门瞿昙成就如是诸相好身。一切众生无如此者。是故我言沙门瞿昙无有过失。</p>
<p style="text-align: left">
	　　大王当知。沙门瞿昙究竟成就大慈心力。能大饶益一切众生。无有害心。彼大慈心无碍故。无障故。常行故。自然照故。遍至一切世间境界。入诸众生烦恼使故。大王当知。譬如净水摩尼宝珠。自体净故。而能清净一切浊水。大王当知。沙门瞿昙大慈心水亦复如是。自身清净。复能清净一切众生烦恼淤泥诸见浊水。大王当知。沙门瞿昙毕竟成就如是大慈。是故我言无有过失。而说偈言。</p>
<p style="text-align: left">
	　　瞿昙大慈悲遍观十方界</p>
<p style="text-align: left">
	　　一切众生心无时能舍离</p>
<p style="text-align: left">
	　　故名佛<a>世尊</a>成就大慈心</p>
<p style="text-align: left">
	　　是故一切智无有诸过失</p>
<p style="text-align: left">
	　　如彼能净水如意摩尼珠</p>
<p style="text-align: left">
	　　以体明净故能清诸浊水</p>
<p style="text-align: left">
	　　瞿昙亦如是自性离诸垢</p>
<p style="text-align: left">
	　　能以慈心水净众生浊心</p>
<p style="text-align: left">
	　　大王当知。沙门瞿昙于诸众生。毕竟成就三十二种大<a>悲观</a>心。何等三十二。一者沙门瞿昙见诸众生坠堕痴闇大黑处故。起大悲心。二者沙门瞿昙见诸众生坠堕无明所缠窟故。起大悲心。三者沙门瞿昙见诸众生坠堕世间大险处故。起大悲心。四者沙门瞿昙见诸众生离寂静处堕世间故。起大悲心。五者沙门瞿昙见诸众生堕大瀑水随漂流故。起大悲心。六者沙门瞿昙见诸众生堕在颠倒险难大苦处故。起大悲心。七者沙门瞿昙见诸众生堕在恶道离圣道故。起大悲心。八者沙门瞿昙见诸众生为大烦恼能缚所缚。常为种种烦恼罗网所缠裹故。起大悲心。九者沙门瞿昙见诸众生于诸境界常不可足不可满故。起大悲心。十者沙门瞿昙见诸众生属诸爱主不自在故。起大悲心。十一者沙门瞿昙见诸众生常为老死大苦劫害不生厌故。起大悲心。十二者沙门瞿昙见诸众生不离诸疹。为诸一切种种病苦所逼恼故。起大悲心。十三者沙门瞿昙见诸众生三火常然昼夜常烧常不灭故。起大悲心。十四者沙门瞿昙见诸众生下业所缠增长世间诸苦恼故。起大悲心。十五者沙门瞿昙见诸众生常怀惊怖无安隐心故。起大悲心。十六者沙门瞿昙见诸众生少利所缠忘大过故。起大悲心。十七者沙门瞿昙见诸众生为诸种种放逸所醉。无始睡蛇常睡在心。在旷野道常为五阴怨家逐故。起大悲心。十八者沙门瞿昙见诸众生常为诸盖劫善财故。起大悲心。十九者沙门瞿昙见诸众生无明覆眼常曀不见善知识故。起大悲心。二十者沙门瞿昙见诸众生常为种种事乱其心犹如乱丝无理者故。起大悲心。二十一者沙门瞿昙见诸众生常在愦闹离寂静故。起大悲心。二十二者沙门瞿昙见诸众生常在难处离无难故。起大悲心。二十三者沙门瞿昙见诸众生云何云何邪见缠故。起大悲心。二十四者沙门瞿昙见诸众生随逐贪饵依止种种邪见使故。起大悲心。二十五者沙门瞿昙见诸众生长夜执在想倒心倒。无常法中生于常想。于苦法中生于乐想。不净法中生于净想。无我法中生我想故。起大悲心。二十六者沙门瞿昙见诸众生无始世来。常负<a>生死</a>诸恶重担。受大苦恼不疲厌故。起大悲心。二十七者沙门瞿昙见诸众生依止世间。羸薄少力非坚固中谓坚固故。起大悲心。二十八者沙门瞿昙见诸众生为染所染。常在无量诸垢中故。起大悲心。二十九者沙门瞿昙见诸众生为有贪缚不厌舍故。起大悲心。三十者沙门瞿昙见诸众生为诸供养恭敬降伏常求资生诸供养故。起大悲心。三十一者沙门瞿昙见诸众生常为种种境界缠心生忧恼故。起大悲心。三十二者沙门瞿昙见诸众生坠堕憍慢我慢地故。起大悲心。大王当知。是名沙门瞿昙于诸众生毕竟成就三十二种大悲观心。是故我言无有过失。而说偈言。</p>
<p style="text-align: left">
	　　瞿昙见众生闭在世间狱</p>
<p style="text-align: left">
	　　轮回遍诸趣常受一切苦</p>
<p style="text-align: left">
	　　痴闇覆其心不知生厌离</p>
<p style="text-align: left">
	　　是故无上尊常起大悲心</p>
<p style="text-align: left">
	　　瞿昙见众生乐着诸世间</p>
<p style="text-align: left">
	　　四流河所漂随顺不得返</p>
<p style="text-align: left">
	　　常没生死海不知求出离</p>
<p style="text-align: left">
	　　是故十力者常起大悲心</p>
<p style="text-align: left">
	　　瞿昙见众生坠堕大险中</p>
<p style="text-align: left">
	　　入于非正道无有能救者</p>
<p style="text-align: left">
	　　是故瞿昙观起于大悲心</p>
<p style="text-align: left">
	　　置于佛菩提最胜<a>无畏</a>处</p>
<p style="text-align: left">
	　　瞿昙见众生缚在牢狱中</p>
<p style="text-align: left">
	　　与爱作僮仆策使诸境界</p>
<p style="text-align: left">
	　　宛转老死海不觉亦不知</p>
<p style="text-align: left">
	　　是故十力者常起大悲心</p>
<p style="text-align: left">
	　　瞿昙见众生炽然三种火</p>
<p style="text-align: left">
	　　常在诸恶趣种种苦所害</p>
<p style="text-align: left">
	　　怖畏诸恶道无有依止处</p>
<p style="text-align: left">
	　　是故十力者常起大悲心</p>
<p style="text-align: left">
	　　瞿昙见众生乐着于诸有</p>
<p style="text-align: left">
	　　放逸心自在贪着诸境界</p>
<p style="text-align: left">
	　　常被种种害而不生怖畏</p>
<p style="text-align: left">
	　　是故十力者常起大悲心</p>
<p style="text-align: left">
	　　瞿昙见众生无明黑所覆</p>
<p style="text-align: left">
	　　种种曀所障不离一切盖</p>
<p style="text-align: left">
	　　诸见乱如丝无有能解者</p>
<p style="text-align: left">
	　　是故十力者常起大悲心</p>
<p style="text-align: left">
	　　瞿昙见众生堕在八邪见</p>
<p style="text-align: left">
	　　为爱久住处以是常缚心</p>
<p style="text-align: left">
	　　如是诸难中乐不生厌离</p>
<p style="text-align: left">
	　　是故十力者常起大悲心</p>
<p style="text-align: left">
	　　瞿昙见众生起于颠倒心</p>
<p style="text-align: left">
	　　于苦不净中而生乐净想</p>
<p style="text-align: left">
	　　无常无我中而反我常实</p>
<p style="text-align: left">
	　　是故十力者常起大悲心</p>
<p style="text-align: left">
	　　瞿昙见众生依止羸薄力</p>
<p style="text-align: left">
	　　常为重担押<a>无心</a>生厌离</p>
<p style="text-align: left">
	　　起于坚固想染着不能舍</p>
<p style="text-align: left">
	　　是故十力者常起大悲心</p>
<p style="text-align: left">
	　　瞿昙见众生在有贪海中</p>
<p style="text-align: left">
	　　利养覆心故常求爱境界</p>
<p style="text-align: left">
	　　贪心如野火炽然不知足</p>
<p style="text-align: left">
	　　是故十力者常起大悲心</p>
<p style="text-align: left">
	　　瞿昙见众生具造诸苦业</p>
<p style="text-align: left">
	　　常为诸忧悲苦恼之所逼</p>
<p style="text-align: left">
	　　为拔彼众生种种诸恼害</p>
<p style="text-align: left">
	　　是故十力者常起大悲心</p>
<p style="text-align: left">
	　　瞿昙恒观彼一切众生界</p>
<p style="text-align: left">
	　　常起大悲心是故无过失</p>
<p style="text-align: left">
	　　大王当知。沙门瞿昙毕竟成就三念处。王言。大师。何者如来三念处。答言。大王。一者无喜心。二者无嗔心。三者无嗔无喜心。王言。大师。云何无喜心答。言。大王。无喜心者。沙门瞿昙在众说法。若有众生。身正恭敬。摄耳不散。随顺受教。如说<a>修行</a>。沙门瞿昙。不以为喜。不生踊悦。不生踊跃。何以故。沙门瞿昙舍心平等。安住一心故。王言。大师。云何无嗔心。答言。大王。沙门瞿昙在众说法。若有众生。身不恭敬。耳不专听。违背圣教。不如说行。沙门瞿昙不生嗔心。亦复不起不忍之心。亦复不生非可<a>信心</a>。亦不生彼违我教心。何以故。沙门瞿昙舍心平等。安住一心故。王言。大师。云何不喜不嗔心。答言。大王。沙门瞿昙在众说法。于其众中。身正恭敬摄耳不散随顺受教如说修行。有不恭敬失耳境界违背圣教不如说行。沙门瞿昙于此二人。不生喜心踊悦心踊跃心。不生嗔心。亦复不起不忍之心。亦复不生不可信心。亦不念彼违我教心。何以故。沙门瞿昙舍心平等。安住一心故。大王当知。沙门瞿昙依三念处不染心住。是故我言无有过失。而说偈言。</p>
<p style="text-align: left">
	　　瞿昙说法中一心正受者</p>
<p style="text-align: left">
	　　<a>常住</a><a>正念</a>故不起欢喜心</p>
<p style="text-align: left">
	　　瞿昙说法中不正心谛受</p>
<p style="text-align: left">
	　　常住正念故亦不起嗔心</p>
<p style="text-align: left">
	　　瞿昙说法中受不受二分</p>
<p style="text-align: left">
	　　常住平等故不嗔亦不喜</p>
<p style="text-align: left">
	　　大王当知。沙门瞿昙毕竟成就三不护业。王言。大师。何者如来三不护业。答言。大王。一者身业不护。二者口业不护。三者意业不护。王言。大师。云何身业不护。答言大王。沙门瞿昙身行清净。沙门瞿昙。无有诸行不清净者。是故沙门瞿昙不作心念。我身业不清净。恐畏他知作心防护。何以故。沙门瞿昙无有身行不清净故。是名第一身业不护。王言。大师。云何口业不护。答言。大王。沙门瞿昙口业清净。沙门瞿昙无有口业不清净者。是故沙门瞿昙不作心念。我口业不清净。恐畏他知作心防护。何以故。沙门瞿昙无有口业不清净故。是名第二口业不护。王言。大师。云何意业不护。答言。大王。沙门瞿昙意业清净。沙门瞿昙无有意业不清净者。是故沙门瞿昙不作心念。我意业不清净。恐畏他知作心防护。何以故。沙门瞿昙无有意业不清净故。是名第三意业不护。大王当知。沙门瞿昙毕竟成就三不护业。是故我言无有过失。而说偈言。</p>
<p style="text-align: left">
	　　瞿昙三种业离妄及无记</p>
<p style="text-align: left">
	　　是故常清净出诸护境界</p>
<p style="text-align: left">
	　　为诸<a>弟子</a>众平等心说法</p>
<p style="text-align: left">
	　　有过者能除无过者便摄</p>
<p style="text-align: left">
	　　大王当知。沙门瞿昙毕竟成就一切种智清净。王言。大师。何者如来一切种智清净。答言。大王。沙门瞿昙一切种智清净。有四种。一者身一切种智清净。二者观一切种智清净。三者心一切种智清净。四者智一切种智清净。王言。大师。云何如来身一切种智清净。答言。大王。沙门瞿昙身一切种智清净者。离诸烦恼一切习气皆灭无余。随意所欲取舍生退。于一切处身得自在。是名身一切种智清净。王言。大师。云何如来观一切种智清净。答言。大王。沙门瞿昙观一切种智清净者。于应<a>化身</a>。离一切烦恼。及烦恼习气。皆灭无余。回转现没。一切观中而得自在。是名观一切种智清净。王言。大师。云何如来心一切种智清净。答言。大王。沙门瞿昙心一切种智清净者。一切烦恼烦恼习气及心所染。皆悉远离心得自在。聚集一切善根满足。是名心一切种智清净。王言。大师。云何如来智一切种智清净。答言。大王。沙门瞿昙智一切种智清净者。一切无明分及诸烦恼。烦恼习气。皆灭无余。一切法中得无障碍自在。是名智一切种智清净。大王当知。沙门瞿昙。毕竟成就如是一切种智清净。是故我言无有过失。而说偈言。</p>
<p style="text-align: left">
	　　瞿昙一切智依止四净法</p>
<p style="text-align: left">
	　　是故见无垢智慧身自在</p>
<p style="text-align: left">
	　　瞿昙清净慧具足四种智</p>
<p style="text-align: left">
	　　烦恼习气灭是故无过失</p>
		

	
	

		</div></div><hr><script charset='utf-8' src='../../js/footer.js'></script></body></html>