<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 大萨遮尼干子受记经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 大萨遮尼干子受记经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 大萨遮尼干子受记经</strong></p>
<p style="text-align: left">
	　　王论品第五之三</p>
<p style="text-align: left">
	　　王言。大师。如是不放逸行法行王。成就几法。得名行法行王。答言。大王。成就十法。而得名为行法行王。何等为十。一者自性成就。二者眷属有礼。三者智慧成就。四者常勤精进。五者尊重法。六者猛利。七者恩厚。八者善解<a>世间</a>所行法。九者能忍诸苦。十者不取颠倒法。大王当知。自性成就王者。有于二种功德成就。一者王子大臣长者<a>居士</a>。城邑聚落所有人民。皆爱重王。二者无诸一切疾病。大王当知。眷属有礼王者。亦有二种功德成就。一者于王所作事中。即各竞办不须王忧。二者谨慎不犯王法。大王当知。智慧成就王者。亦有二种功德成就。一者善知方便依法善护众生。二者于欲所作之事自智能知不依他作。大王当知。常勤精进王者。亦有二种功德成就。一者一切库藏满足。二者无诸一切怨贼。<a>欢喜</a>安住。大王当知。尊重法王者。亦有二种功德成就。一者常行一切善法无有休息。二者能化恶行众生。大王当知。猛利王者。亦有二种功德成就。一者于心所欲求事速能满足。二者发心所欲作事。不久思惟即成<a>如法</a>。大王当知。恩厚王者。亦有二种功德成就。一者所有眷属乐王。二者大臣一切人民皆信重王。大王当知。善解世间所行法王者。亦有二种功德成就。一者能知恶行众生善行众生。二者王应民边得物不令有失。大王当知。能忍诸苦王者。亦有二种功德成就。一者于王所欲行事能满成就。二者不畏诸苦恼事。大王当知。不取颠倒法王者。亦有二种功德成就。一者自能进趣胜道。二者常不离善知识。大王当知。成就如是十种功德者。名为成就行法行王。王言。大师。成就如是十种功德。而得名为行法行王者。若其国内有逆贼主。具四种兵。与法行王斗诤国土。及外国王来相侵夺。欲与大斗。集四部兵一切现前。行法行王云何与彼而共斗战。答言。大王。行法行王当应思惟。于三时中出三方便入阵斗战。何等三时。谓初入时中入时后入时。大王当知。初欲入时作方便者。行法行王。若见逆王。尔时复作三种思惟。一者思惟。此返逆王所有兵马。为与我等。为当胜我。若与我等共斗战者。俱损无益。若其胜我。彼活我死。如是念已。应觅逆王所有亲友及善知识。当令和解灭此斗诤。二者行法行王。见彼逆王与己平等及胜己力者。心自思惟。不应与战。当与其物求灭斗诤。三者若见逆王。多有士众眷属朋党象马车步四兵力胜。行法行王士众虽少。能以方便现大勇健难敌之相。令彼逆王生惊畏心以灭斗诤。如是名为于初时中思惟三种方便之用。大王当知。若以亲友与物惊怖。如此三事。不能灭彼斗诤事者。行法行王。尔时复起三种思惟入阵斗战。何等三种。一者思惟。此返逆王。无慈悲心<a>自杀</a>众生。余人杀者亦不遮护。我今不令如此相杀。此是初心护诸众生。二者思惟。当以方便降伏逆王。士马兵众不与斗战。三者思惟。当以方便活系缚取不作杀害。生此三种慈悲心已。然后庄严四种兵众。分布士马唱说号令。简选兵众分作三品。于上品中有上中下。以上品中下勇猛者列在于前。次列第二中品健者。次列上品最健兵马分在两厢。令护步众不生畏心。行法行王处在军中。与最上品象马车步猛健众俱。如是入斗。何以故。有五种事。能令大军竞进不退。何等为五。一者惭愧王。二者畏王。三者取王意。四者令众背后<a>无畏</a>。五者令念报国王恩。如力如分。不生退转。能勇战斗。大王当知。行法行王。设是方便入阵斗战。尔时虽复杀害众生。而彼王得轻微少罪。非决定受忏悔能灭。何以故。彼法行王。为欲入战。先生三种慈悲心故。虽作此恶得罪轻微。非决定受。大王当知。彼法行王。为令众生。为护<a>沙门</a>护沙门法。为护妻子族姓知识。能舍自身及资生物。作如是业。因此事故。彼法行王得无量福。大王当知。若为护国养活人民。兴兵斗战。彼时国王。应当先发如上三心。敕令主将一依王教。如是斗者有福无罪。王言。大师。行法行王。生几种心。常能如是护诸众生。答言。大王。行法行王。于诸众生生八种心。何等八种。一者念诸一切众生如念子想。二者念于恶行众生如病子想。三者常念受苦众生生大慈心。四者念受胜乐众生生欢喜心。五者念于怨家众生生护过想。六者能于亲友众生生覆护想。七者能于资生之中生如药想。八者能于自身生<a>无我</a>想。大王当知。念诸众生如念子想者。起二种心。一者能如父母念子遮护诸恶。二者常于一切众生不舍慈心。大王当知。念恶行众生如病子想者。起二种心。一者能忍如世病人骂诸良师。良师不生嗔恨之心。二者为断一切过失行如是心。大王当知。念受苦众生生大慈心者。起二种心。一者能于诸急难中救免其苦。二者能与胜安隐乐。大王当知。于受乐众生生欢喜心者。起二种心。一者能于他财物中他资生中不生贪心。二者于他富贵胜乐不生嫉心。大王当知。于怨家众生生护过想者。起二种心。一者常念断彼过因远离怨家。二者能于怨家众生生亲友心。何况其余非怨家者。大王当知。于亲友众生生覆护想者。起二种心。一者念令亲友坚固。二者念令一切众生不生怨憎。大王当知。于资生中生药想者。起二种心。一者有欲不行邪淫。二者能于色香味中随世受用不生贪着。大王当知。于自身中无我想者。起二种心。一者往诣沙门大智人边问法。二者闻法如说<a>修行</a>。大王当知。行法行王。常念思惟如是八法故。不求资生。而世间人自然奉献珍奇异物国内无者。库藏盈溢。而诸世间非法恶王。鞭打百姓逼恼索者。了无其一。大王当知。行法行王。行此八法者。于所作业。岁时日月星宿节朔。常与吉会。一切非人诸恶邪鬼。欲觅其便无能得者。于其国内风雨以时。五谷丰熟。人民饱足无饥渴想。一切诸虫雀鼠龙雹。能与世间作无利者。悉皆息灭。若有怨贼在其国内。一切即依自业罪过受诸苦恼。依自业尽依自业灭。大王当知。行法行王。若能如是护诸众生护器世间者。不负一切世间众生。诸善行人智慧人<a>圣人</a>。一切众生无能呵责者。何以故。无罪过故。大王当知。如是善行王。若命终时。当生天上受彼诸天妙境界乐。而说偈言。</p>
<p style="text-align: left">
	　　重法不放逸常念利众生</p>
<p style="text-align: left">
	　　眷属有礼法善能知他行</p>
<p style="text-align: left">
	　　自身常清净离诸无益业</p>
<p style="text-align: left">
	　　彼王胜世间名行法行王</p>
<p style="text-align: left">
	　　貌重言常和于善勤精进</p>
<p style="text-align: left">
	　　善能知世间一切诸伎艺</p>
<p style="text-align: left">
	　　以常不<a>懈怠</a>方便护世间</p>
<p style="text-align: left">
	　　众生得安乐无有苦恼者</p>
<p style="text-align: left">
	　　常乐利益他将护一切心</p>
<p style="text-align: left">
	　　出口说爱语安隐决定言</p>
<p style="text-align: left">
	　　知过有功德知胜知不如</p>
<p style="text-align: left">
	　　如是王能共众生受安乐</p>
<p style="text-align: left">
	　　于他平等心能舍物解义</p>
<p style="text-align: left">
	　　诸臣及眷属一切爱乐王</p>
<p style="text-align: left">
	　　具足善众集常有大势力</p>
<p style="text-align: left">
	　　如是<a>正法</a>王能久住王位</p>
<p style="text-align: left">
	　　慈心离<a>杀生</a>布施断偷盗</p>
<p style="text-align: left">
	　　正欲防邪淫实言止妄语</p>
<p style="text-align: left">
	　　和合除两舌软语遮恶口</p>
<p style="text-align: left">
	　　正说治绮语净命对饮酒</p>
<p style="text-align: left">
	　　净心舍三毒受妙天王位</p>
<p style="text-align: left">
	　　大王应当知常善护诸戒</p>
<p style="text-align: left">
	　　请食品第六</p>
<p style="text-align: left">
	　　尔时严炽王闻大萨遮尼干子所<a>说法</a>已。心大欢喜。即语萨遮尼干子言。大师仁慈不遗我国。今此旷野不可停止。愿降神德。将诸大众与我俱诣宫内寝息。何以故。我今心念。欲为大师及诸大众设于时供。萨遮尼干子言。善哉善哉。善哉大王。欲与我食。今正是时。何以故。大王当知。我从远来。道路疲极。常多饥渴。日时已至。我受王请。时严炽王。闻大萨遮尼干子受其请已。心大欢喜。即以萨遮尼干子及诸大众置在于前。王与四兵导从前后俱入王宫。入已。王请萨遮尼干子。坐王七宝庄严间错无价宝床。余诸一切尼干子众。随所应坐。悉皆令坐。萨遮尼干子受坐已。严炽王。即生至心恭敬心尊重心希有心。自手供给萨遮尼干子及诸大众。百味饮食极令饱足。恣意令取丰满盈溢。萨遮尼干子食已。严炽王。即以价直百千万亿上下衣服。奉施萨遮尼干子。余<a>弟子</a>众所应得者。悉皆施与上下衣服。尔时萨遮尼干子食食讫已。摄诸钵器澡漱清净。即语严炽王言。大王当知。王今至心。奉施沙门饮食衣服。福不可量。今且略说十五功德。何等十五。一者闭塞悭贪之心。二者能开布施心手。三者能灭无布施福邪见之心。四者能生果报不亡<a>正见</a>之心。五者随顺善知识人。六者远离下无智人。七者能开诸善道门。八者能闭诸恶趣门。九者能种善根种子。十者能拔不善根栽。十一者能渐薄一切诸烦恼结。十二者能增长一切诸善根分。十三者能饱足一切诸持戒人。十四者能应为自身所作已作。十五者能为利益他应作已作。何以故。大王当知。能施布施得大富。施好色食。后得妙色。观者无厌。施好香食。后得名称世间普闻。施美味食。后得资生过诸世间种种胜妙。施乐触食。后得手脚细滑柔软。施能至心。后得一切世人亲爱恭敬供养。自手布施。得多僮仆围绕给侍。依时节施。随心所须应时即得。以爱物施。后得胜妙资生境界。不损害施。后得资生坚固不坏不疲劳。施安坐受报眷属常爱。与饮食者。后得大力<a>自在</a>无碍。与衣裳者。得好妙色世间敬爱。施灯明者。得明净眼无诸病坏。施伎乐者。得耳不聋常闻妙声。施诸乘者。常得安乐辇舆随身。施汤药者。得无疾病形色肥鲜。施屋舍者。离诸恐怖得安隐乐。布施法者。后得不死<a>甘露</a>法药。离杀生者。后得长<a>寿命</a>不中夭。离劫盗者。后得大富资生无尽。离邪淫者。后得好妻他不能夺。离妄语者。后得实报不被他谤。离两舌者。后得和合眷属无诤。离恶口者。后得常闻胜妙音声。离绮语者。有所言说他人受用。离贪心者。得不增上厚重贪心。离嗔心者。得不增上厚重嗔心。离邪见者。得不增上厚重痴心。离憍慢者。生豪贵家得人尊敬。离嗔心者。得身端正见者爱乐。离嫉心者。得大威力所愿皆成。离悭心者。生处富足资生无乏。离非处淫者。得胜诸根具丈夫相。大王当知。施饮食者。即是与命与色与力与乐与辩。大王当知。施主爱众生。智者赞叹。名闻十方。入诸大众心不怯弱。若命终已。生上天中受妙境界。于最后身得无上道。尔时萨遮尼干子。而说偈言。</p>
<p style="text-align: left">
	　　至心持戒人能生欢喜心</p>
<p style="text-align: left">
	　　时食施沙门来世得七福</p>
<p style="text-align: left">
	　　得胜色命力乐辩才乐说</p>
<p style="text-align: left">
	　　生天善道中终得至<a>涅槃</a></p>
<p style="text-align: left">
	　　所为事布施毕竟得彼事</p>
<p style="text-align: left">
	　　为求乐布施后毕得安乐</p>
<p style="text-align: left">
	　　施福最胜乐所求者毕成</p>
<p style="text-align: left">
	　　当生<a>天人</a>中及色无<a>色界</a></p>
<p style="text-align: left">
	　　智慧圣施主若修精进行</p>
<p style="text-align: left">
	　　毕竟尽诸苦得上胜智慧</p>
<p style="text-align: left">
	　　以作无量福天魔魔眷属</p>
<p style="text-align: left">
	　　行恶不善者不能作障难</p>
<p style="text-align: left">
	　　以故常布施求三种胜事</p>
<p style="text-align: left">
	　　善道及富贵能证无上道</p>
<p style="text-align: left">
	　　问罪过品第七</p>
<p style="text-align: left">
	　　尔时严炽王。即生是心。萨遮尼干子所说法者。皆是随顺如来正法。作是思惟。我今当问萨遮尼干子。于如来所有尊重心不。尔时严炽王。作是念已。即移座处。更敷下座。恭敬而坐。问萨遮尼干子言。大师当知。我有小疑。今欲请问。为见听不。尔时萨遮尼干子答言。大王。随汝所问。我当为汝分别解说令得开解。时严炽王闻大萨遮尼干子听其问已。即作是言。大师。世间颇有众生于众生界中聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此能雨<a>婆罗门</a>。聪明大智利根黠慧善知星宿。善知祭祀种种诸天。善知咒术。善知事火。善知天文日月八星。善知天雨石雹灾害。善知地动吉凶变异。善知日月运蚀殃灾。善知年岁国土丰俭。善知世间安隐破坏。彼婆罗门而有罪过。王言。大师。彼能雨婆罗门罪过云何。答言。大王。此能雨婆罗门。常多淫欲喜侵他妻。大王当知。黠慧之人不应侵他妻。何以故。大王当知。侵他妻者。现在未来多受苦恼。一切天人之所呵责。而说偈言。</p>
<p style="text-align: left">
	　　自妻不生足好淫他妇女</p>
<p style="text-align: left">
	　　是人无惭愧常被世呵责</p>
<p style="text-align: left">
	　　现在未来世受苦及打缚</p>
<p style="text-align: left">
	　　舍身<a>生地</a>狱受苦常无乐</p>
<p style="text-align: left">
	　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此颇罗堕婆罗门。聪明大智利根黠慧。知法知礼而有罪过。王言。大师。彼颇罗堕婆罗门罪过云何。答言。大王。此颇罗堕婆罗门。常多睡眠。大王当知。黠慧之人不应睡眠。何以故。大王当知。多睡眠人。退失诸行。失于世间出世间法。妨碍智慧离诸烦恼。而说偈言。</p>
<p style="text-align: left">
	　　若人多睡眠懈怠妨有得</p>
<p style="text-align: left">
	　　未得者不得已得者退失</p>
<p style="text-align: left">
	　　若欲得胜道除睡疑放逸</p>
<p style="text-align: left">
	　　精进策诸念离恶功德集</p>
<p style="text-align: left">
	　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如此众生今者谁是。答言。大王。此黑王子。聪明大智利根黠慧。有大威力而有罪过。王言。大师。彼黑王子罪过云何。答言。大王。此黑王子多诸嫉妒。大王当知。黠慧之人不应嫉妒何以故。大王当知。若有人得生富贵家。资财丰足。不肯布施怀嫉妒心。如是之人。于资生中不取坚固。彼人空手命终即去生饿鬼中。生彼处已。受诸种种饥饿苦恼。而说偈言。</p>
<p style="text-align: left">
	　　惜财不布施藏积恐人知</p>
<p style="text-align: left">
	　　舍身空手去饥鬼中受苦</p>
<p style="text-align: left">
	　　饥渴寒热等忧悲常煎煮</p>
<p style="text-align: left">
	　　智者不聚积为破悭贪故</p>
<p style="text-align: left">
	　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如此众生今者谁是。答言。大王。此胜仙王子。聪明大智利根黠慧。有大威力而不怯弱。好行布施有大威德。而有罪过。王言。大师。彼胜仙王子罪过云何。答言。大王。此胜仙王子多作杀生。大王当知。有黠慧者不应杀生。何以故。大王当知。杀生之罪得短命报。命终生于<a>地狱</a>畜生饿鬼之中。而说偈言。</p>
<p style="text-align: left">
	　　杀生无善报短命多诸疾</p>
<p style="text-align: left">
	　　来世生恶道具受种种苦</p>
<p style="text-align: left">
	　　欲离诸苦恼未来求胜乐</p>
<p style="text-align: left">
	　　应当护他身如爱自己命</p>
<p style="text-align: left">
	　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此无畏王子。聪明大智利根黠慧。而有罪过。王言。大师。彼无畏王子罪过云何。答言。大王。此无畏王子慈心太过。大王当知。黠慧之人不应慈心太过。何以故。大王当知。若王王子慈心太过者。彼王王子国内多有群贼乱民。不可遮护。多有仇难。而说偈言。</p>
<p style="text-align: left">
	　　若王及王子慈悲心太过</p>
<p style="text-align: left">
	　　长贼多欺诳民怖王命危</p>
<p style="text-align: left">
	　　王应思此过筹量行慈悲</p>
<p style="text-align: left">
	　　念世间受苦舍离太过心</p>
<p style="text-align: left">
	　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此天力王子。聪明大智利根黠慧。而有罪过。王言。大师。彼天力王子罪过云何。答言。大王。此天力王子饮酒太过。大王当知。黠慧之人不应饮酒太过。何以故。大王当知。饮酒太过。忘失诸事障修大道。失于世间出世间利。而说偈言。</p>
<p style="text-align: left">
	　　饮酒多放逸现世常愚痴</p>
<p style="text-align: left">
	　　忘失一切事常被智者呵</p>
<p style="text-align: left">
	　　来世常闇钝多失诸功德</p>
<p style="text-align: left">
	　　是故黠慧人离诸饮酒失</p>
<p style="text-align: left">
	　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此婆薮天王子。聪明大智利根黠慧。有大威力心不怯弱。常好布施有大威德。而有罪过。王言。大师。彼婆薮天王子罪过云何。答言。大王。此婆薮天王子。了达诸事而行事太迟。大王当知。有黠慧人不应行事太迟。何以故。大王当知。行事太迟者。不及时节。多失诸利。令斗诤事坚固难灭。是故大王。黠慧之人有所作事。不失时节不应太迟。而说偈言。</p>
<p style="text-align: left">
	　　行事太迟人多失所作业</p>
<p style="text-align: left">
	　　未得者不得已得者便失</p>
<p style="text-align: left">
	　　应舍迟行事慕速及时节</p>
<p style="text-align: left">
	　　过时不得利是故多所失</p>
<p style="text-align: left">
	　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此大仙王子。聪明大智利根黠慧。有大威力而有罪过。王言。大师。彼大仙王子罪过云何。答言。大王。此大仙王子。贪心太过。为颠倒覆心。常夺他财。大王当知。黠慧之人不应过贪。何以故。大王当知。过贪之人。不为一切众生亲附。舍此身命即生地狱。而说偈言。</p>
<p style="text-align: left">
	　　贪人多积聚得不生厌足</p>
<p style="text-align: left">
	　　无明颠倒心常念侵损他</p>
<p style="text-align: left">
	　　现在多怨憎舍身堕恶道</p>
<p style="text-align: left">
	　　是故有智者应当念知足</p>
<p style="text-align: left">
	　　王言。大师。世间颇更有诸众生聪明大智利根黠慧有罪过不。答言大王。有此众生亦有罪过。王言。大师。如是众生今者谁是。答言。大王。此大天王子。聪明大智利根黠慧。有大威力而有罪过。王言。大师。彼大天王子罪过云何。答言。大王。此大天王子。轻躁戏笑放逸太过。大王当知。黠慧之人不应轻躁放逸太过。何以故。大王当知。放逸太过者。能障奢摩他毗婆舍那法。此戏笑之罪是恶道因。而说偈言。</p>
<p style="text-align: left">
	　　戏笑垢染心心不住三昧</p>
<p style="text-align: left">
	　　为智者所呵行善不<a>解脱</a></p>
<p style="text-align: left">
	　　欲得速利益应离诸放逸</p>
<p style="text-align: left">
	　　现世无安隐失名称功德</p>
<p style="text-align: left">
	　　王言。大师。世间颇更有诸众生。聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此憍萨罗国波斯匿王。聪明大智利根黠慧。而有罪过。王言。大师。彼波斯匿王罪过云何。答言。大王。此波斯匿王啖食太过。大王当知。黠慧之人不应啖食太过。何以故。大王当知。啖食太过者。体难回动懒惰懈怠。所食难消。远离现在未来二世善法利益。而说偈言。</p>
<p style="text-align: left">
	　　啖食太过人身重多懈怠</p>
<p style="text-align: left">
	　　现在未来世于身失大利</p>
<p style="text-align: left">
	　　睡眠自受苦亦恼于他人</p>
<p style="text-align: left">
	　　迷闷难寤寤应时筹量食</p>
<p style="text-align: left">
	　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此众生者即王身是。大王亦甚聪明大智利根黠慧。有大威力心不怯弱。好喜布施威德具足。亦有罪过。王言。大师。我之所有罪过云何。答言。大王。大王之罪太极暴恶。大王太严。大王太忽。大王太[革*卬]。大王太卒。大王当知。黠慧之人不应太恶。何以故。大王当知。若王王子性太恶者。彼为一切多人不用。多人不爱。多人不喜。乃至父母亦不喜见。何况余人大臣王子长者居士等。是故大王。黠慧之人不应太恶。大王当知。有黠慧人所欲作事。应当安详不应太卒。而说偈言。</p>
<p style="text-align: left">
	　　若王行恶行嗔心不见事</p>
<p style="text-align: left">
	　　动则怖众生乃至父母畏</p>
<p style="text-align: left">
	　　何况余非亲而当有念爱</p>
<p style="text-align: left">
	　　大王应当知智者舍嗔恚</p>
<p style="text-align: left">
	　　尔时严炽王。在坐对面。闻大萨遮尼干子毁呰自身。心生不忍嗔心恚心懊恼心无欢喜心。生毒害心即作是言。萨遮尼干子。汝今云何于大众中说我过恶毁呰于我。我从昔来。无人敢正看我面者。汝今毁我罪应合死。作是语已。以嗔恚心告诸臣言。汝当捉此说不爱语愚痴沙门断其命根。尔时萨遮尼干子惊怖毛竖。语严炽王言。大王。汝今莫速卒作如是恶事不<a>饶益</a>我。我有善言。愿王暂时施我无畏听我所说。王言。沙门。与汝无畏。所欲说者汝当速说。萨遮尼干子言。大王当知。我亦有罪。王言。沙门。何者汝罪。萨遮尼干子言。大王当知。我罪过者。由太实语不虚语称事语。以我如是大恶人前。可畏人前。急性人前。无慈悲人前。卒作事人前。如是恶行人前说如实语。大王当知。黠慧之人。不应一切时一切处常说实语。何以故。有不饶益故。大王当知。黠慧之人应当善观。可与语人。不可与语人。应当善知。可语时非语时。应当善知。可语处非语处。然后说语。何以故。大王当知。实语人者。世人不爱。世人不喜。智者不赞叹。世间痴人嗔。而说偈言。</p>
<p style="text-align: left">
	　　智者不知时卒随意说实</p>
<p style="text-align: left">
	　　彼人智者呵何况无智者</p>
<p style="text-align: left">
	　　智者一切处亦不皆实语</p>
<p style="text-align: left">
	　　是实憍尸迦实语入恶道</p>
<p style="text-align: left">
	　　尔时严炽王。闻萨遮尼干子说自身过。即便开解。心生欢喜。白萨遮尼干子言。大师。师无罪过。由我太卒。今闻师教。如闇得灯。如盲得眼。常当受持。我今忏悔。愿师于我莫舍实语。而说偈言。</p>
<p style="text-align: left">
	　　我实愚痴闇不识知识语</p>
<p style="text-align: left">
	　　是故生恶心出如是恶口</p>
<p style="text-align: left">
	　　我今圣人前忏悔如是罪</p>
<p style="text-align: left">
	　　愿愍诸众生令我罪除灭</p>
		

	
	

		</div></div><hr><script charset='utf-8' src='../../js/footer.js'></script></body></html>