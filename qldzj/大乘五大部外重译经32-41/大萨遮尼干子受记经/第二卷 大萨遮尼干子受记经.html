<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 大萨遮尼干子受记经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 大萨遮尼干子受记经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 大萨遮尼干子受记经</strong></p>
<p style="text-align: left">
	　　一乘品第三之二</p>
<p style="text-align: left">
	　　善男子。<a>菩萨</a>复有十二种发勇猛心。<a>修行</a>毗梨耶波罗蜜得大利益。菩萨应行精进波罗蜜。何等十二。一者精进。能速觉知诸<a>佛法</a>海故。菩萨应发大勇猛心修行精进波罗蜜。二者精进。能速往诣诸佛所故。菩萨应发大勇猛心修行精进波罗蜜。三者精进。能遍十方供养恭敬一切佛故。菩萨应发大勇猛心修行精进波罗蜜。四者精进。所作之业能称一切诸佛意故。菩萨应发大勇猛心修行精进波罗蜜。五者精进。能勤化度一切众生不生厌足故。菩萨应发大勇猛心修行精进波罗蜜。六者精进。能置众生诸佛法中趣<a>解脱</a>门故。菩萨应发大勇猛心修行精进波罗蜜。七者精进。速能令诸一切众生离诸愚痴故。菩萨应发大勇猛心修行精进波罗蜜。八者精进。速能悉与一切众生诸佛智慧故。菩萨应发大勇猛心修行精进波罗蜜。九者精进。速能清净诸佛国土故。菩萨应发大勇猛心修行精进波罗蜜。十者精进行。能建立尽未来际一切劫数。为诸众生行菩萨行不生疲惓心故。菩萨应发大勇猛心修行精进波罗蜜。十一者精进行。能于一念中遍诸佛国种诸善根故。菩萨应发大勇猛心修行精进波罗蜜。十二者精进行。能遍诣一切诸佛国土成无上道转大法轮故。菩萨应发大勇猛心修行精进波罗蜜。善男子。是名菩萨十二种发勇猛心。修行毗梨耶波罗蜜得大利益。回向阿耨多罗三藐三菩提。尔时<a>世尊</a>。即以偈颂赞叹精进波罗蜜。重说偈言。</p>
<p style="text-align: left">
	　　若欲为众生修行菩萨行</p>
<p style="text-align: left">
	　　速成无上道精进最第一</p>
<p style="text-align: left">
	　　如来无量劫所行诸苦行</p>
<p style="text-align: left">
	　　一切皆能忍不生怯弱故</p>
<p style="text-align: left">
	　　是故诸佛子欲速成佛道</p>
<p style="text-align: left">
	　　常当勤修行精进波罗蜜</p>
<p style="text-align: left">
	　　菩萨行精进能速到胜处</p>
<p style="text-align: left">
	　　过诸百千国供养观诸佛</p>
<p style="text-align: left">
	　　菩萨求大乐为拔众生苦</p>
<p style="text-align: left">
	　　修行菩萨道坚固不转退</p>
<p style="text-align: left">
	　　能为诸众生无量百千劫</p>
<p style="text-align: left">
	　　受苦无<a>懈怠</a>皆由精进故</p>
<p style="text-align: left">
	　　愿我常精进清净佛国土</p>
<p style="text-align: left">
	　　次愿能觉知一切诸佛法</p>
<p style="text-align: left">
	　　能遍诸佛国转大妙法轮</p>
<p style="text-align: left">
	　　愿诸众生类一切皆觉知</p>
<p style="text-align: left">
	　　悉入大乘中离余乘魔界</p>
<p style="text-align: left">
	　　满足诸大愿速到<a>无畏</a>地</p>
<p style="text-align: left">
	　　菩萨精进故能于一念时</p>
<p style="text-align: left">
	　　觉大菩提法开示<a>涅槃</a>门</p>
<p style="text-align: left">
	　　化作无量身遍满十方国</p>
<p style="text-align: left">
	　　为利益众生示如是胜事</p>
<p style="text-align: left">
	　　善男子。菩萨复有十二种观行禅波罗蜜得大利益。菩萨应修禅波罗蜜。何等十二。一者<a>禅定</a>。能灭一切诸烦恼染。菩萨应修禅波罗蜜。常无分别心故。二者禅定。心住寂静念不散乱。菩萨应修禅波罗蜜。不取诸境界故。三者禅定。心无所著能满诸行。菩萨应修禅波罗蜜。能过<a>三界</a>故。四者禅定。能出<a>世间</a>不着诸有。菩萨应修禅波罗蜜。过世间故。五者禅定。能观胜法心无疲惓。菩萨应修禅波罗蜜。不以为足故。六者禅定。柔软<a>自在</a>不随禅生。菩萨应修禅波罗蜜。自在转诸禅故。七者禅定。得无相心不见诸物。菩萨应修禅波罗蜜。以离诸相故。八者禅定。心净能照无量境界。菩萨应修禅波罗蜜。以过有量诸三昧等呵责过故。九者禅定。能灭观心不见能观。菩萨应修禅波罗蜜。以得寂静心故。十者禅定。证柔软心灭诸觉观。菩萨应修禅波罗蜜。以得调伏心故。十一者禅定。心能寂灭一观诸根不动。菩萨应修禅波罗蜜。以得降伏不善根故。十二者禅定。心能于诸法中有大方便。菩萨应修禅波罗蜜。以能不舍大菩提心故。何以故。以诸菩萨住禅波罗蜜故。不起憍慢心。住禅波罗蜜故。不起邪见心。住禅波罗蜜故。不起憎爱心。是故诸菩萨能降一切学诸禅定声闻辟支佛外道梵行入禅三昧者。善男子。是名菩萨十二种修行禅波罗蜜得大利益。回向阿耨多罗三藐三菩提。尔时世尊。即以偈颂赞叹禅波罗蜜。而说偈言。</p>
<p style="text-align: left">
	　　欲修无漏智出离欲淤泥</p>
<p style="text-align: left">
	　　灭除诸业障禅定最第一</p>
<p style="text-align: left">
	　　禅定难思议是诸佛境界</p>
<p style="text-align: left">
	　　二乘诸凡夫三昧不能知</p>
<p style="text-align: left">
	　　大地诸山海劫火能烧除</p>
<p style="text-align: left">
	　　若心住禅定安隐无损害</p>
<p style="text-align: left">
	　　如来智慧日无漏摩尼珠</p>
<p style="text-align: left">
	　　不从余处生禅定海中出</p>
<p style="text-align: left">
	　　是故诸佛子求佛大智宝</p>
<p style="text-align: left">
	　　当除散乱心念禅波罗蜜</p>
<p style="text-align: left">
	　　诸菩萨禅定寂灭诸烦恼</p>
<p style="text-align: left">
	　　是故智者说胜修余禅者</p>
<p style="text-align: left">
	　　深心常寂灭不乐诸境界</p>
<p style="text-align: left">
	　　能摄诸乱心住胜涅槃处</p>
<p style="text-align: left">
	　　菩萨修禅定三界无所住</p>
<p style="text-align: left">
	　　是故不依止彼非依止处</p>
<p style="text-align: left">
	　　菩萨禅能过世间出世间</p>
<p style="text-align: left">
	　　是故三昧胜胜世间二乘</p>
<p style="text-align: left">
	　　菩萨禅柔软随意无挂碍</p>
<p style="text-align: left">
	　　是故能回<a>转生</a>于欲界中</p>
<p style="text-align: left">
	　　菩萨所修禅胜余一切观</p>
<p style="text-align: left">
	　　诸禅非究竟故佛说胜者</p>
<p style="text-align: left">
	　　菩萨禅无量从于胜境生</p>
<p style="text-align: left">
	　　离诸众生相及离诸垢法</p>
<p style="text-align: left">
	　　是故诸菩萨所修禅定胜</p>
<p style="text-align: left">
	　　降修余禅者及诸少分禅</p>
<p style="text-align: left">
	　　菩萨一向观清净诸境界</p>
<p style="text-align: left">
	　　如是所修禅从慧方便生</p>
<p style="text-align: left">
	　　正智为根本不起邪见心</p>
<p style="text-align: left">
	　　是故菩萨禅无有可讥嫌</p>
<p style="text-align: left">
	　　菩萨入禅定不住有无中</p>
<p style="text-align: left">
	　　以观实境故能离有无相</p>
<p style="text-align: left">
	　　如是胜智禅不同余境界</p>
<p style="text-align: left">
	　　<a>罗汉</a>辟支佛智慧悉迷闷</p>
<p style="text-align: left">
	　　善男子。菩萨复有十二种观。修行般若波罗蜜得大利益。菩萨应修慧波罗蜜。何等十二。一者般若。远离诸垢能发光明。菩萨应修慧波罗蜜。以能离诸黑闇法故。二者般若。悉能觉了诸闇障碍。菩萨应修慧波罗蜜。以能照除烦恼稠林故。三者般若。能放一切智慧光明。菩萨应修慧波罗蜜。以离一切诸无智故。四者般若。如犁耕地除诸草秽。菩萨应修慧波罗蜜。以能拔诸无明根本故。五者般若。如利铁钩随意琢斫。菩萨应修慧波罗蜜。以能钩断诸爱网故。六者般若如金刚杵不为一切诸物所坏。菩萨应修慧波罗蜜。以能破碎烦恼山故。七者般若如大日轮离诸云翳。菩萨应修慧波罗蜜。以能干竭一切烦恼诸淤泥故。八者般若如大火聚烧诸秽草。菩萨应修慧波罗蜜。以能焚烧业烦恼树故。九者般若如摩尼珠能照一切。菩萨应修慧波罗蜜。以无闇心不迷诸法故。十者般若能住寂灭究竟实际。菩萨应修慧波罗蜜。以无所有故。十一者般若能灭有相心无分别。菩萨应修慧波罗蜜。以无相故。十二者般若能成无愿心无求乐。菩萨应修慧波罗蜜。以过三界故。善男子。是名菩萨十二种修行般若波罗蜜得大利益。尔时世尊。即以偈颂赞叹般若波罗蜜。而说偈言。</p>
<p style="text-align: left">
	　　究竟断有种安隐入涅槃</p>
<p style="text-align: left">
	　　诸波罗蜜中智慧最第一</p>
<p style="text-align: left">
	　　譬如世间灯能破一切闇</p>
<p style="text-align: left">
	　　亦如高幢火世间最胜观</p>
<p style="text-align: left">
	　　一切诸如来出离诸有流</p>
<p style="text-align: left">
	　　降伏四魔众智慧为猛将</p>
<p style="text-align: left">
	　　诸佛子若欲自利利众生</p>
<p style="text-align: left">
	　　常当勤修行般若波罗蜜</p>
<p style="text-align: left">
	　　譬如犁耕地能除诸荒秽</p>
<p style="text-align: left">
	　　智灭疑爱草如犁耕净地</p>
<p style="text-align: left">
	　　帝释金刚杵灭恶阿修罗</p>
<p style="text-align: left">
	　　智碎烦恼山能坏亦如是</p>
<p style="text-align: left">
	　　一切诸如来说于智慧力</p>
<p style="text-align: left">
	　　犹如夏中日亦如世间灯</p>
<p style="text-align: left">
	　　能竭烦恼海照除无明闇</p>
<p style="text-align: left">
	　　以体出世间无漏火明故</p>
<p style="text-align: left">
	　　智慧能割截无明痴闇树</p>
<p style="text-align: left">
	　　犹如快利刀剪除诸细草</p>
<p style="text-align: left">
	　　智如摩尼珠平等照世间</p>
<p style="text-align: left">
	　　如空无分别不住有涅槃</p>
<p style="text-align: left">
	　　智慧心自在决定于一切</p>
<p style="text-align: left">
	　　能断诸疑悔及断所有问</p>
<p style="text-align: left">
	　　说世间恶报及显涅槃果</p>
<p style="text-align: left">
	　　普示诸众生如闇示明灯</p>
<p style="text-align: left">
	　　诸佛明月眼现见诸<a>法相</a></p>
<p style="text-align: left">
	　　诸菩萨同彼无垢智修行</p>
<p style="text-align: left">
	　　如人夜执灯去处皆明了</p>
<p style="text-align: left">
	　　<a>生死</a>黑闇中慧明能度彼</p>
<p style="text-align: left">
	　　善男子。菩萨复有十二种境界。修方便行得大利益。是故菩萨应修方便波罗蜜。何等十二。一者方便不离涅槃清净境界。而现世间垢浊境界故。菩萨应修方便波罗蜜。二者方便不离一处寂静境界。而现世间愦闹境界故。菩萨应修方便波罗蜜。三者方便不离禅定甚深境界。而现世间王宫境界故。菩萨应修方便波罗蜜。四者方便不离清净无功用境界。而现世间功用境界故。菩萨应修方便波罗蜜。五者方便不离无生真实境界。而现世间生此退彼退此生彼诸境界故。菩萨应修方便波罗蜜。六者方便能过一切四魔境界。而现世间降魔境界故。菩萨应修方便波罗蜜。七者方便不离一切<a>圣人</a>境界。而现世间凡夫境界故。菩萨应修方便波罗蜜。八者方便不离能出世间境界。而住世间诸有境界故。菩萨应修方便波罗蜜。九者方便不离一切智慧境界。而现世间无智境界故。菩萨应修方便波罗蜜。十者方便不离菩萨实际境界。而现声闻缘觉境界故。菩萨应修方便波罗蜜。十一者方便力能善知一切诸法无相。而能示现三十二相八十种好。<a>教化</a>众生故。菩萨应修方便波罗蜜。十二者方便力能入诸一切平等境界。而能示现诸魔境界故。菩萨应住方便波罗蜜。善男子。是名菩萨十二种住方便波罗蜜得大利益。尔时世尊。即以偈颂赞叹方便波罗蜜。而说偈言。</p>
<p style="text-align: left">
	　　一切诸菩萨行诸波罗蜜</p>
<p style="text-align: left">
	　　若无方便者不能到<a>彼岸</a></p>
<p style="text-align: left">
	　　自利亦利他住世间涅槃</p>
<p style="text-align: left">
	　　如是无净染皆由方便故</p>
<p style="text-align: left">
	　　一切诸如来所行诸境界</p>
<p style="text-align: left">
	　　二乘不思议斯由方便力</p>
<p style="text-align: left">
	　　是故诸佛子欲行如来事</p>
<p style="text-align: left">
	　　常当勤修行方便波罗蜜</p>
<p style="text-align: left">
	　　菩萨常清净方便利众生</p>
<p style="text-align: left">
	　　实无诸欲垢示<a>现行</a>染行</p>
<p style="text-align: left">
	　　涅槃池中浴方便现诸有</p>
<p style="text-align: left">
	　　是名诸菩萨不住于二边</p>
<p style="text-align: left">
	　　身口意<a>常住</a>第一义寂静</p>
<p style="text-align: left">
	　　为利益众生方便同世间</p>
<p style="text-align: left">
	　　如蜂入华林不专采一华</p>
<p style="text-align: left">
	　　菩萨方便行一切诸境界</p>
<p style="text-align: left">
	　　或现种种相殊妙庄严身</p>
<p style="text-align: left">
	　　遍诸宫女中行于放逸行</p>
<p style="text-align: left">
	　　或现在<a>地狱</a>救诸苦众生</p>
<p style="text-align: left">
	　　虽现如是相常不舍禅定</p>
<p style="text-align: left">
	　　不舍诸三昧而现散乱中</p>
<p style="text-align: left">
	　　示现行损害是名方便力</p>
<p style="text-align: left">
	　　菩萨已能离一切有为行</p>
<p style="text-align: left">
	　　于诸有无中亦无分别心</p>
<p style="text-align: left">
	　　虽现行诸染不生妄欲火</p>
<p style="text-align: left">
	　　方便中示现分别有为相</p>
<p style="text-align: left">
	　　菩萨于诸有不生亦无退</p>
<p style="text-align: left">
	　　示现生退事方便智力故</p>
<p style="text-align: left">
	　　弃舍魔业处住佛境界中</p>
<p style="text-align: left">
	　　智慧不怯弱示现诸魔事</p>
<p style="text-align: left">
	　　菩萨大悲力奋迅方便智</p>
<p style="text-align: left">
	　　住圣无上处而现凡夫事</p>
<p style="text-align: left">
	　　以入诸法相知诸法体空</p>
<p style="text-align: left">
	　　常处于涅槃而不舍世间</p>
<p style="text-align: left">
	　　诸法自体空寂静及无相</p>
<p style="text-align: left">
	　　为利益众生相好庄严身</p>
<p style="text-align: left">
	　　无痴现无智无嗔现无慈</p>
<p style="text-align: left">
	　　而能益众生是名为方便</p>
<p style="text-align: left">
	　　菩萨摩诃萨住彼如是处</p>
<p style="text-align: left">
	　　是名示圣人种种诸方便</p>
<p style="text-align: left">
	　　复次诸善男子。如来应正遍知。更有方便。汝等应知。何以故。诸善男子。诸佛如来。有十二种胜妙功德。犹如醍醐。于诸味中。最为胜上清净。第一能净一切诸佛国土。如来于中成阿耨多罗三藐三菩提。何等十二。一者示现劫浊。二者示现时浊。三者示现众生浊。四者示现烦恼浊。五者示现命浊。六者示现三乘差别浊。七者示现不净佛国土浊。八者示现难化众生浊。九者示现说种种烦恼浊。十者示现外道乱浊。十一者示现魔浊。十二者示现魔业浊。善男子。一切诸佛所有国土。皆是出世功德庄严具足清净。无有诸浊。如此过者。皆是诸佛方便力现为利众生。汝等应知。尔时圣者文殊师利法王子菩萨白佛言。世尊。如来应正遍知。说此十二最上功德清净佛国。如来当于何等国土。成阿耨多罗三藐三菩提。佛告文殊师利。一者彼佛国土众生。毕竟能成胜清净劫。离诸劫浊具足功德。如是<a>净土</a>。如来于中成阿耨多罗三藐三菩提。二者彼佛国土众生。毕竟能成最胜妙时。诸佛法行不失时节。如是净土。如来于中成阿耨多罗三藐三菩提。三者彼佛国土众生。毕竟能成最胜<a>法器</a>受佛<a>正法</a>。如是净土。如来于中成阿耨多罗三藐三菩提。四者彼佛国土众生。毕竟能成净妙智海清净一切诸烦恼垢。如是净土。如来于中成阿耨多罗三藐三菩提。五者彼佛国土众生。毕竟能成柔软之心。其中常有调伏众生。如是净土。如来于中成阿耨多罗三藐三菩提。六者彼佛国土众生。毕竟能成最胜妙乘。能以一乘究竟。取于无上涅槃。如是净土。如来于中成阿耨多罗三藐三菩提。七者彼佛国土众生。毕竟能成胜器世间无有余相。如是净土。如来于中成阿耨多罗三藐三菩提。八者彼佛国土众生。毕竟能成如来正教。无诸一切外道邪法。如是净土。如来于中成阿耨多罗三藐三菩提。九者彼佛国土众生。毕竟能成直心正心无有谄曲。如是净土。如来于中成阿耨多罗三藐三菩提。十者彼佛国土众生。毕竟能成无垢功德。成就一切清净白法。如是净土。如来于中成阿耨多罗三藐三菩提。十一者。彼佛国土所有众生。毕竟能成诸圣人法。其中常有胜<a>福田</a>众。如是净土。如来于中成阿耨多罗三藐三菩提。十二者。彼佛国土所有众生。毕竟能成胜妙道场。过去诸佛于中成道。如是净土。如来于中成阿耨多罗三藐三菩提。文殊师利。是名十二种最胜功德能净佛土。如是净土。如来于中成阿耨多罗三藐三菩提。文殊师利。我佛国土。无有声闻辟支佛等差别之说。何以故。诸佛如来。离于种种取相过故。文殊师利。如来若为一种众生说于大乘。一种众生说缘觉乘。一种众生说声闻乘。如是说者。是如来成不清净心。是如来成不平等心。是如来成斗诤过心。是如来成无有平等慈悲之心。是如来成诸相过心。是如来成于诸法中生悭吝心。文殊师利。我为众生说于何等何等之法。彼一切法。随顺菩提随顺大乘。取一切智。毕竟究竟能到一处。谓能到于一切智处。文殊师利。是故我土无乘差别。</p>
<p style="text-align: left">
	　　尔时圣者文殊师利法王子菩萨白佛言。世尊。若无三乘差别性者。何故如来。为诸众生说三乘法。而言此是声闻学乘。而言此是缘觉学乘。而言此是菩萨学乘。佛告文殊师利。诸佛如来说三乘者。示地差别。非乘差别。诸佛如来说三乘者。<a>说法</a>相差别。非乘差别。诸佛如来说三乘者。说人差别。非乘差别。诸佛如来说三乘者。示少功德知多功德。而佛法中无乘差别。何以故。以法界性无差别故。文殊师利。诸佛如来说三乘者。令诸众生悉入如来诸佛法门。令诸众生渐入如来大乘法门。如学诸伎次第修习。文殊师利。譬如射师于射智中。究竟到射第一彼岸。能以种种无量方便教诸<a>弟子</a>。如己知见一切究竟。文殊师利。如来射师亦复如是。于诸法中。皆悉究竟到于彼岸。即以如来一切智智分别而说。示诸众生三乘差别。如世射师教诸弟子。文殊师利。譬如少火所有灾炎。渐渐增长能遍世界。乃至成于劫烧大火。文殊师利。如来智火亦复如是。即彼一智光明之性。次第增长成就如来一切知见大智光明。能烧一切诸染烦恼。文殊师利。譬如诸大须弥山王。无分别心。众生到者皆同一色。所谓金色。文殊师利。如来世尊无上大智须弥山王亦复如是。于诸众生无有分别。若有众生入佛法者。彼诸众生皆成一色。所谓一切种智妙色。文殊师利。譬如因陀罗净妙清色摩尼宝珠。置在一切器世间中。彼摩尼宝所有境界。彼境界中一切诸色种种诸相。摩尼珠力皆同一色。所谓青色。文殊师利。如来世尊无上青色摩尼宝珠亦复如是。智慧光明照众生者皆同一色。所谓一切种智之色。文殊师利。譬如大海无量百千河涧水入。入已一切皆同一味。所谓盐味。以常住故。文殊师利。大海水者。名为如来一切智慧。种种河涧水皆入者。名为声闻缘觉菩萨。入已一切同盐味者。名为一乘。常住者名无分别一切种智。文殊师利。依此义故。汝应当知无乘差别。文殊师利。是故佛说地差别者。示诸众生三乘作业渐次令入。说法相差别者。示现众生如来种智渐次令入。说少功德知多功德者。示诸众生三人差别。示现如来奋迅方便无碍辩才。文殊师利。诸佛如来说三乘者。依世谛说。文殊师利。诸佛如来说一乘者。依第一义说。第一义者。唯是一乘。更无第二故。文殊师利。我佛国土所有外道。僧佉毗世师遮梨迦尼干子等。皆是诸佛如来方便。皆是如来神力住持世间能见。何以故。以诸如来善除一切诸恶对故。文殊师利。诸佛如来名为善逝。有怨对者无有是处。文殊师利。譬如世间转轮圣王。成就少分善根功德。断绝善根非究竟法。具足一切贪嗔痴等。诸结烦恼不离三有。不离一切诸使烦恼。不离一切垢染烦恼。彼转轮王。毕竟无有一切怨对。毕竟无有一切敌对。何以故。文殊师利。以转轮王无怨刺故。文殊师利。何况如来成就一切功德智慧。得不断绝大慈悲心。行于无漏<a>虚空</a>法界。满足七觉诸善功德。毕竟成就不忘失法。能转无上大妙法轮。毕竟成就无上菩提。而有棘刺诸魔怨刺外道敌对。无有是处。文殊师利。我佛国土所有僧佉毗世师遮梨迦尼干子等。皆是如来住持力故。方便示现。文殊师利。此诸外道善男子等。虽行种种诸异学相。皆同佛法。一桥梁度。更无余济故。文殊师利。一切禽兽。无有能于师子王前立出声者。文殊师利。如来师子大丈夫王。具足十力四无所畏。一切外道尼干子等。无一敢于如来境中与佛世尊诤法是非。作师子吼者无有是处。除诸如来方便力者。文殊师利。譬如日轮出能放大光明罗网。一切诸虫萤火光明皆悉休息。一切摩尼诸火光明亦不能现。文殊师利。如来出世。放大智慧日轮光明。一切外道尼干子虫萤火智慧诸光明等。皆悉闭塞不能显现。文殊师利。譬如铁王名阿塞件陀。彼所在处。一切凡铁皆不敢住。何以故。以独相故。不共凡铁同在一处。文殊师利。如来铁王亦复如是。随何国土出世之处。一切凡铁诸外道等。皆不得生。何以故。以佛如来独相出世故。文殊师利。譬如何等何等处所有如意宝摩尼王出。彼处不生伪琉璃珠。文殊师利。如来如意大智宝王。随何国土出现于世。彼处一切诸外道等。皆不得生。文殊师利。譬如何等宝性中出阎浮檀金。彼处不出诸铜铁等。文殊师利。如来宝性亦复如是。随何国土出现于世。彼处不生诸外道等。文殊师利。依此义故。汝应当知。随何国土如来出世。彼处不生诸外道等。何以故。文殊师利。我佛国土有诸外道尼干子等。皆是如来住持力故。为欲示现不可思议方便境界。何以故。此诸一切诸外道等。皆是住于不可思议解脱门故。皆是大智究竟般若波罗蜜门故。一切皆得大方便力奋迅自在故。一切皆得不舍佛法僧等念故。一切皆到第一彼岸。以大神力教化众生故。一切皆得如来加力教化众生故。说此一乘门时。八千天子依声闻行。闻一乘已。发阿耨多罗三藐三菩提心。五百<a>比丘</a>得住一乘平等大智灯明三昧。千二百万菩萨得无生忍。此三千<a>大千世界</a>六种震动。诸天在于虚空界中。悉皆雨天优钵罗华。钵头摩华。拘牟头华。分陀利华。雨天栴檀诸末香等。一切盈满。如来足下。无量百千诸天子等。住虚空中。作诸百千种种伎乐。俱出妙声供养如来。雨天衣雨击诸天鼓。而作是言。我于世间。未曾闻此希有上妙最胜法门。复白佛言。世尊。愿此法门。究竟住于阎浮提中。作大<a>饶益</a>一切众生。八千<a>比丘尼</a>。各各脱身所著上衣。奉献如来。尔时世尊而说偈言。</p>
<p style="text-align: left">
	　　文殊汝当知诸佛胜方便</p>
<p style="text-align: left">
	　　我出有法时方便示时浊</p>
<p style="text-align: left">
	　　一切时有法毕竟常清净</p>
<p style="text-align: left">
	　　随众生受法故现众生浊</p>
<p style="text-align: left">
	　　诸佛胜智人出于妙劫中</p>
<p style="text-align: left">
	　　国土常清净是故说无浊</p>
<p style="text-align: left">
	　　我于无量劫具足修苦行</p>
<p style="text-align: left">
	　　清净诸业障得胜智功德</p>
<p style="text-align: left">
	　　能于无量劫<a>寿命</a>常无尽</p>
<p style="text-align: left">
	　　除佛方便力是故无命浊</p>
<p style="text-align: left">
	　　众生起常想故我示无常</p>
<p style="text-align: left">
	　　以无数劫命示行短寿相</p>
<p style="text-align: left">
	　　如来胜功德无量劫所修</p>
<p style="text-align: left">
	　　薄福怯众生闻生惊怖心</p>
<p style="text-align: left">
	　　为此众生故分别差别说</p>
<p style="text-align: left">
	　　究竟皆成佛更无有余乘</p>
<p style="text-align: left">
	　　我为化众生分别说余道</p>
<p style="text-align: left">
	　　渐化令入一故无三差别</p>
<p style="text-align: left">
	　　譬如善射师快能知刀箭</p>
<p style="text-align: left">
	　　为教诸弟子一艺种种说</p>
<p style="text-align: left">
	　　如来亦如是为成就众生</p>
<p style="text-align: left">
	　　而于一法中种种差别说</p>
<p style="text-align: left">
	　　我于诸众生无有差别心</p>
<p style="text-align: left">
	　　以器不同故所说有分别</p>
<p style="text-align: left">
	　　若无平等心人说我悭嫉</p>
<p style="text-align: left">
	　　自取最上乘与众生下法</p>
<p style="text-align: left">
	　　上因陀罗宝随处青光色</p>
<p style="text-align: left">
	　　普照物皆同而宝无分别</p>
<p style="text-align: left">
	　　佛无上智宝光明照世间</p>
<p style="text-align: left">
	　　同一菩提色离诸分别心</p>
<p style="text-align: left">
	　　譬如微少火增长成大明</p>
<p style="text-align: left">
	　　诸罗汉少智增长成佛慧</p>
<p style="text-align: left">
	　　一切诸众生往诣须弥处</p>
<p style="text-align: left">
	　　依须弥光力一切同一色</p>
<p style="text-align: left">
	　　如是诸众生住佛须弥法</p>
<p style="text-align: left">
	　　如来法力故同一佛色身</p>
<p style="text-align: left">
	　　譬如蜜蜂嘴集诸种种物</p>
<p style="text-align: left">
	　　置在一器中和合成一味</p>
<p style="text-align: left">
	　　佛说三亦尔为熟众生根</p>
<p style="text-align: left">
	　　说诸种种法成佛菩提味</p>
<p style="text-align: left">
	　　譬如转轮王出无怨敌对</p>
<p style="text-align: left">
	　　我法王出时亦无外道刺</p>
<p style="text-align: left">
	　　譬如日轮出余光皆闭塞</p>
<p style="text-align: left">
	　　佛日轮出已外道自除灭</p>
<p style="text-align: left">
	　　随生铁王处不生余凡铁</p>
<p style="text-align: left">
	　　随佛所生处不生诸外道</p>
<p style="text-align: left">
	　　随生妙金处不生余铜铁</p>
<p style="text-align: left">
	　　随佛成道处自然无外道</p>
<p style="text-align: left">
	　　譬如摩尼宝不共秽杂住</p>
<p style="text-align: left">
	　　是故出生处无伪琉璃珠</p>
<p style="text-align: left">
	　　如来摩尼珠出处亦如是</p>
<p style="text-align: left">
	　　不杂诸外道同时一国土</p>
<p style="text-align: left">
	　　外道大<a>神通</a>皆自在菩萨</p>
<p style="text-align: left">
	　　汝当知方便示现如是相</p>
<p style="text-align: left">
	　　一切诸菩萨闻诸外道等</p>
<p style="text-align: left">
	　　具足方便力皆发<a>欢喜</a>心</p>
<p style="text-align: left">
	　　各各生尊重奉献恭敬意</p>
<p style="text-align: left">
	　　散华供养佛种种妙香薰</p>
<p style="text-align: left">
	　　于彼说法时大地六种动</p>
<p style="text-align: left">
	　　虚空出声言希有未曾闻</p>
<p style="text-align: left">
	　　无量诸天子空中合掌赞</p>
<p style="text-align: left">
	　　同声言善哉善哉修伽陀</p>
		

	
	

		</div></div><hr><script charset='utf-8' src='../../js/footer.js'></script></body></html>