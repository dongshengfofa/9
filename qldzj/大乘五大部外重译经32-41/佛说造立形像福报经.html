<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说造立形像福报经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说造立形像福报经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说造立形像福报经</strong></p>
<p style="text-align: left">　　佛至拘罗惧国。有诸树园主名拘翼。时国王名优填。年始十四。闻佛当来。王即敕傍臣左右皆悉严驾。王行迎佛。遥见<a>世尊</a>心中踊跃。极大<a>欢喜</a>止车下步。罢却左右傍臣侍从及持盖者。即前迎趣便以头面着地。作礼起复前行。如是至三佛言来前。王复前到以头面着佛足起绕三匝。长跪叉手白佛言。天上天下诸<a>天人</a>民无及佛者。今佛面目身体行步。光明巍巍好乃如是。我今视佛无有厌极。佛是天上天下诸天人民之大师也。佛所慈心哀救甚多。佛默然不应。王复白佛言。人作善者此之福祐当何所获。佛去已后我恐不复见佛。今欲作佛形像。恭敬承事得何福报。愿佛哀愍为我说之我欲闻知。尔时佛告年少王。汝所问大善。谛听吾说以着心中。王即稽首言。受教。佛告王曰。若有作佛形像所得福祐。我今悉当为汝说之。王言诺。受恩佛言。天下人民能作佛形像者。其后世世所生之处。眼目净洁面貌端政。身体手足常好柔濡。生于天上亦复净洁诸天中胜眼目面貌甚好无比。作佛形像其福如是。作佛形像所生之处无有诸恶。身体具足死后得生第七梵天上。复诸天中形貌端政绝好无比。为诸天所敬。作佛形像其福如是。作佛形像后世常生势尊贵家。受其气力与世绝异。在所生处不堕贫家。作佛形像其福如是。作佛形像。后世所生身形殊妙。紫磨金色端政无比。常为众人所共敬爱。作佛形像其福如是。作佛形像。后世生处常在富贵之家。财产珍宝不可称数。常为父母兄弟宗族之所爱重。作佛形像其福如是。作佛形像。后世若生。阎浮提中。常生帝王公侯贤善之家。作佛形像其福如是。作佛形像。后世得作帝王特尊胜诸国王。当为诸王之所归仰。作佛形像其福如是。作佛形像。后世得作遮迦越王。四天下诸王皆臣属之。作佛形像其福如是。作佛形像。后世得作遮迦越王。飞行天上复下自恣。在所施为无所不至。作佛形像其福如是。作佛形像。后世生于第七梵天。寿一劫余智慧尊胜无上无能及者。作佛形像其福如是。于梵天寿尽当复来下。生于<a>孝顺</a>有道法家。作佛形像其福如是。作佛形像。后所生处常为父母之所爱重。寿终复得生于天上。作佛形像其福如是。作佛形像。死后不复堕三恶道。当自守意常欲求佛。作佛形像。后世生处尊重于经。意欲常持杂好香华杂好缯彩灯火光明诸天下中名好珍宝奉上佛塔。后无数劫。会当得佛<a>涅槃</a>之道。人有出意持妙珍宝所爱重物奉上佛者。非余凡人。皆是前世作佛形像者。习<a>菩萨</a>道者。作佛形像其福如是。作佛形像其福无量。无穷尽时不可称数。如是四天下江河海水尚可升量。作佛形像其福甚多。多四天下江河海水过出十倍。后世所生常护佛道。作佛形像譬如天雨人有好舍无所忧畏。作佛形像。死后不复入于<a>地狱</a>畜生饿鬼诸恶道中。其有众生见佛形像生恭敬心。叉手自归佛塔<a>舍利</a>者。死后百劫不复入于地狱畜生饿鬼道中。死即生天。天上寿终。复生<a>世间</a>势富之家。如是受福不可称数。会当得佛涅槃之道。佛告优填王。人作善者作佛形像。其福祐功德如是终不唐苦。尔时优填王以偈赞佛。</p>
<p style="text-align: left">　　佛者大<a>圣人</a>为众生<a>说法</a></p>
<p style="text-align: left">　　拘深瞿师园优填叉手问</p>
<p style="text-align: left">　　闻<a>梵音</a>审谛不动百福成</p>
<p style="text-align: left">　　作佛形像者得何等福报</p>
<p style="text-align: left">　　尔时世尊说偈答曰。</p>
<p style="text-align: left">　　王谛听吾说福地恢上土</p>
<p style="text-align: left">　　福德无过者作佛形像报</p>
<p style="text-align: left">　　恒生大富家尊贵无极珍</p>
<p style="text-align: left">　　眷属常恭敬作佛形像报</p>
<p style="text-align: left">　　世世身无患常得天眼报</p>
<p style="text-align: left">　　无比绀青色作佛形像报</p>
<p style="text-align: left">　　父母见欢忻端政威德重</p>
<p style="text-align: left">　　爱乐终无厌作佛形像报</p>
<p style="text-align: left">　　金色身焰光犹妙师子像</p>
<p style="text-align: left">　　众生见欢喜作佛形像报</p>
<p style="text-align: left">　　阎浮提大姓刹利<a>婆罗门</a></p>
<p style="text-align: left">　　福人于中生作佛形像报</p>
<p style="text-align: left">　　不生边地国不盲不丑陋</p>
<p style="text-align: left">　　六情常完具作佛形像报</p>
<p style="text-align: left">　　临终识<a>宿命</a>见佛在其前</p>
<p style="text-align: left">　　不觉死时苦作佛形像报</p>
<p style="text-align: left">　　作大名闻王金轮飞行帝</p>
<p style="text-align: left">　　典主四天下作佛形像报</p>
<p style="text-align: left">　　作释天名因神足典第二</p>
<p style="text-align: left">　　三十三天奉作佛形像报</p>
<p style="text-align: left">　　此过出欲界作梵梵天王</p>
<p style="text-align: left">　　迦夷众梵恭作佛形像报</p>
<p style="text-align: left">　　受福正如是若能刻画作</p>
<p style="text-align: left">　　天地尚可称此福不可量</p>
<p style="text-align: left">　　是故供养佛华香香汁涂</p>
<p style="text-align: left">　　供养大士者得漏尽无为</p>
<p style="text-align: left">　　佛说经竟王大欢喜。即起前以头面着佛足而起。<a>比丘</a><a>比丘尼</a>优婆塞优婆夷。及其五百傍臣左右。皆起欢喜为佛作礼。后皆往生阿弥陀佛国。作大菩萨最尊第一。优填王闻其所说。欢喜受解。即得须陀洹道。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>