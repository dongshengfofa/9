<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说龙施菩萨本起经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说龙施菩萨本起经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说龙施<a>菩萨</a>本起经</strong></p>
<p style="text-align: left">　　闻如是。一时佛游维耶离奈女树园。与大<a>比丘</a>众千二百五十。五千菩萨。及无央数<a>天人</a>。时佛说经众会皆定。龙施菩萨立于佛前作师子吼。嗟叹大乘说前世行。积功累德不惜身命。不计吾我无所希求。白佛言。过去世时有一般遮旬在丛树下。精进行道心无所著。常愍十方人及蠕动之类。行四等心慈悲喜护。常食果蓏而饮泉水。不慕世荣无所贪惜。得五<a>神通</a>以自娱乐。何等为五。眼能彻视。耳能彻听。身能飞行。了众人根。自知本末。在其山中。诵习经义昼夜不懈。时有毒蛇。见般遮旬昼夜诵经心大欢悦。前诣般遮旬所稽首作礼。取草用扫含水洒地。供事道人不敢懈慢。常在左侧听经不离。般遮旬所说经。毒蛇辄悉讽诵。如是数月之中转向冬寒。树木华果遂复欲尽。般遮旬心念言。冬寒以至华果以尽无所依怙。我今当还止于人间。便取衣钵即欲发去。毒蛇时见悲泣泪出。白道人言。欲何至乎。道人答曰。寒冷且至亦无屋舍。华果复尽无以自活。故相舍去欲入郡国。毒蛇闻之益甚悲哀。白道人言。道人在此如依太山。昼夜乐法其心不倾。今舍我去无所恃怙。愿见愍伤我身可怜。道人答曰。吾有四大常当衣食以自住立。今此山中亦无供具。虽有慈心不能<a>自在</a>。毒蛇白曰。今此山中树木参天泉水流行。百鸟嘤嘤甚可娱乐何为舍焉。唯愿道人勿见弃捐。今虽当去。欲从其后奉侍道人。不敢住留。在此愁思但有死忧。道人答曰。卿为毒蛇众人所憎。见者欲害无有爱乐。或于道中虎狼毒虫。蜚鸟走兽共害汝身。今实悢悢无有已。已虽有是心不得自在。愿卿住此思道念德。精进自守忍诸困厄。若前强健后年复会。道人悲泣收泪而去。毒蛇涕零不能自止。贪见道人无有极已。便即上树遥望道人。观视若行察其所避。道人不现转复上行。适复不现上尽树头。遥望道人遂远不现。毒蛇益悲自责悔言。身罪所致失善道人。前世愚痴多犯众恶。淫劮嗔恚闇冥放逸。<a>懈怠</a>无知不奉精进。迷乱不止其心不一。不值佛世远离<a>正法</a>。失大智慧违远至明。从苦入苦离波罗蜜。堕于五道虫蛾蚤虱。今受蛇身为人所憎。皆是身过不由他人。天上<a>世间</a>豪贵无常。何况我此含毒之身。展转<a>生死</a>譬如车轮。尔时毒蛇自说瑕恶。身意静然但还自责。今此危身不足贪惜。不顾躯命此无所著。便从树上自投于下。未及至地。堕树岐间身绝两分。便即命过生兜术天。得见光明即自思惟。便识<a>宿命</a>。我在世时身为毒蛇。奉侍道人行正远邪。精进不懈伏恶心魔。视其身命譬如土沙。知命非常自投树下。于彼寿终来生此上。便于天上从诸玉女及与天子各持香华散毒蛇上。便自说言。今此蛇身虽为毒恶。于我大厚终不为薄。精进行法心无所著。绝其<a>寿命</a>得上为天。今故来下欲报其恩。便复行诣般遮旬所。稽首作礼供养华香。嗟叹功德皆共称誉。今此道人无有等侣。行大慈悲无有亲疏。教授一切令离三涂。本为毒蛇视如赤子。忧念一切此功德大。欲报其恩何时能达。适说是已便还去上兜术天。</p>
<p style="text-align: left">　　皆从诸天人行诣<a>弥勒</a>前</p>
<p style="text-align: left">　　俱稽首作礼其心悉等平</p>
<p style="text-align: left">　　见弥勒<a>欢喜</a>礼毕住一面</p>
<p style="text-align: left">　　弥勒为<a>说法</a>皆得无从生</p>
<p style="text-align: left">　　天上寿终后来生于世间</p>
<p style="text-align: left">　　长者须福家作女意甚明</p>
<p style="text-align: left">　　端名曰龙施除去诸欲情</p>
<p style="text-align: left">　　时佛来诣舍眉间放光明</p>
<p style="text-align: left">　　时女在浴室志意用愕惊</p>
<p style="text-align: left">　　便即上楼观见佛功德正</p>
<p style="text-align: left">　　诸根悉寂定三十二相明</p>
<p style="text-align: left">　　女心即欢喜今逮得安宁</p>
<p style="text-align: left">　　当供养<a>佛法</a>便发菩提心</p>
<p style="text-align: left">　　时魔闻知之心中为愁思</p>
<p style="text-align: left">　　此女发道意尽我境界人</p>
<p style="text-align: left">　　已下变为父具说艰恼事</p>
<p style="text-align: left">　　佛今现在世功德甚尊特</p>
<p style="text-align: left">　　菩萨多勤苦<a>罗汉</a>疾易得</p>
<p style="text-align: left">　　时女即对曰父言无义理</p>
<p style="text-align: left">　　佛智譬<a>虚空</a>罗汉如芥子</p>
<p style="text-align: left">　　犹是以观之小道无高士</p>
<p style="text-align: left">　　佛德如巨海度人无极已</p>
<p style="text-align: left">　　时魔谓女言汝今何愚痴</p>
<p style="text-align: left">　　菩萨甚勤苦得道无有期</p>
<p style="text-align: left">　　假使欲得佛当不惜躯命</p>
<p style="text-align: left">　　从楼自投地乃知女妙英</p>
<p style="text-align: left">　　精进无所著可得无上正</p>
<p style="text-align: left">　　时女住栏边向佛叉手言</p>
<p style="text-align: left">　　我用一切故愿佛知我诚</p>
<p style="text-align: left">　　便自投楼下逮得无从生</p>
<p style="text-align: left">　　变为男子形阿难乃怖惊</p>
<p style="text-align: left">　　叉手正衣服白佛天中天</p>
<p style="text-align: left">　　今我意甚怪此为何等焉</p>
<p style="text-align: left">　　一切皆愚痴愿佛现大明</p>
<p style="text-align: left">　　时佛告阿难汝见此女不</p>
<p style="text-align: left">　　自投于虚空转作男子身</p>
<p style="text-align: left">　　不独今弃躯前世亦复尔</p>
<p style="text-align: left">　　已更事万佛精进无懈止</p>
<p style="text-align: left">　　却后当来世供养如恒沙</p>
<p style="text-align: left">　　便当得作佛号名曰龙上</p>
<p style="text-align: left">　　在第一大会度脱诸天人</p>
<p style="text-align: left">　　其数难屡陈譬之如浮云</p>
<p style="text-align: left">　　尔时佛治世快乐无有极</p>
<p style="text-align: left">　　饮食皆自然譬如忉利天</p>
<p style="text-align: left">　　于是龙施身住立在佛前</p>
<p style="text-align: left">　　报其父母言听我作<a>沙门</a></p>
<p style="text-align: left">　　父母即听之侍从五百人</p>
<p style="text-align: left">　　及八百天神皆发无上心</p>
<p style="text-align: left">　　尔时魔愁毒悔恨无所陈</p>
<p style="text-align: left">　　龙施白佛言愿愍一切人</p>
<p style="text-align: left">　　为断十二海除去诸苦辛</p>
<p style="text-align: left">　　用众愚痴故多说大珍宝</p>
<p style="text-align: left">　　时佛便讲法五百侍从人</p>
<p style="text-align: left">　　皆得无从生及八百诸天</p>
<p style="text-align: left">　　得不起法忍彼时龙施身</p>
<p style="text-align: left">　　便住于佛前自说过世行</p>
<p style="text-align: left">　　求道甚苦勤不用己身故</p>
<p style="text-align: left">　　但为一切人如来之功德</p>
<p style="text-align: left">　　不可具说陈尔时般遮旬</p>
<p style="text-align: left">　　今则是<a>世尊</a>其毒蛇之躯</p>
<p style="text-align: left">　　今是龙施身时五百玉女</p>
<p style="text-align: left">　　今是五百人八百诸天子</p>
<p style="text-align: left">　　共志无等伦菩萨所示现</p>
<p style="text-align: left">　　犹为有所因欲叹其功德</p>
<p style="text-align: left">　　终无能尽焉彼龙施菩萨</p>
<p style="text-align: left">　　作师子吼时无数诸天人</p>
<p style="text-align: left">　　皆发无上真一切皆欢喜</p>
<p style="text-align: left">　　作礼于佛前</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>