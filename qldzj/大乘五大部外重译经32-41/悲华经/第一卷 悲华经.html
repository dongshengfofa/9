<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 悲华经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 悲华经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 悲华经</strong></p>
<p style="text-align: left">
	　　转法轮品第一</p>
<p style="text-align: left">
	　　如是我闻：一时，佛在王舍城耆阇崛山，与大<a>比丘</a>僧六万二千人俱，皆阿<a>罗汉</a>，诸漏已尽，无复烦恼，一切<a>自在</a>，心得<a>解脱</a>，慧得解脱，譬如善调摩诃那伽，所作已办，舍于重担，逮得己利，尽诸有结，正智得解，心得自在，于一切心得度<a>彼岸</a>，唯除阿难。<a>菩萨</a>摩诃萨四百四十万人，<a>弥勒</a>菩萨最为上首，皆得陀罗尼、忍辱、<a>禅定</a>，深解诸法空、无定想，如是大士皆不退转。</p>
<p style="text-align: left">
	　　是时，复有大梵天王与无量百千诸梵天子俱，他化自在天王与其眷属四百万人俱，化乐天王亦与眷属三百五十万人俱，兜率天王亦与眷属三百万人俱，夜摩天王亦与眷属三百五十万人俱，忉利天王释提桓因亦与眷属四百万人俱，毗<a>沙门</a>天王亦与鬼神眷属十万人俱，毗楼勒天王亦与拘办荼眷属一千俱，毗楼勒叉天王亦与诸龙眷属一千俱，提头赖吒天王与乾闼婆眷属一千俱，难陀龙王、婆难陀龙王亦各与一千眷属俱。如是等众，皆已发心趣于大乘，已行<a>六波罗蜜</a>。</p>
<p style="text-align: left">
	　　尔时，<a>世尊</a>眷属围绕，为诸大众说微妙法，除四颠倒，生善法明，得智慧光，了四圣谛，欲令来世诸菩萨等得入三昧；入三昧已，过于声闻、辟支佛地，于阿耨多罗三藐三菩提无有退转。</p>
<p style="text-align: left">
	　　尔时，弥勒菩萨、无痴见菩萨、水天菩萨、师子意菩萨、日光菩萨，如是等上首菩萨摩诃萨十千人俱，即从座起，偏袒右肩，右膝著地，叉手合掌向东南方，一心<a>欢喜</a>恭敬瞻仰，而作是言：&ldquo;南无莲华尊多陀阿伽度阿罗呵三藐三<a>佛陀</a>！南无莲华尊多陀阿伽度阿罗呵三藐三佛陀！希有世尊，成阿耨多罗三藐三菩提未久，而能示现种种无量神足变化，令无量无边百千亿那由他众生得种善根，不退转于阿耨多罗三藐三菩提。&rdquo;</p>
<p style="text-align: left">
	　　尔时，会中有菩萨摩诃萨，名宝日光明，即从座起，偏袒右肩，右膝著地，合掌向佛，而白佛言：&ldquo;弥勒菩萨、无痴见菩萨、水天菩萨、师子意菩萨、日光菩萨，如是等上首菩萨摩诃萨十千人等，以何缘故，舍于听法而从座起，偏袒右肩，右膝著地，叉手合掌向东南方，一心欢喜而作是言&lsquo;南无莲华尊多陀阿伽度阿罗呵三藐三佛陀！南无莲华尊多陀阿伽度阿罗呵三藐三佛陀！希有世尊，成阿耨多罗三藐三菩提未久，而能示现种种无量神足变化，令无量无边百千亿那由他众生得种善根&rsquo;？世尊，是莲华尊佛去此远近？彼佛成道已来几时？国土何名？以何庄严？莲华尊佛何故示现种种变化，于十方世界所有诸佛示现种种无量变化，或有菩萨而得瞻见，我独不睹？&rdquo;</p>
<p style="text-align: left">
	　　尔时，佛告宝日光明菩萨：&ldquo;善男子，善哉！善哉！汝所问者，即是珍宝，即是贤善，即是善辩，即是善问。汝善男子，能问如来如是妙义，欲得<a>教化</a>无量万亿那由他众生令种善根，欲得显现莲华尊界种种庄严。善男子，我今当说，谛听！谛听！善思念之，善受摄持。&rdquo;宝日光明菩萨一心欢喜，受教而听。</p>
<p style="text-align: left">
	　　尔时，世尊告宝日光明：&ldquo;善男子，东南方去此一亿百千佛土，有佛世界名曰莲华，以种种庄严而校饰之，散诸名华香气遍熏宝树，庄严种种宝山绀琉璃地，无量菩萨充满其国，善法妙音周遍而闻。其地柔软譬如天衣，行时足下蹈入四寸，举足还复，自然而生种种莲华。其七宝树高七由旬，其枝自然悬天<a>袈裟</a>。其佛世界常闻诸天伎乐音声。彼诸众鸟声中，常出根、力、觉意妙法之音。诸树枝叶相掁作声，过诸<a>天人</a>五乐之音。一一树根所出香泪过诸天香，香气遍满过千由旬。其树中间悬天璎珞。有七宝楼观高五百由旬，纵广正等一百由旬，周匝栏楯七宝所成。其楼四边有大池水，长八十由旬，广五十由旬。其池四方有妙阶道，纯以七宝。其池水中有优钵罗华、拘物头华、波头摩华、芬陀利华，一一莲华纵广正等满一由旬。于夜初分，有诸菩萨于华台中生，结跏趺坐，受于解脱喜悦之乐。过夜分已，四方有风，柔软香洁触菩萨身，其风能令合华开敷吹散布地。是时菩萨从三昧起，复受解脱喜悦之乐，下莲华台，升于高楼，于七宝座处结跏趺坐，听受妙法。其园观外周匝四边，有阎浮檀紫磨金山，高二十由旬，纵广正等满三由旬。山有无量百千珍宝，绀琉璃珠、大绀琉璃珠、火珠之明间错其间。</p>
<p style="text-align: left">
	　　&ldquo;尔时，莲华尊佛以大光明并诸宝明，和合显照其佛世界。其土光明微妙第一，更无日月，亦无昼夜，以华合鸟悽而知时节。其宝山上有绀琉璃妙好之台，高六十由旬，纵广二十由旬。其台四边周匝栏楯七宝所成。其台中央有七宝床，其床各有一生菩萨坐听受法。善男子，其佛世界有菩提树，名因陀罗，高三千由旬，树茎纵广五百由旬，枝叶纵广一千由旬。下有莲华，琉璃为茎，高五百由旬。一一诸华各有一亿百千金叶，高五由旬，玛瑙为茸，七宝为须，高十由旬，纵广正等满七由旬。尔时，莲华尊佛坐此华上，即于昨夜成阿耨多罗三藐三菩提。其菩提华座周匝复有种种莲华，有诸菩萨各坐其上，见莲华尊佛种种变化。&rdquo;</p>
<p style="text-align: left">
	　　尔时，世尊释迦牟尼说是事已，宝日光明菩萨摩诃萨白佛言：&ldquo;世尊，莲华尊佛以何相貌作诸变化？唯愿说之。&rdquo;</p>
<p style="text-align: left">
	　　佛告宝日光明：&ldquo;善男子，莲华尊佛于昨夜分成阿耨多罗三藐三菩提。其佛过夜分已示现种种神足变化，其身变现乃至梵天，顶肉髻相放六十亿那由他百千光明，照于上方微尘数等诸佛世界。尔时，上方菩萨不观下方眼所缘色，所谓大小铁围及诸小山，但观<a>佛光</a>所及世界。于诸世界有诸菩萨得授记莂，若得陀罗尼忍辱三昧，或得上位一生补处。是菩萨等所有光明，以佛光故悉不复现。如是等众，叉手向于莲华尊佛，瞻仰尊颜。尔时，唯见三十二相璎珞其身，八十种好次第庄严，见莲华尊佛及其世界种种庄严，如是见已，心得欢喜。尔时，如微尘数等诸佛世界中诸菩萨摩诃萨，见莲华尊佛光明变化及其世界已，各舍本土，以自神足，悉共发来诣彼佛所，<a>礼拜</a>围绕，供养恭敬，尊重赞叹。</p>
<p style="text-align: left">
	　　&ldquo;善男子，尔时彼佛见诸菩萨，出其舌相，悉皆遍覆诸四天下行住坐等一切众生。或有菩萨入于禅定，从禅定起在大众中，礼拜围绕，供养恭敬，尊重赞叹莲华尊佛。善男子，彼佛尔时示现如是广长舌相，作变化已，即还摄之。</p>
<p style="text-align: left">
	　　&ldquo;善男子，莲华尊佛复放身毛孔光，一一毛孔出六十亿那由他百千光明。其光微妙普遍十方，一一方面各各过于微尘数等诸佛世界。彼世界中在在处处，所有菩萨得授记已，得陀罗尼三昧忍辱，或得上位一生补处；见是光已，各各自舍其佛世界，乘<a>神通</a>力，皆共发来至彼佛所，礼拜围绕，供养恭敬，尊重赞叹。</p>
<p style="text-align: left">
	　　&ldquo;善男子，尔时彼佛作此变化，即复还摄，为诸菩萨及诸大众，讲说<a>正法</a>转不退轮，欲令无量无边众生得大利益，得大快乐，怜愍<a>世间</a>为人天故，欲令具足无上大乘。&rdquo;</p>
<p style="text-align: left">
	　　陀罗尼品第二</p>
<p style="text-align: left">
	　　尔时，宝日光明菩萨白佛言：&ldquo;世尊，彼佛世界，云何得知昼夜差别？所闻音声为何相貌？彼诸菩萨云何而得成就一心？行何异行？&rdquo;</p>
<p style="text-align: left">
	　　佛告宝日光明菩萨：&ldquo;善男子，彼佛世界常有佛光以为照明，以华合鸟悽，如来、菩萨入诸禅定师子游戏，其心欢喜受解脱乐，尔时便知即是夜分。若有风吹诸华散地，诸鸟相和作微妙声，雨种种华，四方风起，香气微妙柔软细滑，佛及菩萨从禅定起，是时彼佛为诸大众说菩萨法藏，欲令出过声闻、缘觉，是故得知即是昼分。</p>
<p style="text-align: left">
	　　&ldquo;善男子，彼佛世界诸菩萨众，常闻佛音、法音、僧音、寂灭之音、无所有音、六波罗蜜音、力<a>无畏</a>音、六神通音、无所作音、无生灭音、微妙寂静音、因寂静音、缘寂静音、大慈大悲无生法忍授记之音、纯诸菩萨清净妙音，常不远离，闻如是音。善男子，所闻音声相貌如是。</p>
<p style="text-align: left">
	　　&ldquo;善男子，彼界菩萨若已生、若当生，皆悉成就三十二相，常身光明照一由旬，乃至成阿耨多罗三藐三菩提，终不堕于三恶道中。彼诸菩萨皆悉成就大慈心、大悲心、柔软心、无爱浊心、调伏心、寂静心、忍辱心、禅定心、清净心、无障碍心、无垢心、无污心、真实心、喜法心、欲令众生断烦恼心、如地心、离一切世俗言语心、爱乐圣法心、求善法心、离我心、离生老病死寂灭心、烧诸烦恼心、解一切缚寂灭心、于一切法得不动心。</p>
<p style="text-align: left">
	　　&ldquo;善男子，彼诸菩萨得专心力，得发起力，得缘力，得愿力，得无诤力，得观一切法力，得诸善根力，得诸三昧力，得多闻力，得持戒力，得大舍力，得忍辱力，得精进力，得禅<a>定力</a>，得智慧力，得寂静力，得思惟力，得诸通力，得念力，得菩提力，得坏一切魔力，得摧伏一切外道力，得坏一切诸烦恼力。如是菩萨，于彼佛土已生、当生者，即是真实。菩萨已得供养无量百千诸佛世尊，于诸佛所种诸善根。彼诸菩萨以禅味为食，法食、香食犹如梵天，无有揣食，亦无名字，无有不善，亦无女人、苦受、爱憎诸余烦恼及我我所、身心苦恼、三恶道等，皆悉无有是诸名字，亦无黑闇臭处、不净、荆棘、秽恶、山陵、堆阜、土沙、砾石及日月星宿、燃火之明、须弥、大海、大小铁围二山中间幽冥之处，亦无有雨、浊乱恶风及八难处，悉亦无有此诸名字。</p>
<p style="text-align: left">
	　　&ldquo;善男子，彼佛世界常以佛光、菩萨宝光而为照明，其光微妙清净第一，遍满其国。其中有鸟，名曰善果，声中常出根、力、觉道微妙之音。&rdquo;</p>
<p style="text-align: left">
	　　尔时，宝日光明菩萨复白佛言：&ldquo;世尊，彼佛世界纵广几何？住世<a>寿命</a><a>说法</a>几时？昨夜始成阿耨多罗三藐三菩提，灭度之后，法住久近？诸菩萨众在世几时？生彼世界诸菩萨等，颇有远于见佛闻法、供养众僧不？莲华世界佛未出时，名字何等？彼界先昔佛日世尊灭度已来，为经几时？灭度之后，中间几时？莲华尊佛而得成道，以何因缘，于十方世界在在处处，所有诸佛入于师子游戏三昧，示现种种神足变化，诸菩萨等或有见者，或不见者？&rdquo;</p>
<p style="text-align: left">
	　　尔时，佛告宝日光明菩萨：&ldquo;善男子，如须弥山王，高十六万八千由旬，纵广八万四千由旬，或时有人勤行精进，或幻化力，或禅定力，碎破须弥犹如芥子过诸算数，除佛世尊，一切智者余无能知。如一芥子为一四天下，是莲华世界所有四天下数尽此芥子，有诸菩萨充满其中，犹如西方安乐世界诸菩萨等。</p>
<p style="text-align: left">
	　　&ldquo;善男子，彼莲华尊佛寿命说法三十中劫；灭度已后，正法住世满十中劫。</p>
<p style="text-align: left">
	　　&ldquo;善男子，彼诸菩萨已生、当生者，寿命四十中劫。</p>
<p style="text-align: left">
	　　&ldquo;善男子，彼佛世界本名栴檀，清净好妙不如今也，尔时世界亦无如是清净菩萨。</p>
<p style="text-align: left">
	　　&ldquo;善男子，栴檀世界过去先佛出于世间，号日月尊如来、应、正遍知、明行足、善逝、世间解、无上士、调御丈夫、天人师、佛世尊，寿命说法三十中劫。临灭度时，或有菩萨以愿力故至余佛土，其余在者作如是念：&lsquo;今夜中分，日月尊如来当取<a>涅槃</a>。见佛灭已，我等当于十中劫中护持正法。谁能于此正法灭已，次第得成阿耨多罗三藐三菩提？&rsquo;时有菩萨名<a>虚空</a>印，以本愿故，日月尊如来即与授记：&lsquo;善男子，我灭度已，正法住世满十中劫。过十中劫，于夜初分正法灭尽，汝于是时即当成阿耨多罗三藐三菩提，号曰莲华尊如来、应、正遍知、明行足、善逝、世间解、无上士、调御丈夫、天人师、佛世尊。&rsquo;尔时，诸菩萨摩诃萨至日月尊佛所；至佛所已，诸菩萨等以禅定力种种自在师子游戏供养日月尊如来；作供养已，右绕三匝，作如是言：&lsquo;世尊，我等愿欲于此十中劫中入灭尽定。&rsquo;</p>
<p style="text-align: left">
	　　&ldquo;善男子，尔时日月尊如来告虚空印菩萨摩诃萨：&lsquo;善男子，受持此解了一切陀罗尼门&mdash;&mdash;过去诸多陀阿伽度阿罗呵三藐三佛陀，已为受佛职位诸菩萨说；如今现在十方诸佛，亦为受佛职位诸菩萨说；未来诸佛世尊，亦当为受佛职位诸菩萨说。&rsquo;所谓解了一切陀罗尼门，即说章句：</p>
<p style="text-align: left">
	　　&ldquo;&lsquo;阇利阇连尼摩诃阇连休翅休翅三钵提摩诃三钵提提陀阿吒(炙隘切)醯多遮吒迦吒陀罗卓迦阿斯摩迦斯醯隶弥隶帝隶流流翅摩诃流流翅阇移头阇移阇移末坼膻坻舍多祢伽陀祢阿茂隶茂罗波隶阇尼摩诃斯祢毗罗婆祢目帝目帝波隶输题阿毗坻波夜郅祢波罗乌诃罗祢檀陀毗阇比阇婆留郁耽祢</p>
<p style="text-align: left">
	　　&ldquo;&lsquo;如是章句，破坏外道一切论议，摄正法轮；复能拥护说正法者，开示分别四念处解脱法门。&rsquo;</p>
<p style="text-align: left">
	　　&ldquo;尔时，世尊复说章句：</p>
<p style="text-align: left">
	　　&ldquo;&lsquo; 佛陀波迦舍移阿摩摩祢摩摩呵遮纸頞缇頞缇涅帝罗祢路迦提目帝那提陀隶婆末尼</p>
<p style="text-align: left">
	　　&ldquo;&lsquo; 如是章句，开示分别四种圣解脱法门。&rsquo;</p>
<p style="text-align: left">
	　　&ldquo;尔时，世尊复说章句：</p>
<p style="text-align: left">
	　　&ldquo;&lsquo;波沙缇波沙祢陀隶陀隶罗波坻掬坻守毗守婆波坻祢坻须摩跋坻羼提翅坻迦留那鬰提叉移比坻忧比叉三钵祢阿罗翅婆罗地佉岐佉岐竭移阿茂隶牧罗输檀尼</p>
<p style="text-align: left">
	　　&ldquo;&lsquo;如是章句，开示分别四无所畏解脱法门。&rsquo;</p>
<p style="text-align: left">
	　　&ldquo;尔时，世尊复说章句：</p>
<p style="text-align: left">
	　　&ldquo;&lsquo;咀颇罗阿伽颇罗阿涅颇罗涅罗颇罗三目多阿目多涅目多阿婆毗那比目帝婆尼比臈颇罗阿延陀伊毗持坻毗持乌头都罗兜蓝阿兴三耒伊提多婆阿埵多埵萨婆路伽阿茶伽隶频陀阿浮萨隶陀陀曼坻毗舍伽跋提阿颇逻迦颇蓝</p>
<p style="text-align: left">
	　　&ldquo;&lsquo;如是章句，开示分别守护三乘法门。&rsquo;</p>
<p style="text-align: left">
	　　&ldquo;尔时，世尊复说章句：</p>
<p style="text-align: left">
	　　&ldquo;&lsquo;闍陀多安祢醯罗婆波多[缥+寸]伊昙颇隶尼炎颇隶三茂檀那延毗浮舍波施苏摩兜阿[少/免]摩五阿鸠摩都施跋帝末罗吔达舍婆罗毗波施他拲舍涕多何尼饮摩底拏摩坻阿路俱阿提斗拏萨坻末坻</p>
<p style="text-align: left">
	　　&ldquo;&lsquo;如是章句，现在诸佛本所修习，开示分别四正勤法门。&rsquo;</p>
<p style="text-align: left">
	　　&ldquo;尔时，世尊复说章句：</p>
<p style="text-align: left">
	　　&ldquo;&lsquo;安祢摩祢摩祢摩摩祢遮隶至利帝赊履赊履多毗羶帝目帝郁多履三履尼三履三摩三履叉裔阿叉裔阿阇地羶帝赊蜜致陀罗尼阿跋伽婆婆斯頼那婆提頼魔波提阇那婆提弥留婆提叉裔尼陀舍尼路伽婆提波祢陀舍尼</p>
<p style="text-align: left">
	　　&ldquo;&lsquo;如是章句，开示分别四无碍辩解脱法门。&rsquo;</p>
<p style="text-align: left">
	　　&ldquo;尔时，世尊复说是章句：</p>
<p style="text-align: left">
	　　&ldquo;&lsquo;斫閦阿婆婆祢陀舍尼禅那路伽陀兜波娑散尼萨婆因提浮摩坻千坻萨婆萨婆婆摩萨婆婆吔婆叉夜迦隶惧迦隶婆阇尼路伽[少/兔]达舍那比婆</p>
<p style="text-align: left">
	　　&ldquo;&lsquo;如是章句，开示分别四如意足解脱法门。&rsquo;</p>
<p style="text-align: left">
	　　&ldquo;尔时，世尊复说章句：</p>
<p style="text-align: left">
	　　&ldquo;&lsquo;阿遮隶佛提陀陀波遮隶那尼乾拏斯提苷频提尼屑提三笔知波隶伽萨隶苏弥战提战提阿遮隶阿遮遮隶阿波隶频枝婆离祢婆离波遮遮离波波离阿那夜阿那夜阿俾斯鉤鉤波婆毗祢迦祢祢阇斯伽伽弥那由楴</p>
<p style="text-align: left">
	　　&ldquo;&lsquo;如是章句，开示分别一切根力解脱法门。&rsquo;</p>
<p style="text-align: left">
	　　&ldquo;尔时，世尊复说章句：</p>
<p style="text-align: left">
	　　&ldquo;&lsquo;富罢肃富罢度摩波隶诃隶阿婆移鬰支隶支迦勒差阿夜末兜帝帝隶摩摩隶半遮尸尸隶路伽写尼阇那夜叉岐醯帝那遮夜帝沙栴提那</p>
<p style="text-align: left">
	　　&ldquo;&lsquo;如是章句，开示分别七菩提分解脱法门。&rsquo;</p>
<p style="text-align: left">
	　　&ldquo;尔时，世尊复说章句：</p>
<p style="text-align: left">
	　　&ldquo;&lsquo;遮迦婆阇隶婆帝遮迦隶遮加陀隶陀罗遮迦隶陀隶茂隶醯醯隶隶陀离阿楼婆跋提休休隶夜他甚婆饿频婆隶夜陀祈尼夜他波兰遮离提奢夜他婆耶离离絁萨遮尼隶诃罗阇留遮毗离毗梨尼离诃罗未离未伽尼隶诃罗尼罗尼隶诃罗三摩提尼隶诃罗般若尼隶诃罗比目帝尼隶诃罗比目帝阇那陀隶舍那尼隶诃罗那叉帝尼隶诃罗栴陀尼隶诃罗修利尼隶呵罗波陀舍夜六耽多陀阿伽度阿浮陀尼罗浮云三佛陀阿佛陀伊诃浮陀呾哆浮陀尼诃我摩茂隶阿罗颇陀罗颇半茶隶曼陀隶呾哆隶多留摩伽伽怜尼茂[礻+旦]拏三半茂[礻+旦]拏恒伽崩伽摩[少/兔]尼留婆那舍尼那舍槃檀尼叱叱帝叱叱睹摩由婆醯澄伽摩婆隶摩隶诃呾尼婆隶摩隶频提毗离毗离忧沙离舍罗尼陀罗尼婆婆坻婆蓝那罗易毗头头摩婆罗龋摩梵摩遮隶那因提婆尼提提耶罗尼摩醯首罗罗罗尼三摩宿弥阿蓝念弥伊迦勒叉利师遮尼遮罗阿支栴陀罗修利萨婆修罗阿婆蓝富那伽緻耽半持多阿夜那虔稚阎婆斯迦伽陀隶阿罗陀诃尼摩伽罗毗路诃尼悉昙曼蹄毗路迦曼诃</p>
<p style="text-align: left">
	　　&ldquo;&lsquo;是陀罗尼门，诸佛世尊之所受持，开示分别如来十力解脱法门。&rsquo;&rdquo;</p>
<p style="text-align: left">
	　　尔时，世尊释迦牟尼说是解了一切陀罗尼法门时，三千<a>大千世界</a>六种震动，[山+叵]峨踊没。尔时，有大微妙光明遍于十方，过如恒河沙等世界，其中所有须弥山王、大小铁围不与眼对，但见世界地平如掌。十方世界所在之处，有诸菩萨其数无量，得诸禅定、总持、忍辱，如是等众以佛神力于己刹没，忽然来至<a>娑婆世界</a>耆阇崛山，到如来所，头面礼足，以诸菩萨所得种种自在神足供养于佛，作供养已，各各次第于一面坐，欲听解了一切陀罗尼门。不可称计欲<a>色界</a>诸天来至佛所，头面礼足，亦各次第坐于一面，听受解了一切陀罗尼门。如是大众悉皆得见莲华佛刹，亦见彼佛与大菩萨围绕集会。</p>
<p style="text-align: left">
	　　尔时，世尊释迦牟尼说此解了一切陀罗尼门，有七十二恒河沙等诸菩萨摩诃萨得此陀罗尼门，即时得见不可称计十方世界诸佛世尊，及见诸佛净妙世界。诸菩萨等怪未曾有。是诸菩萨以禅定力师子游戏得自在故，作种种供具以供养佛。</p>
<p style="text-align: left">
	　　尔时，佛告诸菩萨等：&ldquo;善男子，若菩萨修是解了一切陀罗尼门者，即得八万四千陀罗尼门、七万二千三昧门、六万法聚门，即得大慈大悲，解三十七助道之法，得一切智无有障碍。是陀罗尼门摄一切<a>佛法</a>，诸佛了此陀罗尼已，为诸众生说无上法，久久在世不入涅槃。</p>
<p style="text-align: left">
	　　&ldquo;善男子，汝今所见当知，即是解了一切陀罗尼门威神力故，令此大地六种震动，及有微妙清净光明遍照十方过恒河沙等诸佛世界。光所及处无量世界诸菩萨等，来至此会听受解了一切陀罗尼门；并及此界所有无量欲色界天和合聚集，复有诸龙、夜叉、阿修罗、人非人等，皆来欲听解了一切陀罗尼门。若菩萨闻解了一切陀罗尼门已，即于阿耨多罗三藐三菩提而不退转。若有书写，其人乃至无上涅槃，常得不离见佛、闻法、供养众僧。若能读诵，诸恶业等永尽无余，转身受生即过初地得第二住。菩萨摩诃萨若能<a>修行</a>解了一切陀罗尼门，所作五逆重恶之罪悉得除灭，第二<a>转生</a>即过初地得第二住。若无五逆，即于此身所有重业永尽无余，转身即得过于初地得第二住。若其不能读诵修行，于听法时，以诸缯彩奉上法师者，尔时如恒河沙等现在诸佛，各于世界称扬赞叹：&lsquo;善哉！善哉！&rsquo;即与授其阿耨多罗三藐三菩提记。是菩萨以供养因缘故，不久当得受佛职位，一生成就阿耨多罗三藐三菩提。若香供养，不久当得无上定香。若华供养，不久当得无上智华。若以珍宝供养法师，不久当得三十七助道法之宝。善男子，若有菩萨能解了是陀罗尼者，得大利益。何以故？此陀罗尼门，能开示分别一切菩萨诸法宝藏。以是持故，令诸菩萨得无碍辩、四适意法。</p>
<p style="text-align: left">
	　　&ldquo;善男子，日月尊如来为虚空印菩萨说陀罗尼门已，尔时大地亦六种震动，亦有无量微妙光明，遍照十方无量无边诸佛世界，见诸佛刹地平如掌。尔时，会中亦有无量菩萨摩诃萨，悉见十方不可称计诸佛世尊。是时，十方无量无边诸菩萨等，各各自于己世界没，忽然来至栴檀世界，见日月尊佛礼拜围绕，供养恭敬，尊重赞叹，皆欲听受是陀罗尼门。</p>
<p style="text-align: left">
	　　&ldquo;善男子，尔时彼佛告诸菩萨：&lsquo;善男子，我今已听汝等：若是一生补处，于十中劫听入灭定；其余菩萨应十中劫，从虚空印菩萨摩诃萨受此陀罗尼门菩萨法藏，随受持法得见十方无量世界所有诸佛，因见佛故，心生欢喜得种善根。&rsquo;尔时，会中有诸菩萨得种种自在师子游戏者，以种种供具供养彼佛；作供养已，白佛言：&lsquo;世尊，是虚空印菩萨摩诃萨，过十中劫成阿耨多罗三藐三菩提，当得转于无上法轮。&rsquo;时佛告曰：&lsquo;诸善男子，如汝所说，是虚空印菩萨摩诃萨，过十中劫得成阿耨多罗三藐三菩提，即过其夜便转法轮。尔时，虚空印菩萨摩诃萨成阿耨多罗三藐三菩提已，即过其夜转正法轮、不退法轮、无上法轮。尔时，会中无量无边百千亿那由他菩萨，先从虚空印菩萨于十中劫受是陀罗尼门者得不退转，有一生补处当得阿耨多罗三藐三菩提。善男子，若有菩萨不多修学是陀罗尼者，于当来世得过初地上二住位，不退转于阿耨多罗三藐三菩提，决定得是陀罗尼门。&rsquo;如是说已，日月尊如来为诸菩萨示现种种神足变化；示现是已，为虚空印菩萨摩诃萨示现那罗延三昧：&lsquo;汝得是定，便当得受金刚之身。&rsquo;复为示现一切庄严三昧光明：&lsquo;善男子，汝虽未转是正法轮，梦为诸菩萨说此陀罗尼门，汝于尔时便为已得如来身分三十二相、八十种好，亦当放此一切庄严三昧光明遍照无量一切世界，复于光中得见无量无边诸佛。&rsquo;复为示现金刚场三昧：&lsquo;以三昧力故，虽未坐道场菩提树下，未转法轮，已能为诸菩萨说微妙法。&rsquo;复为示现轮须三昧：&lsquo;以三昧力故，寻转法轮；转法轮时，有无量无边百千亿那由他菩萨当得毕定。&rsquo;尔时，虚空印菩萨摩诃萨，闻说是已，寻即自知当转法轮，欢喜踊跃，与无量菩萨共供养佛；作供养已，各各自入诸楼观中。尔时，彼佛即于其夜入无余涅槃。时诸菩萨过其夜已，供养<a>舍利</a>；既供养已，各各还入宝楼观中。他方菩萨各各自还本佛世界。一生菩萨于十中劫入灭尽定；其余菩萨因虚空印说妙法故，满十中劫得种善根。是虚空印菩萨摩诃萨，始于昨夜成阿耨多罗三藐三菩提，即于今日转正法轮，示现种种神足变化，令百千亿那由他无量众生于阿耨多罗三藐三菩提不退转。我今于此说是陀罗尼门时，亦有八十那由他百千菩萨得无生忍，七十二亿众生于阿耨多罗三藐三菩提不退转，七十二那由他百千菩萨得是解了一切陀罗尼门，无量无边天与人发阿耨多罗三藐三菩提心。&rdquo;</p>
<p style="text-align: left">
	　　尔时，会中有菩萨名解脱怨憎，白佛言：&ldquo;世尊，菩萨摩诃萨成就几法，能修集是解了一切陀罗尼门？&rdquo;</p>
<p style="text-align: left">
	　　佛告解脱怨憎菩萨言：&ldquo;善男子，菩萨成就四法，则能修是陀罗尼门。何等为四？菩萨住是四圣种中，于粗衣、食、卧具、医药，常得知足。菩萨成就如是四法，则能修是陀罗尼门。</p>
<p style="text-align: left">
	　　&ldquo;复次，善男子，菩萨摩诃萨成就五法，则能修是陀罗尼门。何等为五？自持禁戒，所谓爱护解脱戒，成就威仪行，防护戒法，心生怖畏如小金刚，受持修学一切诸戒，见<a>破戒</a>者劝令持戒；见邪见者劝令<a>正见</a>；破威仪者劝住威仪；见散心者劝令一心；见有好乐于二乘者，劝令安住阿耨多罗三藐三菩提。菩萨成就如是五法，则能修是陀罗尼门。</p>
<p style="text-align: left">
	　　&ldquo;复次，善男子，菩萨成就六法，则能修是陀罗尼门。何等为六？自修多闻，通达无碍，见寡闻者，劝令多闻；自不悭吝，见悭吝者，劝令安住不悭吝法；自不嫉妒，见嫉妒者，劝令安住不嫉妒法；自不怖他，施以无畏，见怖畏者，为作拥护，善言诱喻使得安隐；心不谀谄，无有奸诈；行空三昧。菩萨成就如是六法，则能修是陀罗尼门。</p>
<p style="text-align: left">
	　　&ldquo;菩萨摩诃萨成就如是相貌法已，于七岁中总略一切陀毗黎章句，昼夜六时头面恭敬，一心思惟缘身念处，行空三昧读诵如是陀毗章句；即于起时，遍念十方一切世界无量诸佛。是菩萨摩诃萨过七岁已，即便得是解了一切陀罗尼门。菩萨得是陀罗尼门已，便得如是圣清净眼；得是眼已，见于十方如恒河沙等世界中在在处处诸佛世尊不取涅槃，亦见示现种种无量神足变化。是菩萨尔时悉见一切无量诸佛无有遗余，以见佛故即得八万四千陀罗尼门、七万二千三昧门、六万法门。菩萨摩诃萨得是解了一切陀罗尼门已，复于众生得大慈悲。复有菩萨摩诃萨得是法门已，所有五逆重恶罪等，转身便得永尽无余；第三生已，尽一切业得第十住。若无五逆，其余诸业即于此身永尽无余，过一生已得第十住，不久便得三十七品及一切智。</p>
<p style="text-align: left">
	　　&ldquo;善男子，是解了一切陀罗尼门，能大利益诸菩萨摩诃萨。若菩萨常念诸佛法身故，得见种种神足变化；见是化已，即得如是无漏欢喜；因欢喜故，便成如是神足变化；以神足力，则能供养如恒河沙等世界诸佛；得供养已，于诸佛所亦听受妙法；听受法故，即得陀罗尼三昧忍辱，便还来至此佛世界。善男子，是陀罗尼门能作如是大利益事，损灭恶业，增诸善根。&rdquo;</p>
<p style="text-align: left">
	　　尔时，有诸菩萨白佛言：&ldquo;世尊，我等于过去如一恒河沙等诸佛所，闻是陀罗尼门，闻已即得。&rdquo;</p>
<p style="text-align: left">
	　　复有菩萨作如是言：&ldquo;我等已于二恒河沙等诸佛所，闻是陀罗尼门，闻已即得。&rdquo;</p>
<p style="text-align: left">
	　　复有菩萨作如是言：&ldquo;我等已于三恒河沙等诸佛所，闻是陀罗尼门，闻已即得。&rdquo;</p>
<p style="text-align: left">
	　　复有菩萨作如是言：&ldquo;我等已于四恒河沙等诸佛所，闻是陀罗尼门，闻已即得。&rdquo;</p>
<p style="text-align: left">
	　　复有菩萨作如是言：&ldquo;我等已于五恒河沙等诸佛所，闻是陀罗尼门，闻已即得。&rdquo;</p>
<p style="text-align: left">
	　　复有菩萨作如是言：&ldquo;我等已于六恒河沙等诸佛所，闻是陀罗尼门，闻已即得。&rdquo;</p>
<p style="text-align: left">
	　　复有菩萨作如是言：&ldquo;我等已于七恒河沙等诸佛所，闻是陀罗尼门，闻已即得。&rdquo;</p>
<p style="text-align: left">
	　　复有菩萨作如是言：&ldquo;我等已于八恒河沙等诸佛所，闻是陀罗尼门，闻已即得。&rdquo;</p>
<p style="text-align: left">
	　　复有菩萨作如是言：&ldquo;我等已于九恒河沙等诸佛所，闻是陀罗尼门，闻已即得。&rdquo;</p>
<p style="text-align: left">
	　　尔时，弥勒菩萨摩诃萨白佛言：&ldquo;世尊，我于往世过十恒河沙等劫时，有大劫名善普遍。于此劫中，是娑婆世界微妙清净，一切庄严。尔时，有佛出现于世，号娑罗王如来、应、正遍知、明行足、善逝、世间解、无上士、调御丈夫、天人师、佛世尊，有无量百千亿那由他比丘僧，复有不可计诸菩萨摩诃萨恭敬围绕。尔时，娑罗王佛为诸大众说是解了一切陀罗尼门，我于尔时从彼佛所得闻是法，闻已修学，学已即得增广具足。如是无量无边劫中，有不可计阿僧祇佛，我于尔时随其寿命，以诸菩萨所得种种师子游戏自在三昧，供养如是无量诸佛。我于尔时便得于此一一佛所种无量无边不可称计阿僧祇善根，种善根已即得无量大功德聚。以是善根故，无量诸佛与我授记，以本愿故久在<a>生死</a>，以待时故不成阿耨多罗三藐三菩提。世尊，唯愿如来，于今与我授佛职位，令得阿耨多罗三藐三菩提。&rdquo;</p>
<p style="text-align: left">
	　　尔时，佛告弥勒菩萨摩诃萨：&ldquo;如是，如是，如汝所说，娑罗王佛现在世时，汝已得是解了一切陀罗尼法门。弥勒，汝于过去十大劫中，若欲愿成阿耨多罗三藐三菩提者，汝于尔时寻应具足速疾成就阿耨多罗三藐三菩提，入无余涅槃。弥勒，汝久住生死以本愿故，所以不成以待时故。弥勒，我今为汝授佛职位。&rdquo;</p>
<p style="text-align: left">
	　　尔时，世尊观诸大众及诸菩萨比丘、<a>比丘尼</a>、优婆塞、优婆夷，天、龙、夜叉、阿修罗、罗刹、乾闼婆、人非人等，作是观已，说是章句：</p>
<p style="text-align: left">
	　　&ldquo;带哆浮弥檀陀浮弥昙摩陀浮弥伽帝浮弥蜜帝浮弥般若浮弥毗舍罗阇浮弥钵帝三毗多浮弥阿耨差婆浮弥阿婆差浮弥三摩多博差摩博差浮弥阇帝叉裔浮弥三杈阇毗收阇波罗收阇毗舍伽达舍婆帝毗舍陀帝罗那伽伽罗伽三杈舍婆多毗摩帝揄波醯罗罗伽摩阿吒杈罗婆舍<a>僧伽</a>摩伊帝朱罗跋帝弥文陀罗陀诃罗跋帝般若浮多诃陀伽弥多娑图沙槃多伊罗耶尼罗耶诃呼萨吒阿牧陀牧阿他婆帝伽楼婆帝帝醯那提婆阿迦那摩帝婆迦那摩帝三弥帝毗娑婆地祎陀娑罗祎陀婆罗诃罗多罗拘留沙兜楼沙赖摩罗留他多留他萨婆他萨婆他遮尼留他提诃多多醯颇罗婆睺颇罗萨婆颇罗世吒婆提。&rdquo;</p>
<p style="text-align: left">
	　　说是杂<a>十二因缘</a>解脱章句时，有六十那由他诸天见四圣谛。</p>
<p style="text-align: left">
	　　尔时，世尊复说章句：</p>
<p style="text-align: left">
	　　&ldquo;带颇岚阿伽颇岚罗罗颇岚阿罗颇岚尼罗呼罗婆婆多骠伊昙颇岚尼监颇岚南无陀盐毗浮蛾般若遮伽阿[少/兔]毗地遮迦阇尼遮迦。&rdquo;</p>
<p style="text-align: left">
	　　说是解脱章句时，有一亿诸天发阿耨多罗三藐三菩提心，皆得不退转。</p>
<p style="text-align: left">
	　　尔时，世尊复说章句：</p>
<p style="text-align: left">
	　　&ldquo;波施苏摩都阿[少/兔]摩都阿拘摩都鵄陀婆拘摩哆他陀舍罗毗簸跛他伊诃世铁多苏祢摩苏帝厕拏帝(利惠)阿路拘(光明)阿陀斗拏(大默然)。&rdquo;</p>
<p style="text-align: left">
	　　说是解脱章句时，六万四千诸龙发阿耨多罗三藐三菩提心，皆得不退转。</p>
<p style="text-align: left">
	　　尔时，世尊复说章句：</p>
<p style="text-align: left">
	　　&ldquo;阿叉修跋叉修婆沙波曼陀那阿罗住婆婆伽罗厨迦罗茶叉悉昙摩帝三曼多茤阿叉婆隶醯吒迦路摩诃婆隶乌阇陀路陀罗尼醯伽罗叉拘陀叉拘婆叉鞞路布毗留波目佉势帝害哆势帝婆隶阿修路比那修路波摩提。&rdquo;</p>
<p style="text-align: left">
	　　说是解脱章句时，十二亿夜叉发阿耨多罗三藐三菩提心，皆得不退转。</p>
<p style="text-align: left">
	　　尔时，世尊复说章句：</p>
<p style="text-align: left">
	　　&ldquo;阿挮卑梨离尼帝梯珊帝梯伽帝抳那迦弥阿蓝弥波岚弥阿陀弥摩陀弥摩帝弥珊尼诃守隶陀罗尼阿弗舍多萨陀萨提婆萨那伽萨夜叉萨诃修罗提婆那伽尼六帝隶婆罗尼六帝罗毗蜜帝般若般梨跋多末帝婆利罗毗伽帝提帝波利婆罗伽帝提帝罗毗弗婆翅毗阇祢毗萨遮利畔多阿毗陀那畔多首罗畔陀郅罗毗梨耶畔陀毗多畔坻毗娑婆祢末伽文陀毗舍钵利剑摩祢叉波罗呼乌诃罗路提罗波都阿修罗文陀那伽叉文陀夜叉文陀罗刹文陀鞞提鞞提弥多卑多多卑乌拏那咩婆伽提陀罗尼阿毗舍多提舍首陀尼波翅输提耆婆输陀尼波翅波利羯磨帝摩帝伽帝趺帝伽那那波帝婆罗那佛提阇耶遮加输若陀遮迦卑夜。&rdquo;</p>
<p style="text-align: left">
	　　说是解脱章句已，五万六千阿修罗发阿耨多罗三藐三菩提心，皆得不退转。</p>
<p style="text-align: left">
	　　尔时，世尊告无所畏平等地菩萨摩诃萨言：&ldquo;善男子，诸佛世尊出世甚难，演布是法乃复倍难。是法乃是戒、定、慧、解脱、解脱知见之所熏修。善男子，如是章句能令菩萨威德成就。善男子，如来本行菩萨道时，以布施、持戒、忍辱、精进、禅定、智慧摄是章句，供养恭敬无量无边百千万亿诸佛世尊，于诸佛所或行布施，或修梵行清净持戒，或勤精进，或修忍辱，或入三昧，或修习慧，种种修集纯善净业，是故我今得无上智。善男子，我昔于无量阿僧祇亿那由他劫修菩萨道时，身常远离妄语、两舌、恶口、绮语，是故我今得是舌相。善男子，以是因缘故，诸佛世尊所说真实，无有虚妄。&rdquo;</p>
<p style="text-align: left">
	　　尔时，世尊示现种种神足变化；作变化已，入遍一切功德三昧；入是三昧已，出广长舌遍覆面门，从其舌根放六十亿光明。其光微妙遍照三千大千世界，<a>地狱</a>、饿鬼、畜生、天、人皆蒙其光。地狱众生身炽然者，以蒙光故，于须臾间得清凉乐。是诸众生即于其前，各有化佛三十二相、八十种好庄严其身。尔时，众生以见佛故皆得快乐，各作是念：&ldquo;蒙是人恩，令我得乐。&rdquo;于化佛所心得欢喜，叉手恭敬。</p>
<p style="text-align: left">
	　　尔时，佛告彼诸众生：&ldquo;汝今称南无佛！南无法！南无僧！以是缘故常得快乐。&rdquo;</p>
<p style="text-align: left">
	　　是诸众生长跪叉手，前受<a>佛教</a>，而作是言：&ldquo;南无佛！南无法！南无僧！&rdquo;</p>
<p style="text-align: left">
	　　是诸众生以是善根因缘故，于此命终，或生天上，或生人中。若有众生在寒冻地狱，是时寻有柔软暖风来触其身，乃至生天人中亦复如是。饿鬼众生为饥渴所逼，蒙佛光故，除饥渴恼受于快乐。亦各于前有一化佛，三十二相、八十种好庄严其身，以见佛故皆得快乐，各作是念：&ldquo;蒙是人恩，令我得乐。&rdquo;于化佛所心得欢喜，叉手恭敬。</p>
<p style="text-align: left">
	　　尔时，世尊令彼众生得见<a>宿命</a>罪业因缘，寻自悔责，以是善根于中命终生天人中，畜生众生亦复如是。</p>
<p style="text-align: left">
	　　尔时，世尊为诸天人示宿世因缘故，有无量无边众生来至佛所，头面作礼，却坐一面听受妙法。</p>
<p style="text-align: left">
	　　尔时，有不可计诸天及人发阿耨多罗三藐三菩提心，无数菩萨摩诃萨得陀罗尼三昧忍辱。</p>
		

	
	

		</div></div><hr><script charset='utf-8' src='../../js/footer.js'></script></body></html>