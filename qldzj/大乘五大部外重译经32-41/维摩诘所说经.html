<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，维摩诘所说经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>维摩诘所说经</center></div><div class='fo'><center>经文出处:来自无量光明网</center><br/><br>
			<div style="text-align: center">第一卷&nbsp;&nbsp; 第二卷&nbsp;&nbsp; 第三卷</div>
<p style="text-align: left">　　<strong>维摩诘所说经</strong>&nbsp;卷上</p>
<p style="text-align: left">　　佛国品第一</p>
<p style="text-align: left">　　如是我闻：一时，佛在毗耶离庵罗树园，与大<a>比丘</a>众八千人俱。<a>菩萨</a>三万二千，众所知识，大智本行皆悉成就，诸佛威神之所建立；为<a>护法</a>城，受持<a>正法</a>；能师子吼，名闻十方；众人不请，友而安之；绍隆三宝，能使不绝；降伏魔怨，制诸外道；悉已清净，永离盖缠；心常安住无碍<a>解脱</a>，念定总持，辩才不断；布施、持戒、忍辱、精进、<a>禅定</a>、智慧，及方便力，无不具足；逮无所得，不起法忍，已能随顺转不退轮；善解<a>法相</a>，知众生根，盖诸大众得无所畏；功德智慧以修其心；相好严身色像第一，舍诸<a>世间</a>所有饰好；名称高远，逾于须弥；深信坚固，犹若金刚；法宝普照而雨<a>甘露</a>，于众言音微妙第一；深入缘起，断诸邪见、有无二边，无复余习；演法<a>无畏</a>犹师子吼，其所讲说乃如雷震；无有量，已过量，集众法宝如海导师；了达诸法深妙之义，善知众生往来所趣及心所行；近无等等佛<a>自在</a>慧、十力、无畏、十八不共；关闭一切诸恶趣门，而生五道以现其身；为大医王，善疗众病，应病与药，令得服行；无量功德皆成就，无量佛土皆严净；其见闻者无不蒙益，诸有所作亦不唐捐。如是一切功德皆悉具足。其名曰：等观菩萨、不等观菩萨、等不等观菩萨、定自在王菩萨、法自在王菩萨、法相菩萨、光相菩萨、光严菩萨、大严菩萨、宝积菩萨、辩积菩萨、宝手菩萨、宝印手菩萨、常举手菩萨、常下手菩萨、常惨菩萨、喜根菩萨、喜王菩萨、辩音菩萨、<a>虚空藏菩萨</a>、执宝炬菩萨、宝勇菩萨、宝见菩萨、帝网菩萨、明网菩萨、<a>无缘</a>观菩萨、慧积菩萨、宝胜菩萨、天王菩萨、坏魔菩萨、电德菩萨、自在王菩萨、功德相严菩萨、师子吼菩萨、雷音菩萨、山相击音菩萨、香象菩萨、白香象菩萨、常精进菩萨、不休息菩萨、妙生菩萨、华严菩萨、<a>观世音菩萨</a>、得大势菩萨、梵网菩萨、宝杖菩萨、无胜菩萨、严土菩萨、金髻菩萨、珠髻菩萨、<a>弥勒</a>菩萨、文殊师利法王子菩萨，如是等三万二千人。复有万梵天王尸弃等，从余四天下，来诣佛所而听法。复有万二千天帝，亦从余四天下，来在会坐。并余大威力诸天、龙、神、夜叉、乾闼婆、阿修罗、迦楼罗、紧那罗、摩睺罗伽等，悉来会坐。诸比丘、<a>比丘尼</a>、优婆塞、优婆夷，俱来会坐。</p>
<p style="text-align: left">　　彼时，佛与无量百千之众，恭敬围绕而为<a>说法</a>。譬如须弥山王显于大海，安处众宝师子之座，蔽于一切诸来大众。</p>
<p style="text-align: left">　　尔时，毗耶离城有长者子，名曰宝积，与五百长者子，俱持七宝盖，来诣佛所，头面礼足，各以其盖共供养佛。佛之威神，令诸宝盖合成一盖，遍覆三千<a>大千世界</a>，而此世界广长之相悉于中现。又此三千大千世界，诸须弥山、雪山、目真邻陀山、摩诃目真邻陀山、香山、宝山、金山、黑山、铁围山、大铁围山，大海江河、川流泉源，及日月星辰、天宫、龙宫、诸尊神宫，悉现于宝盖中。又十方诸佛，诸佛说法，亦现于宝盖中。</p>
<p style="text-align: left">　　尔时，一切大众睹佛神力，叹未曾有，合掌<a>礼佛</a>，瞻仰尊颜，目不暂舍。于是长者子宝积，即于佛前，以偈颂曰：</p>
<p style="text-align: left">　　&ldquo;目净修广如青莲， 心净已度诸禅定，</p>
<p style="text-align: left">　　久积净业称无量， 导众以寂故稽首。</p>
<p style="text-align: left">　　既见大圣以神变， 普现十方无量土，</p>
<p style="text-align: left">　　其中诸佛演说法， 于是一切悉见闻。</p>
<p style="text-align: left">　　法王法力超群生， 常以法财施一切，</p>
<p style="text-align: left">　　能善分别诸法相， 于第一义而不动，</p>
<p style="text-align: left">　　已于诸法得自在， 是故稽首此法王。</p>
<p style="text-align: left">　　说法不有亦不无， 以因缘故诸法生，</p>
<p style="text-align: left">　　<a>无我</a>无造无受者， <a>善恶</a>之业亦不亡。</p>
<p style="text-align: left">　　始在佛树力降魔， 得甘露灭觉道成，</p>
<p style="text-align: left">　　已<a>无心</a>意无受行， 而悉摧伏诸外道。</p>
<p style="text-align: left">　　三转法轮于大千， 其轮本来常清净，</p>
<p style="text-align: left">　　<a>天人</a>得道此为证， 三宝于是现世间。</p>
<p style="text-align: left">　　以斯妙法济群生， 一受不退常寂然，</p>
<p style="text-align: left">　　度老病死大医王， 当礼法海德无边。</p>
<p style="text-align: left">　　毁誉不动如须弥， 于善不善等以慈，</p>
<p style="text-align: left">　　心行平等如<a>虚空</a>， 孰闻人宝不敬承。</p>
<p style="text-align: left">　　今奉<a>世尊</a>此微盖， 于中现我三千界，</p>
<p style="text-align: left">　　诸天龙神所居宫， 乾闼婆等及夜叉，</p>
<p style="text-align: left">　　悉见世间诸所有， 十力哀现是化变，</p>
<p style="text-align: left">　　众睹希有皆叹佛， 今我稽首<a>三界</a>尊。</p>
<p style="text-align: left">　　大圣法王众所归， 净心观佛靡不欣，</p>
<p style="text-align: left">　　各见世尊在其前， 斯则神力不共法。</p>
<p style="text-align: left">　　佛以一音演说法， 众生随类各得解，</p>
<p style="text-align: left">　　皆谓世尊同其语， 斯则神力不共法。</p>
<p style="text-align: left">　　佛以一音演说法， 众生各各随所解，</p>
<p style="text-align: left">　　普得受行获其利， 斯则神力不共法。</p>
<p style="text-align: left">　　佛以一音演说法， 或有恐畏或<a>欢喜</a>，</p>
<p style="text-align: left">　　或生厌离或断疑， 斯则神力不共法。</p>
<p style="text-align: left">　　稽首十力大精进， 稽首已得无所畏，</p>
<p style="text-align: left">　　稽首住于不共法， 稽首一切大导师，</p>
<p style="text-align: left">　　稽首能断众结缚， 稽首已到于<a>彼岸</a>，</p>
<p style="text-align: left">　　稽首能度诸世间， 稽首永离<a>生死</a>道。</p>
<p style="text-align: left">　　悉知众生来去相， 善于诸法得解脱，</p>
<p style="text-align: left">　　不著世间如莲华， 常善入于空寂行，</p>
<p style="text-align: left">　　达诸法相无挂碍， 稽首如空无所依。&rdquo;</p>
<p style="text-align: left">　　尔时，长者子宝积说此偈已，白佛言：&ldquo;世尊，是五百长者子，皆已发阿耨多罗三藐三菩提心，愿闻得佛国土清净，唯愿世尊说诸菩萨<a>净土</a>之行。&rdquo;</p>
<p style="text-align: left">　　佛言：&ldquo;善哉！宝积，乃能为诸菩萨问于如来净土之行。谛听！谛听！善思念之，当为汝说。&rdquo;于是宝积及五百长者子，受教而听。</p>
<p style="text-align: left">　　佛言：&ldquo;宝积，众生之类是菩萨佛土。所以者何？菩萨随所化众生而取佛土，随所调伏众生而取佛土，随诸众生应以何国入佛智慧而取佛土，随诸众生应以何国起菩萨根而取佛土。所以者何？菩萨取于净国，皆为<a>饶益</a>诸众生故。譬如有人，欲于空地造立宫室，随意无碍；若于虚空，终不能成。菩萨如是，为成就众生故，愿取佛国；愿取佛国者，非于空也。</p>
<p style="text-align: left">　　&ldquo;宝积当知，直心是菩萨净土，菩萨成佛时，不谄众生来生其国；深心是菩萨净土，菩萨成佛时，具足功德众生来生其国；菩提心是菩萨净土，菩萨成佛时，大乘众生来生其国；布施是菩萨净土，菩萨成佛时，一切能舍众生来生其国；持戒是菩萨净土，菩萨成佛时，行十善道满愿众生来生其国；忍辱是菩萨净土，菩萨成佛时，三十二相庄严众生来生其国；精进是菩萨净土，菩萨成佛时，勤修一切功德众生来生其国；禅定是菩萨净土，菩萨成佛时，摄心不乱众生来生其国；智慧是菩萨净土，菩萨成佛时，正定众生来生其国；四无量心是菩萨净土，菩萨成佛时，成就慈悲喜舍众生来生其国；四摄法是菩萨净土，菩萨成佛时，解脱所摄众生来生其国；方便是菩萨净土，菩萨成佛时，于一切法方便无碍众生来生其国；三十七道品是菩萨净土，菩萨成佛时，念、处、正勤、神足、根、力、觉、道众生来生其国；回向心是菩萨净土，菩萨成佛时，得一切具足功德国土；说除八难是菩萨净土，菩萨成佛时，国土无有三恶、八难；自守戒行、不讥彼阙是菩萨净土，菩萨成佛时，国土无有犯禁之名；十善是菩萨净土，菩萨成佛时，命不中夭、大富、梵行、所言诚谛、常以软语、眷属不离、善和诤讼、言必饶益、不嫉、不恚、<a>正见</a>众生来生其国。</p>
<p style="text-align: left">　　&ldquo;如是，宝积，菩萨随其直心则能发行，随其发行则得深心，随其深心则意调伏，随意调伏则如说行，随如说行则能回向，随其回向则有方便，随其方便则成就众生，随成就众生则佛土净，随佛土净则说法净，随说法净则智慧净，随智慧净则其心净，随其心净则一切功德净。是故，宝积，若菩萨欲得净土，当净其心；随其心净，则佛土净。&rdquo;</p>
<p style="text-align: left">　　尔时，<a>舍利弗</a>承佛威神作是念：&ldquo;若菩萨心净则佛土净者，我世尊本为菩萨时意岂不净？而是佛土不净若此。&rdquo;</p>
<p style="text-align: left">　　佛知其念，即告之言：&ldquo;于意云何？日月岂不净耶？而盲者不见。&rdquo;</p>
<p style="text-align: left">　　对曰：&ldquo;不也，世尊，是盲者过，非日月咎。&rdquo;</p>
<p style="text-align: left">　　&ldquo;<a>舍利</a>弗，众生罪故，不见如来佛土严净，非如来咎。舍利弗，我此土净，而汝不见。&rdquo;</p>
<p style="text-align: left">　　尔时，螺髻梵王语舍利弗：&ldquo;勿作是意，谓此佛土以为不净。所以者何？我见<a>释迦牟尼佛</a>土清净，譬如自在天宫。&rdquo;</p>
<p style="text-align: left">　　舍利弗言：&ldquo;我见此土，丘陵、坑坎、荆蕀、沙砾、土石诸山，秽恶充满。&rdquo;</p>
<p style="text-align: left">　　螺髻梵言：&ldquo;仁者心有高下，不依佛慧，故见此土为不净耳！舍利弗，菩萨于一切众生悉皆平等，深心清净，依佛智慧则能见此佛土清净。&rdquo;</p>
<p style="text-align: left">　　于是佛以足指按地，即时三千大千世界，若干百千珍宝严饰，譬如宝庄严佛无量功德宝庄严土。一切大众叹未曾有，而皆自见坐宝莲华。</p>
<p style="text-align: left">　　佛告舍利弗：&ldquo;汝且观是佛土严净！&rdquo;</p>
<p style="text-align: left">　　舍利弗言：&ldquo;唯然！世尊。本所不见，本所不闻，今佛国土严净悉现。&rdquo;</p>
<p style="text-align: left">　　佛语舍利弗：&ldquo;我佛国土常净若此，为欲度斯下劣人故，示是众恶不净土耳！譬如诸天共宝器食，随其福德饭色有异。如是，舍利弗，若人心净，便见此土功德庄严。&rdquo;</p>
<p style="text-align: left">　　当佛现此国土严净之时，宝积所将五百长者子皆得无生法忍，八万四千人皆发阿耨多罗三藐三菩提心。佛摄神足，于是世界还复如故。求声闻乘三万二千天及人，知有为法皆悉无常，远尘离垢，得<a>法眼</a>净。八千比丘不受诸法，漏尽意解。</p>
<p style="text-align: left">　　方便品第二</p>
<p style="text-align: left">　　尔时，毗耶离大城中，有长者名维摩诘，已曾供养无量诸佛，深植善本；得无生忍，辩才无碍，游戏<a>神通</a>，逮诸总持，获无所畏；降魔劳怨，入深法门；善于智度，通达方便；大愿成就，明了众生心之所趣，又能分别诸根利钝；久于佛道，心已纯淑决定大乘；诸有所作，能善思量住佛威仪；心大如海，诸佛咨嗟，<a>弟子</a>、释、梵、世主所敬。欲度人故，以善方便居毗耶离，资财无量摄诸贫民，奉戒清净摄诸毁禁，以忍调行摄诸恚怒，以大精进摄诸<a>懈怠</a>，一心禅寂摄诸乱意，以决定慧摄诸无智。虽为白衣，奉持<a>沙门</a>清净律行；虽处居家，不著三界；示有妻子，常修梵行；现有眷属，常乐远离；虽服宝饰，而以相好严身；虽复饮食，而以<a>禅悦</a>为味。若至博弈戏处，辄以度人；受诸异道，不毁正信；虽明世典，常乐<a>佛法</a>；一切见敬，为供养中最；执持正法，摄诸长幼；一切治生谐偶，虽获俗利，不以喜悦；游诸四衢饶益众生；入治正法救护一切；入讲论处导以大乘；入诸学堂诱开童蒙；入诸淫舍示欲之过；入诸酒肆能立其志。若在长者，长者中尊，为说胜法；若在<a>居士</a>，居士中尊，断其贪著；若在刹利，刹利中尊，教以忍辱；若在<a>婆罗门</a>，婆罗门中尊，除其我慢；若在大臣，大臣中尊，教以正法；若在王子，王子中尊，示以忠孝；若在内官，内官中尊，化正宫女；若在庶民，庶民中尊，令兴福力；若在梵天，梵天中尊，诲以胜慧；若在帝释，帝释中尊，示现无常；若在护世，护世中尊，护诸众生。</p>
<p style="text-align: left">　　长者维摩诘，以如是等无量方便，饶益众生。其以方便现身有疾，以其疾故，国王、大臣、长者、居士、婆罗门等，及诸王子并余官属无数千人，皆往问疾。其往者，维摩诘因以身疾广为说法：&ldquo;诸仁者，是身无常、无强、无力、无坚，速朽之法，不可信也；为苦为恼，众病所集。</p>
<p style="text-align: left">　　&ldquo;诸仁者，如此身，明智者所不怙。是身如聚沫，不可撮摩；是身如泡，不得久立；是身如炎，从渴爱生；是身如<a>芭蕉</a>，中无有坚；是身如幻，从颠倒起；是身如梦，为虚妄见；是身如影，从业缘现；是身如响，属诸因缘；是身如浮云，须臾变灭；是身如电，念念不住；是身无主为如地；是身无我为如火；是身无寿为如风；是身无人为如水；是身不实，四大为家；是身为空，离我、我所；是身无知，如草木瓦砾；是身无作，风力所转；是身不净，秽恶充满；是身为虚伪，虽假以澡浴衣食，必归磨灭；是身为灾，百一病恼；是身如丘井，为老所逼；是身无定，为要当死；是身如毒蛇、如怨贼、如空聚，阴、界、诸入所共合成。</p>
<p style="text-align: left">　　&ldquo;诸仁者，此可患厌，当乐佛身。所以者何？佛身者，即法身也。从无量功德智慧生，从戒、定、慧、解脱、解脱知见生，从慈、悲、喜、舍生，从布施、持戒、忍辱、柔和、勤行、精进、禅定、解脱、三昧、多闻、智慧诸波罗蜜生，从方便生，从六通生，从三明生，从三十七道品生，从止观生，从十力、四无所畏、十八不共法生，从断一切不善法、集一切善法生，从真实生，从不放逸生，从如是无量清净法生如来身。</p>
<p style="text-align: left">　　&ldquo;诸仁者，欲得佛身，断一切众生病者，当发阿耨多罗三藐三菩提心。&rdquo;</p>
<p style="text-align: left">　　如是长者维摩诘，为诸问疾者如应说法，令无数千人皆发阿耨多罗三藐三菩提心。</p>
<p style="text-align: left">　　弟子品第三</p>
<p style="text-align: left">　　尔时，长者维摩诘自念寝疾于床，世尊大慈，宁不垂愍？</p>
<p style="text-align: left">　　佛知其意，即告舍利弗：&ldquo;汝行诣维摩诘问疾！&rdquo;</p>
<p style="text-align: left">　　舍利弗白佛言：&ldquo;世尊，我不堪任诣彼问疾。所以者何？忆念我昔，曾于林中，宴坐树下。时维摩诘来谓我言：&lsquo;唯！舍利弗，不必是坐，为宴坐也。夫宴坐者，不于三界现身意，是为宴坐；不起灭定而现诸威仪，是为宴坐；不舍道法而现凡夫事，是为宴坐；心不住内亦不在外，是为宴坐；于诸见不动而<a>修行</a>三十七品，是为宴坐；不断烦恼而入<a>涅槃</a>，是为宴坐。若能如是坐者，佛所印可。&rsquo;时我，世尊，闻说是语，默然而止，不能加报。故我不任诣彼问疾。&rdquo;</p>
<p style="text-align: left">　　佛告大目揵连：&ldquo;汝行诣维摩诘问疾！&rdquo;</p>
<p style="text-align: left">　　目连白佛言：&ldquo;世尊，我不堪任诣彼问疾。所以者何？忆念我昔，入毗耶离大城，于里巷中，为诸居士说法。时维摩诘来谓我言：&lsquo;唯！大目连，为白衣居士说法，不当如仁者所说。夫说法者，当<a>如法</a>说：法无众生，离众生垢故；法无有我，离我垢故；法无<a>寿命</a>，离生死故；法无有人，前后际断故；法常寂然，灭诸相故；法离于相，无所缘故；法无名字，言语断故；法无有说，离觉观故；法无形相，如虚空故；法无戏论，毕竟空故；法无我所，离我所故；法无分别，离诸识故；法无有比，无相待故；法不属因，不在缘故；法同法性，入诸法故；法随于如，无所随故；法住实际，诸边不动故；法无动摇，不依六尘故；法无去来，常不住故；法顺空，随无相，应无作；法离好丑；法无增损；法无生灭；法无所归；法过眼、耳、鼻、舌、身、心；法无高下；法<a>常住</a>不动；法离一切观行。唯！大目连，法相如是，岂可说乎？夫说法者，无说无示；其听法者，无闻无得。譬如幻士，为幻人说法，当建是意而为说法。当了众生根有利钝；善于知见，无所挂碍，以大悲心，赞于大乘，念报佛恩，不断三宝，然后说法。&rsquo;维摩诘说是法时，八百居士发阿耨多罗三藐三菩提心。我无此辩，是故不任诣彼问疾。&rdquo;</p>
<p style="text-align: left">　　佛告大迦葉：&ldquo;汝行诣维摩诘问疾！&rdquo;</p>
<p style="text-align: left">　　迦葉白佛言：&ldquo;世尊，我不堪任诣彼问疾。所以者何？忆念我昔，于贫里而行乞。时维摩诘来谓我言：&lsquo;唯！大迦葉，有慈悲心而不能普，舍豪富，从贫乞。迦葉，住平等法，应次行乞食。为不食故，应行乞食；为坏和合相故，应取揣食；为不受故，应受彼食。以空聚想，入于聚落，所见色与盲等，所闻声与响等，所嗅香与风等，所食味不分别，受诸触如智证。知诸法如幻相，无自性、无他性，本自不然，今则无灭。迦葉，若能不舍八邪入八解脱，以邪相入正法，以一食施一切，供养诸佛及众贤圣，然后可食。如是食者，非有烦恼，非离烦恼；非入定意，非起定意；非住世间，非住涅槃。其有施者，无大福，无小福；不为益，不为损。是为正入佛道，不依声闻。迦葉，若如是食，为不空食人之施也。&rsquo;时我，世尊，闻说是语，得未曾有，即于一切菩萨深起敬心。复作是念：&lsquo;斯有家名，辩才智慧乃能如是，其谁闻此不发阿耨多罗三藐三菩提心？&rsquo;我从是来，不复劝人以声闻、辟支佛行。是故不任诣彼问疾。&rdquo;</p>
<p style="text-align: left">　　佛告<a>须菩提</a>：&ldquo;汝行诣维摩诘问疾！&rdquo;</p>
<p style="text-align: left">　　须菩提白佛言：&ldquo;世尊，我不堪任诣彼问疾。所以者何？忆念我昔，入其舍，从乞食。时维摩诘取我钵，盛满饭，谓我言：&lsquo;唯！须菩提，若能于食等者，诸法亦等；诸法等者，于食亦等。如是行乞，乃可取食。若须菩提不断淫、怒、痴，亦不与俱；不坏于身，而随一相；不灭痴爱，起于明脱；以五逆相而得解脱，亦不解不缚；不见<a>四谛</a>，非不见谛；非得果，非不得果；非凡夫，非离凡夫法；非<a>圣人</a>，非不圣人；虽成就一切法，而离诸法相，乃可取食。若须菩提不见佛，不闻法，彼外道六师&mdash;&mdash;富兰那迦葉、末伽梨拘赊<a>梨子</a>、删阇夜毗罗胝子、阿耆多翅舍钦婆罗、迦罗鸠驮迦旃延、尼犍陀若<a>提子</a>等是汝之师，因其<a>出家</a>，彼师所堕，汝亦随堕，乃可取食。若须菩提入诸邪见，不到彼岸；住于八难，不得无难；同于烦恼，离清净法；汝得无诤三昧，一切众生亦得是定；其施汝者，不名<a>福田</a>；供养汝者，堕三恶道；为与众魔共一手，作诸劳侣；汝与众魔及诸尘劳等无有异，于一切众生而有怨心，谤诸佛、毁于法，不入众数，终不得灭度。汝若如是，乃可取食。&rsquo;时我，世尊，闻此语茫然，不识是何言，不知以何答，便置钵欲出其舍。维摩诘言：&lsquo;唯！须菩提，取钵勿惧。于意云何？如来所作化人，若以是事诘，宁有惧不？&rsquo;我言：&lsquo;不也！&rsquo;维摩诘言：&lsquo;一切诸法如幻化相，汝今不应有所惧也。所以者何？一切言说不离是相，至于智者不著文字，故无所惧。何以故？文字性离，无有文字，是则解脱；解脱相者，则诸法也。&rsquo;维摩诘说是法时，二百天子得法眼净。故我不任诣彼问疾。&rdquo;</p>
<p style="text-align: left">　　佛告富楼那弥多罗尼子：&ldquo;汝行诣维摩诘问疾！&rdquo;</p>
<p style="text-align: left">　　富楼那白佛言：&ldquo;世尊，我不堪任诣彼问疾。所以者何？忆念我昔，于大林中在一树下，为诸新学比丘说法。时维摩诘来谓我言：&lsquo;唯！富楼那，先当入定，观此人心，然后说法，无以秽食置于宝器。当知是比丘心之所念，无以琉璃同彼水精。汝不能知众生根源，无得发起以小乘法。彼自无疮，勿伤之也。欲行大道，莫示小径；无以大海，内于牛迹；无以日光，等彼萤火。富楼那，此比丘久发大乘心，中忘此意，如何以小乘法而教导之？我观小乘智慧微浅，犹如盲人，不能分别一切众生根之利钝。&rsquo;时维摩诘即入三昧，令此比丘自识<a>宿命</a>，曾于五百佛所植众德本，回向阿耨多罗三藐三菩提，即时豁然，还得本心。于是诸比丘稽首礼维摩诘足，时维摩诘因为说法，于阿耨多罗三藐三菩提不复退转。我念声闻，不观人根，不应说法。是故不任诣彼问疾。&rdquo;</p>
<p style="text-align: left">　　佛告摩诃迦旃延：&ldquo;汝行诣维摩诘问疾！&rdquo;</p>
<p style="text-align: left">　　迦旃延白佛言：&ldquo;世尊，我不堪任诣彼问疾。所以者何？忆念昔者，佛为诸比丘略说法要，我即于后敷演其义，谓无常义、苦义、空义、无我义、寂灭义。时维摩诘来谓我言：&lsquo;唯！迦旃延，无以生灭心行，说实相法。迦旃延，诸法毕竟不生不灭，是无常义；五受阴洞达空无所起，是苦义；诸法究竟无所有，是空义；于我、无我而不二，是无我义；法本不然，今则无灭，是寂灭义。&rsquo;说是法时，彼诸比丘心得解脱。故我不任诣彼问疾。&rdquo;</p>
<p style="text-align: left">　　佛告阿那律：&ldquo;汝行诣维摩诘问疾！&rdquo;</p>
<p style="text-align: left">　　阿那律白佛言：&ldquo;世尊，我不堪任诣彼问疾。所以者何？忆念我昔，于一处经行，时有梵王名曰严净，与万梵俱，放净光明，来诣我所，稽首作礼，问我言：&lsquo;几何，阿那律，天眼所见？&rsquo;我即答言：&lsquo;仁者，吾见此释迦牟尼佛土，三千大千世界，如观掌中菴摩勒果。&rsquo;时维摩诘来谓我言：&lsquo;唯！阿那律，天眼所见，为作相耶？无作相耶？假使作相，则与外道五通等；若无作相，即是无为，不应有见。&rsquo;世尊，我时默然。彼诸梵闻其言，得未曾有，即为作礼而问曰：&lsquo;世孰有真天眼者？&rsquo;维摩诘言：&lsquo;有佛世尊，得真天眼，常在三昧，悉见诸佛国，不以二相。&rsquo;于是严净梵王，及其眷属五百梵天，皆发阿耨多罗三藐三菩提心，礼维摩诘足已，忽然不现。故我不任诣彼问疾。&rdquo;</p>
<p style="text-align: left">　　佛告优波离：&ldquo;汝行诣维摩诘问疾！&rdquo;</p>
<p style="text-align: left">　　优波离白佛言：&ldquo;世尊，我不堪任诣彼问疾。所以者何？忆念昔者，有二比丘犯律行，以为耻，不敢问佛，来问我言：&lsquo;唯！优波离，我等犯律，诚以为耻，不敢问佛，愿解疑悔，得免斯咎。&rsquo;我即为其如法解说。时维摩诘来谓我言：&lsquo;唯！优波离，无重增此二比丘罪，当直除灭，勿扰其心。所以者何？彼罪性不在内、不在外、不在中间；如佛所说，心垢故众生垢，心净故众生净。心亦不在内、不在外、不在中间；如其心然，罪垢亦然，诸法亦然，不出于如。如优波离，以心相得解脱时，宁有垢不？&rsquo;我言：&lsquo;不也。&rsquo;维摩诘言：&lsquo;一切众生，心相无垢，亦复如是。唯！优波离，<a>妄想</a>是垢，无妄想是净；颠倒是垢，无颠倒是净；取我是垢，不取我是净。优波离，一切法生灭不住，如幻、如电；诸法不相待，乃至一念不住；诸法皆妄见，如梦、如炎、如水中月、如镜中像，以妄想生。其知此者，是名奉律；其知此者，是名善解。&rsquo;于是二比丘言：&lsquo;上智哉！是优波离所不能及，持律之上而不能说。&rsquo;我即答言：&lsquo;自舍如来，未有声闻及菩萨能制其乐说之辩，其智慧明达为若此也。&rsquo;时二比丘疑悔即除，发阿耨多罗三藐三菩提心，作是愿言：&lsquo;令一切众生皆得是辩。&rsquo;故我不任诣彼问疾。&rdquo;</p>
<p style="text-align: left">　　佛告罗睺罗：&ldquo;汝行诣维摩诘问疾！&rdquo;</p>
<p style="text-align: left">　　罗睺罗白佛言：&ldquo;世尊，我不堪任诣彼问疾。所以者何？忆念昔时，毗耶离诸长者子来诣我所，稽首作礼，问我言：&lsquo;唯！罗睺罗，汝佛之子，舍转轮王位出家为道。其出家者，有何等利？&rsquo;我即如法为说出家功德之利。时维摩诘来谓我言：&lsquo;唯！罗睺罗，不应说出家功德之利。所以者何？无利、无功德，是为出家。有为法者，可说有利、有功德；夫出家者，为无为法，无为法中，无利、无功德。罗睺罗，出家者，无彼无此，亦无中间；离六十二见，处于涅槃，智者所受，圣所行处；降伏众魔，度五道，净五眼，得五力，立五根；不恼于彼，离众杂恶，摧诸外道，超越假名；出淤泥，无系著，无我所，无所受，无扰乱，内怀喜，护彼意，随禅定，离众过。若能如是，是真出家。&rsquo;于是维摩诘语诸长者子：&lsquo;汝等于正法中，宜共出家。所以者何？佛世难值！&rsquo;诸长者子言：&lsquo;居士，我闻佛言：父母不听，不得出家。&rsquo;维摩诘言：&lsquo;然！汝等便发阿耨多罗三藐三菩提心，是即出家，是即具足。&rsquo;尔时，三十二长者子，皆发阿耨多罗三藐三菩提心。故我不任诣彼问疾。&rdquo;</p>
<p style="text-align: left">　　佛告阿难：&ldquo;汝行诣维摩诘问疾！&rdquo;</p>
<p style="text-align: left">　　阿难白佛言：&ldquo;世尊，我不堪任诣彼问疾。所以者何？忆念昔时，世尊身小有疾，当用牛乳，我即持钵，诣大婆罗门家门下立。时维摩诘来谓我言：&lsquo;唯！阿难，何为晨朝持钵住此？&rsquo;我言：&lsquo;居士，世尊身小有疾，当用牛乳，故来至此。&rsquo;维摩诘言：&lsquo;止！止！阿难，莫作是语。如来身者，金刚之体，诸恶已断，众善普会，当有何疾？当有何恼？默往！阿难，勿谤如来，莫使异人闻此粗言，无令大威德诸天，及他方净土诸来菩萨，得闻斯语。阿难，转轮圣王以少福故，尚得无病，岂况如来无量福会普胜者哉？行矣！阿难，勿使我等受斯耻也。外道梵志若闻此语，当作是念：何名为师？自疾不能救，而能救诸疾仁？可密速去，勿使人闻。当知，阿难，诸如来身，即是法身，非思欲身。佛为世尊，过于三界；佛身无漏，诸漏已尽；佛身无为，不堕诸数。如此之身，当有何疾？当有何恼？&rsquo;时我，世尊，实怀惭愧，得无近佛而谬听耶？即闻空中声曰：&lsquo;阿难，如居士言，但为佛出五浊恶世，<a>现行</a>斯法，度脱众生。行矣！阿难，取乳勿惭。&rsquo;世尊，维摩诘智慧、辩才为若此也。是故不任诣彼问疾。&rdquo;</p>
<p style="text-align: left">　　如是五百大弟子，各各向佛说其本缘，称述维摩诘所言，皆曰：&ldquo;不任诣彼问疾。&rdquo;</p>
<p style="text-align: left">　　菩萨品第四</p>
<p style="text-align: left">　　于是佛告弥勒菩萨：&ldquo;汝行诣维摩诘问疾！&rdquo;</p>
<p style="text-align: left">　　弥勒白佛言：&ldquo;世尊，我不堪任诣彼问疾。所以者何？忆念我昔，为兜率天王及其眷属，说不退转地之行。时维摩诘来谓我言：&lsquo;弥勒，世尊授仁者记，一生当得阿耨多罗三藐三菩提，为用何生得受记乎？过去耶？未来耶？现在耶？若过去生，过去生已灭；若未来生，未来生未至；若现在生，现在生无住。如佛所说：比丘，汝今即时亦生、亦老、亦灭。若以无生得受记者，无生即是正位，于正位中，亦无受记，亦无得阿耨多罗三藐三菩提，云何弥勒受一生记乎？为从如生得受记耶？为从如灭得受记耶？若以如生得受记者，如无有生；若以如灭得受记者，如无有灭。一切众生皆如也，一切法亦如也，众圣贤亦如也，至于弥勒亦如也。若弥勒得受记者，一切众生亦应受记。所以者何？夫如者，不二不异。若弥勒得阿耨多罗三藐三菩提者，一切众生皆亦应得。所以者何？一切众生，即菩提相。若弥勒得灭度者，一切众生亦应灭度。所以者何？诸佛知一切众生毕竟寂灭，即涅槃相，不复更灭。是故，弥勒，无以此法诱诸天子。实无发阿耨多罗三藐三菩提心者，亦无退者。弥勒，当令此诸天子，舍于分别菩提之见。所以者何？菩提者，不可以身得，不可以心得。寂灭是菩提，灭诸相故；不观是菩提，离诸缘故；不行是菩提，无忆念故；断是菩提，舍诸见故；离是菩提，离诸妄想故；障是菩提，障诸愿故；不入是菩提，无贪著故；顺是菩提，顺于如故；住是菩提，住法性故；至是菩提，至实际故；不二是菩提，离意法故；等是菩提，等虚空故；无为是菩提，无生住灭故；知是菩提，了众生心行故；不会是菩提，诸入不会故；不合是菩提，离烦恼习故；无处是菩提，无形色故；假名是菩提，名字空故；如化是菩提，无取舍故；无乱是菩提，常自静故；善寂是菩提，性清净故；无取是菩提，离攀缘故；无异是菩提，诸法等故；无比是菩提，无可喻故；微妙是菩提，诸法难知故。&rsquo;世尊，维摩诘说是法时，二百天子得无生法忍。故我不任诣彼问疾。&rdquo;</p>
<p style="text-align: left">　　佛告光严童子：&ldquo;汝行诣维摩诘问疾！&rdquo;</p>
<p style="text-align: left">　　光严白佛言：&ldquo;世尊，我不堪任诣彼问疾。所以者何？忆念我昔，出毗耶离大城，时维摩诘方入城，我即为作礼而问言：&lsquo;居士，从何所来？&rsquo;答我言：&lsquo;吾从道场来。&rsquo;我问：&lsquo;道场者，何所是？&rsquo;答曰：&lsquo;直心是道场，无虚假故；发行是道场，能办事故；深心是道场，增益功德故；菩提心是道场，无错谬故；布施是道场，不望报故；持戒是道场，得愿具故；忍辱是道场，于诸众生心无碍故；精进是道场，不懈退故；禅定是道场，心调柔故；智慧是道场，现见诸法故；慈是道场，等众生故；悲是道场，忍疲苦故；喜是道场，悦乐法故；舍是道场，憎爱断故；神通是道场，成就六通故；解脱是道场，能背舍故；方便是道场，<a>教化</a>众生故；四摄是道场，摄众生故；多闻是道场，如闻行故；伏心是道场，正观诸法故；三十七品是道场，舍有为法故；谛是道场，不诳世间故；缘起是道场，无明乃至老死皆无尽故；诸烦恼是道场，知如实故；众生是道场，知无我故；一切法是道场，知诸法空故；降魔是道场，不倾动故；三界是道场，无所趣故；师子吼是道场，无所畏故；力、无畏、不共法是道场，无诸过故；三明是道场，无余碍故；一念知一切法是道场，成就一切智故。如是，善男子，菩萨若应诸波罗蜜教化众生，诸有所作，举足下足，当知皆从道场来，住于佛法矣！&rsquo;说是法时，五百天人皆发阿耨多罗三藐三菩提心。故我不任诣彼问疾。&rdquo;</p>
<p style="text-align: left">　　佛告持世菩萨：&ldquo;汝行诣维摩诘问疾！&rdquo;</p>
<p style="text-align: left">　　持世白佛言：&ldquo;世尊，我不堪任诣彼问疾。所以者何？忆念我昔，住于静室，时魔波旬，从万二千天女，状如帝释，鼓乐弦歌，来诣我所。与其眷属，稽首我足，合掌恭敬于一面立。我意谓是帝释，而语之言：&lsquo;善来，憍尸迦，虽福应有，不当自恣，当观五欲无常，以求善本，于身、命、财而修坚法。&rsquo;即语我言：&lsquo;正士，受是万二千天女，可备扫洒。&rsquo;我言：&lsquo;憍尸迦，无以此非法之物，要我沙门释子，此非我宜。&rsquo;所言未讫，时维摩诘来谓我言：&lsquo;非帝释也！是为魔来，娆固汝耳！&rsquo;即语魔言：&lsquo;是诸女等，可以与我，如我应受。&rsquo;魔即惊惧，念：&lsquo;维摩诘将无恼我？&rsquo;欲隐形去而不能隐，尽其神力亦不得去。即闻空中声曰：&lsquo;波旬，以女与之，乃可得去。&rsquo;魔以畏故，俯仰而与。</p>
<p style="text-align: left">　　&ldquo;尔时，维摩诘语诸女言：&lsquo;魔以汝等与我，今汝皆当发阿耨多罗三藐三菩提心。&rsquo;即随所应而为说法，令发道意。复言：&lsquo;汝等已发道意，有法乐可以自娱，不应复乐五欲乐也。&rsquo;天女即问：&lsquo;何谓法乐？&rsquo;答言：&lsquo;乐常信佛，乐欲听法，乐供养众，乐离五欲，乐观五阴如怨贼，乐观四大如毒蛇，乐观内入如空聚，乐随护道意，乐饶益众生，乐敬养师，乐广行施，乐坚持戒，乐忍辱柔和，乐勤集善根，乐禅定不乱，乐离垢明慧，乐广菩提心，乐降伏众魔，乐断诸烦恼，乐净佛国土，乐成就相好故修诸功德，乐严道场，乐闻深法不畏，乐三脱门，不乐非时，乐近同学，乐于非同学中心无恚碍，乐将护恶知识，乐亲近善知识，乐心喜清净，乐修无量道品之法，是为菩萨法乐。&rsquo;</p>
<p style="text-align: left">　　&ldquo;于是波旬告诸女言：&lsquo;我欲与汝俱还天宫。&rsquo;诸女言：&lsquo;以我等与此居士，有法乐我等甚乐，不复乐五欲乐也。&rsquo;魔言：&lsquo;居士，可舍此女。一切所有施于彼者，是为菩萨。&rsquo;维摩诘言：&lsquo;我已舍矣！汝便将去，令一切众生得法愿具足。&rsquo;于是诸女问维摩诘：&lsquo;我等云何止于魔宫？&rsquo;维摩诘言：&lsquo;诸姊，有法门名无尽灯，汝等当学。无尽灯者，譬如一灯燃百千灯，冥者皆明，明终不尽。如是诸姊，夫一菩萨开导百千众生，令发阿耨多罗三藐三菩提心，于其道意亦不灭尽，随所说法而自增益一切善法，是名无尽灯也！汝等虽住魔宫，以是无尽灯，令无数天子、天女发阿耨多罗三藐三菩提心者，为报佛恩，亦大饶益一切众生。&rsquo;尔时，天女头面礼维摩诘足，随魔还宫，忽然不现。</p>
<p style="text-align: left">　　&ldquo;世尊，维摩诘有如是自在神力、智慧、辩才，故我不任诣彼问疾。&rdquo;</p>
<p style="text-align: left">　　佛告长者子善德：&ldquo;汝行诣维摩诘问疾！&rdquo;</p>
<p style="text-align: left">　　善德白佛言：&ldquo;世尊，我不堪任诣彼问疾。所以者何？忆念我昔，自于父舍设大施会，供养一切沙门、婆罗门，及诸外道、贫穷、下贱、孤独、乞人，期满七日。时维摩诘来入会中，谓我言：&lsquo;长者子，夫大施会不当如汝所设，当为法施之会，何用是财施会为？&rsquo;我言：&lsquo;居士，何谓法施之会？&rsquo;答曰：&lsquo;法施会者，无前无后，一时供养一切众生，是名法施之会。&rsquo;曰：&lsquo;何谓也？&rsquo;谓：&lsquo;以菩提起于慈心，以救众生起大悲心，以持正法起于喜心，以摄智慧行于舍心；以摄悭贪起檀波罗蜜，以化犯戒起尸罗波罗蜜，以无我法起羼提波罗蜜，以离身心相起毗梨耶波罗蜜，以菩提相起禅波罗蜜，以一切智起般若波罗蜜；教化众生而起于空，不舍有为法而起无相，示现受生而起无作；护持正法起方便力，以度众生起四摄法；以敬事一切起除慢法，于身、命、财起三坚法，于六念中起思念法，于<a>六和</a>敬起质直心，正行善法起于净命，心净欢喜起近贤圣，不憎恶人起调伏心，以出家法起于深心，以如说行起于多闻，以无诤法起空闲处，趣向佛慧起于宴坐，解众生缚起修行地，以具相好及净佛土起福德业；知一切众生心念，如应说法，起于智业；知一切法不取不舍，入一相门，起于慧业；断一切烦恼、一切障碍、一切不善法，起一切善业；以得一切智慧、一切善法，起于一切助佛道法。如是，善男子，是为法施之会。若菩萨住是法施会者，为大施主，亦为一切世间福田。&rsquo;</p>
<p style="text-align: left">　　&ldquo;世尊，维摩诘说是法时，婆罗门众中二百人，皆发阿耨多罗三藐三菩提心。我时心得清净，叹未曾有，稽首礼维摩诘足，即解璎珞，价值百千以上之，不肯取。我言：&lsquo;居士，愿必纳受，随意所与。&rsquo;维摩诘乃受璎珞，分作二分，持一分施此会中一最下乞人，持一分奉彼难胜如来。一切众会皆见光明国土难胜如来，又见珠璎在彼佛上，变成四柱宝台，四面严饰，不相障蔽。时维摩诘现神变已，作是言：&lsquo;若施主等心施一最下乞人，犹如如来福田之相，无所分别，等于大悲，不求果报，是则名曰具足法施。&rsquo;城中一最下乞人，见是神力，闻其所说，皆发阿耨多罗三藐三菩提心。故我不任诣彼问疾。&rdquo;</p>
<p style="text-align: left">　　如是诸菩萨，各各向佛说其本缘，称述维摩诘所言，皆曰：&ldquo;不任诣彼问疾。&rdquo;</p>
<p style="text-align: left">　　<strong>维摩诘所说经</strong> 卷中</p>
<p style="text-align: left">　　文殊师利问疾品第五</p>
<p style="text-align: left">　　尔时，佛告文殊师利：&ldquo;汝行诣维摩诘问疾！&rdquo;</p>
<p style="text-align: left">　　文殊师利白佛言：&ldquo;世尊，彼上人者，难为酬对，深达实相，善说法要，辩才无滞，智慧无碍，一切菩萨法式悉知，诸佛秘藏无不得入，降伏众魔，游戏神通，其慧方便皆已得度。虽然，当承佛圣旨，诣彼问疾。&rdquo;</p>
<p style="text-align: left">　　于是众中诸菩萨、大弟子、释、梵、四天王等，咸作是念：&ldquo;今二大士，文殊师利、维摩诘共谈，必说妙法。&rdquo;即时八千菩萨、五百声闻、百千天人皆欲随从。于是文殊师利，与诸菩萨、大弟子众及诸天人，恭敬围绕，入毗耶离大城。</p>
<p style="text-align: left">　　尔时，长者维摩诘心念：&ldquo;今文殊师利与大众俱来。&rdquo;即以神力，空其室内，除去所有及诸侍者，唯置一床，以疾而卧。</p>
<p style="text-align: left">　　文殊师利既入其舍，见其室空，无诸所有，独寝一床。</p>
<p style="text-align: left">　　时维摩诘言：&ldquo;善来！文殊师利，不来相而来，不见相而见。&rdquo;</p>
<p style="text-align: left">　　文殊师利言：&ldquo;如是，居士，若来已更不来，若去已更不去。所以者何？来者无所从来，去者无所至，所可见者更不可见。且置是事，居士是疾，宁可忍不？疗治有损，不至增乎？世尊殷勤致问无量！居士是疾，何所因起？其生久如？当云何灭？&rdquo;</p>
<p style="text-align: left">　　维摩诘言：&ldquo;从痴有爱，则我病生。以一切众生病，是故我病；若一切众生病灭，则我病灭。所以者何？菩萨为众生故入生死，有生死则有病；若众生得离病者，则菩萨无复病。譬如长者，唯有一子，其子得病，父母亦病；若子病愈，父母亦愈。菩萨如是，于诸众生，爱之若子，众生病，则菩萨病；众生病愈，菩萨亦愈。又言：&lsquo;是疾何所因起？&rsquo;菩萨病者，以大悲起。&rdquo;</p>
<p style="text-align: left">　　文殊师利言：&ldquo;居士，此室何以空无侍者？&rdquo;</p>
<p style="text-align: left">　　维摩诘言：&ldquo;诸佛国土，亦复皆空。&rdquo;</p>
<p style="text-align: left">　　又问：&ldquo;以何为空？&rdquo;</p>
<p style="text-align: left">　　答曰：&ldquo;以空空。&rdquo;</p>
<p style="text-align: left">　　又问：&ldquo;空何用空？&rdquo;</p>
<p style="text-align: left">　　答曰：&ldquo;以无分别空故空。&rdquo;</p>
<p style="text-align: left">　　又问：&ldquo;空可分别耶？&rdquo;</p>
<p style="text-align: left">　　答曰：&ldquo;分别亦空。&rdquo;</p>
<p style="text-align: left">　　又问：&ldquo;空当于何求？&rdquo;</p>
<p style="text-align: left">　　答曰：&ldquo;当于六十二见中求。&rdquo;</p>
<p style="text-align: left">　　又问：&ldquo;六十二见当于何求？&rdquo;</p>
<p style="text-align: left">　　答曰：&ldquo;当于诸佛解脱中求。&rdquo;</p>
<p style="text-align: left">　　又问：&ldquo;诸佛解脱当于何求？&rdquo;</p>
<p style="text-align: left">　　答曰：&ldquo;当于一切众生心行中求。又仁者所问：&lsquo;何无侍者？&rsquo;一切众魔及诸外道，皆吾侍也。所以者何？众魔者乐生死，菩萨于生死而不舍；外道者乐诸见，菩萨于诸见而不动。&rdquo;</p>
<p style="text-align: left">　　文殊师利言：&ldquo;居士所疾，为何等相？&rdquo;</p>
<p style="text-align: left">　　维摩诘言：&ldquo;我病无形不可见。&rdquo;</p>
<p style="text-align: left">　　又问：&ldquo;此病身合耶？心合耶？&rdquo;</p>
<p style="text-align: left">　　答曰：&ldquo;非身合，身相离故；亦非心合，心如幻故。&rdquo;</p>
<p style="text-align: left">　　又问：&ldquo;地大、水大、火大、风大，于此四大，何大之病？&rdquo;</p>
<p style="text-align: left">　　答曰：&ldquo;是病非地大，亦不离地大；水、火、风大，亦复如是。而众生病从四大起，以其有病，是故我病。&rdquo;</p>
<p style="text-align: left">　　尔时，文殊师利问维摩诘言：&ldquo;菩萨应云何慰喻有疾菩萨？&rdquo;</p>
<p style="text-align: left">　　维摩诘言：&ldquo;说身无常，不说厌离于身；说身有苦，不说乐于涅槃；说身无我，而说教导众生；说身空寂，不说毕竟寂灭；说悔先罪，而不说入于过去；以己之疾，愍于彼疾，当识宿世无数劫苦，当念饶益一切众生；忆所修福，念于净命；勿生忧恼，常起精进；当作医王，疗治众病。菩萨应如是慰喻有疾菩萨，令其欢喜。&rdquo;</p>
<p style="text-align: left">　　文殊师利言：&ldquo;居士，有疾菩萨云何调伏其心？&rdquo;</p>
<p style="text-align: left">　　维摩诘言：&ldquo;有疾菩萨应作是念：&lsquo;今我此病，皆从前世妄想颠倒诸烦恼生，无有实法谁受病者。所以者何？四大合故，假名为身，四大无主，身亦无我。又此病起，皆由著我，是故于我不应生著。&rsquo;既知病本，即除我想及众生想，当起法想，应作是念：&lsquo;但以众法合成此身，起唯法起，灭唯法灭。又此法者各不相知，起时不言我起，灭时不言我灭。&rsquo;彼有疾菩萨为灭法想，当作是念：&lsquo;此法想者亦是颠倒，颠倒者是即大患，我应离之。云何为离？离我、我所。云何离我、我所？谓离二法。云何离二法？谓不念内外诸法，行于平等。云何平等？为我等、涅槃等。所以者何？我及涅槃，此二皆空。以何为空？但以名字故空。如此二法，无决定性，得是平等，无有余病，唯有空病，空病亦空。&rsquo;是有疾菩萨，以无所受而受诸受，未具佛法，亦不灭受而取证也。设身有苦，念恶趣众生，起大悲心：&lsquo;我既调伏，亦当调伏一切众生，但除其病，而不除法，为断病本而教导之。何谓病本？谓有攀缘，从有攀缘则为病本。何所攀缘？谓之三界。云何断攀缘？以无所得，若无所得，则无攀缘。何谓无所得？谓离二见。何谓二见？谓内见、外见，是无所得。&rsquo;</p>
<p style="text-align: left">　　&ldquo;文殊师利，是为有疾菩萨调伏其心，为断老、病、死苦，是菩萨菩提；若不如是，己所修治，为无慧利。譬如胜怨，乃可为勇，如是兼除老、病、死者，菩萨之谓也。</p>
<p style="text-align: left">　　&ldquo;彼有疾菩萨，应复作是念：&lsquo;如我此病，非真、非有；众生病，亦非真、非有。&rsquo;作是观时，于诸众生，若起爱见大悲，即应舍离。所以者何？菩萨断除客尘烦恼而起大悲。爱见悲者，则于生死有疲厌心。若能离此，无有疲厌，在在所生，不为爱见之所覆也。所生无缚，能为众生说法解缚。如佛所说：&lsquo;若自有缚，能解彼缚，无有是处。若自无缚，能解彼缚，斯有是处。&rsquo;是故菩萨不应起缚。何谓缚？何谓解？贪著禅味是菩萨缚，以方便生是菩萨解。又无方便慧缚，有方便慧解；无慧方便缚，有慧方便解。何谓无方便慧缚？谓菩萨以爱见心庄严佛土，成就众生，于空、无相、无作法中而自调伏，是名无方便慧缚。何谓有方便慧解？谓不以爱见心庄严佛土，成就众生，于空、无相、无作法中，以自调伏而不疲厌，是名有方便慧解。何谓无慧方便缚？谓菩萨住贪欲、瞋恚、邪见等诸烦恼而植众德本，是名无慧方便缚。何谓有慧方便解？谓离诸贪欲、瞋恚、邪见等诸烦恼而植众德本，回向阿耨多罗三藐三菩提，是名有慧方便解。</p>
<p style="text-align: left">　　&ldquo;文殊师利，彼有疾菩萨，应如是观诸法。又复观身无常、苦、空、非我，是名为慧；虽身有疾，常在生死，饶益一切而不厌倦，是名方便。又复观身，身不离病，病不离身，是病是身，非新非故，是名为慧；设身有疾，而不永灭，是名方便。&rdquo;</p>
<p style="text-align: left">　　&ldquo;文殊师利，有疾菩萨，应如是调伏其心，不住其中，亦复不住不调伏心。所以者何？若住不调伏心，是愚人法；若住调伏心，是声闻法。是故菩萨不当住于调伏、不调伏心，离此二法，是菩萨行；在于生死，不为污行，住于涅槃，不永灭度，是菩萨行；非凡夫行，非贤圣行，是菩萨行；非垢行，非净行，是菩萨行；虽过魔行，而现降众魔，是菩萨行；求一切智，无非时求，是菩萨行；虽观诸法不生，而不入正位，是菩萨行；虽观十二缘起，而入诸邪见，是菩萨行；虽摄一切众生，而不爱著，是菩萨行；虽乐远离，而不依身心尽，是菩萨行；虽行三界，而不坏法性，是菩萨行；虽行于空，而植众德本，是菩萨行；虽行无相，而度众生，是菩萨行；虽行无作，而现受身，是菩萨行；虽行无起，而起一切善行，是菩萨行；虽行<a>六波罗蜜</a>，而遍知众生心、心数法，是菩萨行；虽行六通，而不尽漏，是菩萨行；虽行四无量心，而不贪著生于梵世，是菩萨行；虽行禅定、解脱、三昧，而不随禅生，是菩萨行；虽行四念处，而不永离身、受、心、法，是菩萨行；虽行四正勤，而不舍身心精进，是菩萨行；虽行四如意足，而得自在神通，是菩萨行；虽行五根，而分别众生诸根利钝，是菩萨行；虽行五力，而乐求佛十力，是菩萨行；虽行七觉分，而分别佛之智慧，是菩萨行；虽行八圣道，而乐行无量佛道，是菩萨行；虽行止观助道之法，而不毕竟堕于寂灭，是菩萨行；虽行诸法不生不灭，而以相好庄严其身，是菩萨行；虽现声闻、辟支佛威仪，而不舍佛法，是菩萨行；虽随诸法究竟净相，而随所应为现其身，是菩萨行；虽观诸佛国土永寂如空，而现种种清净佛土，是菩萨行；虽得佛道，转于法轮，入于涅槃，而不舍于菩萨之道，是菩萨行。&rdquo;</p>
<p style="text-align: left">　　说是语时，文殊师利所将大众，其中八千天子，皆发阿耨多罗三藐三菩提心。</p>
<p style="text-align: left">　　不思议品第六</p>
<p style="text-align: left">　　尔时，舍利弗见此室中无有床座，作是念：&ldquo;斯诸菩萨、大弟子众，当于何坐？&rdquo;</p>
<p style="text-align: left">　　长者维摩诘知其意，语舍利弗言：&ldquo;云何，仁者，为法来耶？求床座耶？&rdquo;</p>
<p style="text-align: left">　　舍利弗言：&ldquo;我为法来，非为床座。&rdquo;</p>
<p style="text-align: left">　　维摩诘言：&ldquo;唯！舍利弗，夫求法者，不贪躯命，何况床座？夫求法者，非有色、受、想、行、识之求，非有界、入之求，非有欲、色、无色之求。唯！舍利弗，夫求法者，不著佛求，不著法求，不著众求；夫求法者，无见苦求，无断集求，无造尽证、<a>修道</a>之求。所以者何？法无戏论。若言我当见苦、断集、证灭、修道，是则戏论，非求法也。</p>
<p style="text-align: left">　　&ldquo;唯！舍利弗，法名寂灭，若行生灭，是求生灭，非求法也；法名无染，若染于法，乃至涅槃，是则染著，非求法也；法无行处，若行于法，是则行处，非求法也；法无取舍，若取舍法，是则取舍，非求法也；法无处所，若著处所，是则著处，非求法也；法名无相，若随相识，是则求相，非求法也；法不可住，若住于法，是则住法，非求法也；法不可见、闻、觉、知，若行见、闻、觉、知，是则见、闻、觉、知，非求法也；法名无为，若行有为，是求有为，非求法也。是故，舍利弗，若求法者，于一切法应无所求。&rdquo;</p>
<p style="text-align: left">　　说是语时，五百天子，于诸法中得法眼净。</p>
<p style="text-align: left">　　尔时，长者维摩诘问文殊师利：&ldquo;仁者游于无量千万亿阿僧祇国，何等佛土有好上妙功德成就师子之座？&rdquo;</p>
<p style="text-align: left">　　文殊师利言：&ldquo;居士，东方度三十六恒河沙国，有世界名须弥相，其佛号须弥灯王，今现在。彼佛身长八万四千由旬，其师子座高八万四千由旬，严饰第一。&rdquo;</p>
<p style="text-align: left">　　于是长者维摩诘现神通力。即时，彼佛遣三万二千师子座，高广严净，来入维摩诘室。诸菩萨、大弟子、释、梵、四天王等，昔所未见。其室广博，悉皆包容三万二千师子座，无所妨碍。于毗耶离城，及阎浮提四天下，亦不迫迮，悉见如故。</p>
<p style="text-align: left">　　尔时，维摩诘语文殊师利：&ldquo;就师子座！与诸菩萨上人俱坐，当自立身如彼座像。&rdquo;</p>
<p style="text-align: left">　　其得神通菩萨，即自变形为四万二千由旬，坐师子座。诸新发意菩萨及大弟子皆不能升。</p>
<p style="text-align: left">　　尔时，维摩诘语舍利弗：&ldquo;就师子座！&rdquo;</p>
<p style="text-align: left">　　舍利弗言：&ldquo;居士，此座高广，吾不能升。&rdquo;</p>
<p style="text-align: left">　　维摩诘言：&ldquo;唯！舍利弗，为须弥灯王如来作礼，乃可得坐。&rdquo;</p>
<p style="text-align: left">　　于是新发意菩萨及大弟子，即为须弥灯王如来作礼，便得坐师子座。</p>
<p style="text-align: left">　　舍利弗言：&ldquo;居士，未曾有也！如是小室，乃容受此高广之座。于毗耶离城，无所妨碍。又于阎浮提聚落城邑，及四天下诸天、龙王、鬼、神宫殿，亦不迫迮。&rdquo;</p>
<p style="text-align: left">　　维摩诘言：&ldquo;唯！舍利弗，诸佛菩萨有解脱名不可思议。若菩萨住是解脱者，以须弥之高广，内芥子中，无所增减，须弥山王本相如故，而四天王、忉利诸天，不觉不知己之所入，唯应度者，乃见须弥入芥子中，是名住不思议解脱法门。又以四大海水入一毛孔，不娆鱼鳖鼋鼍水性之属，而彼大海本相如故，诸龙、鬼、神、阿修罗等，不觉不知己之所入，于此众生，亦无所娆。</p>
<p style="text-align: left">　　&ldquo;又舍利弗，住不可思议解脱菩萨，断取三千大千世界，如陶家轮，著右掌中，掷过恒河沙世界之外，其中众生，不觉不知己之所往。又复还置本处，都不使人有往来想，而此世界本相如故。</p>
<p style="text-align: left">　　&ldquo;又舍利弗，或有众生，乐久住世而可度者，菩萨即延七日以为一劫，令彼众生谓之一劫。或有众生，不乐久住而可度者，菩萨即促一劫以为七日，令彼众生谓之七日。</p>
<p style="text-align: left">　　&ldquo;又舍利弗，住不可思议解脱菩萨，以一切佛土严饰之事，集在一国，示于众生。又菩萨以一佛土众生，置之右掌，飞到十方，遍示一切，而不动本处。</p>
<p style="text-align: left">　　&ldquo;又舍利弗，十方众生供养诸佛之具，菩萨于一毛孔皆令得见。又十方国土所有日月星宿，于一毛孔，普使见之。</p>
<p style="text-align: left">　　&ldquo;又舍利弗，十方世界所有诸风，菩萨悉能吸著口中，而身无损，外诸树木亦不摧折。又十方世界劫尽烧时，以一切火内于腹中，火事如故，而不为害。又于下方过恒河沙等诸佛世界，取一佛土，举著上方过恒河沙无数世界，如持针锋举一枣叶，而无所娆。</p>
<p style="text-align: left">　　&ldquo;又舍利弗，住不可思议解脱菩萨，能以神通现作佛身，或现辟支佛身，或现声闻身，或现帝释身，或现梵王身，或现世主身，或现转轮王身。又十方世界所有众声上中下音，皆能变之令作佛声，演出无常、苦、空、无我之音，及十方诸佛所说种种之法，皆于其中，普令得闻。</p>
<p style="text-align: left">　　&ldquo;舍利弗，我今略说菩萨不可思议解脱之力，若广说者，穷劫不尽。&rdquo;</p>
<p style="text-align: left">　　是时，大迦葉闻说菩萨不可思议解脱法门，叹未曾有，谓舍利弗：&ldquo;譬如有人，于盲者前现众色像，非彼所见；一切声闻，闻是不可思议解脱法门，不能解了，为若此也。智者闻是，其谁不发阿耨多罗三藐三菩提心？我等何为永绝其根，于此大乘，已如败种。一切声闻闻是不可思议解脱法门，皆应号泣，声震三千大千世界；一切菩萨应大欣庆，顶受此法。若有菩萨信解不可思议解脱法门者，一切魔众无如之何。&rdquo;</p>
<p style="text-align: left">　　大迦葉说是语时，三万二千天子，皆发阿耨多罗三藐三菩提心。</p>
<p style="text-align: left">　　尔时，维摩诘语大迦葉：&ldquo;仁者，十方无量阿僧祇世界中作魔王者，多是住不可思议解脱菩萨，以方便力教化众生现作魔王。又迦葉，十方无量菩萨，或有人从乞手足耳鼻、头目髓脑、血肉皮骨、聚落、城邑、妻子、奴婢、象、马、车乘、金、银、琉璃、砗磲、玛瑙、珊瑚、琥珀、真珠、珂贝、衣服、饮食，如此乞者，多是住不可思议解脱菩萨，以方便力而往试之，令其坚固。所以者何？住不可思议解脱菩萨，有威德力，故现行逼迫，示诸众生如是难事；凡夫下劣，无有力势，不能如是逼迫菩萨。譬如龙象蹴踏，非驴所堪。是名住不可思议解脱菩萨智慧方便之门。&rdquo;</p>
<p style="text-align: left">　　观众生品第七</p>
<p style="text-align: left">　　尔时，文殊师利问维摩诘言：&ldquo;菩萨云何观于众生？&rdquo;</p>
<p style="text-align: left">　　维摩诘言：&ldquo;譬如幻师见所幻人，菩萨观众生为若此；如智者见水中月，如镜中见其面像，如热时焰，如呼声响，如空中云，如水聚沫，如水上泡，如芭蕉坚，如电久住，如第五大，如第六阴，如第七情，如十三入，如十九界，菩萨观众生为若此；如无<a>色界</a>色，如焦谷芽，如须陀洹身见，如阿那含入胎，如阿<a>罗汉</a>三毒，如得忍菩萨贪恚毁禁，如佛烦恼习，如盲者见色，如入灭尽定出入息，如空中鸟迹，如石女儿，如化人起烦恼，如梦所见已寤，如灭度者受身，如无烟之火，菩萨观众生为若此。&rdquo;</p>
<p style="text-align: left">　　文殊师利言：&ldquo;若菩萨作是观者，云何行慈？&rdquo;</p>
<p style="text-align: left">　　维摩诘言：&ldquo;菩萨作是观已，自念：&lsquo;我当为众生说如斯法，是即真实慈也。行寂灭慈，无所生故；行不热慈，无烦恼故；行等之慈，等三世故；行无诤慈，无所起故；行不二慈，内外不合故；行不坏慈，毕竟尽故；行坚固慈，心无毁故；行清净慈，诸法性净故；行无边慈，如虚空故；行阿罗汉慈，破结贼故；行菩萨慈，安众生故；行如来慈，得如相故；行佛之慈，觉众生故；行自然慈，无因得故；行菩提慈，等一味故；行无等慈，断诸爱故；行大悲慈，导以大乘故；行无厌慈，观空无我故；行法施慈，无遗惜故；行持戒慈，化毁禁故；行忍辱慈，护彼我故；行精进慈，荷负众生故；行禅定慈，不受味故；行智慧慈，无不知时故；行方便慈，一切示现故；行无隐慈，直心清净故；行深心慈，无杂行故；行无诳慈，不虚假故；行安乐慈，令得佛乐故。菩萨之慈，为若此也。&rsquo;&rdquo;</p>
<p style="text-align: left">　　文殊师利又问：&ldquo;何谓为悲？&rdquo;</p>
<p style="text-align: left">　　答曰：&ldquo;菩萨所作功德，皆与一切众生共之。&rdquo;</p>
<p style="text-align: left">　　&ldquo;何谓为喜？&rdquo;</p>
<p style="text-align: left">　　答曰：&ldquo;有所饶益，欢喜无悔。&rdquo;</p>
<p style="text-align: left">　　&ldquo;何谓为舍？&rdquo;</p>
<p style="text-align: left">　　答曰：&ldquo;所作福祐，无所悕望。&rdquo;</p>
<p style="text-align: left">　　文殊师利又问：&ldquo;生死有畏，菩萨当何所依？&rdquo;</p>
<p style="text-align: left">　　维摩诘言：&ldquo;菩萨于生死畏中，当依如来功德之力。&rdquo;</p>
<p style="text-align: left">　　文殊师利又问：&ldquo;菩萨欲依如来功德之力，当于何住？&rdquo;</p>
<p style="text-align: left">　　答曰：&ldquo;菩萨欲依如来功德力者，当住度脱一切众生。&rdquo;</p>
<p style="text-align: left">　　又问：&ldquo;欲度众生，当何所除？&rdquo;</p>
<p style="text-align: left">　　答曰：&ldquo;欲度众生，除其烦恼。&rdquo;</p>
<p style="text-align: left">　　又问：&ldquo;欲除烦恼，当何所行？&rdquo;</p>
<p style="text-align: left">　　答曰：&ldquo;当行<a>正念</a>。&rdquo;</p>
<p style="text-align: left">　　又问：&ldquo;云何行于正念？&rdquo;</p>
<p style="text-align: left">　　答曰：&ldquo;当行不生、不灭。&rdquo;</p>
<p style="text-align: left">　　又问：&ldquo;何法不生？何法不灭？&rdquo;</p>
<p style="text-align: left">　　答曰：&ldquo;不善不生，善法不灭。&rdquo;</p>
<p style="text-align: left">　　又问：&ldquo;善、不善孰为本？&rdquo;</p>
<p style="text-align: left">　　答曰：&ldquo;身为本。&rdquo;</p>
<p style="text-align: left">　　又问：&ldquo;身孰为本？&rdquo;</p>
<p style="text-align: left">　　答曰：&ldquo;欲贪为本。&rdquo;</p>
<p style="text-align: left">　　又问：&ldquo;欲贪孰为本？&rdquo;</p>
<p style="text-align: left">　　答曰：&ldquo;虚妄分别为本。&rdquo;</p>
<p style="text-align: left">　　又问：&ldquo;虚妄分别孰为本？&rdquo;</p>
<p style="text-align: left">　　答曰：&ldquo;颠倒想为本。&rdquo;</p>
<p style="text-align: left">　　又问：&ldquo;颠倒想孰为本？&rdquo;</p>
<p style="text-align: left">　　答曰：&ldquo;无住为本。&rdquo;</p>
<p style="text-align: left">　　又问：&ldquo;无住孰为本？&rdquo;</p>
<p style="text-align: left">　　答曰：&ldquo;无住则无本。文殊师利，从无住本，立一切法。&rdquo;</p>
<p style="text-align: left">　　时维摩诘室有一天女，见诸天人，闻所说法，便现其身，即以天华散诸菩萨、大弟子上。华至诸菩萨，即皆堕落；至大弟子，便著不堕。一切弟子神力去华，不能令去。</p>
<p style="text-align: left">　　尔时，天女问舍利弗：&ldquo;何故去华？&rdquo;</p>
<p style="text-align: left">　　答曰：&ldquo;此华不如法，是以去之。&rdquo;</p>
<p style="text-align: left">　　天曰：&ldquo;勿谓此华为不如法。所以者何？是华无所分别，仁者自生分别想耳！若于佛法出家，有所分别，为不如法；若无所分别，是则如法。观诸菩萨华不著者，已断一切分别想故。譬如人畏时，非人得其便，如是弟子畏生死故，色、声、香、味、触得其便也；已离畏者，一切五欲无能为也。结习未尽，华著身耳；结习尽者，华不著也。&rdquo;</p>
<p style="text-align: left">　　舍利弗言：&ldquo;天止此室，其已久如？&rdquo;</p>
<p style="text-align: left">　　答曰：&ldquo;我止此室，如耆年解脱。&rdquo;</p>
<p style="text-align: left">　　舍利弗言：&ldquo;止此久耶？&rdquo;</p>
<p style="text-align: left">　　天曰：&ldquo;耆年解脱，亦何如久？&rdquo;</p>
<p style="text-align: left">　　舍利弗默然不答。</p>
<p style="text-align: left">　　天曰：&ldquo;如何耆旧，大智而默？&rdquo;</p>
<p style="text-align: left">　　答曰：&ldquo;解脱者，无所言说，故吾于是不知所云。&rdquo;</p>
<p style="text-align: left">　　天曰：&ldquo;言说文字皆解脱相。所以者何？解脱者，不内不外，不在两间；文字亦不内不外，不在两间。是故，舍利弗，无离文字说解脱也。所以者何？一切诸法是解脱相。&rdquo;</p>
<p style="text-align: left">　　舍利弗言：&ldquo;不复以离淫、怒、痴为解脱乎？&rdquo;</p>
<p style="text-align: left">　　天曰：&ldquo;佛为增上慢人，说离淫、怒、痴为解脱耳！若无增上慢者，佛说淫、怒、痴性即是解脱。&rdquo;</p>
<p style="text-align: left">　　舍利弗言：&ldquo;善哉！善哉！天女，汝何所得，以何为证，辩乃如是？&rdquo;</p>
<p style="text-align: left">　　天曰：&ldquo;我无得无证，故辩如是。所以者何？若有得有证者，即于佛法为增上慢。&rdquo;</p>
<p style="text-align: left">　　舍利弗问天：&ldquo;汝于三乘为何志求？&rdquo;</p>
<p style="text-align: left">　　天曰：&ldquo;以声闻法化众生故，我为声闻；以因缘法化众生故，我为辟支佛；以大悲法化众生故，我为大乘。舍利弗，如人入瞻卜林，唯嗅瞻卜，不嗅余香。如是若入此室，但闻佛功德之香，不乐闻声闻、辟支佛功德香也。舍利弗，其有释、梵、四天王，诸天、龙、鬼、神等，入此室者，闻斯上人讲说正法，皆乐佛功德之香，发心而出。舍利弗，吾止此室，十有二年，初不闻说声闻、辟支佛法，但闻菩萨大慈大悲、不可思议诸佛之法。</p>
<p style="text-align: left">　　&ldquo;舍利弗，此室常现八未曾有难得之法。何等为八？此室常以金色光照，昼夜无异，不以日月所照为明，是为一未曾有难得之法。此室入者，不为诸垢之所恼也，是为二未曾有难得之法。此室常有释、梵、四天王、他方菩萨，来会不绝，是为三未曾有难得之法。此室常说六波罗蜜、不退转法，是为四未曾有难得之法。此室常作天人第一之乐，弦出无量法化之声，是为五未曾有难得之法。此室有四大藏，众宝积满，赒穷济乏，求得无尽，是为六未曾有难得之法。此室释迦牟尼佛、阿弥陀佛、阿閦佛、宝德、宝炎、宝月、宝严、难胜、师子响、一切利成，如是等十方无量诸佛，是上人念时，即皆为来，广说诸佛秘要法藏，说已还去，是为七未曾有难得之法。此室一切诸天严饰宫殿、诸佛净土，皆于中现，是为八未曾有难得之法。</p>
<p style="text-align: left">　　&ldquo;舍利弗，此室常现八未曾有难得之法，谁有见斯不思议事，而复乐于声闻法乎？&rdquo;</p>
<p style="text-align: left">　　舍利弗言：&ldquo;汝何以不转女身？&rdquo;</p>
<p style="text-align: left">　　天曰：&ldquo;我从十二年来，求女人相了不可得，当何所转？譬如幻师，化作幻女，若有人问：&lsquo;何以不转女身？&rsquo;是人为正问不？&rdquo;</p>
<p style="text-align: left">　　舍利弗言：&ldquo;不也。幻无定相，当何所转？&rdquo;</p>
<p style="text-align: left">　　天曰：&ldquo;一切诸法，亦复如是，无有定相，云何乃问不转女身？&rdquo;</p>
<p style="text-align: left">　　即时天女以神通力，变舍利弗令如天女，天自<a>化身</a>如舍利弗，而问言：&ldquo;何以不转女身？&rdquo;</p>
<p style="text-align: left">　　舍利弗以天女像而答言：&ldquo;我今不知何转而变为女身？&rdquo;</p>
<p style="text-align: left">　　天曰：&ldquo;舍利弗若能转此女身，则一切女人亦当能转。如舍利弗，非女而现女身；一切女人亦复如是，虽现女身而非女也。是故佛说：&lsquo;一切诸法，非男非女。&rsquo;&rdquo;</p>
<p style="text-align: left">　　即时天女还摄神力，舍利弗身还复如故。</p>
<p style="text-align: left">　　天问舍利弗：&ldquo;女身色相，今何所在？&rdquo;</p>
<p style="text-align: left">　　舍利弗言：&ldquo;女身色相，无在、无不在。&rdquo;</p>
<p style="text-align: left">　　天曰：&ldquo;一切诸法，亦复如是，无在、无不在。夫无在、无不在者，佛所说也。&rdquo;</p>
<p style="text-align: left">　　舍利弗问天：&ldquo;汝于此没，当生何所？&rdquo;</p>
<p style="text-align: left">　　天曰：&ldquo;佛化所生，吾如彼生。&rdquo;</p>
<p style="text-align: left">　　曰：&ldquo;佛化所生，非没生也。&rdquo;</p>
<p style="text-align: left">　　天曰：&ldquo;众生犹然，无没生也。&rdquo;</p>
<p style="text-align: left">　　舍利弗问天：&ldquo;汝久如当得阿耨多罗三藐三菩提？&rdquo;</p>
<p style="text-align: left">　　天曰：&ldquo;如舍利弗还为凡夫，我乃当成阿耨多罗三藐三菩提。&rdquo;</p>
<p style="text-align: left">　　舍利弗言：&ldquo;我作凡夫，无有是处。&rdquo;</p>
<p style="text-align: left">　　天曰：&ldquo;我得阿耨多罗三藐三菩提，亦无是处。所以者何？菩提无住处，是故无有得者。&rdquo;</p>
<p style="text-align: left">　　舍利弗言：&ldquo;今诸佛得阿耨多罗三藐三菩提，已得、当得如恒河沙，皆谓何乎？&rdquo;</p>
<p style="text-align: left">　　天曰：&ldquo;皆以世俗文字数故，说有三世，非谓菩提有去、来、今。&rdquo;</p>
<p style="text-align: left">　　天曰：&ldquo;舍利弗，汝得阿罗汉道耶？&rdquo;</p>
<p style="text-align: left">　　曰：&ldquo;无所得故而得。&rdquo;</p>
<p style="text-align: left">　　天曰：&ldquo;诸佛菩萨，亦复如是，无所得故而得。&rdquo;</p>
<p style="text-align: left">　　尔时，维摩诘语舍利弗：&ldquo;是天女已曾供养九十二亿佛，已能游戏菩萨神通，所愿具足，得无生忍，住不退转。以本愿故，随意能现，教化众生。&rdquo;</p>
<p style="text-align: left">　　佛道品第八</p>
<p style="text-align: left">　　尔时，文殊师利问维摩诘言：&ldquo;菩萨云何通达佛道？&rdquo;</p>
<p style="text-align: left">　　维摩诘言：&ldquo;若菩萨行于非道，是为通达佛道。&rdquo;</p>
<p style="text-align: left">　　又问：&ldquo;云何菩萨行于非道？&rdquo;</p>
<p style="text-align: left">　　答曰：&ldquo;若菩萨行五无间，而无恼恚；至于<a>地狱</a>，无诸罪垢；至于畜生，无有无明、憍慢等过；至于饿鬼，而具足功德；行色、无色界道，不以为胜；示行贪欲，离诸染著；示行瞋恚，于诸众生无有恚阂；示行愚痴，而以智慧调伏其心；示行悭贪，而舍内外所有，不惜身命；示行毁禁，而安住净戒，乃至小罪犹怀大惧；示行瞋恚，而常慈忍；示行懈怠，而勤修功德；示行乱意，而常念定；示行愚痴，而通达世间、出世间慧；示行谄伪，而善方便，随诸经义；示行憍慢，而于众生犹如桥梁；示行诸烦恼，而心常清净；示入于魔，而顺佛智慧，不随他教；示入声闻，而为众生说未闻法；示入辟支佛，而成就大悲，教化众生；示入贫穷，而有宝手功德无尽；示入刑残，而具诸相好以自庄严；示入下贱，而生佛种姓中，具诸功德；示入羸劣丑陋，而得那罗延身，一切众生之所乐见；示入老病，而永断病根，超越死畏；示有资生，而恒观无常，实无所贪；示有优伶、子女，而常远离五欲淤泥；现于讷钝，而成就辩才，总持无失；示入邪济，而以正济度诸众生；现遍入诸道，而断其因缘；现于涅槃，而不断生死。文殊师利，菩萨能如是行于非道，是为通达佛道。&rdquo;</p>
<p style="text-align: left">　　于是维摩诘问文殊师利：&ldquo;何等为如来种？&rdquo;</p>
<p style="text-align: left">　　文殊师利言：&ldquo;有身为种，无明、有爱为种，贪、恚、痴为种，四颠倒为种，五盖为种，六入为种，七识处为种，八邪法为种，九恼处为种，十不善道为种。以要言之，六十二见及一切烦恼，皆是佛种。&rdquo;</p>
<p style="text-align: left">　　曰：&ldquo;何谓也？&rdquo;</p>
<p style="text-align: left">　　答曰：&ldquo;若见无为入正位者，不能复发阿耨多罗三藐三菩提心。譬如高原陆地，不生莲华；卑湿淤泥，乃生此华。如是见无为法入正位者，终不复能生于佛法；烦恼泥中，乃有众生起佛法耳！又如植种于空，终不得生；粪壤之地，乃能滋茂。如是入无为正位者，不生佛法；起于我见如须弥山，犹能发于阿耨多罗三藐三菩提心，生佛法矣！是故当知，一切烦恼为如来种。譬如不下巨海，不能得无价宝珠；如是不入烦恼大海，则不能得一切智宝。&rdquo;</p>
<p style="text-align: left">　　尔时，大迦葉叹言：&ldquo;善哉！善哉！文殊师利，快说此语。诚如所言，尘劳之畴为如来种。我等今者，不复堪任发阿耨多罗三藐三菩提心；乃至五无间罪，犹能发意生于佛法，而今我等永不能发。譬如根败之士，其于五欲不能复利；如是声闻诸结断者，于佛法中无所复益，永不志愿。是故，文殊师利，凡夫于佛法有返复，而声闻无也。所以者何？凡夫闻佛法，能起无上道心，不断三宝；正使声闻终身闻佛法、力、无畏等，永不能发无上道意。&rdquo;</p>
<p style="text-align: left">　　尔时，会中有菩萨名普现色身，问维摩诘言：&ldquo;居士父母、妻子、亲戚、眷属、吏民、知识，悉为是谁？奴婢、僮仆、象马、车乘，皆何所在？&rdquo;</p>
<p style="text-align: left">　　于是维摩诘以偈答曰：</p>
<p style="text-align: left">　　&ldquo;智度菩萨母， 方便以为父，</p>
<p style="text-align: left">　　一切众导师， 无不由是生。</p>
<p style="text-align: left">　　法喜以为妻， 慈悲心为女，</p>
<p style="text-align: left">　　善心诚实男， 毕竟空寂舍。</p>
<p style="text-align: left">　　弟子众尘劳， 随意之所转，</p>
<p style="text-align: left">　　道品善知识， 由是成正觉。</p>
<p style="text-align: left">　　诸度法等侣， 四摄为妓女，</p>
<p style="text-align: left">　　歌咏诵法言， 以此为音乐。</p>
<p style="text-align: left">　　总持之园苑， 无漏法林树，</p>
<p style="text-align: left">　　觉意净妙华， 解脱智慧果。</p>
<p style="text-align: left">　　八解之浴池， 定水湛然满，</p>
<p style="text-align: left">　　布以七净华， 浴此无垢人。</p>
<p style="text-align: left">　　象马五通驰， 大乘以为车，</p>
<p style="text-align: left">　　调御以一心， 游于八正路。</p>
<p style="text-align: left">　　相具以严容， 众好饰其姿，</p>
<p style="text-align: left">　　惭愧之上服， 深心为华鬘。</p>
<p style="text-align: left">　　富有七财宝， 教授以滋息，</p>
<p style="text-align: left">　　如所说修行， 回向为大利。</p>
<p style="text-align: left">　　四禅为床座， 从于净命生，</p>
<p style="text-align: left">　　多闻增智慧， 以为<a>自觉</a>音。</p>
<p style="text-align: left">　　甘露法之食， 解脱味为浆，</p>
<p style="text-align: left">　　净心以澡浴， 戒品为涂香。</p>
<p style="text-align: left">　　摧灭烦恼贼， 勇健无能逾，</p>
<p style="text-align: left">　　降伏四种魔， 胜幡建道场。</p>
<p style="text-align: left">　　虽知无起灭， 示彼故有生，</p>
<p style="text-align: left">　　悉现诸国土， 如日无不见。</p>
<p style="text-align: left">　　供养于十方， 无量亿如来，</p>
<p style="text-align: left">　　诸佛及己身， 无有分别想。</p>
<p style="text-align: left">　　虽知诸佛国， 及与众生空，</p>
<p style="text-align: left">　　而常修净土， 教化于群生。</p>
<p style="text-align: left">　　诸有众生类， 形声及威仪，</p>
<p style="text-align: left">　　无畏力菩萨， 一时能尽现。</p>
<p style="text-align: left">　　觉知众魔事， 而示随其行，</p>
<p style="text-align: left">　　以善方便智， 随意皆能现。</p>
<p style="text-align: left">　　或示老病死， 成就诸群生，</p>
<p style="text-align: left">　　了知如幻化， 通达无有碍。</p>
<p style="text-align: left">　　或现劫尽烧， 天地皆洞燃，</p>
<p style="text-align: left">　　众人有常想， 照令知无常。</p>
<p style="text-align: left">　　无数亿众生， 俱来请菩萨，</p>
<p style="text-align: left">　　一时到其舍， 化令向佛道。</p>
<p style="text-align: left">　　经书禁咒术， 工巧诸伎艺，</p>
<p style="text-align: left">　　尽现行此事， 饶益诸群生。</p>
<p style="text-align: left">　　世间众道法， 悉于中出家，</p>
<p style="text-align: left">　　因以解人惑， 而不堕邪见。</p>
<p style="text-align: left">　　或作日月天， 梵王世界主，</p>
<p style="text-align: left">　　或时作地水， 或复作风火。</p>
<p style="text-align: left">　　劫中有疾疫， 现作诸药草，</p>
<p style="text-align: left">　　若有服之者， 除病消众毒。</p>
<p style="text-align: left">　　劫中有饥馑， 现身作饮食，</p>
<p style="text-align: left">　　先救彼饥渴， 却以法语人。</p>
<p style="text-align: left">　　劫中有刀兵， 为之起慈心，</p>
<p style="text-align: left">　　化彼诸众生， 令住无诤地。</p>
<p style="text-align: left">　　若有大战阵， 立之以等力，</p>
<p style="text-align: left">　　菩萨现威势， 降伏使和安。</p>
<p style="text-align: left">　　一切国土中， 诸有地狱处，</p>
<p style="text-align: left">　　辄往到于彼， 勉济其苦恼。</p>
<p style="text-align: left">　　一切国土中， 畜生相食啖，</p>
<p style="text-align: left">　　皆现生于彼， 为之作利益。</p>
<p style="text-align: left">　　示受于五欲， 亦复现行禅，</p>
<p style="text-align: left">　　令魔心愦乱， 不能得其便。</p>
<p style="text-align: left">　　火中生莲华， 是可谓希有，</p>
<p style="text-align: left">　　在欲而行禅， 希有亦如是。</p>
<p style="text-align: left">　　或现作淫女， 引诸好色者，</p>
<p style="text-align: left">　　先以欲钩牵， 后令入佛道。</p>
<p style="text-align: left">　　或为邑中主， 或作商人导，</p>
<p style="text-align: left">　　国师及大臣， 以祐利众生。</p>
<p style="text-align: left">　　诸有贫穷者， 现作无尽藏，</p>
<p style="text-align: left">　　因以劝导之， 令发菩提心。</p>
<p style="text-align: left">　　我心憍慢者， 为现大力士，</p>
<p style="text-align: left">　　消伏诸贡高， 令住无上道，</p>
<p style="text-align: left">　　其有恐惧众， 居前而慰安，</p>
<p style="text-align: left">　　先施以无畏， 后令发道心。</p>
<p style="text-align: left">　　或现离淫欲， 为五通仙人，</p>
<p style="text-align: left">　　开导诸群生， 令住戒忍慈。</p>
<p style="text-align: left">　　见须供事者， 现为作僮仆，</p>
<p style="text-align: left">　　既悦可其意， 乃发以道心。</p>
<p style="text-align: left">　　随彼之所须， 得入于佛道，</p>
<p style="text-align: left">　　以善方便力， 皆能给足之。</p>
<p style="text-align: left">　　如是道无量， 所行无有涯，</p>
<p style="text-align: left">　　智慧无边际， 度脱无数众。</p>
<p style="text-align: left">　　假令一切佛， 于无量亿劫，</p>
<p style="text-align: left">　　赞叹其功德， 犹尚不能尽。</p>
<p style="text-align: left">　　谁闻如是法， 不发菩提心？</p>
<p style="text-align: left">　　除彼不肖人， 痴冥无智者。&rdquo;</p>
<p style="text-align: left">　　入<a>不二法门</a>品第九</p>
<p style="text-align: left">　　尔时，维摩诘谓众菩萨言：&ldquo;诸仁者，云何菩萨入不二法门？各随所乐说之。&rdquo;</p>
<p style="text-align: left">　　会中有菩萨名法自在，说言：&ldquo;诸仁者，生、灭为二。法本不生，今则无灭，得此无生法忍，是为入不二法门。&rdquo;</p>
<p style="text-align: left">　　德守菩萨曰：&ldquo;我、我所为二。因有我故，便有我所；若无有我，则无我所，是为入不二法门。&rdquo;</p>
<p style="text-align: left">　　不眴菩萨曰：&ldquo;受、不受为二。若法不受，则不可得，以不可得，故无取、无舍，无作、无行，是为入不二法门。&rdquo;</p>
<p style="text-align: left">　　德顶菩萨曰：&ldquo;垢、净为二。见垢实性，则无净相，顺于灭相，是为入不二法门。&rdquo;</p>
<p style="text-align: left">　　善宿菩萨曰：&ldquo;是动、是念为二。不动则无念，无念则无分别，通达此者，是为入不二法门。&rdquo;</p>
<p style="text-align: left">　　善眼菩萨曰：&ldquo;一相、无相为二。若知一相即是无相，亦不取无相，入于平等，是为入不二法门。&rdquo;</p>
<p style="text-align: left">　　妙臂菩萨曰：&ldquo;菩萨心、声闻心为二。观心相空如幻化者，无菩萨心、无声闻心，是为入不二法门。&rdquo;</p>
<p style="text-align: left">　　弗沙菩萨曰：&ldquo;善、不善为二。若不起善、不善，入无相际而通达者、是为入不二法门。&rdquo;</p>
<p style="text-align: left">　　师子菩萨曰：&ldquo;罪、福为二。若达罪性，则与福无异，以金刚慧决了此相，无缚无解者，是为入不二法门。&rdquo;</p>
<p style="text-align: left">　　师子意菩萨曰：&ldquo;有漏、无漏为二。若得诸法等，则不起漏、不漏想，不著于相，亦不住无相，是为入不二法门。&rdquo;</p>
<p style="text-align: left">　　净解菩萨曰：&ldquo;有为、无为为二。若离一切数，则心如虚空，以清净慧无所碍者，是为入不二法门。&rdquo;</p>
<p style="text-align: left">　　那罗延菩萨曰：&ldquo;世间、出世间为二。世间性空，即是出世间，于其中不入、不出，不溢、不散，是为入不二法门。&rdquo;</p>
<p style="text-align: left">　　善意菩萨曰：&ldquo;生死、涅槃为二。若见生死性，则无生死，无缚无解，不生不灭，如是解者，是为入不二法门。&rdquo;</p>
<p style="text-align: left">　　现见菩萨曰：&ldquo;尽、不尽为二。法若究竟尽，若不尽，皆是无尽相，无尽相即是空，空则无有尽、不尽相，如是入者，是为入不二法门。&rdquo;</p>
<p style="text-align: left">　　普守菩萨曰：&ldquo;我、无我为二。我尚不可得，非我何可得？见我实性者，不复起二，是为入不二法门。&rdquo;</p>
<p style="text-align: left">　　电天菩萨曰：&ldquo;明、无明为二。无明实性即是明，明亦不可取，离一切数，于其中平等无二者，是为入不二法门。&rdquo;</p>
<p style="text-align: left">　　喜见菩萨曰：&ldquo;色、色空为二，色即是空，非色灭空，色性自空；如是受想行识、识空为二，识即是空，非识灭空，识性自空。于其中而通达者，是为入不二法门。&rdquo;</p>
<p style="text-align: left">　　明相菩萨曰：&ldquo;四种异、空种异为二。四种性即是空种性，如前际、后际空故，中际亦空，若能如是知诸种性者，是为入不二法门。&rdquo;</p>
<p style="text-align: left">　　妙意菩萨曰：&ldquo;眼、色为二，若知眼性，于色不贪、不恚、不痴，是名寂灭。如是耳、声，鼻、香，舌、味，身、触，意、法为二，若知意性，于法不贪、不恚、不痴，是名寂灭。安住其中，是为入不二法门。&rdquo;</p>
<p style="text-align: left">　　无尽意菩萨曰：&ldquo;布施、回向一切智为二，布施性即是回向一切智性；如是持戒、忍辱、精进、禅定、智慧，回向一切智为二，智慧性即是回向一切智性。于其中入一相者，是为入不二法门。&rdquo;</p>
<p style="text-align: left">　　深慧菩萨曰：&ldquo;是空、是无相、是无作为二。空即无相，无相即无作，若空、无相、无作，则无心、意、识，于一解脱门即是三解脱门者，是为入不二法门。&rdquo;</p>
<p style="text-align: left">　　寂根菩萨曰：&ldquo;佛、法、众为二。佛即是法，法即是众，是三宝皆无为相，与虚空等，一切法亦尔。能随此<a>行者</a>，是为入不二法门。&rdquo;</p>
<p style="text-align: left">　　心无碍菩萨曰：&ldquo;身、身灭为二。身即是身灭。所以者何？见身实相者，不起见身及见灭身，身与灭身无二无分别，于其中不惊不惧者，是为入不二法门。&rdquo;</p>
<p style="text-align: left">　　上善菩萨曰：&ldquo;身、口、意善为二。是三业皆无作相，身无作相即口无作相，口无作相即意无作相，是三业无作相，即一切法无作相。能如是随无作慧者，是为入不二法门。&rdquo;</p>
<p style="text-align: left">　　福田菩萨曰：&ldquo;福行、罪行、不动行为二。三行实性即是空，空则无福行、无罪行、无不动行，于此三行而不起者，是为入不二法门。&rdquo;</p>
<p style="text-align: left">　　华严菩萨曰：&ldquo;从我起二为二。见我实相者，不起二法；若不住二法，则无有识，无所识者，是为入不二法门。&rdquo;</p>
<p style="text-align: left">　　德藏菩萨曰：&ldquo;有所得相为二。若无所得，则无取舍，无取舍者，是为入不二法门。&rdquo;</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>