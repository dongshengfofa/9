<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说盂兰盆经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说盂兰盆经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong><a>佛说盂兰盆经</a></strong></p>
<p style="text-align: left">　　闻如是。一时佛在舍卫国祇树给孤独园。大目干连始得六通。欲度父母报乳哺之恩。即以道眼观视<a>世间</a>。见其亡母生饿鬼中。不见饮食皮骨连立。目连悲哀。即钵盛饭往饷其母。母得钵饭。便以左手障饭右手抟饭食未入口化成火炭。遂不得食。目连大叫悲号啼泣。驰还白佛。具陈如此。</p>
<p style="text-align: left">　　佛言。汝母罪根深结。非汝一人力所奈何。汝虽<a>孝顺</a>声动天地。天神地神邪魔外道。道士四天王神。亦不能奈何。当须十方众僧威神之力。乃得<a>解脱</a>。</p>
<p style="text-align: left">　　吾今当为汝说救济之法。令一切难皆离忧苦罪障消除。</p>
<p style="text-align: left">　　佛告目莲。十方众僧于七月十五日僧自恣时。当为七世父母。及现在父母厄难中者。具饭百味五果汲灌盆器。香油锭烛床敷卧具。尽世甘美以着盆中。供养十方大德众僧。当此之日。一切圣众或在山间<a>禅定</a>或得四<a>道果</a>。或树下经行。或六通<a>自在</a><a>教化</a>声闻缘觉。或十地<a>菩萨</a>大人权现<a>比丘</a>。在大众中皆同一心受钵和罗饭。具清净戒圣众之道其德汪洋。其有供养此等自恣僧者。现在父母七世父母六种亲属。得出三途之苦。应时解脱衣食自然。若复有人父母现在者福乐百年。若已亡七世父母生天。自在化生入天华光。受无量快乐时佛敕十方众僧。皆先为施主家咒愿。七世父母。行禅定意然后受食。初受盆时。先安在佛塔前。众僧咒愿竟。便自受食。</p>
<p style="text-align: left">　　尔时目连比丘及此大会大菩萨众。皆大<a>欢喜</a>。而目连悲啼泣声释然除灭。是时目连其母。即于是日得脱一劫饿鬼之苦。</p>
<p style="text-align: left">　　尔时目连复白佛言。<a>弟子</a>所生父母。得蒙三宝功德之力。众僧威神之力故。若未来世一切<a>佛弟子</a>。行孝顺者亦应奉此<a>盂兰盆</a>。救度现在父母乃至七世父母。为可尔不。</p>
<p style="text-align: left">　　佛言。大善快问。我正欲说。汝今复问。善男子。若有比丘<a>比丘尼</a>。国王太子王子大臣宰相。三公百官万民庶人。行孝慈者。皆应为所生现在父母。过去七世父母。于七月十五日。<a>佛欢喜日</a>。僧自恣日。以百味饮食安盂兰盆中。施十方自恣僧。乞愿便使现在父母<a>寿命</a>百年无病。无一切苦恼之患。乃至七世父母离饿鬼苦。得生<a>天人</a>中福乐无极。</p>
<p style="text-align: left">　　佛告诸善男子善女人是佛弟子修孝顺者。应念念中常忆父母供养乃至七世父母。年年七月十五日。常以孝顺慈忆所生父母。乃至七世父母为作盂兰盆施佛及僧。以报父母长养慈爱之恩。若一切佛弟子。应当奉持是法。</p>
<p style="text-align: left">　　尔时目连比丘。四辈弟子。闻佛所说欢喜奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>