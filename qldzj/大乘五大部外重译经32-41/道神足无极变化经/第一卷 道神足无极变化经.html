<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 道神足无极变化经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 道神足无极变化经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 道神足无极变化经</strong></p>
<p style="text-align: left">
	　　闻如是。一时佛游于忉利天上。在巴质树下绀琉璃石。佛坐其上为母<a>说法</a>尽夏三月。与大<a>比丘</a>僧众俱。比丘八千皆得<a>罗汉</a>。诸垢已尽神足备具能在所作。为<a>菩萨</a>七万二千人。<a>神通</a>已达皆得陀邻尼。悉知一切人心之所行所欲。<a>自在</a>遍至诸无央数佛刹。时佛与无央数之众眷属围绕而为说法。尔时诸天众中。有二天子。一名曰月天子。二名曰月星天子。在众会中坐。于是月天子从座起。更整衣服前下右膝。叉手长跪白佛言。愿欲说者今欲所问。佛言。恣所欲问。于是月天子踊跃。即说偈问佛言。</p>
<p style="text-align: left">
	　　为一切大悲纯厚而得利</p>
<p style="text-align: left">
	　　立之得至道甚净施<a>甘露</a></p>
<p style="text-align: left">
	　　既已得自安灭除诸垢秽</p>
<p style="text-align: left">
	　　复能安一切是故愿欲问</p>
<p style="text-align: left">
	　　于无数劫中所行甚勤苦</p>
<p style="text-align: left">
	　　悉舍诸所有布施无厌足</p>
<p style="text-align: left">
	　　为一切等心等忧于众人</p>
<p style="text-align: left">
	　　今愿用是故欲问人中尊</p>
<p style="text-align: left">
	　　其有见佛身众好自庄严</p>
<p style="text-align: left">
	　　皆发踊跃意所得因<a>福田</a></p>
<p style="text-align: left">
	　　广长无边际无量过大海</p>
<p style="text-align: left">
	　　是故今欲问其德无过者</p>
<p style="text-align: left">
	　　亦无有异意复无有异心</p>
<p style="text-align: left">
	　　<a>三界</a>将中雄了知一切念</p>
<p style="text-align: left">
	　　其身所当行未曾随他人</p>
<p style="text-align: left">
	　　是故今欲问于世之大智</p>
<p style="text-align: left">
	　　若有德无德叹誉及毁谤</p>
<p style="text-align: left">
	　　有名若无名若苦及与乐</p>
<p style="text-align: left">
	　　皆知世八事分别而具了</p>
<p style="text-align: left">
	　　是故愿欲问已离于诸畏</p>
<p style="text-align: left">
	　　复护一切人自身守无异</p>
<p style="text-align: left">
	　　于是无增减三界皆悉尔</p>
<p style="text-align: left">
	　　有慈于他人不疑无嗔恨</p>
<p style="text-align: left">
	　　是故愿欲问持行譬如地</p>
<p style="text-align: left">
	　　布施与持戒其心甚清净</p>
<p style="text-align: left">
	　　宁自没身命终不犯于戒</p>
<p style="text-align: left">
	　　如身口所行意亦复如是</p>
<p style="text-align: left">
	　　是故愿欲问过度于世者</p>
<p style="text-align: left">
	　　忍辱调其意坚立而自损</p>
<p style="text-align: left">
	　　是皆智所造悉见勤苦处</p>
<p style="text-align: left">
	　　诸好恶嗔恚一切皆能忍</p>
<p style="text-align: left">
	　　是故愿欲问所为皆办讫</p>
<p style="text-align: left">
	　　精进力甚强超越于诸议</p>
<p style="text-align: left">
	　　为世作勤苦未曾自为身</p>
<p style="text-align: left">
	　　昼夜常仍求如駃流入海</p>
<p style="text-align: left">
	　　是故愿欲问其德知与天</p>
<p style="text-align: left">
	　　于是诸欲事三界不复为</p>
<p style="text-align: left">
	　　一切诸恩爱皆悉能降伏</p>
<p style="text-align: left">
	　　禅旬皆已具神足亦复然</p>
<p style="text-align: left">
	　　是故愿欲问人中之猛雄</p>
<p style="text-align: left">
	　　于是大智慧已度无所乐</p>
<p style="text-align: left">
	　　劫劫诸恶事皆悉为舍离</p>
<p style="text-align: left">
	　　若在于空闲自在知诸法</p>
<p style="text-align: left">
	　　是故愿欲问别于俗而作</p>
<p style="text-align: left">
	　　神足功德智灭诸不可行</p>
<p style="text-align: left">
	　　从是到他刹不誉慈心想</p>
<p style="text-align: left">
	　　供养于诸佛于佛亦无想</p>
<p style="text-align: left">
	　　是故愿欲问爱世人示现</p>
<p style="text-align: left">
	　　是时魔皆来悉共大聚会</p>
<p style="text-align: left">
	　　即以道法力众魔皆自坏</p>
<p style="text-align: left">
	　　于是降魔已自致道乃成</p>
<p style="text-align: left">
	　　是故愿欲问其功为最胜</p>
<p style="text-align: left">
	　　一切住于地金座地踊出</p>
<p style="text-align: left">
	　　即时逮觉道佛智不可量</p>
<p style="text-align: left">
	　　便起到他处皆悉解诸议</p>
<p style="text-align: left">
	　　是故愿欲问人中之最上</p>
<p style="text-align: left">
	　　一切智功德为尊中复尊</p>
<p style="text-align: left">
	　　已得如佛意<a>如法</a>说经行</p>
<p style="text-align: left">
	　　合会为已度导师为一切</p>
<p style="text-align: left">
	　　以故问其议三界皆蒙恩</p>
<p style="text-align: left">
	　　于是月天子说偈赞佛已。白佛言。<a>世尊</a>。云何菩萨摩诃萨逮大神通智之持得最度无极。云何菩萨得不可思议善权方便。得知他人心之所议。云何菩萨得知一切法。为一行为一味为一入为一教说云何得智自恣为他人说。云何菩萨得甚深戒。不有放逸行。自致无上正真道而不离佛。所问如是。世尊。愿为解说之。</p>
<p style="text-align: left">
	　　佛告月天子。善哉善哉。天子。欲习如来业。欲被大僧那僧涅。欲入大战中作大导师。欲度一切。欲作大船。欲转大法轮。欲作大布施。欲作大法身。欲作大法雨。欲然大法火。欲击大法鼓。欲举大法幡。欲说大法界。欲放大法声。欲治大法英。欲现大法智。欲断邪见祀祠。欲建立满大祠。乃欲作如是状貌不可计数事。乃为一切故。持是议以问如来。佛语天子。谛听谛听善思念之。吾当为汝说之。菩萨摩诃萨得大智至甚深微戒。自致无上正真之道成最正觉。如是天子。听佛世尊所说。于是月天子。与诸大众叉手受教而听。佛语天子。菩萨有四事法。逮得第一差别大通之持。何等为四。一者得知一切法状貌无所增减。二者求索一切法。三者一切法无有尽。得定安隐得学之证。四者不见一切诸法离于法性者。不于余法界有所悕望而想视。是为四事。云何天子知法之状貌。知过去亦空当来亦空。今现在亦空。诸所有亦皆空如空。如是天子。长坐三昧索空各不知处。是名为悉了知。如是天子。知是处名为分别晓了。晓了诸决便持转相教授。是处知处造立处分别处。如是处。解议处展转相传是名曰功德。如是天子。云何得一切法。法亦不想我我亦不想法。法起则起法住则住。天子。一切法如是。是我所非我所悉已无。菩萨如是者为转前。为转前者便不复乐起灭处。所以者何。诸所有无所有故。于无所有于余法而思惟。虽思惟不于余法有所学。亦不有所说亦不有所住。虽于余法作大明。于法亦不为亦不学。如是天子。云何菩萨得知诸法等如<a>虚空</a>心。天子。造作三界。如是天子。心无有形。亦不可见无住止处。亦不可知如幻。是心心法。求心亦不可得。如是心心法。求心了不可得。是心复不可知。如是心一切法。亦不可得复不可得。持法了无所有视诸所有审如化如影。如是知一切法已为过。已过者一切诸不学而自知。如是知诸法等如虚空。如是天子。如虚空不可见。亦无有生亦无有长者。知一切诸法亦复如是。如是虚空亦如。虚空寂而净。如是诸法亦寂而清净。如是天子。云何菩萨得知一切诸法法性。如是天子。菩萨作是学。诸法亦不见。亦不可得。眼亦不见耳。耳亦不知耳。耳亦不见眼。眼亦不知眼。鼻亦不见舌。舌亦不知舌。舌亦不见鼻。鼻亦不知鼻。鼻亦不见身。身亦不知身。身亦不见意。意亦不知意。一切诸法若行若住。法当云何而等知法性为在所。如是眼见知分别于法。不言是不是亦不随。以是故得知<a>常住</a>处。亦不于法作衰。所以者何。外亦不入内亦不受。于衰不衰当作如是知如是见。亦不于法有所生有所住。如是住为悉见。如是天子。是为法性。如是法性亦不起亦不灭。于是处无所有。然复现诸法。以住无所生无所起。是止处如是审谛。如当眼所见智亦尔。亦不于法性亦无所脱。而兴隆而住止。彼诸法法性以毕足。如是天子。是为四事法。菩萨得大神通智之持得最度无极。如是天子。云何为神通。云何为智。天子。神通者。于一切诸法要义悉知。彼一一之智皆悉了。是故天子。名为神通。于一切诸法而自知我我名。天子。我者而不佷是为法黠。如是天子。菩萨用是故疾得大神通之持。智于所愿而无厌。所以者何。欲满所愿故。如是智。天子。过于人眼逮得天眼净。悉见十方不可计无央数亿千万诸佛刹中。于诸刹中见诸佛世尊及诸<a>弟子</a>众。持天耳悉闻诸佛世尊所说法皆悉闻知。诸佛刹土中一切人民学不学上中下事皆悉了知。能持神足遍游到诸佛刹。悉知前世无央数劫中所更。索知一切人意中所念。所从来生本末皆悉逮知。持是智以自证。便能为一切说法。如是智。天子。菩萨摩诃萨逮得一切智。佛所作者皆得住。疾逮得诸<a>佛法</a>。成无上正真之道最正觉。佛尔时便说偈言。</p>
<p style="text-align: left">
	　　于是大神通悉为已满足</p>
<p style="text-align: left">
	　　善权之所施见则功德相</p>
<p style="text-align: left">
	　　如是皆从一悉了知诸法</p>
<p style="text-align: left">
	　　甚深净戒德亦皆由是致</p>
<p style="text-align: left">
	　　以如是之故皆悉知诸法</p>
<p style="text-align: left">
	　　终不于是行念有踰过者</p>
<p style="text-align: left">
	　　一切无所有其法亦如是</p>
<p style="text-align: left">
	　　譬之如虚空法义无差特</p>
<p style="text-align: left">
	　　于是审谛法尔乃得见法</p>
<p style="text-align: left">
	　　不疑于法界用是晓了知</p>
<p style="text-align: left">
	　　不以服法故而悉具足知</p>
<p style="text-align: left">
	　　分别而晓了自致得神通</p>
<p style="text-align: left">
	　　其诸过去法皆悉为虚空</p>
<p style="text-align: left">
	　　诸有当来法亦复无所有</p>
<p style="text-align: left">
	　　今诸现在法亦等悉如空</p>
<p style="text-align: left">
	　　如是所见者一切皆同等</p>
<p style="text-align: left">
	　　是三世诸法皆悉如虚空</p>
<p style="text-align: left">
	　　亦非是我所亦不非是我</p>
<p style="text-align: left">
	　　以自知一生一切亦复尔</p>
<p style="text-align: left">
	　　如是诸所见便为得转信</p>
<p style="text-align: left">
	　　于彼如是知功德不复同</p>
<p style="text-align: left">
	　　为一切说法亦不想于法</p>
<p style="text-align: left">
	　　亦无有恚恨不言是与非</p>
<p style="text-align: left">
	　　亦不有所疑亦复无所觉</p>
<p style="text-align: left">
	　　其已如是者便为立诸法</p>
<p style="text-align: left">
	　　于是诸所习为皆无有余</p>
<p style="text-align: left">
	　　于是无余法诸法皆悉尔</p>
<p style="text-align: left">
	　　亦不于异法而复有所见</p>
<p style="text-align: left">
	　　如是亦不生亦不为复有</p>
<p style="text-align: left">
	　　于是无所入亦复无所得</p>
<p style="text-align: left">
	　　便为逮得德为一切说法</p>
<p style="text-align: left">
	　　普演于法义于道无所念</p>
<p style="text-align: left">
	　　其心于三界为已甚佳快</p>
<p style="text-align: left">
	　　心已如是者为都不可见</p>
<p style="text-align: left">
	　　无色若如影其像亦如是</p>
<p style="text-align: left">
	　　于法有所求其心为已止</p>
<p style="text-align: left">
	　　若有于是法欲求索其心</p>
<p style="text-align: left">
	　　法亦不见心心亦不见法</p>
<p style="text-align: left">
	　　其于如是心心而复求心</p>
<p style="text-align: left">
	　　心已如是者悉已见诸习</p>
<p style="text-align: left">
	　　诸法亦如是无能黠法者</p>
<p style="text-align: left">
	　　诸所有思想不能作妨碍</p>
<p style="text-align: left">
	　　一切未成法我当悉办之</p>
<p style="text-align: left">
	　　其法如虚空常住无增减</p>
<p style="text-align: left">
	　　譬若如虚空所生无所有</p>
<p style="text-align: left">
	　　其已如是者为见一切法</p>
<p style="text-align: left">
	　　亦不于虚空而有所作为</p>
<p style="text-align: left">
	　　如是名为好诸法亦如是</p>
<p style="text-align: left">
	　　眼亦不见耳耳亦不见眼</p>
<p style="text-align: left">
	　　舌亦不见鼻鼻亦不见舌</p>
<p style="text-align: left">
	　　身亦不见意意亦不见身</p>
<p style="text-align: left">
	　　各各在其处处处不相见</p>
<p style="text-align: left">
	　　若从他人闻或自从己知</p>
<p style="text-align: left">
	　　如是而悉能为人说法界</p>
<p style="text-align: left">
	　　法界如是者乃为悉平等</p>
<p style="text-align: left">
	　　六衰不知我我亦不知衰</p>
<p style="text-align: left">
	　　如是皆悉知所学诸<a>法事</a></p>
<p style="text-align: left">
	　　学已如是者其慧无有量</p>
<p style="text-align: left">
	　　为悉见十方无数亿千佛</p>
<p style="text-align: left">
	　　乃与弟子众尊说法悉闻</p>
<p style="text-align: left">
	　　其有于是法广普为人说</p>
<p style="text-align: left">
	　　于是无量慧为已甚清净</p>
<p style="text-align: left">
	　　善说戒之德而具足得闻</p>
<p style="text-align: left">
	　　晓了于诸议分别为皆满</p>
<p style="text-align: left">
	　　皆悉知一切其心之所念</p>
<p style="text-align: left">
	　　便以神足力游于亿刹土</p>
<p style="text-align: left">
	　　巨亿千万劫无数恒边沙</p>
<p style="text-align: left">
	　　前世之所行皆悉见了知</p>
<p style="text-align: left">
	　　而便于是行为已逮五通</p>
<p style="text-align: left">
	　　便因是前近安隐无上觉</p>
<p style="text-align: left">
	　　佛之所住者皆为已得住</p>
<p style="text-align: left">
	　　其未逮道者当道求其议</p>
<p style="text-align: left">
	　　于是视诸法皆空无所见</p>
<p style="text-align: left">
	　　便发踊跃意<a>欢喜</a>无过者</p>
<p style="text-align: left">
	　　一切诸魔众无能动其毛</p>
<p style="text-align: left">
	　　疾逮得正觉无上之最尊</p>
<p style="text-align: left">
	　　天子。复有四事法。菩萨摩诃萨逮得不可思议善权方便之功德。何等为四。一者逮前世智慧功德。二者其有无所依者。寒冻者苦者。苦痛者愁忧者。若见是辈众苦毒者。便发意踊跃欲救之。皆教令求佛道。三者以诸法持佛意系于一切。持前世久远功德福祐劝助。复持一切过去诸佛福祐功德劝助。皆令<a>解脱</a>忧苦放赦去离。都持是功德奉上诸勤苦厄难者。四者未曾发意不满一切愿。亦未曾发意漏脱。使人不至道。亦未曾令一切不至道。如我心欲至道道亦迎我心。如是智便迎于心。心便逮道智持沤和拘舍罗。于功德而增益不于法界有所坏。于所可思议法所学无有厌足。于诸功德亦不厌足。如是作诸功德倍复无厌足。不于心法有所亡。心于功德亦无所亡。常奉行于布施心清净无所悕望。常奉持禁戒而不缺减。于忍辱力而不动转。加于精进而不<a>懈怠</a>。于禅三昧而不乱。于智慧而不愚。常供养于一切而无所贪。以慈报恩而无所忧。思惟所生逮无所生。忧其所说法忧欲令皆度脱。天子。菩萨行如是。其有知小福者以沤和拘舍罗所作无央数不可量。如是天子。菩萨于是一切法。逮得不可计智。于诸法无所不知无所不了。何以故。天子。一切法空无想不愿。如是空不可计。心逮得不可计。作小功德。持沤和拘舍罗所作无央数不可量。何以故。如是道不可量心亦如是。如是行不可量。无边际不可量法。随无边际不可量法。如是诸佛世尊道法。亦复无边际不可量。复次天子。菩萨以沤和拘舍罗。于一切行皆悉过上。过上已随一切人所喜乐。布施者。所求者。说法者。以法而度脱之。复次天子。菩萨已如是者。逮得无央数不可计所行法。则于布施持戒忍辱精进一心智慧皆悉具足。于勤苦人无有轻易之心。于戒无缺减以戒有所长益为一切人忍辱。若骂詈轻易者皆悉忍之。于精进合会诸善德。于禅逮得诸定于智慧无所挂碍。复次天子。菩萨以沤和拘舍罗。于弟子而<a>现行</a>。随其法<a>教化</a>之。自于内无所悕望。于辟支佛而现行。以其法教化之。于其内无所悕望。如是天子。菩萨以是四事法。得不可思议善权慧。佛尔时说偈言。</p>
<p style="text-align: left">
	　　其苦凡有二谓我及他人</p>
<p style="text-align: left">
	　　自灭于我苦并复能灭彼</p>
<p style="text-align: left">
	　　忧念一切人令心了道事</p>
<p style="text-align: left">
	　　于法心亦尔皆使解一议</p>
<p style="text-align: left">
	　　用福一切人三世勤苦行</p>
<p style="text-align: left">
	　　诸佛所行福一切皆劝助</p>
<p style="text-align: left">
	　　以是功德福奉上施一切</p>
<p style="text-align: left">
	　　于诸心所愿疾逮得佛慧</p>
<p style="text-align: left">
	　　令一切发意皆学正真道</p>
<p style="text-align: left">
	　　心不于余道而复有所求</p>
<p style="text-align: left">
	　　心不悕望道视亦不可见</p>
<p style="text-align: left">
	　　道相心如是心相亦俱然</p>
<p style="text-align: left">
	　　法等如是等于我亦<a>无我</a></p>
<p style="text-align: left">
	　　自知见功德增益净功德</p>
<p style="text-align: left">
	　　于身无所增法界难思议</p>
<p style="text-align: left">
	　　常住于道处是乃为求佛</p>
<p style="text-align: left">
	　　其心未曾念豪尊以自益</p>
<p style="text-align: left">
	　　心恒存于道精进而不懈</p>
<p style="text-align: left">
	　　布施而无厌常坚护于戒</p>
<p style="text-align: left">
	　　忍辱亦如是不造立人根</p>
<p style="text-align: left">
	　　日日行精进常自念身空</p>
<p style="text-align: left">
	　　于禅而寂静慧能度一切</p>
<p style="text-align: left">
	　　养育于一切所作如莲花</p>
<p style="text-align: left">
	　　施与持清净不望于他人</p>
<p style="text-align: left">
	　　常愿求佛慧诸法具了知</p>
<p style="text-align: left">
	　　晓习一切法其慧难思议</p>
<p style="text-align: left">
	　　为一切说法而无有诸碍</p>
<p style="text-align: left">
	　　若有应此行是则为菩萨</p>
<p style="text-align: left">
	　　皆悉解了空施少报无量</p>
<p style="text-align: left">
	　　不想有与<a>无心</a>未曾放恣</p>
<p style="text-align: left">
	　　悉知一切行如所愿度脱</p>
<p style="text-align: left">
	　　布施随所欲说法种隆化</p>
<p style="text-align: left">
	　　既施而无悔于戒不亏缺</p>
<p style="text-align: left">
	　　忍辱及精进禅慧不自大</p>
<p style="text-align: left">
	　　布施与持戒忍辱及精进</p>
<p style="text-align: left">
	　　于<a>禅定</a>三昧慧施而降调</p>
<p style="text-align: left">
	　　其于声闻行及与辟支佛</p>
<p style="text-align: left">
	　　随所乐度脱于内而不随</p>
<p style="text-align: left">
	　　坚住于是法菩萨无所著</p>
<p style="text-align: left">
	　　权慧难思议疾逮降一切</p>
<p style="text-align: left">
	　　复次天子。菩萨有四事法。一切法为一味为一入为一说。其智皆解达于众议。何等为四。如是天子。菩萨于法界得一切智功德。而无所破坏。信一切诸法皆空。亦不于法界言是我作非我作。何以故。是我作亦非。不是我作皆非。所以者何。坏诸不可习便逮得皆知一切法智。天子。是为四事法。菩萨得知一切法为一味为一入为一说。如是智为悉解达众智议。如是知如是视。若于俗若于道。便以慈转法教。若有<a>行者</a>行之。若有恩者恩之。若有住立者立之。便以法住立之。以法大悲而转之。不于众法言念是尊者是为卑。亦不于入法亦不于行法。亦不于若干法而有所见。习知凡人法便复行凡人法。于凡人法亦无所举亦无所下。于是一事坏习法亦尔。便广说一切法。于诸法界不见有所坏。何以故。为得一忍为忍于空。于忍空而不疑。如一入诸法入亦尔。如无所生入。天子。如是菩萨为亲近佛世尊无上正真之道。亦不想念近佛不近佛。何以故。亦不见坏一事。所以者何。亦不见一切人异。亦不见道异。亦不见一切人。亦复不见于道。佛尔时说偈言。</p>
<p style="text-align: left">
	　　不于法界言是非不于法界无所坏</p>
<p style="text-align: left">
	　　法界如是一切如若不思惟不了义</p>
<p style="text-align: left">
	　　已信于法一切空六衰久长与空会</p>
<p style="text-align: left">
	　　一切法寂得自在若一处空余皆尔</p>
<p style="text-align: left">
	　　于法无见无能视亦复无我不可获</p>
<p style="text-align: left">
	　　若我学得如是者如为审谛晓道意</p>
<p style="text-align: left">
	　　行应寂静逮空藏止与相随诸法处</p>
<p style="text-align: left">
	　　皆知诸法为寂然于是寂净无不可</p>
<p style="text-align: left">
	　　世最<a>世间</a>法皆知于是不疑不转还</p>
<p style="text-align: left">
	　　不断于愿愿来愿闻法常念不懈慢</p>
<p style="text-align: left">
	　　于无央数不可计其身所作不自见</p>
<p style="text-align: left">
	　　展转五道不见法凡人罗汉乃能知</p>
<p style="text-align: left">
	　　凡人所习常念说如是之事罗汉法</p>
<p style="text-align: left">
	　　亦复不举亦不下寂静不受尔乃知</p>
<p style="text-align: left">
	　　一切法数皆悉知不于法界有所坏</p>
<p style="text-align: left">
	　　忍辱虚空等无异诸法虚空皆如是</p>
<p style="text-align: left">
	　　忍辱如空无所念一切诸法入一智</p>
<p style="text-align: left">
	　　如无从生不生习如是所行道不难</p>
<p style="text-align: left">
	　　如是亲近无量道于是心念无懈倦</p>
<p style="text-align: left">
	　　若我他人法如是所求无得则觉道</p>
<p style="text-align: left">
	　　天子。菩萨复有四事法。于甚深戒行不放逸。何等为四。如是天子。菩萨自思惟。何等名为戒。如是自视身所行。皆知身所行善口所言善心所念善。是名曰为戒。云何身所行口所言心所念。不犯身事。不杀不盗不淫。是名为身行善。云何口所言善。不恶口不两舌不妄言不绮语。是为口所言善。云何意所念善。不嫉不恚不邪见。是名为意所念善。如是为自视悉见。用是故。皆具得如身口意所行。不作是事无有能普说其德者。亦不青黄赤白红不离色。亦不眼识而可识。如是亦不<a>意识</a>分别而可识。何以故。于是不生无所生。于起无所起。如是不生无所生不起无所起。于是便逮得无能说普演之德。是时心安住而不摇。如是不相逢无能普演。如是无有能普演说。亦不自言我能作是说作是行者。心亦不可见。如是说心。戒亦复不可见迹。如是天子。菩萨逮得甚深戒之德。</p>
<p style="text-align: left">
	　　复次天子。菩萨逮知离所见身功德。知于所见无所起。若戒若恶戒等无所作。复次天子。菩萨逮得住入甚深法要。作如是祠。诸所学事深远之行皆悉行。于一切诸乘行皆悉行。是名曰为戒。如是行为不自欺亦不欺他人。如是者名曰甚深戒。复次天子。菩萨得不犯戒不亏戒不亡戒。云何菩萨不犯于戒不亏于戒不亡于戒。天子。能自护者便能护于戒。天子。自知者便能知戒不轻易于戒。于所学无所缺。于戒而不亡。用是故不亡于戒。一切他人法皆悉知。何所是他人。我为在何所。亦不佷他人亦尔。天子。用是故能度脱一切人。天子。是为四法菩萨得甚深戒而不放逸。佛尔时便说偈言。</p>
<p style="text-align: left">
	　　身口意所行法洁净复净</p>
<p style="text-align: left">
	　　其行胜珍宝是戒应菩萨</p>
<p style="text-align: left">
	　　是十无过上黠持护菩萨</p>
<p style="text-align: left">
	　　身口意不亏是戒为最黠</p>
<p style="text-align: left">
	　　不作亦不生于生而无生</p>
<p style="text-align: left">
	　　无种无处住无智云何得</p>
<p style="text-align: left">
	　　不会不作戒眼视不可见</p>
<p style="text-align: left">
	　　亦非耳鼻口非身意所识</p>
<p style="text-align: left">
	　　不造六情根所住亦无处</p>
<p style="text-align: left">
	　　是戒甚清净戒亦无所住</p>
<p style="text-align: left">
	　　守戒不放逸于戒无我想</p>
<p style="text-align: left">
	　　护戒无戒想以是得深戒</p>
<p style="text-align: left">
	　　于是见身行离于诸所见</p>
<p style="text-align: left">
	　　不随望见处于戒无想念</p>
<p style="text-align: left">
	　　如律入深法诸行皆办毕</p>
<p style="text-align: left">
	　　灭有便能护于戒无异想</p>
<p style="text-align: left">
	　　有我便有戒无我亦无戒</p>
<p style="text-align: left">
	　　是说为恐畏知我则有戒</p>
<p style="text-align: left">
	　　空寂戒无念寂静戒无著</p>
<p style="text-align: left">
	　　空寂戒无时寂戒不思惟</p>
<p style="text-align: left">
	　　不亏戒无上于戒不贡高</p>
<p style="text-align: left">
	　　戒亦无我想是则甚深戒</p>
<p style="text-align: left">
	　　于戒甚勇悍不为不善哉</p>
<p style="text-align: left">
	　　一戒具众行一切法叵得</p>
<p style="text-align: left">
	　　戒有想为痴无戒言守戒</p>
<p style="text-align: left">
	　　是为灭戒果不脱于五道</p>
<p style="text-align: left">
	　　远离诸所见我所皆不见</p>
<p style="text-align: left">
	　　戒亦无所见不畏于五道</p>
<p style="text-align: left">
	　　视不见为见不增不善戒</p>
<p style="text-align: left">
	　　于我而无病习戒皆悉见</p>
		

	
	

		</div></div><hr><script charset='utf-8' src='../../js/footer.js'></script></body></html>