<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 解深密经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 解深密经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 解深密经</strong></p>
<p style="text-align: left">
	　　如来成所作事品第八</p>
<p style="text-align: left">
	　　尔时，曼殊室利<a>菩萨</a>摩诃萨请问佛言：&ldquo;<a>世尊</a>，如佛所说如来法身，如来法身有何等相？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，若于诸地波罗蜜多，善修出离转依成满，是名如来法身之相。当知此相二因缘故，不可思议无戏论故，无所为故，而诸众生计著戏论有所为故。&rdquo;</p>
<p style="text-align: left">
	　　&ldquo;世尊，声闻、独觉所得转依，名法身不？&rdquo;</p>
<p style="text-align: left">
	　　&ldquo;善男子，不名法身。&rdquo;</p>
<p style="text-align: left">
	　　&ldquo;世尊，当名何身？&rdquo;</p>
<p style="text-align: left">
	　　&ldquo;善男子，名<a>解脱</a>身。由解脱身故，说一切声闻、独觉，与诸如来平等平等；由法身故，说有差别。如来法身有差别故，无量功德最胜差别，算数譬喻所不能及。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，我当云何应知如来生起之相？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，一切如来<a>化身</a>作业，如世界起一切种类，如来功德众所庄严住持为相。当知化身相有生起，法身之相无有生起。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，云何应知示现化身方便善巧？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，遍于一切三千大千佛国土中，或众推许增上王家，或众推许大<a>福田</a>家，同时入胎诞生长大，受欲<a>出家</a>示行苦行，舍苦行已成等正觉次第示现，是名如来示现化身方便善巧。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，凡有几种一切如来，身所住持言音差别，由此言音所化有情，未成熟者令其成熟，已成熟者缘此为境速得解脱？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，如来言音略有三种：一者、契经，二者、调伏，三者、本母。&rdquo;</p>
<p style="text-align: left">
	　　&ldquo;世尊，云何契经？云何调伏？云何本母？&rdquo;</p>
<p style="text-align: left">
	　　&ldquo;曼殊室利，若于是处我依摄事显示诸法，是名契经。谓依四事，或依九事，或复依于二十九事。云何四事？一者、听闻事，二者、归趣事，三者、修学事，四者、菩提事。云何九事？一者、施设有情事，二者、彼所受用事，三者、彼生起事，四者、彼生已住事，五者、彼染净事，六者、彼差别事，七者、能宣说事，八者、所宣说事，九者、诸众会事。云何名为二十九事？谓依杂染品有摄诸行事，彼次第随转事，即于是中作补特伽罗想已于当来世<a>流转</a>因事，作是想已于当来世流转因事，依清净品有系念于所缘事，即于是中勤精进事，心安住事，现法乐住事，超一切苦缘方便事，彼遍知事&mdash;&mdash;此复三种：颠倒遍知所依处故、依有情想外有情中邪行遍知所依处故、内离增上慢遍知所依处故，修依处事，作证事，修习事，令彼坚固事，彼行相事，彼所缘事，已断未断观察善巧事，彼散乱事，彼不散乱事，不散乱依处事，修习劬劳加行事，修习胜利事，彼坚牢事，摄圣行事，摄圣行眷属事，通达真实事，证得<a>涅槃</a>事，于善<a>说法</a>毗奈耶中<a>世间</a><a>正见</a>超升一切外道所得正见顶事，及即于此不修退事，于善说法毗奈耶中，不修习故说名为退，非见过失故名为退。曼殊室利，若于是处我依声闻及诸菩萨，显示别解脱及别解脱相应之法，是名调伏。&rdquo;</p>
<p style="text-align: left">
	　　&ldquo;世尊，菩萨别解脱几相所摄？&rdquo;</p>
<p style="text-align: left">
	　　&ldquo;善男子，当知七相：一者、宣说受轨则事故，二者、宣说随顺他胜事故，三者、宣说随顺毁犯事故，四者、宣说有犯自性故，五者、宣说无犯自性故，六者、宣说出所犯故，七者、宣说舍律仪故。曼殊室利，若于是处，我以十一种相，决了分别显示诸法，是名本母。</p>
<p style="text-align: left">
	　　&ldquo;何等名为十一种相？一者、世俗相，二者、胜义相，三者、菩提分法所缘相，四者、行相，五者、自性相，六者、彼果相，七者、彼领受开示相，八者、彼障碍<a>法相</a>，九者、彼随顺法相，十者、彼过患相，十一者、彼胜利相。世俗相者，当知三种：一者、宣说补特伽罗故。二者、宣说遍计所执自性故。三者、宣说诸法作用事业故。胜义相者，当知宣说七种真如故。菩提分法所缘相者，当知宣说遍一切种所知事故。行相者，当知宣说八行观故。云何名为八行观耶？一者、谛实故，二者、安住故，三者、过失故，四者、功德故，五者、理趣故，六者、流转故，七者、道理故，八者、总别故。谛实者，谓诸法真如。安住者，谓或安立补特伽罗，或复安立诸法遍计所执自性，或复安立一向分别反问置记，或复安立隐密显了记别差别。过失者，谓我宣说诸杂染法，有无量门差别过患。功德者，谓我宣说诸清净法，有无量门差别胜利。理趣者，当知六种：一者、真义理趣，二者、证得理趣，三者、教导理趣，四者、远离二边理趣，五者、不可思议理趣，六者、意趣理趣。流转者，所谓三世三有为相及四种缘。道理者，当知四种：一者、观待道理，二者、作用道理，三者、证成道理，四者、法尔道理。观待道理者，谓若因若缘能生诸行及起随说，如是名为观待道理。作用道理者，谓若因若缘能得诸法，或能成办，或复生已作诸业用，如是名为作用道理。证成道理者，谓若因若缘能令所立，所说所标义得成立令正<a>觉悟</a>，如是名为证成道理。又此道理略有二种：一者、清净，二者、不清净。由五种相名为清净，由七种相名不清净。</p>
<p style="text-align: left">
	　　&ldquo;云何由五种相名为清净？一者、现见所得相，二者、依止现见所得相，三者、自类譬喻所引相，四者、圆成实相，五者、善清净言教相。现见所得相者，谓一切行皆无常性，一切行皆是苦性，一切法皆<a>无我</a>性，此为世间<a>现量</a>所得，如是等类是名现见所得相。依止现见所得相者，谓一切行皆<a>刹那</a>性，他世有性净不净业无失坏性，由彼能依粗无常性现可得故，由诸有情种种差别依种种业现可得故，由诸有情若乐若苦、净不净业以为依止现可得故，由此因缘于不现见可为比度，如是等类是名依止现见所得相。自类譬喻所引相者，谓于内外诸行聚中，引诸世间共所了知，所得<a>生死</a>以为譬喻；引诸世间共所了知，所得生等种种苦相以为譬喻；引诸世间共所了知，所得不<a>自在</a>相以为譬喻；又复于外引诸世间共所了知，所得衰盛以为譬喻。如是等类，当知是名自类譬喻所引相。圆成实相者，谓即如是现见所得相、若依止现见所得相、若自类譬喻所得相，于所成立决定能成，当知是名圆成实相。善清净言教相者，谓一切智者之所宣说，如言涅槃究竟寂静，如是等类，当知是名善清净言教相。善男子，是故由此五种相故，名善观察清净道理，由清净故应可修习。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，一切智相者，当知有几种？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，略有五种：一者、若有出现世间，一切智声无不普闻；二者、成就三十二种大丈夫相；三者、具足十力，能断一切众生一切疑惑；四者、具足四无所畏宣说<a>正法</a>，不为一切他论所伏，而能摧伏一切邪论；五者、于善说法毗奈耶中，八支圣道四<a>沙门</a>等，皆现可得如是生故，断疑网故，非他所伏能伏他故，圣道沙门现可得故。如是五种，当知名为一切智相。善男子，如是证成道理，由现量故，由比量故，由圣教量故，由五种相名为清净。</p>
<p style="text-align: left">
	　　&ldquo;云何由七种相名不清净？一者、此余同类可得相，二者、此余异类可得相，三者、一切同类可得相，四者、一切异类可得相，五者、异类譬喻所得相，六者、非圆成实相，七者、非善清净言教相。若一切法<a>意识</a>所识性，是名一切同类可得相。若一切法相性业法因果异相，由随如是一一异相，决定展转各各异相，是名一切异类可得相。善男子，若于此余同类可得相及譬喻中，有一切异类相者，由此因缘于所成立非决定故，是名非圆成实相。又于此余异类可得相及譬喻中，有一切同类相者，由此因缘于所成立不决定故，亦名非圆成实相。非圆成实故，非善观察清净道理，不清净故不应修习。若异类譬喻所引相，若非善清净言教相，当知体性皆不清净。</p>
<p style="text-align: left">
	　　&ldquo;法尔道理者，谓如来出世若不出世，法性安住法住法界，是名法尔道理。总别者，谓先总说一句法已后，后诸句差别分别究竟显了。自性相者，谓我所说有行有缘，所有能取菩提分法，谓念住等，如是名为彼自性相。彼果相者，谓若世间若出世间诸烦恼断，及所引发世出世间诸果功德，如是名为得彼果相。彼领受开示相者，谓即于彼以解脱智而领受之，及广为他宣说开示，如是名为彼领受开示相。彼障碍法相者，谓即于修菩提分法，能随障碍诸染污法，是名彼障碍法相。彼随顺法相者，谓即于彼多所作法，是名彼随顺法相。彼过患相者，当知即彼诸障碍法所有过失，是名彼过患相。彼胜利相者，当知即彼诸随顺法所有功德，是名彼胜利相。&rdquo;</p>
<p style="text-align: left">
	　　曼殊室利菩萨复白佛言：&ldquo;唯愿世尊为诸菩萨略说契经调伏本母不共外道陀罗尼义！由此不共陀罗尼义，令诸菩萨得入如来所说诸法甚深密意。&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，汝今谛听！吾当为汝略说不共陀罗尼义，令诸菩萨于我所说密意言词能善悟入。善男子，若杂染法、若清净法，我说一切皆无作用，亦都无有补特伽罗，以一切种离所为故非杂染法，先染后净非清净法。后净先染凡夫异生，于粗重身执著诸法，补特伽罗自性差别随眠妄见，以为缘故计我我所，由此妄见谓我见、我闻、我嗅、我尝、我触、我知、我食、我作、我染、我净，如是等类邪加行转。若有如实知如是者，便能永断粗重之身，获得一切烦恼不住，最极清净离诸戏论，无为依止无有加行。善男子，当知是名略说不共陀罗尼义。&rdquo;</p>
<p style="text-align: left">
	　　尔时，世尊欲重宣此义，而说颂曰：</p>
<p style="text-align: left">
	　　&ldquo;一切杂染清净法， 皆无作用数取趣，</p>
<p style="text-align: left">
	　　由我宣说离所为， 染污清净非先后。</p>
<p style="text-align: left">
	　　于粗重身随眠见， 为缘计我及我所，</p>
<p style="text-align: left">
	　　由此妄谓我见等， 我食我为我染净。</p>
<p style="text-align: left">
	　　若如实知如是者， 乃能永断粗重身，</p>
<p style="text-align: left">
	　　得无染净无戏论， 无为依止无加行。&rdquo;</p>
<p style="text-align: left">
	　　尔时，曼殊室利菩萨摩诃萨复白佛言：&ldquo;世尊，云何应知诸如来心生起之相？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，夫如来者，非心意识生起所显。然诸如来有无加行心法生起，当知此事犹如变化。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，若诸如来法身远离一切加行，既无加行，云何而有心法生起？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，先所修习方便般若，加行力故，有心生起。善男子，譬如正入<a>无心</a>睡眠，非于觉悟而作加行，由先所作加行势力而复觉悟。又如正在灭尽定中，非于起定而作加行，由先所作加行势力还从定起。如从睡眠及灭尽定心更生起，如是如来由先修习，方便般若加行力故，当知复有心法生起。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，如来化身，当言有心，为无心耶？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，非是有心，亦非无心。何以故？无自依心故，有依他心故。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，如来所行，如来境界，此之二种有何差别？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，如来所行，谓一切种如来共有不可思议无量功德，众所庄严清净佛土。如来境界，谓一切种五界差别。何等为五？一者、有情界，二者、世界，三者、法界，四者、调伏界，五者、调伏方便界。如是名为二种差别。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，如来成等正觉，转正法轮，入大涅槃，如是三种当知何相？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，当知此三皆无二相，谓非成等正觉非不成等正觉，非转正法轮非不转正法轮，非入大涅槃非不入大涅槃。何以故？如来法身究竟净故，如来化身常示现故。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，诸有情类但于化身，见闻奉事生诸功德。如来于彼有何因缘？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，如来是彼增上所缘之因缘故，又彼化身是如来力所住持故。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，等无加行，何因缘故，如来法身为诸有情放大智光，及出无量化身影像，声闻、独觉解脱之身无如是事？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，譬如等无加行，从日月轮水火二种颇胝迦宝放大光明，非余水火颇胝迦宝，谓大威德有情所住持故，诸有情业增上力故。又如从彼善工业者之所雕饰，末尼宝珠出印文像，不从所余不雕饰者。如是缘于无量法界，方便般若极善修习，磨莹集成如来法身，从是能放大智光明，及出种种化身影像。非唯从彼解脱之身有如斯事！&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，如世尊说，如来菩萨威德住持，令诸众生于欲界中，生刹帝利、<a>婆罗门</a>等大富贵家，人身财宝无不<a>圆满</a>，或欲界天、色、无<a>色界</a>，一切身财圆满可得。世尊，此中有何密意？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，如来菩萨威德住持，若道若行于一切处，能令众生获得身财皆圆满者，即随所应为彼宣说此道此行。若有能于此道此行正<a>修行</a>者，于一切处所获身财无不圆满。若有众生于此道行违背轻毁，又于我所起损恼心及嗔恚心，命终已后于一切处，所得身财无不下劣。曼殊室利，由是因缘，当知如来及诸菩萨威德住持，非但能令身财圆满；如来菩萨住持威德，亦令众生身财下劣。&rdquo;</p>
<p style="text-align: left">
	　　曼殊室利菩萨复白佛言：&ldquo;世尊，诸秽土中，何事易得？何事难得？诸<a>净土</a>中，何事易得？何事难得？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，诸秽土中八事易得，二事难得。何等名为八事易得？一者、外道，二者、有苦众生，三者、种姓家世兴衰差别，四者、行诸恶行，五者、毁犯尸罗，六者、恶趣，七者、下乘，八者、下劣意乐加行菩萨。何等名为二事难得？一者、增上意乐加行菩萨之所游集，二者、如来出现于世。曼殊室利，诸净土中与上相违，当知八事甚为难得，二事易得。&rdquo;</p>
<p style="text-align: left">
	　　尔时，曼殊室利菩萨白佛言：&ldquo;世尊，于此解深密法门中，此名何教？我当云何奉持？&rdquo;</p>
<p style="text-align: left">
	　　佛告曼殊室利菩萨曰：&ldquo;善男子，此名如来成所作事了义之教。于此如来成所作事了义之教，汝当奉事。&rdquo;</p>
<p style="text-align: left">
	　　说是如来成所作事了义教时，于大会中有七十五千菩萨摩诃萨，皆得圆满法身证觉。</p>
		

	
	

		</div></div><hr><script charset='utf-8' src='../../js/footer.js'></script></body></html>