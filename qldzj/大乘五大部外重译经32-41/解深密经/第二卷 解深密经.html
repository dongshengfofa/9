<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 解深密经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 解深密经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 解深密经</strong></p>
<p style="text-align: left">
	　　一切<a>法相</a>品第四</p>
<p style="text-align: left">
	　　尔时，德本<a>菩萨</a>摩诃萨白佛言：&ldquo;<a>世尊</a>，如世尊说于诸法相善巧菩萨，于诸法相善巧菩萨者，齐何名为于诸法相善巧菩萨？如来齐何施设彼，为于诸法相善巧菩萨？&rdquo;</p>
<p style="text-align: left">
	　　说是语已，尔时世尊告德本菩萨曰：&ldquo;善哉！德本，汝今乃能请问如来如是深义。汝今为欲利益安乐无量众生，哀愍<a>世间</a>及诸天、人、阿素洛等，为令获得义利安乐故发斯问。汝应谛听！吾当为汝说诸法相，谓诸法相略有三种。何等为三？一者、遍计所执相，二者、依他起相，三者、圆成实相。</p>
<p style="text-align: left">
	　　&ldquo;云何诸法遍计所执相？谓一切法名假安立自性差别，乃至为令随起言说。</p>
<p style="text-align: left">
	　　&ldquo;云何诸法依他起相？谓一切法缘生自性，则此有故彼有，此生故彼生，谓无明缘行，乃至招集纯大苦蕴。</p>
<p style="text-align: left">
	　　&ldquo;云何诸法圆成实相？谓一切法平等真如。于此真如，诸菩萨众勇猛精进为因缘故，如理作意无倒思惟，为因缘故乃能通达；于此通达渐渐修集，乃至无上正等菩提方证<a>圆满</a>。</p>
<p style="text-align: left">
	　　&ldquo;善男子，如眩翳人眼中所有眩翳过患，遍计所执相当知亦尔。如眩翳人眩翳众相，或发毛轮蜂蝇巨胜，或复青黄赤白等相差别现前，依他起相当知亦尔。如净眼人远离眼中眩翳过患，即此净眼本性所行无乱境界，圆成实相当知亦尔。善男子，譬如清净颇胝迦宝，若与青染色合，则似帝青、大青末尼宝像，由邪执取帝青、大青末尼宝故惑乱有情。若与赤染色合，则似琥珀末尼宝像，由邪执取琥珀末尼宝故惑乱有情。若与绿染色合，则似末罗羯多末尼宝像，由邪执取末罗羯多末尼宝故惑乱有情。若与黄染色合，则似金像，由邪执取真金像故惑乱有情。如是，德本，如彼清净颇胝迦上，所有染色相应，依他起相上遍计所执相，言说习气当知亦尔。如彼清净颇胝迦上，所有帝青、大青、琥珀、末罗羯多、金等邪执，依他起相上遍计所执相执当知亦尔。如彼清净颇胝迦宝，依他起相当知亦尔。如彼清净颇胝迦上，所有帝青、大青、琥珀、末罗羯多、真金等相，于常常时，于恒恒时，无有真实，无自性性；即依他起相上，由遍计所执相，于常常时，于恒恒时，无有真实，无自性性，圆成实相当知亦尔。</p>
<p style="text-align: left">
	　　&ldquo;复次，德本，相名相应以为缘故，遍计所执相而可了知；依他起相上遍计所执相，执以为缘故，依他起相而可了知；依他起相上遍计所执相。无执以为缘故。圆成实相而可了知。</p>
<p style="text-align: left">
	　　&ldquo;善男子，若诸菩萨能于诸法依他起相上，如实了知遍计所执相，即能如实了知一切无相之法。若诸菩萨如实了知依他起相，即能如实了知一切杂染相法。若诸菩萨如实了知圆成实相，即能如实了知一切清净相法。</p>
<p style="text-align: left">
	　　&ldquo;善男子，若诸菩萨能于依他起相上，如实了知无相之法，即能断灭杂染相法。若能断灭杂染相法，即能证得清净相法。如是，德本，由诸菩萨如实了知遍计所执相、依他起相、圆成实相故，如实了知诸无相法、杂染相法、清净相法：如实了知无相法故，断灭一切杂染相法；断灭一切染相法故，证得一切清净相法，齐此名为于诸法相善巧菩萨。如来齐此施设彼，为于诸法相善巧菩萨。&rdquo;</p>
<p style="text-align: left">
	　　尔时，世尊欲重宣此义，而说颂曰：</p>
<p style="text-align: left">
	　　&ldquo;若不了知无相法， 杂染相法不能断；</p>
<p style="text-align: left">
	　　不能杂染相法故， 坏证微妙净相法。</p>
<p style="text-align: left">
	　　不观诸行众过失， 放逸过失害众生，</p>
<p style="text-align: left">
	　　<a>懈怠</a>住法动法中， 无有失坏可怜愍。&rdquo;</p>
<p style="text-align: left">
	　　无自性相品第五</p>
<p style="text-align: left">
	　　尔时。胜义生菩萨摩诃萨白佛言：&ldquo;世尊，我曾独在静处，心生如是寻思：&lsquo;世尊以无量门，曾说诸蕴所有自相、生相、灭相，永断遍知；如说诸蕴，诸处缘起诸食亦尔。以无量门，曾说诸谛所有自相，遍知永断作证修习。以无量门，曾说诸界所有自相，种种界性非一界性，永断遍知。以无量门，曾说念住所有自相，能治所治，及以修习未生令生、生已坚住、不忘倍修、增长广大；如说念住，正断、神足、根、力、觉支亦复如是。以无量门，曾说八支圣道所有自相，能治所治，及以修习未生令生、生已坚住、不忘倍修、增长广大。世尊复说，一切诸法皆无自性、无生无灭、本来寂静、自性<a>涅槃</a>。&rsquo;未审世尊，依何密意作如是说：&lsquo;一切诸法皆无自性、无生无灭、本来寂静、自性涅槃？&rdquo;我今请问如来斯义。惟愿如来哀愍解释。说一切法皆无自性、无生无灭、本来寂静、自性涅槃所有密意。&rdquo;</p>
<p style="text-align: left">
	　　尔时，世尊告胜义生菩萨曰：&ldquo;善哉！善哉！胜义生，汝所寻思甚为如理。善哉！善哉！善男子，汝今乃能请问如来如是深义。汝今为欲利益安乐无量众生，哀愍世间及诸天、人、阿素洛等，为令获得义利安乐故发斯问。汝应谛听！吾当为汝解释，所说一切诸法皆无自性、无生无灭、本来寂静、自性涅槃所有密意。</p>
<p style="text-align: left">
	　　&ldquo;胜义生，当知我依三种无自性性密意，说言一切诸法皆无自性，所谓相无自性性、生无自性性、胜义无自性性。</p>
<p style="text-align: left">
	　　&ldquo;善男子，云何诸法相无自性性？谓诸法遍计所执相。何以故？此由假名安立为相，非由自相安立为相，是故说名相无自性性。</p>
<p style="text-align: left">
	　　&ldquo;云何诸法生无自性性？谓诸法依他起相。何以故？此由依他缘力故有，非自然有，是故说名生无自性性。</p>
<p style="text-align: left">
	　　&ldquo;云何诸法胜义无自性性？谓诸法由生无自性性故，说名无自性性，即缘生法，亦名胜义无自性性。何以故？于诸法中若是清净所缘境界，我显示彼以为胜义无自性性。依他起相非是清净所缘境界，是故亦说名为胜义无自性性。复有诸法圆成实相，亦名胜义无自性性。何以故？一切诸法法<a>无我</a>性名为胜义，亦得名为无自性性。是一切法胜义谛故，无自性性之所显故。由此因缘，名为胜义无自性性。</p>
<p style="text-align: left">
	　　&ldquo;善男子，譬如空花相，无自性性当知亦尔。譬如幻像生，无自性性当知亦尔，一分胜义无自性性当知亦尔。譬如<a>虚空</a>，惟是众色，无性所显遍一切处；一分胜义无自性性当知亦尔，法无我性之所显故，遍一切故。</p>
<p style="text-align: left">
	　　&ldquo;善男子，我依如是三种无自性性密意，说言一切诸法皆无自性。胜义生当知，我依相无自性性密意，说言一切诸法无生无灭、本来寂静、自性涅槃。何以故？若法自相都无所有则无有生，若无有生则无有灭，若无生无灭则本来寂静，若本来寂静则自性涅槃。于中都无少分所有更可令其般涅槃故，是故我依相无自性性密意，说言一切诸法无生无灭、本来寂静、自性涅槃。善男子，我亦依法无我性所显胜义无自性性密意，说言一切诸法无生无灭、本来寂静、自性涅槃。何以故？法无我性所显胜义无自性性，于常常时，于恒恒时，诸法法性安住无为；一切杂染不相应故，于常常时，于恒恒时，诸法法性安住故无为；由无为故无生无灭，一切杂染不相应故，本来寂静，自性涅槃。是故我依法无我性所显胜义无自性性密意，说言一切诸法无生无灭、本来寂静、自性涅槃。</p>
<p style="text-align: left">
	　　&ldquo;复次，胜义生，非由有情界中诸有情类，别观遍计所执自性为自性故，亦非由彼别观依他起自性及圆成实自性为自性故，我立三种无自性性。然由有情于依他起自性及圆成实自性上，增益遍计所执自性故，我立三种无自性性。由遍计所执自性相故，彼诸有情于依他起自性及圆成实自性中，随起言说如如，随起言说如是；如是由言说熏习心故，由言说随觉故，由言说随眠故，于依他起自性及圆成实自性中，执著遍计所执自性相如如。执著如是，如是于依他起自性及圆成实自性上，执著遍计所执自性。由是因缘，生当来世依他起自性。由此因缘，或为烦恼杂染所染，或为业杂染所染，或为生杂染所染，于<a>生死</a>中长时驰骋，长时<a>流转</a>无有休息，或在那落迦，或在傍生，或在饿鬼，或在天上，或在阿素洛，或在人中受诸苦恼。</p>
<p style="text-align: left">
	　　&ldquo;复次，胜义生，若诸有情从本已来未种善根，未清净障，未成熟相续，未多修胜解，未能积集福德、智慧二种资粮。我为彼故，依生无自性性宣说诸法。彼闻是已，能于一切缘生行中，随分解了无常无恒是不安隐变坏法已，于一切行心生怖畏深起厌患，心生怖畏深厌患已遮止诸恶，于诸恶法能不造作，于诸善法能勤修习；习善因故未种善根能种善根，未清净障能令清净，未熟相续能令成熟；由此因缘多修胜解，亦多积集福德、智慧二种资粮。彼虽如是种诸善根，乃至积集福德、智慧二种资粮；然于生无自性性中，未能如实了知相无自性性及二种胜义无自性性，于一切行未能正厌，未正离欲，未正<a>解脱</a>，未遍解脱烦恼杂染，未遍解脱诸业杂染，未遍解脱诸生杂染。如来为彼更<a>说法</a>要，谓相无自性性，及胜义无自性性，为欲令其于一切行能正厌故，正离欲故，正解脱故，超过一切烦恼杂染故，超过一切业杂染故，超过一切生杂染故。彼闻如是所说法已，于生无自性性中，能正信解；相无自性性及胜义无自性性，简择思惟如实通达，于依他起自性中，能不执著遍计所执自性相；由言说不熏习智故，由言说不随觉智故，由言说离随眠智故，能灭依他起相，于现法中智力所持，能永断灭当来世因；由此因缘，于一切行能正厌患，能正离欲，能正解脱，能遍解脱烦恼业生三种杂染。</p>
<p style="text-align: left">
	　　&ldquo;复次，胜义生，诸声闻乘种性有情，亦由此道此行迹故，证得无上安隐涅槃；诸独觉乘种性有情，诸如来乘种性有情，亦由此道此行迹故，说得无上安隐涅槃。一切声闻、独觉、菩萨，皆共此一妙清净道，皆同此一究竟清净，更无第二。我依此故，密意说言唯有一乘，非于一切有情界中，无有种种有情种性&mdash;&mdash;或钝根性、或中根性、或利根性有情差别。善男子，若一向趣寂声闻种性补特伽罗，虽蒙诸佛施设种种勇猛加行方便化导，终不能令当坐道场证得阿耨多罗三藐三菩提。何以故？由彼本来唯有下劣种性故，一向慈悲薄弱故，一向怖畏众苦故。由彼一向慈悲薄弱，是故一向弃背利益诸众生事；由彼一向怖畏众苦，是故一向弃背发起诸行所作。我终不说一向弃背利益众生事者，一向弃背发起诸行所作者，当坐道场能得阿耨多罗三藐三菩提，是故说彼名为一向趣寂声闻。若回向菩提声闻种性补特伽罗，我亦异门说为菩萨。何以故？彼既解脱烦恼障已，若蒙诸佛等<a>觉悟</a>时，于所知障其心亦可当得解脱。由彼最初为自利益，<a>修行</a>加行脱烦恼障，是故如来施设彼为声闻种性。</p>
<p style="text-align: left">
	　　&ldquo;复次，胜义生，如是于我善说善制法毗奈耶最极清净，意乐所说善教法中，诸有情类意解种种差别可得。善男子，如来但依如是三种无自性性，由深密意，于所宣说不了义经，以隐密相说诸法要，谓一切法皆无自性、无生无灭、本来寂静、自性涅槃。于是经中，若诸有情，已种上品善根，已清净诸障，已成熟相续，已多修胜解，已能积集上品福德、智慧资粮。彼若听闻如是法已，于我甚深密意言说如实解了，于如是法深生信解，于如是义以无倒慧如实通达；依此通达善修习故，速疾能证最极究竟，亦于我所深生净信，知是如来应正等觉，于一切法现正等觉。</p>
<p style="text-align: left">
	　　&ldquo;若诸有情，已种上品善根，已清净诸障，已成熟相续，已多修胜解，未能积集上品福德、智慧资粮，其性质直，是质直类虽无力能思择废立，而不安住自见取中。彼若听闻如是法已，于我甚深秘密言说，虽无力能如实解了，然于此法能生胜解，发清净信信此经典，是如来说，是其甚深显现、甚深空性相应，难见难悟不可寻思，非诸寻思所行境界，微细详审聪明智者之所解了。于此经典所说义中，自轻而住作如是言：&lsquo;诸佛菩提为最甚深！诸法法性亦最甚深！唯佛如来能善了达，非是我等所能解了。诸佛如来为彼种种胜解有情转<a>正法</a>教！诸佛如来无边智见，我等智见犹如牛迹。&rsquo;于此经典虽能恭敬为他宣说，书写护持披阅流布，殷重供养受诵温习，然犹未能以其修相发起加行，是故于我甚深密意所说言辞不能通达。由此因缘，彼诸有情，亦能增长福德、智慧二种资粮，于彼相续未成熟者亦能成熟。</p>
<p style="text-align: left">
	　　&ldquo;若诸有情，广说乃至，未能积集上品福德、智慧资粮，性非质直非质直类，虽有力能思择废立，而复安住自见取中。彼若听闻如是法已，于我甚深密意言说不能如实解了，于如是法虽生信解，然于其义随言执著，谓一切法决定皆无自性、决定不生不灭、决定本来寂静、决定自性涅槃。由此因缘，于一切法获得无见及无相见。由得无见、无相见故，拨一切相皆是无相，诽拨诸法遍计所执相、依他起相、圆成实相。何以故？由有依他起相及圆成实相故，遍计所执相方可施设。若于依他起相及圆成实相见为无相，彼亦诽拨遍计所执相，是故说彼诽拨三相。虽于我法起于法想，而非义中起于义想。由于我法起法想故，及非义中起义想故，于是法中持为是法，于非义中持为是义。彼虽于法起信解故福德增长，然于非义起执著故退失智慧，智慧退故退失广大无量善法。复有有情从他听闻，谓法为法、非义为义，若随其见彼即于法起于法想，于非义中起于义想，执法为法、非义为义。由此因缘，当知同彼退失善法。若有有情不随其见，从彼欻闻一切诸法皆无自性、无生无灭、本来寂静、自性涅槃，便生恐怖，生恐怖已作如是言：&lsquo;此非佛语，是魔所说。&rsquo;作此解已，于是经典诽谤毁骂，由此因缘获大衰损触、大业障。由是缘故，我说若有于一切相起无相见，于非义中宣说为义，是起广大业障方便。由彼陷坠无量众生，令其获得大业障故。</p>
<p style="text-align: left">
	　　&ldquo;善男子，若诸有情，未种善根，未清净障，未熟相续，无多胜解，未集福德、智慧资粮，性非质直非质直类，虽有力能思择废立，而常安住自见取中。彼若听闻如是法已，不能如实解我甚深密意言说，亦于此法不生信解，于是法中起非法想，于是义中起非义想，于是法中执为非法，于是义中执为非义，唱如是言：&lsquo;此非佛语，是魔所说。&rsquo;作此解已，于是经典诽谤毁骂拨为虚伪，以无量门毁灭摧伏如是经典，于诸信解此经典者起怨家想。彼先为诸业障所障，由此因缘复为如是业障所障，如是业障初易施设，乃至齐于百千俱胝那庾多劫无有出期。善男子，如是于我善说善制法毗奈耶最极清净，意乐所说善教法中，有如是等诸有情类，意解种种差别可得。&rdquo;</p>
<p style="text-align: left">
	　　尔时，世尊欲重宣此义，而说颂曰：</p>
<p style="text-align: left">
	　　&ldquo;一切诸法皆无性， 无生无灭本来寂，</p>
<p style="text-align: left">
	　　诸法自性恒涅槃， 谁有智言无密意？</p>
<p style="text-align: left">
	　　相、生、胜义无自性， 如是我皆已显示，</p>
<p style="text-align: left">
	　　若不知佛此密意， 失坏正道不能往。</p>
<p style="text-align: left">
	　　依诸净道清净者， 惟依此一无第二，</p>
<p style="text-align: left">
	　　故于其中立一乘， 非有情性无差别。</p>
<p style="text-align: left">
	　　众生界中无量生， 惟度一身趣寂灭；</p>
<p style="text-align: left">
	　　大悲勇猛证涅槃， 不舍众生甚难得！</p>
<p style="text-align: left">
	　　微妙难思无漏界， 于中解脱等无差，</p>
<p style="text-align: left">
	　　一切义成离惑苦， 二种异说谓常乐。&rdquo;</p>
<p style="text-align: left">
	　　尔时，胜义生菩萨复白佛言：&ldquo;世尊，诸佛如来密意语言甚奇希有，乃至微妙最微妙、甚深最甚深、难通达最难通达！如是我今领解世尊所说义者，若于分别所行遍计所执相所依行相中，假名安立以为色蕴，或自性相或差别相；假名安立为色蕴生，为色蕴灭，及为色蕴永断遍知，或自性相或差别相，是名遍计所执相。世尊，依此施设诸法相无自性性。若即分别所行遍计所执相所依行相，是名依他起相。世尊，依此施设诸法生无自性性，及一分胜义无自性性。如是我今领解世尊所说义者，若即于此分别所行遍计所执相所依行相中，由遍计所执相不成实故，即此自性无自性性，法无我真如清净所缘，是名圆成实相。世尊，依此施设一分胜义无自性性如于色蕴，如是于余蕴皆应广说；如于诸蕴，如是于十二处，一一处中皆应广说；于十二有支，一一支中皆应广说；于四种食，一一食中皆应广说；于六界、十八界，一一界中皆应广说。</p>
<p style="text-align: left">
	　　&ldquo;如是我今领解世尊所说义者，若于分别所行遍计所执相所依行相中，假名安立以为苦谛，苦谛遍知，或自性相或差别相，是名遍计所执相。世尊，依此施设诸法相无自性性，若即分别所行遍计所执相所依行相，是名依他起相。世尊，依此施设诸法生无自性性，及一分胜义无自性性。如是我今领解世尊所说义者，若即于此分别所行遍计所执相所依行相中，由遍计所执相不成实故，即此自性无自性性，法无我真如清净所缘，是名圆成实相。世尊，依此施设一分胜义无自性性，如于苦谛，如是于余谛皆应广说；如于圣谛，如是于诸念住、正断、神足、根、力、觉支、道支中，一一皆应广说。</p>
<p style="text-align: left">
	　　&ldquo;如是我今领解世尊所说义者，若于分别所行遍计所执相所依行相中，假名安立以为正定，及为正定能治所治，若正修未生令生、生已坚住、不忘倍修、增长广大，或自性相或差别相，是名遍计所执相。世尊，依此施设诸法相无自性性，若即分别所行遍计所执相所依行相，是名依他起相。世尊，依此施设诸法生无自性性，及一分胜义无自性性。如是我今领解世尊所说义者，若即于此分别所行遍计所执相所依行相中，由遍计所执相不成实故，即此自性无自性性，法无我真如清净所缘，是名圆成实相。世尊，依此施设诸法一分胜义无自性性。</p>
<p style="text-align: left">
	　　&ldquo;世尊，譬如毗湿缚药，一切散药、仙药方中皆应安处。如是，世尊，依此诸法皆无自性、无生无灭、本来寂静、自性涅槃，无自性性了义言教，遍于一切不了义经皆应安处。世尊，如彩画地遍于一切，彩画事业皆同一味，或青或黄或赤或白，复能显发彩画事业。如是，世尊，依此诸法皆无自性，广说乃至自性涅槃无自性性了义言教，遍于一切不了义经皆同一味，复能显发彼诸经中所不了义。世尊，譬如一切成熟珍羞诸饼果内，投之熟酥更生胜味。如是，世尊，依此诸法皆无自性，广说乃至自性涅槃无自性性了义言教，置于一切不了义经生胜<a>欢喜</a>。世尊，譬如虚空遍一切处皆同一味，不障一切所作事业。如是，世尊，依此诸法皆无自性，广说乃至自性涅槃无自性性了义言教，遍于一切不了义经皆同一味，不障一切声闻、独觉及诸大众所修事业。&rdquo;</p>
<p style="text-align: left">
	　　说是语已，尔时世尊叹胜义生菩萨曰：&ldquo;善哉！善哉！善男子，汝今乃能善解如来所说甚深密意言义，复于此义善作譬喻，所谓世间毗湿缚药、杂彩画地、熟酥、虚空。胜义生，如是，如是，更无有异。如是，如是，汝应受持。&rdquo;</p>
<p style="text-align: left">
	　　尔时，胜义生菩萨复白佛言：&ldquo;世尊，初于一时，在婆罗痆斯仙人堕处施鹿林中，惟为发趣声闻乘者，以<a>四谛</a>相转正法轮，虽是甚奇甚为希有，一切世间诸<a>天人</a>等先无有能<a>如法</a>转者！而于彼时所转法轮，有上有容，是未了义，是诸诤论安足处所。</p>
<p style="text-align: left">
	　　&ldquo;世尊，在昔第二时中，惟为发趣修大乘者，依一切法皆无自性、无生无灭、本来寂静、自性涅槃，以隐密相转正法轮，虽更甚奇甚为希有，而于彼时所转法轮，亦是有上有所容受，犹未了义，是诸诤论安足处所。</p>
<p style="text-align: left">
	　　&ldquo;世尊，于今第三时中，普为发趣一切乘者，依一切法皆无自性、无生无灭、本来寂静、自性涅槃、无自性性，以显了相转正法轮，第一甚奇最为希有！于今世尊所转法轮，无上无容，是真了义，非诸诤论安足处所。</p>
<p style="text-align: left">
	　　&ldquo;世尊，若善男子或善女人，于此如来依一切法皆无自性、无生无灭、本来寂静、自性涅槃，所说甚深了义言教，闻已信解，书写护持，供养流布，受诵修习，如理思惟，以其修相发起加行，生几所福？&rdquo;</p>
<p style="text-align: left">
	　　说是语已，尔时世尊告胜义生菩萨曰：&ldquo;胜义生，是善男子或善女人，其所生福无量无数难可喻知，吾今为汝略说少分。如爪上土比大地土，百分不及一，千分不及一，百千分不及一，数算计喻邬波尼杀昙分亦不及一；或如牛迹中水比四大海水，百分不及一，广说乃至邬波尼杀昙分亦不及一。如是于诸不了义经，闻已信解广说乃至，以其修相发起加行所获功德；比此所说了义经教，闻已信解所集功德，广说乃至以其修相发起加行所集功德，百分不及一，广说乃至邬波尼杀昙分亦不及一。&rdquo;</p>
<p style="text-align: left">
	　　说是语已，尔时胜义生菩萨复白佛言：&ldquo;世尊，于是解深密法门中，当何名此教？我当云何奉持？&rdquo;</p>
<p style="text-align: left">
	　　佛告胜义生菩萨曰：&ldquo;善男子，此名胜义、了义之教，于此胜义、了义之教，汝当奉持。&rdquo;</p>
<p style="text-align: left">
	　　说此胜义了义教时，于大会中有六百千众生，发阿耨多罗三藐三菩提心。三百千声闻远尘离垢，于诸法中得<a>法眼</a>净。一百五十千声闻，永尽诸漏心得解脱。七十五千菩萨得无生法忍。</p>
		

	
	

		</div></div><hr><script charset='utf-8' src='../../js/footer.js'></script></body></html>