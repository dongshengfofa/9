<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，文殊师利问菩提经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>文殊师利问菩提经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>文殊师利问菩提经</strong></p>
<p style="text-align: left">　　如是我闻：一时，佛初得道在摩伽陀国伽耶山祠，与大<a>比丘</a>众千人俱。其先悉是结发仙人，皆阿<a>罗汉</a>，所作已办，心得<a>自在</a>逮得己利，尽诸有结正智<a>解脱</a>。<a>菩萨</a>万人，皆从十方世界来集，有大威德，皆得诸忍、诸陀罗尼、诸深三昧具诸<a>神通</a>。文殊师利菩萨、<a>观世音菩萨</a>、<a>大势至菩萨</a>、香象菩萨、勇施菩萨、随<a>智行</a>菩萨，以为上首。如是等菩萨大众，百千万亿其数无量，并诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等大众围绕。</p>
<p style="text-align: left">　　尔时，<a>世尊</a>入诸佛甚深三昧，如实谛观诸法性相而作是念：&ldquo;我得阿耨多罗三藐三菩提，得一切智慧，除诸重担度三有险道，灭无明得真明，拔邪箭断渴爱，成法船、击法鼓、吹法蠡、建法幢，转<a>生死</a>种示<a>涅槃</a>性，闭塞邪道开于正路，离诸恶业示于<a>福田</a>。我今当观，谁得阿耨多罗三藐三菩提？为以身得？为以心得？若以身得，身则无知无作如草木瓦石，四大所造从父母生，以衣服、饮食、卧具、澡浴而得存立，必归败坏无常磨灭。而是菩提但有名字世俗故说，无形无色无定无相无向无入无道，过诸言说出于<a>三界</a>，无见无闻无觉无知，亦无所得亦无戏论，无问无示无有文字无语言道。若以心得，心从众缘生，众缘生故空如幻，无处无相无性亦无所有。于是中得菩提者，所用法得阿耨多罗三藐三菩提，是法皆空但有名字，以世俗故而有言说。是皆忆想分别实无所有，无有根本亦无体相，无受无著无染无离，一相所谓无相。是故于此法中无有得者，无所用法亦无菩提。如是通达，是则名为阿耨多罗三藐三菩提。&rdquo;</p>
<p style="text-align: left">　　尔时，文殊师利法王子，在大会中立佛右面，执大宝盖以覆佛上。时，文殊师利默知世尊所念如是，即白佛言：&ldquo;世尊，若菩提如是相者，善男子、善女人云何发心？&rdquo;</p>
<p style="text-align: left">　　佛告文殊师利：&ldquo;善男子、善女人，当随菩提相而发其心。&rdquo;</p>
<p style="text-align: left">　　&ldquo;世尊，菩提相者当云何说？&rdquo;</p>
<p style="text-align: left">　　佛告文殊师利：&ldquo;菩提相者，出于三界过世俗法，语言道断灭，诸发无发，是发菩提。文殊师利，是故菩萨应灭诸发发菩提心，无发是发菩提。发菩提心者，如<a>如法</a>性相如实际，无分别不缘身心，是发菩提。不著诸法不增不减不异不一，是发菩提。如镜中像、如热时焰、如影、如响、如水中月，应当如是发菩提心。&rdquo;</p>
<p style="text-align: left">　　尔时，会中有天子名月净光德，得阿惟越致，问文殊师利法王子言：&ldquo;菩萨缘何事故行菩萨道？&rdquo;</p>
<p style="text-align: left">　　文殊师利言：&ldquo;汝可以此问于世尊。&rdquo;</p>
<p style="text-align: left">　　佛即告文殊师利：&ldquo;汝答月净光德天子所问行法。&rdquo;</p>
<p style="text-align: left">　　文殊师利谓天子言：&ldquo;汝可善听，我今当说。天子当知诸菩萨道，以大悲为本缘于众生。&rdquo;</p>
<p style="text-align: left">　　天子言：&ldquo;菩萨大悲以何为本？&rdquo;</p>
<p style="text-align: left">　　文殊师利言：&ldquo;以直心为本。&rdquo;</p>
<p style="text-align: left">　　又问：&ldquo;直心以何为本？&rdquo;</p>
<p style="text-align: left">　　答言：&ldquo;于一切众生等心为本。&rdquo;</p>
<p style="text-align: left">　　又问：&ldquo;等心以何为本？&rdquo;</p>
<p style="text-align: left">　　答言：&ldquo;无别异行为本。&rdquo;</p>
<p style="text-align: left">　　又问：&ldquo;无别异行以何为本？&rdquo;</p>
<p style="text-align: left">　　答言：&ldquo;以深净心为本。&rdquo;</p>
<p style="text-align: left">　　又问：&ldquo;深净心以何为本？&rdquo;</p>
<p style="text-align: left">　　答言：&ldquo;以阿耨多罗三藐三菩提心为本。&rdquo;</p>
<p style="text-align: left">　　又问：&ldquo;阿耨多罗三藐三菩提心以何为本？&rdquo;</p>
<p style="text-align: left">　　答言：&ldquo;以<a>六波罗蜜</a>为本。&rdquo;</p>
<p style="text-align: left">　　又问：&ldquo;六波罗蜜以何为本？&rdquo;</p>
<p style="text-align: left">　　答言：&ldquo;方便慧为本。&rdquo;</p>
<p style="text-align: left">　　又问：&ldquo;方便慧以何为本？&rdquo;</p>
<p style="text-align: left">　　答言：&ldquo;不放逸为本。&rdquo;</p>
<p style="text-align: left">　　又问：&ldquo;不放逸以何为本？&rdquo;</p>
<p style="text-align: left">　　答言：&ldquo;三善行为本。&rdquo;</p>
<p style="text-align: left">　　又问：&ldquo;三善行以何为本？&rdquo;</p>
<p style="text-align: left">　　答言：&ldquo;以十善业道为本。&rdquo;</p>
<p style="text-align: left">　　又问：&ldquo;十善业道以何为本？&rdquo;</p>
<p style="text-align: left">　　答言：&ldquo;以摄六根为本。&rdquo;</p>
<p style="text-align: left">　　又问：&ldquo;摄六根以何为本？&rdquo;</p>
<p style="text-align: left">　　答言：&ldquo;以正忆念为本。&rdquo;</p>
<p style="text-align: left">　　又问：&ldquo;正忆念以何为本？&rdquo;</p>
<p style="text-align: left">　　答言：&ldquo;以正观为本。&rdquo;</p>
<p style="text-align: left">　　又问：&ldquo;正观以何为本？&rdquo;</p>
<p style="text-align: left">　　答言：&ldquo;以坚念不忘为本。&rdquo;</p>
<p style="text-align: left">　　天子言：&ldquo;文殊师利，菩萨有几心能摄因、能摄果？&rdquo;</p>
<p style="text-align: left">　　文殊师利言：&ldquo;天子，诸菩萨有四心能摄因、能摄果。何等为四？一者、初发心，二者、行道心，三者、不退转心，四者、一生补处心。初发心为行道心作因缘，行道心为不退转心作因缘，不退转心为一生补处心作因缘。</p>
<p style="text-align: left">　　&ldquo;复次，天子，当知初发心如种谷田中，行道心如谷子增长，不退转心如华果始成，补处心如花果有用。又初发心如车匠集材，行道心如釿治材木，不退转心如安施材木，一生补处心如车成运致。又初发心如月新生，行道心如月五日，不退转心如月十日，一生补处心如月十四日，如来智慧如月十五日。又初发心能过声闻地，行道心能过辟支佛地，不退转心能过不定地，一生补处心安住定地。又初发心如学初章，行道心如学第二章，不退转心如能以章为用，一生补处心如通达深经。又初发心从因生，行道心从智生，不退转心从断生，补处心从果生。又初发心因势力，行道心智势力，不退转心断势力，补处心果势力。又初发心如病者求药，行道心如分别药，不退转心如病服药，补处心如病得差。又初发心法王家生，行道心<a>学法</a>王法，不退转心能具足学法王法，补处心学法王法能得自在。&rdquo;</p>
<p style="text-align: left">　　尔时，大众中有天子名定光明主，不退转于阿耨多罗三藐三菩提。定光明主天子语文殊师利法王子言：&ldquo;何等是菩萨摩诃萨略道，以是略道疾得阿耨多罗三藐三菩提？&rdquo;</p>
<p style="text-align: left">　　文殊师利言：&ldquo;天子，菩萨摩诃萨略道有二，以是略道疾得阿耨多罗三藐三菩提。何等为二？一者、方便，二者、慧。摄善法名为方便，分散诸法名为慧。又方便名为随众生行，慧名不转一切<a>法相</a>。方便名待应众生心，慧名不待一切法。方便名和合诸法，慧名舍离诸法。方便名起因缘，慧名灭因缘。方便名知分别诸法，慧名不分别法性。方便名庄严佛土，慧名庄严佛土无所分别。方便名知众生诸根利钝，慧名不得众生。方便名能至道场，慧名能得一切<a>佛法</a>。</p>
<p style="text-align: left">　　&ldquo;天子，当知菩萨摩诃萨复有二道，以是二道疾得阿耨多罗三藐三菩提。何等为二？一者、助道，二者、断道。助道者五波罗蜜，断道者般若波罗蜜。复有二道。何等为二？一者、有系道，二者、无系道。有系道者五波罗蜜，无系道者般若波罗蜜。复有二道：一者、有量道，二者、无量道。有量道者取相分别，无量道者不取相分别。复有二道：一者、智道，二者、断道。智道者初地至七地，断道者八地至十地。&rdquo;</p>
<p style="text-align: left">　　尔时，会中有菩萨名随智勇行，问文殊师利法王子言：&ldquo;何谓为菩萨义？何谓为菩萨智？&rdquo;</p>
<p style="text-align: left">　　文殊师利言：&ldquo;善男子，义名无用，智名有用。何谓义名无用？义是无为，无为法于法无用非用。又义者非染相非离相，是义于法无用非用。又义不增不减，于法无用非用。天子，何谓为智？智是忍道，是心所用非无用，是故智名有用非无用。智功归于断，是故智名有用非无用。智名善知五阴、十二入、十八界、<a>十二因缘</a>是处非处，是故智名有用非无用。</p>
<p style="text-align: left">　　&ldquo;复次，天子，诸菩萨有十智。何等为十？一者因智，二者、果智，三者、义智，四者、方便智，五者、慧智，六者、摄智，七者、波罗蜜智，八者、大悲智，九者、成就众生智，十者、不著一切法智。</p>
<p style="text-align: left">　　&ldquo;复次，天子，诸菩萨有十发。何等为十？一者、身发，欲令众生身业清净故；二者、口发，欲令众生口业清净故；三者、意发，欲令众生意业清净故；四者、内发，一切内物不贪著故；五者、外发，欲令众生住正行故；六者、智发。具足佛智故；七者、慈发，念一切功德庄严故；八者、众生成熟发，守护智慧药故；九者、有为智发，具足定聚故；十者、无为智发，心不著三界故。</p>
<p style="text-align: left">　　&ldquo;复次，天子，诸菩萨有十行。何等为十？一者、波罗蜜行，二者、摄行，三者、慧行，四者、方便行，五者、大悲行，六者、求助慧法行，七者、求智法行，八者、心清净行，九者、观诸谛行，十者、一切所爱无贪著行。</p>
<p style="text-align: left">　　&ldquo;复次，天子，诸菩萨复有十思惟尽。何等为十？一者、思惟事尽，二者、思惟受尽，三者、思惟法尽，四者、思惟烦恼尽，五者、思惟见尽，六者、思惟邪尽，七者、思惟爱尽，八者、思惟不著尽，九者、思惟结使尽，十者、思惟著道场行尽。</p>
<p style="text-align: left">　　&ldquo;复次，天子，诸菩萨复有十治法。何等为十？一者、治悭贪心雨布施雨故，二者、治<a>破戒</a>心三法清净故，三者、治嗔恚心<a>修行</a>慈忍故，四者、治<a>懈怠</a>心求佛法无厌故，五者、治不善觉观心得<a>禅定</a>解脱自在故，六者、治愚痴心生助决定般若波罗蜜法故，七者、治诸烦恼心生助道法故，八者、治颠倒道心修助<a>四谛</a>法故，九者、治心时非时自在行故，十者、治我观<a>无我</a>法故。</p>
<p style="text-align: left">　　&ldquo;复次，天子，诸菩萨复有十善地。何等为十？一者、身善离身三恶故，二者、口善离口四恶故，三者、意善离心三恶故，四者、内善不著见身故，五者、外善不著一切法故，六者、不著助智善不贪助道法故，七者、不自高善思惟圣道性故，八者、除身善修集般若波罗蜜故，九者、离倒善不诳一切众生故，十者、不惜身命善以大悲化众生故。</p>
<p style="text-align: left">　　&ldquo;复次，天子，诸菩萨贵随法<a>行者</a>能得菩提，非不贵随法行。随法行者，如说能行。不随法行者，但有言说，不能如所说行。</p>
<p style="text-align: left">　　&ldquo;复次，天子，诸菩萨复有二随法行。何等为二？一者、行道，二者、行断。复有二随法行。何等为二？一者、身自修行善，二者、<a>教化</a>众生。复有二随法行。何等为二？一者、行智行，二者、不行智行。复有二随法行。何等为二？一者、善分别诸地，二者、不分别地非地。复有二随法行。何等为二？一者、知诸地过而能转进，二者、善知具足从一地至一地。复有二随法行。何等为二？一者、善知声闻、辟支佛道，二者、善知佛道不退转行。&rdquo;</p>
<p style="text-align: left">　　尔时，佛赞文殊师利法王子言：&ldquo;善哉！善哉！汝能为诸菩萨摩诃萨说本业道，诚如所说！&rdquo;</p>
<p style="text-align: left">　　说是法时，十千菩萨得无生法忍。文殊师利法王子，一切<a>世间</a>天、人、阿修罗，闻佛所说，<a>欢喜</a>信受。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>