<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 普曜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 普曜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八卷 普曜经</strong></p>
<p style="text-align: left">
	　　十八变品第二十五</p>
<p style="text-align: left">
	　　佛告<a>比丘</a>。如来于是转法轮已。化彼五人拘邻之等。念此间有优为迦葉等。大有名称。国王黎庶咸来奉之。与五百<a>弟子</a>俱。欲往先开化令解道法。然却彼后当次伏焉。即往从之迦葉见佛来起迎赞言。大道人善来相见。自安隐乎。佛报曰。无病最利。知足最富。有信最友。无为最安。迦葉曰。有何敕使。佛言。欲报一宜愿不嗔恚。烦借火室一宿之间。曰不爱也。中有毒龙恐相害耳。佛言。无苦龙不害我。重借至三。迦葉曰往。佛即澡洗前入火室。持蓐布地适坐须臾。龙即嗔恚身中出烟。佛亦出烟。龙大嗔怒身皆火出。佛亦现神身出火光。龙火佛火于是俱盛。石室尽然。其炎烟出如失火状。迦葉夜起相视星宿。见火室尽然。咄。是大<a>沙门</a>端正可借。不用我言为火所害。佛知其意。于内以道力降龙。龙气力尽则自归伏。佛告龙曰。汝意伏者当入钵中。龙即入钵中。佛时置于钵中。迦葉惶懅。令五百弟子人。一瓶水就持灭火。如一瓶着更盛一火。师徒益恐皆言咄咄。杀是大沙门了矣。明旦佛持钵盛龙而出之。迦葉大喜。大道人乃得活耶。器中何等。佛言。然自安隐耳。龙是器中所言毒龙为害者也。今者降之已受降伏令<a>受戒</a>矣。迦葉自以得道。顾谓弟子。是大沙门虽神不如我以得<a>罗汉</a>道也。佛复移近迦葉所。止坐一树下。夜四天王来下听经。四王光影明如盛火。迦葉夜起占候见火。明旦诣佛所曰。亦事火乎。佛言。不也。昨夜四王自下听经。是其光耳。佛止树下。时天帝释复下听经。帝释光影甚明踰前。迦葉占候见光益大。心念沙门续事火也。明日问曰。得无事火乎。佛言。不也。昨天帝释来下听经。是其光耳。后夜梵天复下听经。梵之光明倍于帝释。迦葉占候见光晃晃。明日问曰。想亦事火也。佛言。不也。昨夜梵天来下听经。是其光也。迦葉五百弟子人事三火。合事千五百三火。明旦然之火了不然。怪而白师。师言。是大沙门所为也。即行问佛。我所事火今然不然。佛言。欲使然乎。曰愿欲使然。佛言。当然火即然矣。火然之后。迦葉欲灭之不可得灭。五百弟子共助灭之而不能灭。念言。是复沙门所为。即往问曰。火既然矣今不可灭。佛言。欲使灭不。答言。愿欲得灭。佛言。当灭应时即灭。迦葉白佛。愿仁留意不须远行。我自给饮食。还敕家内供设肴馔。曰以时至请佛。佛言。便去今随后往。迦葉适去。佛以神足上忉利天。取昼度果。神足至东弗于逮界上数千万里。取阎逼果。南至阎浮提界上。取呵蠡勒果。西至拘耶尼界上。取阿摩勒果。北至郁单越地。取自然<a>粳米</a>。各满钵还。每先迦葉归坐其床上。迦葉白曰。从何道来。佛言。卿每去后。吾至四域及上忉利天。取此果米香美可食。卿可食之也。佛明日自到迦葉家受饭而还。于屏处食已念欲澡漱。帝释知佛意。即下以手指地。水出成池令佛用之。迦葉向暮仿佯村中。见水怪之何缘有此。佛言。吾朝食已意欲澡漱。帝释指地令出此水。汝当名此为指地池。佛还树下。道见弃弊衣欲取浣之。帝释知意。即到颇那山上。取成治四方好石。上佛浣衣。佛欲晒衣。帝释复行取六方石。来给晒衣。迦葉见于池侧有两好石。问佛。云何而得此石。佛言。吾欲浣衣晒之。帝释奉上使吾用之。是以然矣。佛后入指地池澡浴竟。欲上无所攀。池上迦和之树。自然屈枝就佛。佛牵得出。迦葉见树屈下垂条。怪而问佛。佛言。吾入池浴出无所持。是以树神为我屈之。时摩竭国王及诸臣庶。以节会持礼贶诣迦葉相乐七日。迦葉<a>念佛</a>圣达踰我。众人见之必当舍我普往事之。使其不现快耶。佛知其念即隐不现。众人还已。迦葉念曰。我有节会余食甚多。得大沙门饭之快耶。佛即知之至迦葉所。迦葉惊喜来何一快。何以不现。佛言。用念卿故。曰何以念我。佛言。前卿意念是大沙门<a>道德</a>巍巍相好紫金。万民见者必当舍我共奉事之。是以不现。今卿相念故复来耳。时迦葉五百弟子适俱破薪。各一举斧皆不得下。懅而白师。师言。复大沙门所为。即往问佛。我诸弟子向共破薪。斧皆举而不下。佛言。当下应声得下。既下之后斧皆着薪而不可举。复行问佛。佛言。可去自当举耳。即举得用。时尼连禅水长流激疾。佛以<a>神通</a>断水令住。使水壤起高出人头。令底扬尘佛行其中。迦葉见之。畏佛为水所漂。即与弟子俱乘船索佛。见水隔断中央扬尘佛行其中。迦葉呼言。大道人乃尚在耶。佛言。然在耳。又问。佛欲上船不。佛言。大善。佛念今当现道令子心伏。即从水中贯船底入。无有穿迹。如是变化凡十八焉。迦葉复念。是大沙门神即神矣。然不如我已得罗汉也。佛语迦葉。汝非罗汉不知道证。胡为强颜不知为耻。虚妄自称我有道德。于是迦葉心惊毛竖。惭愧无颜自知无道。即稽首言。今大道人。实妙神圣乃知我意愿得从大道人禀受经戒作沙门耶。佛言。且还报汝弟子共和益善。卿是耆旧国内所敬。今敬学道可独知乎。迦葉受教。告诸弟子。汝曹知不。我自所见意方信解。当除须发被服法衣。受佛禁戒而作沙门。汝等意欲何趣。诸弟子曰。我等所知皆大师恩。师所尊信必不虚妄。愿皆随从得作沙门。于是师徒脱衣裘褐及水瓶革屣。诸事火具悉弃水中。俱共诣佛稽首白言。今我五百人皆有信意。愿欲离家剃除须发作沙门。佛言。善哉。诸沙门来。迦葉五百人须发自堕皆成沙门。优为迦葉有二弟。次名那提。幼曰竭夷。二人各有二百五十弟子。旧舍水边。见诸梵志衣被什物事火之具随水下流。二弟惊愕。恐兄五百人为恶人所害大水所漂。即合五百弟子。逆流而上。见兄师徒皆作沙门。怪问大兄。年百二十智慧高远。国王吏民皆共宗事。我意以兄为是罗汉。今反舍梵志业学沙门法。佛岂独大其道胜乎。迦葉答言。佛道最尊其法无量。我虽<a>世尊</a>未有得道。神智如佛其法清净。我见慈心度人无极。以三事<a>教化</a>。一者道定神足变化自然。二者智慧知人本意。三者应病授药。二弟各顾语弟子。汝欲何趣。五百人俱同声言。愿如大师。即皆稽首求作沙门。佛言。比丘来。二弟及五百弟子。须发自堕<a>袈裟</a>着身。即随佛后成为沙门。佛便有千沙门。俱到波罗奈夷县丛树下坐。诸弟子皆故梵志。佛为弟子现神变化。一者飞行。二者说经。三者教诫。诸弟子见佛威神变化。莫不<a>欢喜</a>。悉皆罗汉。</p>
<p style="text-align: left">
	　　佛至摩竭国品第二十六</p>
<p style="text-align: left">
	　　尔时世尊。在波罗奈说经已竟。与千罗汉优为迦葉兄弟三人等。悉旧辫发。神通已达。<a>生死</a>已断。行出<a>三界</a>。欲至摩竭流布道训开化愚冥。时摩竭国瓶沙王。闻释种王子身有奇相。三十有二八十种好。巨身丈六体紫金色。弃国捐王行作沙门。得自然佛。号名如来至真等正觉明行成为善逝<a>世间</a>解无上士道法御<a>天人</a>师为佛众祐。讲宣道义上中下善。义达微妙所演具足。净修梵行戒禁具足。定成慧成解成度知见成。成就五眼。肉眼天眼慧眼<a>法眼</a>佛眼。六通三达。诸天释梵皆奉事焉。莫不蒙济。时瓶沙王闻之欣然大悦。吾本共要得佛相度。敕诸大臣长者梵志国中吏民。严治道路散华<a>烧香</a>。持诸幢盖。王乘羽宝之车。大臣百官前后导从。千乘万骑。长者梵志万二千人欲出城迎。忽大风起闭其城门。王怪所以。今行迎佛。当有吉喜快善瑞应。时城门神。即谓王言。快无不利。王往前世与八万四千王。治寺起塔。誓于来世一时见佛咨受道教。今有一人闭在刑狱。违其本誓故城门闭。当放大赦。狱中人出。同时见佛咨受训诲。城门乃开。王闻乃达。速敕诸方。大赦境土狱囚得出。一时往迎。时佛入国。有大社树名曰遮越。佛与比丘共坐树下。王遥见佛与比丘众。如星中月。犹如日出天下大明靡不照曜。亦如帝释梵王圣帝处于本宫。如树华茂晃。若金山威神特显光明巍巍超绝无侣。王心踊跃下车步进。去五威仪。除盖履扇冠帻刀仗。前稽首佛足。自称其号。我是国王瓶沙身也。久服圣尊饥虚积时。如是至三。佛告王曰。实如来言。是王瓶沙也。诸佛天神皆护王身。王曰蒙祐。退坐一面。群臣百官稽首迁坐一面。前者作礼。中者低头。后者叉手。皆却坐讫。王及臣民睹优为迦葉。在山学仙耆旧来久。怪之佛边。心自念言。佛是优为师耶。优为是佛师乎。佛睹心念。即告优为。为说偈言。</p>
<p style="text-align: left">
	　　云何卿优为本可所事神</p>
<p style="text-align: left">
	　　祠祀归水火日月众梵天</p>
<p style="text-align: left">
	　　事来为几何夙夜精进学</p>
<p style="text-align: left">
	　　心中不懈废宁尽致神仙</p>
<p style="text-align: left">
	　　于时迦葉。以偈报佛。</p>
<p style="text-align: left">
	　　自念祠祀来已历八十年</p>
<p style="text-align: left">
	　　奉<a>风水</a>火神日月诸山川</p>
<p style="text-align: left">
	　　夙夜不懈废心中无他念</p>
<p style="text-align: left">
	　　至竟无所获值佛乃安宁</p>
<p style="text-align: left">
	　　王及群臣国中万民。尔乃别知优为迦葉是<a>佛弟子</a>。佛告优为迦葉。汝起。迦葉即起。长跪叉手佛前。佛言。现汝罗汉神通。辄受<a>佛教</a>踊在<a>虚空</a>。身上出火。身下出水。身上水。还雨其身而身不湿。身下出火火无所伤。飞行虚空犹如飞鸟。七现七没行于水上。犹如履地。不碍墙壁须弥山地。若如入水。从东方来。没佛前地忽现西方。西来没佛前。忽然现南。南没北现。北没南现。变化已讫。还在佛前长跪叉手。而白佛言。我是佛弟子。佛是我师。王及臣民尔乃重明优为迦葉是佛弟子。佛告王曰。天下有眼未必色故也。观色无常。痛痒想行识亦复无常。无常苦空非身之义。非我非彼。未有好道如乐色者。明士达之。色如聚沫。痛痒如泡。思想如<a>芭蕉</a>。行亦如梦。识喻如幻。三界如化。一切无常不可久保。佛告王曰。造宫殿来为几何年。王白佛言。七百余年。为更几王。王曰。更二十余王。佛问王曰。悉识诸王不。王曰不识。唯知吾父耳。佛言。现地有常人物一切皆归无常。天地虽现常不可久。三界无怙唯道可恃。绝祸于未萠。殖福于未然。灭尽五阴众患之难。如消炬火。积德日进如月之初。佛言。王犹如母人怀子在胎。相禄各异。或豪贵贫贱智明愚冥盲聋喑哑。父母岂知。子生长后。乃别祸福。非二亲过。是其宿殃所作<a>善恶</a>。非父母咎也。身行恶业。口宣粗言。心念毒恶。诽谤贤圣。寿终身散魂神堕恶<a>地狱</a>之中。身口心善。不犯十恶。<a>修行</a>十德。寿终生天。十方佛前。若在人间。豪贵富乐其命永长。佛言。虽有是祸福言辞。未必纯一。所以者何。皆从绿起。缘合则生。缘散则灭。从无明缘则有行。从其行缘则有识。从其识缘则有名色。从名色缘则有六入。从六入缘则有所更。从所更缘则有痛痒。从痛痒缘则有恩爱。从恩爱缘则有所受。从所受缘则有所有。从所有缘则有生矣。从所生缘则有老病死忧悲苦恼大毒患合。以除无明行识名色六入更痛爱受有生老病死忧愁苦恼大毒患。灭众罪。毒患自然消灭。乃至无为无穷之业。无三界神十二缘起之根株。坦然无迹犹如虚空。<a>无心</a><a>意识</a>无所存立。与大道同分别本无。逮得法忍独步无双。度脱十方众生蒙恩。</p>
<p style="text-align: left">
	　　佛说此经时。八万四千诸天世人。万二千远尘离垢诸法眼生。无央数人皆发无上正真道意。时瓶沙王得法眼净。心中欣然前受<a>五戒</a>。大臣百官国民皆前归命亦受五戒。受五戒时。人马车乘咸悉寂然不畅音声。王前白佛。吾国多事欲退比更亲奉。佛言善哉。劳屈大王群臣民庶。王稽首礼。绕佛三匝。重礼而去。群臣百官人民次礼而还。大臣贺王前。时诸王悉不见佛。今独王见。宿福禄厚故乃尔耳。王益欣踊。亦贺诸臣。卿等本德值是世尊。王还宫中。敕夫人婇女大小及国吏民。岁三月六斋守禁法施戒博闻。王适归宫。时天帝释将八万天。散华佛上归命作礼而去。言南无佛。寻皆悉度得法眼净。时摩竭国有一长者。名迦陵。见佛入国天人所奉而无精舍。我有好竹园欲用上佛。住诣佛所稽首足下。前白佛言。佛愍一切如视爱子。弃转轮王不慕世荣。今无精舍。有一竹园去城不远。愿以奉佛可作精舍。佛受咒愿。佛及圣众游处其中。是故名曰迦陵竹园。</p>
<p style="text-align: left">
	　　化<a>舍利弗</a>目连品第二十七</p>
<p style="text-align: left">
	　　佛未入摩竭国时。国民丰富饶美饮食。作乐倡伎常欢不废。夙夜游戏。佛适入国。罗阅只城昼夜寂寞。诵声济济。齐戒<a>读经</a>。舍世俗乐如弃粪除。唯佛是尊。听经行法不舍三宝。佛有沙门名曰安陛。遣行宣法开化未闻。五浊之世人心荒迷不达至真。入城分卫。衣服整齐威仪礼节。不失常法行步安详。因是使人见之心悦。时<a>舍利</a>弗本字优波替。而遥见之心中欣然。自心念言。我学来久。未曾睹此沙门。衣服礼节安详齐整。不失仪节。试往问之。所奉何道。吾常意疑当有异闻。殊妙之道未必齐此。往问比丘。所事何道。谁为师主。愿闻其志。比丘知意。即说偈言。</p>
<p style="text-align: left">
	　　吾师三界尊有三十二相</p>
<p style="text-align: left">
	　　等不存有无度众十二门</p>
<p style="text-align: left">
	　　我年既幼稚学根近薄鲜</p>
<p style="text-align: left">
	　　岂能宣至真如来无极业</p>
<p style="text-align: left">
	　　一切诸法本从缘悉本无</p>
<p style="text-align: left">
	　　若能及本源乃名曰沙门</p>
<p style="text-align: left">
	　　志根一道业虚寂无所为</p>
<p style="text-align: left">
	　　游神安静寞修善与冥期</p>
<p style="text-align: left">
	　　安陛沙门答曰。吾所事师。从无数劫奉行<a>六度</a>无极之法。四等四恩行无盖哀。奉无极慈欲度一切。积功累德不可称载。一生补处在兜术天。降神现存。寄迦维罗卫国夫人之胎。如日现水。生行七步。天地大动。瑞三十二。称己圣者。三界皆苦。吾当度之。释梵四天王咸来启受九龙浴身。其德无量。粗举其要。非吾萤烛所叹能得究悉。亦非心口之所言思。是吾大师天人之尊。于是颂曰。</p>
<p style="text-align: left">
	　　吾师天中天三界无极尊</p>
<p style="text-align: left">
	　　相好身丈六神通犹虚空</p>
<p style="text-align: left">
	　　化训去五阴拔断十二根</p>
<p style="text-align: left">
	　　不贪天世位心开净法门</p>
<p style="text-align: left">
	　　时舍利弗欣然大悦。如冥睹明。口言善哉。昔来抱疑。又吾好学。八岁从师。至年十六靡不周综。行遍天下十六大国。自谓已达。今乃闻异无上正真。得吾本愿。今佛所在。答曰。在迦陵竹园。将诸弟子往诣佛所。稽首足下问讯至尊。身堕愚冥迷惑历载。不得咨受。今乃奉圣无极大道。愿听<a>出家</a>得为比丘受成就戒。佛言善哉。呼比丘来。头发自堕袈裟着身。佛为说经分别诸法。十二根本坦然意达。漏尽意解得无著果。前白佛言。吾有同学。俗字拘律。今名目连。少小相顺。要有至真以相开示。今已蒙济。彼没尘垢未得拔出。承尊圣旨往开示之。佛言善哉。宜知是时。勿得稽留。时舍利弗稽首佛足。辞出入城求目揵连。遥见目连与诸弟子游行城里街曲里巷。舍利弗趣之。目连睹见体改服变不与常同。问之所以。被服变改有何异见。答曰。学人无常唯从大明。吾学积年不值大圣。今乃遇之无上大道。欣庆无量故来相求。同其道味累劫无穷。目连答曰。是非小事。善共思惟。舍利弗曰。无须重言。吾厌从事不复欲闻。假喻言之。人有珍妙施。有得大宝如意明珠及获宝英。复欲反求帛祠为珠。非身所欲。目连答曰。仁智胜我。常兄事卿。必不相误。便当同志将吾受训。稽首至尊。时舍利弗与目揵连俱。往诣佛所稽首佛足。退坐一面。叉手白佛。违旷侍省沉没尘垢。今乃奉觐。愿为沙门启受法律。佛言善哉。即除澡瓶鹿衣杖具。佛呼比丘来。头发自堕袈裟着身。为说正谛漏尽意解。所作已办成无著果。佛言。此二人等往古世时。誓供养我。待吾道成侍卫左右。今乃相值。本有千弟子。得舍利弗目连二百五十人。合一千二百五十比丘。一时所度。时王遥闻子得佛道。已来六年。王念佛已心中悲喜。饥虚欲睹。有一梵志名优陀耶。聪明智慧。本侍<a>菩萨</a>常得其意。王告忧陀。往请迎佛。问讯。别阔以来十有二年。夙夜愁戚不舍其心。思一相见如复更生。优陀耶受教。往诣佛所稽首佛足。具以王意白佛。忧陀耶。见佛诸天释梵归礼一切受命。前白佛言。愿得出家以为沙门。佛言。呼比丘来。头发自堕便成沙门。得罗汉道。佛时所度。其余前后得道不可称计。佛自念曰。本与父王要得佛道尔乃还国当度父母。今正应还。设若还国无所感动于事不宜所化甚鲜。先遣神足弟子比丘优陀耶。往显示神足知佛欲往。乃解道尊咸共渴仰。发起道心所度乃多。</p>
<p style="text-align: left">
	　　优陀耶品第二十八</p>
<p style="text-align: left">
	　　尔时世尊告优陀耶。佛本出家与父母誓。若得佛道还度父母。今已得佛道德已成。必当还国不违本誓。汝以神足经行虚空现其神变。乃如吾身已成大道。弟子尚尔。况佛威德巍巍无量。尔乃信受。优陀受教。神足飞行经游虚空。往到本国迦维罗卫。城上虚空现无数变。身上出水。身下出火。水不湿身。火无所伤。七现七没从东没地出于西方。西没东出。南没北出。北没南出。行空如鸟。没地如水。履水如地。王及臣民莫不欣喜。乃知道尊。于是颂曰。</p>
<p style="text-align: left">
	　　佛从本所行生死无数变</p>
<p style="text-align: left">
	　　常愍蜎蜚类勤苦无量劫</p>
<p style="text-align: left">
	　　时坐佛树下还致本宿愿</p>
<p style="text-align: left">
	　　欢喜当听说难得数见闻</p>
<p style="text-align: left">
	　　适成佛道时辄降魔官属</p>
<p style="text-align: left">
	　　即坏生死本消爱欲无余</p>
<p style="text-align: left">
	　　佛念本<a>生地</a>意欲见亲族</p>
<p style="text-align: left">
	　　今听王头檀所说甚可悲</p>
<p style="text-align: left">
	　　比丘名优陀姿性能悦人</p>
<p style="text-align: left">
	　　佛遣使令行孚致消息来</p>
<p style="text-align: left">
	　　还入父王国以入宣佛意</p>
<p style="text-align: left">
	　　今王太子顾意欲还至宫</p>
<p style="text-align: left">
	　　优陀闻佛教即听受奉行</p>
<p style="text-align: left">
	　　因时于佛前变化随地形</p>
<p style="text-align: left">
	　　其身忽不见神足来入城</p>
<p style="text-align: left">
	　　乃至大王殿父王所坐前</p>
<p style="text-align: left">
	　　比丘优陀耶进现悦头檀</p>
<p style="text-align: left">
	　　变化若干品踊出父王殿</p>
<p style="text-align: left">
	　　净譬如莲华泥土尘不生</p>
<p style="text-align: left">
	　　父王见恐怖即问斯何灵</p>
<p style="text-align: left">
	　　将无是神祇地出何怪尔</p>
<p style="text-align: left">
	　　此形姓为谁本从何得来</p>
<p style="text-align: left">
	　　愿以开吾意令心疑结解</p>
<p style="text-align: left">
	　　从生至于今未曾睹是变</p>
<p style="text-align: left">
	　　太子本弃国求道度众生</p>
<p style="text-align: left">
	　　恭勤无数劫于今乃得成</p>
<p style="text-align: left">
	　　今王莫恐畏且宽意悦豫</p>
<p style="text-align: left">
	　　我以坏众恶为王太子使</p>
<p style="text-align: left">
	　　王闻太子问泪下如雨星</p>
<p style="text-align: left">
	　　十二年已来乃承悉达声</p>
<p style="text-align: left">
	　　今从吉祥至思寤如更生</p>
<p style="text-align: left">
	　　太子舍国位成道号何名</p>
<p style="text-align: left">
	　　出国坐六年精进现成佛</p>
<p style="text-align: left">
	　　号曰天中天三界尊第一</p>
<p style="text-align: left">
	　　本时在我国为作众宝殿</p>
<p style="text-align: left">
	　　刻镂诸妙饰于今室何如</p>
<p style="text-align: left">
	　　优陀耶答曰佛之真正微</p>
<p style="text-align: left">
	　　常坐于树下诸天来归趣</p>
<p style="text-align: left">
	　　吾子在宫时茵蓐布綩綖</p>
<p style="text-align: left">
	　　皆以锦绣成柔软有光泽</p>
<p style="text-align: left">
	　　龙妻奉宝床天帝贡袈裟</p>
<p style="text-align: left">
	　　不以好衣喜其心无增损</p>
<p style="text-align: left">
	　　在国好美食甘膳滋其味</p>
<p style="text-align: left">
	　　今所服食者安身何等类</p>
<p style="text-align: left">
	　　执钵行分卫福众无粗细</p>
<p style="text-align: left">
	　　咒愿布施家世世令安隐</p>
<p style="text-align: left">
	　　悉达寐卧时不敢妄呼觉</p>
<p style="text-align: left">
	　　鼓琴发歌音尔乃令寤起</p>
<p style="text-align: left">
	　　如来三昧定夙夜无眠觉</p>
<p style="text-align: left">
	　　释梵来劝助皆现稽首受</p>
<p style="text-align: left">
	　　在家杂香浴若干种众馨</p>
<p style="text-align: left">
	　　香香遍室中今用何所香</p>
<p style="text-align: left">
	　　八解三脱门洗浴除心垢</p>
<p style="text-align: left">
	　　其心净如空普安无恼忧</p>
<p style="text-align: left">
	　　悉达在家时捣若干杂香</p>
<p style="text-align: left">
	　　香熏其衣服清净无垢障</p>
<p style="text-align: left">
	　　<a>戒定慧</a>解度以为道德香</p>
<p style="text-align: left">
	　　熏于八难处世世度十方</p>
<p style="text-align: left">
	　　四品好床座以若干宝成</p>
<p style="text-align: left">
	　　重叠布众具以卧起其上</p>
<p style="text-align: left">
	　　四禅为床座意定无愦乱</p>
<p style="text-align: left">
	　　清净如莲花不着淤泥水</p>
<p style="text-align: left">
	　　在宫无数兵诸臣而宿卫</p>
<p style="text-align: left">
	　　左右常拥护目不见恶秽</p>
<p style="text-align: left">
	　　诸弟子众俱千二百五十</p>
<p style="text-align: left">
	　　菩萨无央数皆来稽首习</p>
<p style="text-align: left">
	　　本在家未出有四品好车</p>
<p style="text-align: left">
	　　象马牛羊步游行观四方</p>
<p style="text-align: left">
	　　五通为骖驾彻视洞听飞</p>
<p style="text-align: left">
	　　睹本见众心游观度生死</p>
<p style="text-align: left">
	　　子出行往返幢旄羽雕饰</p>
<p style="text-align: left">
	　　前后诸导从各执诸兵仗</p>
<p style="text-align: left">
	　　四等慈悲护恩慧仁爱庆</p>
<p style="text-align: left">
	　　普覆众厄难以严饰众生</p>
<p style="text-align: left">
	　　出时杂伎乐椎钟及鸣鼓</p>
<p style="text-align: left">
	　　观者悉填路前后不相容</p>
<p style="text-align: left">
	　　树下波罗奈椎鸣不死鼓</p>
<p style="text-align: left">
	　　拘邻等得道八万四千天</p>
<p style="text-align: left">
	　　九十<a>六道</a>伏其音闻三千</p>
<p style="text-align: left">
	　　众生莫不悦启受心皆明</p>
<p style="text-align: left">
	　　所领何国土人民为多少</p>
<p style="text-align: left">
	　　所化有几人悉为归伏不</p>
<p style="text-align: left">
	　　领三千大界训化诸群生</p>
<p style="text-align: left">
	　　十方不可称莫不蒙济度</p>
<p style="text-align: left">
	　　在国思<a>正法</a>助吾治万民</p>
<p style="text-align: left">
	　　动顺礼节训莫不承教闻</p>
<p style="text-align: left">
	　　佛解空本无舍于四颠倒</p>
<p style="text-align: left">
	　　靡不归伏者神静无为业</p>
<p style="text-align: left">
	　　佛与世无仇博无不备达</p>
<p style="text-align: left">
	　　汝言何不返一切皆自归</p>
<p style="text-align: left">
	　　正天下满人一人头若干</p>
<p style="text-align: left">
	　　一头若干舌舌解无数义</p>
<p style="text-align: left">
	　　合集恒沙人嗟叹佛功德</p>
<p style="text-align: left">
	　　恒沙劫不畅况我萤烛明</p>
<p style="text-align: left">
	　　王闻益悲喜叹曰。善哉善哉。阿夷言不妄说佛当来不。何日当至乎。优陀报曰。却七日到。王大踊跃。即敕群臣国中万民。吾往迎佛。导从威仪法转轮王。平治道路扫除令净。香汁洒地悬缯幡彩。竖其幢盖周遍国内。其所修治光饰尽宜。千乘万骑出四十里。往奉迎佛稽首归命。优陀耶前报王曰。本受佛教奉命见王。宣其意故。今还宣命。说王意旨。饥虚无量。欲见至尊稽首受法。并化万民咸蒙福庆。王曰。宜知是时勿复稽留。</p>
<p style="text-align: left">
	　　尔时优陀耶还来诣佛所。稽首足下以申王意。世尊及诸弟子。自期七日当还本国。王及臣民莫不欣悦。别来积年夙夜相念。饮食不甘。寝不能寐。饥虚日久计日度时。须世尊到已竟七日。于时大圣告诸弟子。明日当发至迦维罗卫见于父王。皆严整衣服携持应钵。梵释四王闻佛还国。皆来侍送。天雨香汁散华烧香。竖诸幢盖。四王诸天皆在前导。梵天侍右。帝释侍左。诸比丘众皆随佛后。诸天龙神华香伎乐。追于上侍。佛适进路先现瑞应。三千国土六反震动。百岁枯树皆生华实。诸枯竭溪涧自然泉出。王见此瑞知佛已来。即敕诸释种大臣百官。皆行诣佛散华烧香。竖诸幢幡鼓众伎乐。悉出迎佛。王遥见佛在于大众。如星中月。如日初出照于旸朝。如树华茂芬葩炽盛。巨身丈六相好严身。晃如金山。王睹悲喜。前稽首足下。离别弥时今乃相见。大臣百官皆稽首礼。即还入城足蹈门阃。地为大动。天雨众华乐器皆鸣。盲者得视。聋者得听。拘躄得行。病者得愈。哑者得言。狂者得正。偻者得申。若被毒者为毒不行。百鸟禽兽相和悲鸣。妇女珠环相掁作声。当尔之时。见此变化莫不欢喜。室宝藏者自然发出。中满珍琦。怀异心者皆共和同。等心叉手自归命佛。诸畜生类蒙其光润。皆得生天。怀妊母人蒙斯光明。苦痛微薄皆得在产。端正姝好。消淫怒痴无复尘劳。展转相视如父如母如兄如弟如子如身。地狱休息。饿鬼饱满。寻光来至归命世尊。皆发道意。王见佛巨身丈六相好光明体紫金色。诸根寂定如星中月。晃如金山。天帝梵王四王所奉。睹诸梵志。久在山中曝露身形。日炙风飘身体黑瘦。在佛边侍。犹如黑象在紫金山不能发起。显佛大德令一切悦。便敕国中诸豪族释。端正姝好颜貌殊异。选五百人出为沙门。侍佛左右。犹如凤凰在须弥山。亦如摩尼着水精器。</p>
<p style="text-align: left">
	　　时佛弟难陀亦作沙门。来下须发。时难陀有典监。作剃头师。前白佛言。人身难得。佛世难值。明时叵遇。今我丈夫及诸尊者识道至高不可限量。不慕世荣舍弃尊位。行作沙门。今我小节下劣靡逮。何所贪乐不出为道乎。唯佛愍哀济救三涂。没溺尘埃拔为沙门。佛言善哉。佛时便呼比丘来。头发则堕袈裟在身。即成沙门。礼诸沙门因随次坐。难陀在后作次第礼。到此沙门则住不礼。心自念是我家仆不能为礼。佛知告难陀。<a>佛法</a>大通举学前后。不在尊卑。犹如大海悉受万川四流不避污泥。执心如地。四大俱等。地水火风内外无异。其神空净。所著为名。宜弃自大。以法自将。乃应先圣无极道训。时难陀见佛教诲切至。事不得止。解了本无弃捐自大。下意作礼。天地大动众会咸叹。善哉为道等心。除自贡高而下卑心。感于天地为之大动。从是制法先学为长后学为小。法之常宜各无所限。无所诤讼。时佛入宫坐于殿上。王及臣民日日供养百种甘馔。佛说经法所度无量。俱夷携罗云来。稽首佛足瞻对问讯。久违侍觐旷废供养。时王眷属皆怀沉疑。太子损国十有二年。何从怀妊生子罗云。佛语父王告诸群寮。俱夷守节贞洁清净。无瑕疵也。设王不信今当现证。于时世尊化诸众僧皆使如佛。相好光明等无差异。于时罗云厥年七岁。俱夷即以指印信环。与罗云言。是汝父者以此与焉。罗云应时直前诣佛以印信环而授世尊。王及群臣咸皆欣踊。称言善哉。所见无量真佛子也。佛语父王及诸臣曰。从今已后无复怀疑。此吾之正子缘吾化生勿咎俱夷也。王王得道证。俱夷受戒净修梵行。宫人大小咸受戒法。月六斋岁三齐。奉持不懈。国内清宁风雨以节。时不越叙五谷登贱。民安其所。万邦黎庶咸来庆贺。道德滋茂如月之初。</p>
<p style="text-align: left">
	　　叹佛品第二十九</p>
<p style="text-align: left">
	　　于是世尊告神妙天。大神妙天。欢豫天。加欢天。旃檀天。大悦天。寂然天。寂律天。如是等类净居天子伴党八人。佛以大会转于法轮。为一切故救济十方。勿令废断。开众生意经布天下。乃报佛恩。于时世尊复告大神妙天子。今此经典名普曜大方等典。诸菩萨力所可娱乐。遍诸佛世界悉令咸闻。经所入处靡不晃昱。佛自口宣。当速受之持讽诵读。是佛法目普令流布。若菩萨学闻是经法其心坚强。精进奉行无上正真之道为最正学。若有众生乐微妙者。住大乘法心念无疑。降魔罗网。悉讽诵已必获大圣。诸外异学不得其便。劝助学微成大德本至于大乘。若有贤人设闻说是普曜经典叉手自归。即舍八事<a>懈怠</a>之本。成八功勋。何谓为八。一得端正好色。二得力势强盛。三得眷属滋茂。四逮得辩才无量。五学疾得出家。六所行清净。七得三昧定。八得智慧明无所不照是为八功德。若有人为法师布座讽诵是经。当得八座福。何谓为八。一得长者座。二得转轮王座。三得天帝座。四得<a>自在</a>天座。五得大梵天座。六得菩萨座。七得如来座。八得转法轮度脱一切座。是为八座。若有法师班宣是法。设有赞叹善哉者。当得八清净行。何谓为八。一曰。言行相应无所违失。二曰。口言至诚而无虚妄。三曰。在于众会<a>真谛</a>无欺。四曰。所言人信不舍远之。五曰。所言柔软初无粗犷。六曰。其声悲和犹如哀鸾。七曰。身心随时音声如梵。会中人闻莫不咨受。八曰。音响如佛可众生心。是为八。若有书是普曜经典。着于竹帛不吝惜经心不怀妒。众人嗟叹。三十四行名德流布。若得学是经典得八大藏。何谓为八。一得意藏。未曾忘舍。二曰。所得心藏。无所不解分别经法。三得往来藏。普解一切诸<a>佛经</a>法。四得总持藏。一切所闻皆能识念。五曰。得辩才藏。为诸众生班宣经典皆欢喜受。六曰。得法藏。将护正法。七曰。得随意法藏。未曾断绝三宝法教。八曰。得奉行法藏。则辄逮得无所从生之忍。是为八大法藏。若有受持是普曜经典讽诵受持。得具八业。何谓为八。一曰施业。无悭妒心。二曰戒业。具足诸愿。三曰闻业。合集智慧至阿惟颜。四曰寂业。勤于一切定意正受。五曰见业。悉能具睹三达之智。六曰福业。具于相好训诲佛国。七曰慧业。为众<a>说法</a>应病授药。八曰大哀业。为于十方殖众德本而无懈惓。受持是普曜法。心自念言。使一切众生皆逮是法。以是德本复得八大福。何谓为八。一曰。转轮圣王成大福德。睹见无极建立笃信。二曰。得作四天王。三曰。得作帝释。四曰。得作炎天王。五曰。得作兜术天子。六曰。得作无憍乐天。七曰。得作化自在天。八曰。得作如来。断诸不善法具足诸善本。是为八。若有受此普曜经者。若至心听耳贯系意。得八清净心。何谓为八。一曰。常行慈心消除嗔恚。二曰。常行愍哀除众患害。三曰。常行喜悦除诸不乐。四曰。常行于护除诸结着。五曰。修四禅行在于欲界而得自在。六曰。行四无色定而得由己。七曰。得五神通游诸佛土。除诸挂碍众盖之患。八曰。逮得勇伏定意独步三界。是为八。</p>
<p style="text-align: left">
	　　嘱累品第三十</p>
<p style="text-align: left">
	　　尔时世尊告贤者大迦葉。贤者阿难。<a>弥勒</a>菩萨。我从无数劫遵习是法。乃成无上正真之道。嘱累汝等以手相付。受持讽诵广为人说。于时世尊欲使此法普悉周布十方。说是偈言。</p>
<p style="text-align: left">
	　　佛目所睹众生类皆得罗汉如身子</p>
<p style="text-align: left">
	　　若有供养亿千劫乃复前进如恒沙</p>
<p style="text-align: left">
	　　加复供养辟支佛若有一日奉斯经</p>
<p style="text-align: left">
	　　计此功德超过彼其阿罗汉不足立</p>
<p style="text-align: left">
	　　一切众生成缘觉若有供养亿千劫</p>
<p style="text-align: left">
	　　饮食衣服床卧具捣香杂香及名华</p>
<p style="text-align: left">
	　　若有一心叉十指等心自归一如来</p>
<p style="text-align: left">
	　　口自发言南无佛是功德福为最上</p>
<p style="text-align: left">
	　　一切众生皆成佛若有百劫供养者</p>
<p style="text-align: left">
	　　衣被饮食床卧具捣香杂香及名华</p>
<p style="text-align: left">
	　　若有正法欲倾危弃捐其身自投命</p>
<p style="text-align: left">
	　　若有一日常昼夜护是法者必超彼</p>
<p style="text-align: left">
	　　若有奉事十方佛及于缘觉诸声闻</p>
<p style="text-align: left">
	　　若有坚固此道心受斯要典诸法王</p>
<p style="text-align: left">
	　　一切经卷是道谛若诸如来如恒沙</p>
<p style="text-align: left">
	　　供养奉事诸如来若有手得是经卷</p>
<p style="text-align: left">
	　　其大辩才无等伦分别一句至亿劫</p>
<p style="text-align: left">
	　　智慧正义无有损若以是经为人说</p>
<p style="text-align: left">
	　　诸导师慧无边底计无有人与等者</p>
<p style="text-align: left">
	　　犹如江海不可尽闻是法者等若兹</p>
<p style="text-align: left">
	　　佛告贤者迦葉阿难弥勒重相嘱累。受之持之。讽诵学之。令普流布。示其同学及十方人。皆令蒙济。使不断绝。展转相教。展转相成。使不稽留。三宝不断。乃报佛恩。佛说如是。大神妙天子。及净居天子。弥勒菩萨。贤劫菩萨。及大迦葉。诸大弟子。天龙鬼神揵沓和。阿须伦。闻佛所说。莫不欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>