<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 普曜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 普曜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 普曜经</strong></p>
<p style="text-align: left">
	　　论降神品第一</p>
<p style="text-align: left">
	　　闻如是。一时佛在舍卫国祇树给孤独园。与大<a>比丘</a>众俱。比丘万二千。<a>菩萨</a>三万二千。一切大圣神智以畅。一生补处当成正觉。损己布施。持戒清和。忍辱调意。精进一心。智慧善权。所度无极。解一切法。如幻野马影响<a>芭蕉</a>化梦月影。悉无所有。有利无利。若誉若谤。若苦若乐。得名失称。已过<a>世间</a>诸所有法。<a>神通</a>自娱逮致总持。独步<a>三界</a>犹如日光。及诸菩萨备悉之愿。周旋五趣救济危厄。分别辩才定意无碍。皆已由己。咸成法忍悉得具足。诸菩萨住无所住处。度脱十方。</p>
<p style="text-align: left">
	　　其名曰慈氏菩萨。总豪王菩萨。师子英菩萨。吉义意菩萨。寂意行菩萨。分别辩才菩萨。逮<a>无畏</a>菩萨。进寂菩萨。大哀菩萨。如是上首菩萨三万二千。尔时<a>世尊</a>游舍卫城。国王大臣豪尊长者。凡庶万民咸共供养衣被饭食床褥卧具。病瘦医药一切所安。其妙名称普闻十方。是为如来至真等正觉明行成为善逝世间解无上士道法御<a>天人</a>师为佛世尊。敷演道义上中下善。义达微妙所与清彻。净修梵行。于时其夜净居天子名寂然尊。及神妙天。加欢乐天。加欢天。栴檀天。大悦天。荧然天。尊寂律天。及余无数净居天子。威神巍巍各有光明普照祇树。往诣佛所稽首足下。还住一面。是诸天子前白佛言。曾闻有经号名普曜大方等典。分别菩萨众德之本。从兜术天降神母胎。在于胎中娱乐开化。显示殊特复现出生。皆为一切诸立法行。在宫婇女爱欲之间。显诸艺术。<a>现行</a>学书计挍诸算。医药疗治射御手博。要誓掷象示现道力超诸群生。具足成就诸菩萨行。往来周旋。果实超殊名称流布。以菩萨力而自娱乐。降伏魔场。具足如来十力无畏。颁宣诸佛无量经典。敷演过去如来至真所讲<a>说法</a>。</p>
<p style="text-align: left">
	　　往昔道义。犹若世尊。莲华上佛。法英佛。定光佛。德英佛。法造佛。仙天佛。谛英佛。习金刚佛。众尊佛。雪像佛。乐清净佛。<a>出家</a>乐行佛。华英佛。胜颜佛。善明佛。善曜佛。仙勋佛。胜轮佛。欣乐佛。天华佛。轮吉祥佛。善首佛。善喜佛。住觉佛。住施佛。谛法普称佛。是世善妙佛。辨普佛。宝称佛。威强佛。梵神佛。无畏善化佛。善音佛。目悦佛。积德佛。音雨佛妙颜佛。寿神佛。与人游佛。羡求佛。降怨佛。供养佛。惟卫佛。式弃佛。随叶佛。拘留秦佛。拘那含牟尼佛。迦葉佛。如来至真等正觉。道决所化。自昔迄今。善哉世尊。愍哀一切。今亦颁宣如是法训。多所哀念。多所安隐。普护世间及十方人。为诸大乘唯分别之。降伏一切外学众邪。摄伏众魔。宣布菩萨诸所行义。现诸菩萨行大乘者。咸超精进将护<a>正法</a>。三宝<a>自在</a>令不断绝。具足佛身尽现十方。</p>
<p style="text-align: left">
	　　时佛默然。可诸天子所启白意。欲令一切普蒙其恩。时诸天子见佛默然听启白意。欣然大悦。稽首足下绕佛三匝。以天心华供养散佛。忽然不现还归天上。</p>
<p style="text-align: left">
	　　于是世尊明旦与诸菩萨及诸声闻眷属围绕。会迦梨讲堂告诸比丘。昨夜半时。净居天子及诸眷属来礼我足。叉手白言。愿为一切重演普曜大方等典。令诸群生普蒙其恩。吾时默然可其所启。</p>
<p style="text-align: left">
	　　时诸天子<a>欢喜</a>踊跃。忽然不现各还天上。于是众会闻此欣悦。前白佛言。惟天中天。重敢斯问。</p>
<p style="text-align: left">
	　　尔时世尊告诸菩萨及诸声闻。谛听谛听善思念之。当为汝说无极训诲。一切如来所可宣畅普济众生。</p>
<p style="text-align: left">
	　　何谓比丘。普曜经典大方等法。于斯菩萨住兜术天。咸见奉敬逮得无余阿惟颜住。百千天人所共咨嗟。名彻十方诸愿普具。晓了一切。诸<a>佛法</a>藏清净无垢。圣智道眼。意念定智往来周旋。圣性坚强耻众未度。其念弘普亘然极远。布施戒忍精进一心智慧渊深。大权方便所度无极。大慈大哀喜护四等弘畅梵迹。无极神通三达无碍。示现圣慧永无闇蔽。道业纯淑意止意断。神足根力。觉意道业。寂然止观。普备一切诸佛道品。达致本际。功勋福祚不可限量。成就相好庄严其体。在彼久长常得自在。仁和无诤言行相应。其心所怀口言无二。斯意质直而无谀谄怨结他念。常自谦逊而不自大。等心众生未曾偏党。供养无数百千载佛。为众重任恒忍灾患。观见无量诸菩萨众。睹其根本释梵四王大神妙天。天龙鬼神阅叉健陀罗。见莫不悦咨受训诲。分别一切章句本末。已逮无为入于有为。随时方便而开化之。心念<a>法器</a>识解一切。诸佛所宣无有愦乱。而不回还。逮得总持深入法藏。乘大法船游十二海接度诸流。三十有七道品之教。合集法宝深奥智慧。为大导师越渡四渎。诸愿具足降伏魔怨。善救外业诸异邪径。开化一切所住坚固。虽在尘劳皆来归命。为众导首。强若金刚行无盖哀。志性和安积精进力。为法优奥善权方便。在众中雄如师子。定意之业不可限载。犹如莲华处污无垢。禁戒博闻而无放逸。慈于十方无有加害。心水清澄而无所著。游世八法。心如大宝。所度无极福祚圣慧。积功累德道藏解明佛之智慧度阐法城。消众患难善开寤之。以四神足度于<a>彼岸</a>。志三脱门显其寂观。清净光曜一心脱门。处在闲室如山旷野。游法丛树行具足成十力无畏未曾怯弱。以度<a>生死</a>无复疑难。衣毛不竖越于无数在外异学。犹如师子游于糜鹿。舍诸放逸无吾我意。设有所畅。为师子吼。人中之雄。<a>解脱</a><a>禅定</a>智慧道场。放大光明照诸闇冥悉蒙道明。众邪异学。譬如萤火无益于世。愚赣幽昧曜蔽塞心。兴大道力精进之业。宣功<a>德行</a>威神巍巍。除闇冥品具足清白。见莫不欢。诸佛国土无所挂碍。拔诸穷厄荡涤垢秽。脱门一心觉意清凉。晓了圣明禅思清白以开化之。其四部众。诸天人民。行七觉意积累道宝。齐心众生应病与药。志不怀恶行十善业。以是<a>财富</a>奉持具足。不违法王所行<a>殊胜</a>而转宝轮。转轮王种。成就一切深远难限。一切法宝博闻无厌。慧普无极。</p>
<p style="text-align: left">
	　　尔时所兴不可限量。无能为喻。犹如江海。所总持慧。如地水火风。其心平等。坚强不动如须弥山。消诸结着犹如日光以耀诸垢。心若<a>虚空</a>在大宫殿安处其中。诸床座具二万二千。门户轩窗讲堂棚阁。校饰严整竖众幢盖。交露精舍布散众华。青莲芙蓉。诸玉女众有亿百千俱作伎乐。及杂众华不可称限。诸宝树木次第行列。其地清净平正无邪。香勋普流。飞鸟凫雁哀鸾异类。无数亿众游戏浴池。畅和雅音现在观睹。闻大法声消除一切尘欲之难。摄诸疲厌自大贡高。其心欢悦思念弘广。由是成就大无极法。演出训诲八万四千伎乐妙音。是为菩萨宿世积德。自然宣出此微妙偈。</p>
<p style="text-align: left">
	　　积功累德行宣布具足音</p>
<p style="text-align: left">
	　　其心普思道造智慧光明</p>
<p style="text-align: left">
	　　备无量势力弃损诸所有</p>
<p style="text-align: left">
	　　分别决众疑诸天之本末</p>
<p style="text-align: left">
	　　意清净无垢无杂众瑕秽</p>
<p style="text-align: left">
	　　弃捐于三毒寂灭嗔恚恨</p>
<p style="text-align: left">
	　　鲜洁消众垢其心如明珠</p>
<p style="text-align: left">
	　　从往古以来常喜好布施</p>
<p style="text-align: left">
	　　音响从种姓戒寂行调和</p>
<p style="text-align: left">
	　　精进禅智慧遵习亿载法</p>
<p style="text-align: left">
	　　音畅无数称宣说亿载佛</p>
<p style="text-align: left">
	　　愍伤于众生且观今是时</p>
<p style="text-align: left">
	　　晓了知终始生死之尘垢</p>
<p style="text-align: left">
	　　观察其本行天龙诸鬼神</p>
<p style="text-align: left">
	　　乐百千亿劫听之无厌惓</p>
<p style="text-align: left">
	　　善智慧无懈充饱久饥渴</p>
<p style="text-align: left">
	　　卿等虽所慕乐法不好欲</p>
<p style="text-align: left">
	　　性已无垢秽愍伤天世人</p>
<p style="text-align: left">
	　　亿那术载天听法心不废</p>
<p style="text-align: left">
	　　若慕于歌颂观诸<a>地狱</a>难</p>
<p style="text-align: left">
	　　其目净无垢见十方诸佛</p>
<p style="text-align: left">
	　　已得闻此法斯经世所尊</p>
<p style="text-align: left">
	　　宿世种妙德处兜术天宫</p>
<p style="text-align: left">
	　　直加天慈哀愍悦雨天下</p>
<p style="text-align: left">
	　　已越于欲界及<a>色界</a>亿载</p>
<p style="text-align: left">
	　　咸共慕乐圣无上吉祥佛</p>
<p style="text-align: left">
	　　降伏众魔业消化诸异学</p>
<p style="text-align: left">
	　　佛道如观掌且察今是时</p>
<p style="text-align: left">
	　　世尘劳兴盛宜布诸法云</p>
<p style="text-align: left">
	　　精进雨<a>甘露</a>消灭天世垢</p>
<p style="text-align: left">
	　　尊医晓诸种授药建疗治</p>
<p style="text-align: left">
	　　应示三脱门速立无为宅</p>
<p style="text-align: left">
	　　譬如师子吼诸小虫怖懅</p>
<p style="text-align: left">
	　　畅佛师子吼降伏外异学</p>
<p style="text-align: left">
	　　手执明哲灯过伏精进力</p>
<p style="text-align: left">
	　　总持近目前胜降伏众魔</p>
<p style="text-align: left">
	　　四天王遥察欲贡上尊钵</p>
<p style="text-align: left">
	　　亿载天帝梵始生往奉敬</p>
<p style="text-align: left">
	　　观睹尊音称宝种诸豪姓</p>
<p style="text-align: left">
	　　见人尊所处行菩萨之道</p>
<p style="text-align: left">
	　　其来在三有明宝在所胜</p>
<p style="text-align: left">
	　　无垢如摩尼兴云雨天下</p>
<p style="text-align: left">
	　　诸伎乐之声演出若干音</p>
<p style="text-align: left">
	　　劝助愍哀意观察今是时</p>
<p style="text-align: left">
	　　于是佛告诸比丘。于时菩萨省诸伎乐。宣法音时出大宫殿。有大讲堂号演施法。升彼讲堂坐师子床。其诸天子学大乘业行等慈者。亦复俱升此大讲堂。各从本位次第而坐。舍玉女众及诸天子。咸从同学各来集会。诸眷属众各六十六亿。咸共讲议。当使菩萨现生何种。或有说言。此维提种。摩竭国土最为兴盛。今菩萨者。应在彼土降神母胎。或有说言。菩萨不应生彼国土。所以然者。维提种者。母性真正其父不真种性卒暴而不安详。无可贪乐。其种鲜德福不具足。土地国邑无好浴池苑囿之观。既处边境不宜生彼。或有议言。拘萨大国其种弘广。眷属兴盛。菩萨应下降神彼国。或有报言。菩萨不应。所以然者其拘萨本从摩腾种来生彼国。父母宗族皆不真正。下劣小姓非是天师所可慕乐。福禄鲜薄卑鄙之土。性行不和。无有奇珍殊异之宝。肴馔之供可以奉圣。园观浴池亦复简少。既是边表不宜屈尊。或复说言。和沙大国国王右性人民炽盛。五谷丰登。菩萨应当降神彼国。或复报言。菩萨不应。所以然者。其彼国王杂合小姓。非是高德。土无威神。受他节度来于此国。父母不真不得自在。以是之故不应生彼。或复说言。此维耶离无极大城。人民滋茂安隐丰熟快乐无难。轩窗门户雕文棚阁严饰巍巍。浴池园观男女周旋游戏其中。人民居宅俨然整齐。菩萨应下降神彼土。或复报言。不宜现彼。所以然者。彼土民众喜诤不和。无清净行有外无内。不<a>修道</a>法不别尊卑。各自谓尊独言只步。不能下意。不顺法教。不服高德。以是之故不可屈尊。或复说言。此鏺树国。种性豪强事业无极。行众无首所习第一。菩萨应下降神彼国。或复报言。是亦不应。所以然者。其土凶逆举动虚妄。志性粗犷刚强难化。形笑轻人自大由己。不修事业。以是之故不应生彼。其诸菩萨及诸天子。各各共议观察天下诸大国土。诸王大姓豪尊重位。皆观察之悉不可意。</p>
<p style="text-align: left">
	　　尔时会中有一天子。名曰幢英。行菩萨道逮不退转畅达大乘。告诸菩萨及诸天子。诸贤者等。可共俱往问于菩萨。何所种姓。最后究竟一生补处。应往降神处于胞胎。佥共叉手。诣菩萨所。而前咨问。惟愿正士究竟菩萨。一生补处所可降神。种姓何类功勋云何。菩萨报曰。其国种姓有六十德。一生补处乃应降神。何谓六十。一国土宽博种姓寂静。二众所宗仰。三不生杂姓。四所生微妙。五种姓真正。六应男女行。七志操坚强。八本业丈夫。九尊习上业。十其行坚要。一作人惔怕。二众所羡乐。三意行勇猛。四所在尊豪。五志行无极。六女行清白。七男子无限。八所生无畏。九无有悭嫉。二十智慧明达。一有艺多术。二弃捐恶趣。三饭食恣意。四逮得自在。五善友兴盛。六虽在虫兽。无所娆害。七种姓温良。八慕修<a>道德</a>。九而无贪欲。三十无有嗔恚。一不怀愚冥。二在乐无赣。三相好弘普。四所造笃信。五好乐布施。六出家坚固。七力势超异。八所由殊胜。九人莫不敬。四十诸天奉之。一鬼神承事。二饿鬼归仰。三无有怨结。四名闻十方。五种类第一。六性行自在。七其眷属强。八无乱伴党。九群类无上。五十<a>孝顺</a>父母。一敬<a>沙门</a>梵志。二财业饶富。三多宝谷藏。四丰于七珍。五象马炽盛。六独步由己。七奴客僮使甚多无数。八利义如意。九无能胜者。十仁慈普覆。是为六十。时诸菩萨及诸天子。闻是六十种姓清净。欣然大悦乃知殊特。前白菩萨。何所种姓功勋巍巍。具足如此。菩萨报曰。今此种姓炽盛。五谷丰熟安隐平贱。快乐无极人生滋茂。殖众德本。迦维罗卫众人和顺。上下相承心念反复。将护情态积三帑藏。舍众殃舋弃众邪见。一切诸释渴仰一乘。奉敬尊长。<a>居士</a>大臣眷属和穆。色像第一。其白净王性行仁贤。夫人曰妙。姿性温良。仁慈博爱。容色难伦。心无倾移无有子姓。厌于世俗不倦道训。犹天玉女睹莫不欢。无女人态言语至诚。初无粗犷。除弃恚恨。不传彼此。好乐布施。禁戒无漏。敬重夫主。知时止足。不怀异心。常吉祥定。发绀青色。颜貌凞怡。言先意至。仁和其性。体行质直而无谀谄。常怀惭愧。性重不轻。三垢薄鲜。忍辱第一。手足柔软犹如莲华。护心口意强如金刚。若玉女宝德本清净。前五百世为菩萨母。释种饥虚宿夜望待。应往降神受彼胞胎。于是颂曰。</p>
<p style="text-align: left">
	　　清净人喜法处法师子座</p>
<p style="text-align: left">
	　　自然天围绕此菩萨惔怕</p>
<p style="text-align: left">
	　　普处讲堂议何种至贤良</p>
<p style="text-align: left">
	　　菩萨应降神父母淳真正</p>
<p style="text-align: left">
	　　普观于天下君子王大姓</p>
<p style="text-align: left">
	　　咸共意思惟释种净无瑕</p>
<p style="text-align: left">
	　　白净王最胜帝主中殊特</p>
<p style="text-align: left">
	　　炽盛丰无疵恭恪常行法</p>
<p style="text-align: left">
	　　一切皆归仰悉慕释淳和</p>
<p style="text-align: left">
	　　严讲堂园观应降神迦维</p>
<p style="text-align: left">
	　　咸成大势力像力三十二</p>
<p style="text-align: left">
	　　学术度无极没身无有害</p>
<p style="text-align: left">
	　　白净舍自大三千界第一</p>
<p style="text-align: left">
	　　意乐似诸天后名曰洁妙</p>
<p style="text-align: left">
	　　端正天玉女形体最清净</p>
<p style="text-align: left">
	　　诸天人睹之正观无厌惓</p>
<p style="text-align: left">
	　　无瑕如奇珍质直言柔软</p>
<p style="text-align: left">
	　　安隐无粗诤面悦颜不变</p>
<p style="text-align: left">
	　　行法怀惭愧离慢不轻举</p>
<p style="text-align: left">
	　　所听无谀谄常慈好布施</p>
<p style="text-align: left">
	　　净邪行十善身口意常谛</p>
<p style="text-align: left">
	　　以渡女人态未曾有缺漏</p>
<p style="text-align: left">
	　　不慕世俗荣龙宫及天世</p>
<p style="text-align: left">
	　　无伦可殊者应宜怀大圣</p>
<p style="text-align: left">
	　　宿本五百世恒为菩萨母</p>
<p style="text-align: left">
	　　白净应为父彼应降德神</p>
<p style="text-align: left">
	　　善见勤<a>修行</a>所奉当尊法</p>
<p style="text-align: left">
	　　恒与清白俱三十二无欲</p>
<p style="text-align: left">
	　　所在国进止卧寐及经行</p>
<p style="text-align: left">
	　　普照其处所净光灭众罪</p>
<p style="text-align: left">
	　　虽处天神人无敢有欲心</p>
<p style="text-align: left">
	　　见无威仪行视之如母子</p>
<p style="text-align: left">
	　　妙后发净业生长国王宫</p>
<p style="text-align: left">
	　　既尊无所越名称咸普流</p>
<p style="text-align: left">
	　　如王后应器尊人曜最上</p>
<p style="text-align: left">
	　　应往彼义土我宜往降神</p>
<p style="text-align: left">
	　　天下无余人能怀尊圣者</p>
<p style="text-align: left">
	　　惟妙后应德乃能堪任受</p>
<p style="text-align: left">
	　　诸天咨大圣菩萨清净智</p>
<p style="text-align: left">
	　　亦叹王后勋应往生释种</p>
<p style="text-align: left">
	　　说法门品第二</p>
<p style="text-align: left">
	　　佛告比丘。前选菩萨所降神土。其兜术天有大天宫。名曰高幢。广长二千五百六十里。菩萨常坐。为诸天人敷演经典。于时菩萨适升斯宫。普告诸天。有经典名疗治众结终始之患。最后究竟上大高座。班宣正真。令诸法会听斯训诲。时诸菩萨及诸玉女。咸曰当听。于时菩萨观四方城。化作高座。如四天下现若干品。诸好奇妙庄严文饰。悦一切心。其座严好过欲色界。所有床榻。皆是菩萨宿德使然。并师子座无央数宝。而合庄挍。极妙天衣以敷其上。无量香勋而以勋之。烧诸杂香散众名华。百千明珠自然奋光。严交露帐。其交露帐出妙音声。斯大光明遍照十方。竖诸幢盖周匝垂布明珠缯彩。百千玉女须臾皆集。无数床榻亦自然至。亿千功勋普亦现矣。无数释梵皆来稽首护卫菩萨。从无数劫积累功德。亿百千载。诸度无极功报所致。十方诸佛皆遥念之。菩萨适坐。告诸天人及大会众。诸贤者等。观此东西南北四维上下十方世界诸兜术天。一生补处咸欲降神。无数百千诸天大众眷属围绕。而侍从之皆令睹焉。佥为班宣法曜道门。菩萨威神之所建立。使诸天众睹于十方。遥稽首礼。各以香华供养神处临成佛者。五体归命。称扬大音赞言善哉。菩萨之德不可思议。令我等身。一时目睹无量菩萨。于时菩萨告诸天众人等。善听。何故名曰法曜道门。皆曰不及。惟分别之法曜道门。有八百事。临欲降神为诸天说。何谓八百。至诚法门。性行成就无所破坏妙喜法门。悦非时心欣乐法门。成就笃信爱敬法门。心自然净护身法门。净于三事护口法门。四善不毁护意法门。弃嫉恚痴<a>念佛法门</a>。见十方佛念法法门。睹法清净念众法门。趣入寂灭念施法门。威神普至念戒法门。具足所愿念天法门。令心清净慈心法门。化之立德悲心法门。第一无害欢然法门。不毁他人其<a>护法</a>门。秽厌爱欲非常法门。能越欲色观苦法门。除断所愿<a>无我</a>法门。无所猗着观音法门。消不直心观惭法门。除灭内行观耻法门。寂消外行观诚法门。不欺天人观实法门。不亲己身观行法门。道御法行观三宝法门。净灭三涂观了达法门。不失德本观作法门。不轻他人解己法门。不自毁身晓人法门。不非他人分别法门。奉行道法知时法门。终不虚妄弃自大法门。具足圣慧舍害法门。不慢彼我弃结法门。无有犹豫好乐法门。不怀狐疑弃不净法门。弃贪欲想无诤法门。断斗讼意无虚法门。度无中伤法义法门。决了诸义乐法法门。逮法光明求闻法门。净观诸法应正法门。奉行平等断名色法门。度诸挂碍厌宝法门。成立慧解舍着法门。不猗名称畅阴法门。别诸恶行身意法门。其体宴静念通法门。拔诸痛痒心趣法门。观心如幻意止法门。慧照众冥意断法门。舍不善本神足法门。身心轻便信根法门。不愿他人进根法门。善释慧明意根法门。善造道业定意法门。解心诸脱智慧法门。现成明哲信力法门。越魔威势进力法门。而不还回意力法门。未曾忘舍<a>定力</a>法门。灭众<a>妄想</a>智力法门。周旋往来意觉法门。解<a>真谛</a>法觉意法门。普曜诸法进觉法门。积行佛道喜觉法门。修平等行信觉法门。所作已办定觉意法门。畅诸法行护觉法门。度诸所生<a>正见</a>法门。好乐入寂<a>正念</a>法门。弃若干想正言法门。晓了一切诸有音声犹如呼响正治法门。无<a>报应</a>罪正业法门。息诸挂碍正便法门。消众欲意正意法门。入无志念正定法门。逮得三昧无有嗔恨道心法门。不断三宝教净性法门。不乐余乘圣达法门。微妙佛法心无结网应时法门。普具诸法施度无极法门。备成相好佛土清净劝化悭嫉戒度无极法门。悉度众恶八难之处摄诸犯禁忍度无极法门。心和调柔摄诸恚怒进度无极法门。奉众善德摄诸<a>懈怠</a>禅度无极法门。兴显一切一心脱门。定意神通摄诸乱意智度无极法门。舍众无明阴蔽窈冥邪见罗网摄诸恶智善权法门。随众所好而现威仪普摄一切诸佛圣慧四恩法门。摄诸众生使成佛道正法由己四等法门。慈悲喜护以斯四等摄诸偏党化众法门。安己弘誓而不懈惓护法法门。蠲除一切众生尘劳积德法门。众生戴仰圣品法门。具足十力寂然法门。成如来定其观法门。慧眼训诲分别辩法门。成就<a>法眼</a>道御法门。具足佛眼总持法门。奉行诸佛之所颁宣辩才法门。所可敷演悦众生心顺忍法门。顺化诸法不起法忍法门。辄得更决不退转地法门。备诸佛法从住至住法门。至阿惟颜一切智业无余法门。处胎出家。诣佛树下。惟诸仁等。略说其要。是为八百法曜法门。菩萨大士临降神时。为诸天子讲说此法。说是法门品时。八万四千天子发无上正真道心。三十万二千天子宿殖德本。寻时逮成无从生忍。三十六载诸天子等远尘离垢诸法眼净。兜术诸天咸皆欣然。皆散天华积至于膝。如是比丘。于时菩萨。为大天众劝助若滋。咨嗟说偈。</p>
<p style="text-align: left">
	　　其有乐清净在天心思妙</p>
<p style="text-align: left">
	　　皆宿造德本故致此净果</p>
<p style="text-align: left">
	　　是故报前世造行清净品</p>
<p style="text-align: left">
	　　无德归恶趣在苦痛不善</p>
<p style="text-align: left">
	　　从我闻是法莫起无恭敬</p>
<p style="text-align: left">
	　　当弃此憍慢致无量大安</p>
<p style="text-align: left">
	　　罪福无有常无恒无坚固</p>
<p style="text-align: left">
	　　如梦幻野马空中电忽然</p>
<p style="text-align: left">
	　　虽以慕五乐犹渴饮碱水</p>
<p style="text-align: left">
	　　离尘度世圣逮智能充饱</p>
<p style="text-align: left">
	　　等诸欲伎乐一切诸玉女</p>
<p style="text-align: left">
	　　女人各异心是时平等业</p>
<p style="text-align: left">
	　　不见利养伴友亲诸眷属</p>
<p style="text-align: left">
	　　除余造善业不乐诸恶品</p>
<p style="text-align: left">
	　　是故俱和合各怀念慈心</p>
<p style="text-align: left">
	　　奉行真正法善行自充饱</p>
<p style="text-align: left">
	　　常思念诸佛在法无放逸</p>
<p style="text-align: left">
	　　乐戒博闻施忍辱仁和要</p>
<p style="text-align: left">
	　　晓了苦无我专精观察法</p>
<p style="text-align: left">
	　　从因缘合成转长胜垢浊</p>
<p style="text-align: left">
	　　睹见诸辩才无极之神足</p>
<p style="text-align: left">
	　　慧功勋自然造戒闻无逸</p>
<p style="text-align: left">
	　　修学无极解博闻无驰骋</p>
<p style="text-align: left">
	　　施调意智慧众生故行慈</p>
<p style="text-align: left">
	　　常修行愍哀能成众善法</p>
<p style="text-align: left">
	　　大要行为本言行常相应</p>
<p style="text-align: left">
	　　勿从他人教已寂然精进</p>
<p style="text-align: left">
	　　不以作逮得无作亦不安</p>
<p style="text-align: left">
	　　等意观其本生死甚勤苦</p>
<p style="text-align: left">
	　　不以习离欲舍邪能究竟</p>
<p style="text-align: left">
	　　是故得闲静宣布顺慈心</p>
<p style="text-align: left">
	　　尊敬听法会灭欲烧尘劳</p>
<p style="text-align: left">
	　　弃捐大贡高执持无谀谄</p>
<p style="text-align: left">
	　　以时进行道至灭度无为</p>
<p style="text-align: left">
	　　消愚众浊冥智慧明化之</p>
<p style="text-align: left">
	　　弃结尘生网兴发所应行</p>
<p style="text-align: left">
	　　虽有众法师汝等修行义</p>
<p style="text-align: left">
	　　不在于彼见不违诸法训</p>
<p style="text-align: left">
	　　若得佛道时转法雨甘露</p>
<p style="text-align: left">
	　　净洗其心垢咨受最法门</p>
<p style="text-align: left">
	　　所现象品第三</p>
<p style="text-align: left">
	　　佛告比丘。于时菩萨为大天众。敷演经法。劝助开化咸令悦豫。问诸天子。以何形貌降神母胎。或有言曰。儒童之形。或有言曰释梵之形。或曰。大天王之形。或有言曰。息意天王形。或有言曰。阿须伦揵陀罗迦留罗真陀罗摩休勒形。或曰大神妙天日月王形。或曰。金翅鸟形。彼有梵天名曰强威。本从仙道中来。没生天上。于无上正真之道。而不退转。报诸天子言。吾察梵志典籍所载。叹说菩萨应降神母胎。又问。以何形往。答曰。象形第一。六牙白象头首微妙。威神巍巍形像姝好。梵典所载其为然矣。缘是显示三十二相。所以者何。世有三兽。一兔。二马。三白象。兔之渡水趣自渡耳。马虽差猛。犹不知水之深浅也。白象之渡尽其源底。声闻缘觉其犹兔马。虽度生死不达法本。菩萨大乘譬若白象。解畅三界十二缘起。了之本无。救护一切莫不蒙济。如是比丘。于是菩萨处兜术天。普观天下。意欲降体白净王宫。</p>
<p style="text-align: left">
	　　尔时王宫先现八瑞。一者草秽瓦石诸垢不净。悉为消除自然香洁。生众杂华香气苾芬。二者其雪山边。凫雁鸳鸯鹰鹞赤嘴。鹦鹉青雀哀鸾杂鸟。来诣王宫住宫殿上。轩窗门户屏障笼疏。各各畅音柔软妙雅三者白净王宫后园游观流泉众水。冬时始春皆生杂华。若干种宝奇雅妙好。四者陂水浴池诸观屋宅。悉自然生青莲芙蓉。大如车轮其叶百千。五者其苏水器及麻油器石蜜器食之无减。六者其王宫里大鼓小鼓。箜篌琴瑟筝笛箫笳。不鼓自鸣演悲和音。七者其王宫藏众宝奇珍。明珠七宝衣被璎珞。地中藏宝自然发出。八者宫中光明普照内外蔽日月光。万二千婇女欢喜悦乐。眷属围绕来诣王所。见王安坐。侍王之右。坐交露帐和颜悦色咸共贺言。善哉大王。愿听妾言。王得大愿。众宝瑞应咸一时至。当怀悦豫。时节和适国土太平。应八关斋。当抱慈心。不宜嗔喜。敬身爱彼。弃捐悭嫉爱欲邪见。消雪自大众生患厌事。无复诸乱莫不欢喜。已入正真。无怀恨者。不听十恶奉行众善。王愍我等。建立至诚去诸尘意。莫受谗言两舌彼此。慕乐戒禁将护宜适。念行功福慕乐道义。妾等亦当奉戒顺命。弃捐愚冥。抱欢豫心。常自将护。彼乐围绕永得安隐。散华<a>烧香</a>已离诸欲。不怀异心。宿夜七日安和无难。今我等心。不在色声香味细滑之法。其心恋慕欲闻正音。男女悉好犹若天人。游戏乐施不志王荣。璎珞之饰床座綩綖。诸好机延之中思善。皆悉踊跃安隐无乱。今者大王。宜视众民犹若一子。时王闻言。第一欢喜当如所愿。不违汝意辄如所誓。于时其王施宫婇女。如意所愿皆为庄严。交饰清净解散众华。烧其香勋悬缯幢盖。召二万人悉使被铠皆执兵仗侍卫左右。诸眷属俱作诸伎乐。音声悲和拥护王后。诸宫婇女各共围绕。诸天玉女来洗浴之。香勋衣服众宝璎珞。佥然俱鼓百千妓乐。其音悲和。夫人适坐。天女来侍。以若干种众杂天华金银床榻。细软綩綖以布其上。明月珠宝诸天玉女各赍香瓶。散华烧香。</p>
		

	
	

		</div></div><hr><script charset='utf-8' src='../../js/footer.js'></script></body></html>