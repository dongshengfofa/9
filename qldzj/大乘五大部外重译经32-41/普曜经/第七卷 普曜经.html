<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 普曜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 普曜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 普曜经</strong></p>
<p style="text-align: left">
	　　观树品第二十一</p>
<p style="text-align: left">
	　　佛告<a>比丘</a>。以成正觉诸天皆来。嗟叹佛已。如来正坐一心观树。目未曾瞬。<a>禅悦</a>为食解慧为浆永安无横。宿夜七日观道场树以报其恩。过七日已。欲行<a>天人</a>各共赍持万瓮香水。色行天人俱亦如是。往诣佛所香水洗之。若干种香初沐浴佛。诸天龙神揵沓和阿须伦迦留罗真陀罗摩休勒。所用香水如来浴身。香水溢流皆洒此等。蒙香之恩悉发无上正真道意。是时众生皆蒙香熏香不离体。时诸天子还入宫殿不闻余香。</p>
<p style="text-align: left">
	　　佛告比丘。有一天子。名曰普化。投佛足底。起坐叉手。前白佛言。佛坐树下七日之中。坐三昧定。其定何名。<a>世尊</a>告曰。定名悦食如来以是悦食定意。昼夜七日观树不瞬。时普化天子。以偈赞佛。</p>
<p style="text-align: left">
	　　常奉行诸行悦寂句威力</p>
<p style="text-align: left">
	　　使魔失径路自投稽首佛</p>
<p style="text-align: left">
	　　归命佛足下以欢悦之心</p>
<p style="text-align: left">
	　　于时诸天子说是散诸意</p>
<p style="text-align: left">
	　　寂定诸天人若知是种姓</p>
<p style="text-align: left">
	　　则尽淫怒痴智慧无有底</p>
<p style="text-align: left">
	　　消除天人疑何故有十力</p>
<p style="text-align: left">
	　　晓了解十方诸法度无极</p>
<p style="text-align: left">
	　　愍伤常七日尽意如<a>虚空</a></p>
<p style="text-align: left">
	　　坚坐不动移观树眼不瞬</p>
<p style="text-align: left">
	　　其师子之尊何故坐七日</p>
<p style="text-align: left">
	　　而观察此树所以寂然迹</p>
<p style="text-align: left">
	　　本造所立愿师子为一切</p>
<p style="text-align: left">
	　　本愿之所致坐树不时起</p>
<p style="text-align: left">
	　　施以世尊心现在所住安</p>
<p style="text-align: left">
	　　如是十力尊奉行诸训教</p>
<p style="text-align: left">
	　　知天人本末前世之所愿</p>
<p style="text-align: left">
	　　闻经典之教常奉行训诲</p>
<p style="text-align: left">
	　　其十力如是<a>无畏</a>愿具足</p>
<p style="text-align: left">
	　　是故坐七日而不起于座</p>
<p style="text-align: left">
	　　勇猛能观之悉降伏一切</p>
<p style="text-align: left">
	　　平等坐道场灭除众尘劳</p>
<p style="text-align: left">
	　　清净而极远以是安众生</p>
<p style="text-align: left">
	　　由斯当<a>出家</a>奉行正真法</p>
<p style="text-align: left">
	　　得离诸瑕秽永无所畏惧</p>
<p style="text-align: left">
	　　是故成圣众不造非法行</p>
<p style="text-align: left">
	　　能忍恩爱有及诸无明行</p>
<p style="text-align: left">
	　　断众结根本察之如埃土</p>
<p style="text-align: left">
	　　见于远时节以是计吾我</p>
<p style="text-align: left">
	　　遍处在阴盖我知断除尽</p>
<p style="text-align: left">
	　　吾久积此行迷惑之业律</p>
<p style="text-align: left">
	　　究竟诸阴盖以慧除吾我</p>
<p style="text-align: left">
	　　其断欲恚恨众生处愚冥</p>
<p style="text-align: left">
	　　如水中之月吾伏令无余</p>
<p style="text-align: left">
	　　是行无所乱意中自解耳</p>
<p style="text-align: left">
	　　往古以降之一切悉断灭</p>
<p style="text-align: left">
	　　是卿等现在邪痴堕火狱</p>
<p style="text-align: left">
	　　佛拔令无余不复更历此</p>
<p style="text-align: left">
	　　以去诸阴盖施与灭盖本</p>
<p style="text-align: left">
	　　消灭四颠倒疗除使无余</p>
<p style="text-align: left">
	　　此众相念垢其知经法本</p>
<p style="text-align: left">
	　　师父令灭尽回转使无余</p>
<p style="text-align: left">
	　　身苦六十五过有三十垢</p>
<p style="text-align: left">
	　　现在有四十道场悉断此</p>
<p style="text-align: left">
	　　所生有十六现处十八教</p>
<p style="text-align: left">
	　　是则二十五于道场断此</p>
<p style="text-align: left">
	　　贤圣财十二人畏二十八</p>
<p style="text-align: left">
	　　吾以越此业精进力<a>超度</a></p>
<p style="text-align: left">
	　　以觉是不还分别五百事</p>
<p style="text-align: left">
	　　吾以悉畅达往古百千法</p>
<p style="text-align: left">
	　　是诸结永尽九十八根源</p>
<p style="text-align: left">
	　　诸可有处所众生所倚受</p>
<p style="text-align: left">
	　　断疑诸所习愚冥邪见网</p>
<p style="text-align: left">
	　　竭四尘劳河令不得<a>自在</a>　　</p>
<p>
	　　世尊<a>说法</a>班宣言教。当弃谀谄吾我贪故。旷然其志愍伤尘劳。以律正教拔一切贪。是诸足下消除邪行。奉行真正除众音响精进灭度得其边际。今无吾我。<a>禅定</a>功勋怀来定意。度四瀑流。忧结自大放逸之业。降伏此事皆使永尽。以真正故。怀来定意制众尘劳。消诸<a>妄想</a>犹拔树根。意越<a>彼岸</a>悉使无余断其处所。便师子吼其力甚大。<a>三界</a>自在而无有主。皆灭境界。以禅明智割除怨难。犹如天帝。使其罗网众罪悉尽。用三十六精进之行。在于地中。智慧兵力断绝无爱。是诸根源尘劳结着究苦毒本。以慧明力欲令永尽。以是智眼善治本净。真正人等明药威力疗其无明。痴树广远令无根源。于斯界中行至诚矣。用心毁散瞋恚死蛇。心意这异则为怨贼。吾以枯竭十二诸海。以灭境界思想烟火。显耀三达。灭众尘垢然炽之焰。乐于脱门消诸瑕疵。是故教训也。慰劳一切去荆蕀想。空无音响。晓了精进求于清净。犹如攒木出其火光。又如泉源其心寂然。以智兵力劫心尘垢。怀来定意是谓执幢。奉持训诲自能晓了。降伏辩事怀来慈心。以是五欲而知豪富。住于众行弃捐谀谄。从本起尘。是为众结之所罣碍。其鬪不和。吾悉究畅致三昧定。悉知内事建立惭愧。有想无想。从是得致悉获是行。究畅所有。损诸思想一切缚结。如是<a>行者</a>弃损无余。以精进力而降伏之。三达脱门。</p>
<p>
	　　以是之故。不以<a>无缘</a>想于下劣。苦乐无常但谓吾我。而造想求六衰之本。在佛树下。悉断除此一切无常是广大荒秽浊之事。以圣明达消诸爱欲。过于日月其怀爱欲。在于虚空。解于三达。颜貌无量。以度<a>生死</a>济断大海。精进力故越婬怒痴。以微妙行断于吾我。<a>六度</a>无极消亿尘劳。生死俓苦愍之息意。于是慕断前后而无二坎。等于平等所度无极。众邪异学逮得<a>甘露</a>。而无有余尽生死根。其无四大亦无诸入。求诸智宝得无央数。道宝之明致无所畏。是无量佛于内得安。少求如化分别根源。前世所行是吾晓了。所以亿载劫。审施珍宝无数甘露故畅斯学。乐柔软行闻世亿垓诸法言教。亦复剖判缘起悉起悉空。心发意顷了如野马此吾清净其目明好。超越十方一切众生。察如手掌如本所殖生树果实。宿世所更得解了斯。诸度无极亿载劫中。悉解念梦若干品觉过去诸天所可诤念颠倒之业。有彼如是。此亦若兹。于时吾往无死药业。所以十力行慈心者。愍念众生故行慈力。今是我父处于甘露。所以十力行愍哀力降化一切。是以使吾处甘露间。常行护力降伏一切。由是化之入无死地。所以行喜普行悦故。以是喜力降伏一切。是故建立处甘露间。忆念十力边恒沙劫。见过去佛而供养之。以是之故处甘露间。吾本所誓心口所说。不降伏魔。不化邪见。不从坐起。无有放逸。度于彼岸。坏痴罗网。从无数劫住智金刚。以逮十力得无所著。降伏诸漏令无有余。不舍其力乃从坐起。具足洗浴浊垢使净。于时世护十力自在而度无极三千世界。犹如金刚常修等行。亿千垓天供养无量及诸玉女不可称载。佛子如是皆有因缘。处贤圣座受大自在。宝瓮千枚若干香水洗于护世。三千世界由是自在。佛子如斯皆有因缘。所以宿夜七日不从座起。常观察树。彼七昼夜观于佛树。化七千亿人令发道心。思惟寂然地六反震动。时佛乃从师子座起。其心和安其身柔软。所行知时在佛道场。观其道树犹如师子而无所畏。禅思脱门贤圣之行</p>
<p>
	　　普曜经商人奉糗品第二十二(有本云四天王上鉢品)</p>
<p>
	　　尔时提谓波利之等与贾人俱五百为侣。于时树木华实茂盛演佛之音。七日不动不摇。时有梵天厥名识干。住于梵天。见佛新得道快坐七日未有献食者。我当求人令饭上佛即使五百贾人皆踬zhi4不行。识干先世五百贾人之知识也。欲度之故。故使然矣。提谓波利怖还与众人共议。天</p>
<p>
	　　即时而赞偈言</p>
<p>
	　　如来成佛道　　所愿已具足</p>
<p>
	　　汝等贡上食　　因是转法轮</p>
<p>
	　　时五百人诣树神所。梵作树现光光像分明言。今世有佛在拘留国界尼连禅水边。未有致食者。汝曹幸先能有善意必获大福。贾人闻佛名皆大喜言。佛必独大尊天神所敬非凡品也。即和糗蜜俱于树下稽首上佛。佛念先古诸佛哀受人施法皆持鉢。不宜如余道人手受食也。时四天王于颇那山上。得四枚青石之鉢欲于中食。时有天子名曰照明。谓天王曰。今者有佛。名释迦文。应用斯鉢。非仁之器。今当受食。可往奉之。于是四王则与天子。华香伎乐幡盖并鉢。如屈伸臂顷俱下。诣佛四天王各取所持之鉢共贡上佛。佛念取一不快余人。意当悉纳之。提头赖王先以献佛。佛即受之。而为说偈言</p>
<p>
	　　今授世尊器　　当获尊<a>法器</a></p>
<p>
	　　自得寂然鉢　　心意无忘失</p>
<p>
	　　时毘留勒王。次复奉鉢。佛寻受之。而说偈言</p>
<p>
	　　若授如来器　　其心未曾妄</p>
<p>
	　　四天王安护　　乃至清凉觉</p>
<p>
	　　时毘留罗叉王。次复奉鉢。佛寻受之。而说偈曰</p>
<p>
	　　其施清净器　　净心授如来</p>
<p>
	　　身心常轻便　　天龙神所叹</p>
<p>
	　　时毘<a>沙门</a>王。次复奉鉢。佛即受之。而说偈曰</p>
<p>
	　　佛戒无缺漏　　授完牢之器</p>
<p>
	　　信施无乱心　　使德无缺减</p>
<p>
	　　佛受鉢已。累左手中。以右手按上。即合</p>
<p>
	　　成一令四际现。而复叹曰</p>
<p>
	　　吾前世施鉢　　故有是果报</p>
<p>
	　　今获斯四器　　四王神足致</p>
<p>
	　　佛叹偈已。即以其鉢受贾糗蜜呪愿贾人言。今所布施欲令食者得充气力。当令施家世世得愿得寿得色得力。得瞻得喜。安快无病。得辩才慧。终保年寿。众邪恶鬼不得娆近。以有善意。立德本故。诸善鬼神常当拥护开示道地得利谐偶。不使迍zhun1蹇。无复难患。人有见正。以信喜敬。净洁不悔。施<a>道德</a>者福德盖天。所致转胜吉无不利。日月五星二十八宿天神鬼王。常随护助。四天大王赏别善人。东提头赖。南维睒shan3文。西维留勒叉。北拘钩罗。当护汝等令不遭横。能有慧意研精学问。敬<a>佛法</a>众。弃捐众恶不自放恣。终受吉祥。种福得福行道得道。已先见佛一心奉承。当为从是致第一福。现世获佑快解见谛。常受富乐自致泥洹。闻呪愿已。皆发无上正真道意。佛食毕竟掷鉢虚空。有天子名善梵。即接取之无罣碍。鉢齎上梵天。亿千梵天皆共供养右绕奉事。于是世尊无等伦德叹其功勋。以是德本于将来世。诸贾客等当得作佛。名曰蜜成如来至真等正觉明行成为善逝<a>世间</a>解无上士道法御天人师为佛世尊。于时导师授无限决。然后化于无数<a>菩萨</a>。受其决者在于佛道而不退转。闻佛授决欣然踊跃。时诸兄弟叉手自归。共持身命奉上如来。佛告比丘。如来具足成正觉已。便以神足移坐石室。自念本愿。欲度众生。思惟生死本从<a>十二因缘</a>。缘从法起便有生死。法灭者生死乃尽。以自作是故自得是。若不作是是便休息。一切众生意为精神。精神窈冥恍惚无形。自起识想随行受身。身无常主。神无常形。神心变化燥浊难清。自生自灭未曾休息。一念去一念来。如流草木。若水中泡。一这灭寻一复兴。至于三界欲色无色。九神所止皆系于识。不得免苦。昧昧暗冥然不<a>自觉</a>。故谓之痴。莫知要道。夫道至妙虚寂无念不可以凡世间意知。世间道术九十六种。各信所事孰知其惑。皆乐生求安贪欲嗜味。好于声色故不能乐佛道。佛道清净无所有。计身万物不可得常有。设当为说天地无常。世间皆苦身非我所。空无所有谁能信者。意欲默然。不为世间说法。便入定意。佛眉间光上照天帝。天帝知佛不欲说经。悲念三界皆为长衰。以不得知度世之道。死即当堕三恶道中。何时当脱。天下久远乃有佛耳。佛难得见若灵瑞华。今我当为天下人。请命求哀于佛令说经法。即将般遮识下到石室。佛这定意。教般遮识鼓琴歌佛本愿之德。以叹颂曰</p>
<p>
	　　听我歌十力　　弃盖寂定禅</p>
<p>
	　　光彻照七天　　德香喻栴檀</p>
<p>
	　　上帝神妙来　　叹仰欲见尊</p>
<p>
	　　梵释齎敬意　　稽首欲受闻</p>
<p>
	　　佛所本行愿　　精进百劫懃</p>
<p>
	　　四等大布施　　十方受弘恩</p>
<p>
	　　持戒净无垢　　慈软护众生</p>
<p>
	　　勇慧入禅智　　大悲敷度经</p>
<p>
	　　苦行积无数　　功勋成于今</p>
<p>
	　　戒忍定慧力　　动地魔以降</p>
<p>
	　　德普盖天地　　神智过灵皇</p>
<p>
	　　相好特无比　　八声震十方</p>
<p>
	　　志高于须弥　　清妙莫能伦</p>
<p>
	　　永离婬怒痴　　无复老死患</p>
<p>
	　　惟哀从定觉　　愍伤诸天人</p>
<p>
	　　为施法藏宝　　敷慧甘露珍</p>
<p>
	　　令从忧畏解　　危厄得以安</p>
<p>
	　　迷惑见正道　　邪疑覩<a>真言</a></p>
<p>
	　　一切皆愿乐　　欲听受无厌</p>
<p>
	　　当开不死法　　垂化于无穷</p>
<p>
	　　于是世尊随世习俗。心自念言。是法甚深所入无限。成最正觉。寂然微妙难逮难知。非心所思非言所畅。非是凡圣所能逮及。一切训诲不可得习。存其本原至灭度矣。一切所遇最无所著。乃至清凉无生无极。不得处所悉无所有。越度六界。无想不愿无获无言。无有音响。无有教训。无有无集。寂灭诸行至于无断无为之业吾设为说斯义本末。万物无常有身皆苦。身非为身。空无所有。众人不解唐苦疲劳。所有亲戚家属悉非人所。正言似反谁肯信者。不如默然耶。于时世尊。即说偈言</p>
<p>
	　　深奥恬怕　　曜明无垢</p>
<p>
	　　吾已逮是　　甘露无为</p>
<p>
	　　我今说之　　众人不解</p>
<p>
	　　如吾今日　　不如默然</p>
<p>
	　　除去言辞　　无思无得</p>
<p>
	　　如是自然　　犹如虚空</p>
<p>
	　　心思法意　　神识以脱</p>
<p>
	　　无念第一　　能知他人</p>
<p>
	　　此不可以　　文字说之</p>
<p>
	　　以入道义　　不入专精</p>
<p>
	　　过去诸佛　　皆为众生</p>
<p>
	　　其斯知识　　从其因缘</p>
<p>
	　　计于此业　　悉无有法</p>
<p>
	　　彼亦无有　　若有若无</p>
<p>
	　　皆从因缘　　而兴生老</p>
<p>
	　　彼亦不念　　若有若无</p>
<p>
	　　亿百千劫　　不可称限</p>
<p>
	　　吾前世时　　自从诸佛</p>
<p>
	　　未曾逮获　　如是法忍</p>
<p>
	　　<a>无我</a>无人　　亦无<a>寿命</a></p>
<p>
	　　假使以逮　　得是法忍</p>
<p>
	　　亦无有生　　众生无命</p>
<p>
	　　是谓本净　　无吾我法</p>
<p>
	　　时定光佛　　授我此慧</p>
<p>
	　　吾时愍哀　　无限众生</p>
<p>
	　　不令众生　　来相劝请</p>
<p>
	　　今众生故　　感动梵天</p>
<p>
	　　使彼劝我　　乃转法轮</p>
<p>
	　　今我如是　　清净<a>正法</a></p>
<p>
	　　梵天来下　　以相劝助</p>
<p>
	　　转于离垢　　微妙正法</p>
<p>
	　　众生因觉　　乃解神识</p>
<p>
	　　梵天劝助说法品第二十三</p>
<p>
	　　佛告比丘。于时如来演眉间相光明威神。又彼光明名照生。百万梵王使发其心。斯光普遍三千大千佛国。时识干梵王。承其圣旨如佛心念。世尊默然不肯说法。梵天心念。今我宁可往诣佛所劝请如来转正法轮。于时识干梵王与六万八千梵天眷属围遶。来诣佛所稽首足下。退住一面。前白佛言。唯然世尊。天地无佑今欲毁坏。所以者何。如来至真已逮无上正真道。为最正觉。寂然定意不肯说法。众苦沈滞没于三界。愿转法轮悉教众生。于是颂曰</p>
<p>
	　　愿贤圣财　　净于众生</p>
<p>
	　　谁当劝安　　亿载黎庶</p>
<p>
	　　布施以慧　　听觉莲华</p>
<p>
	　　班宣正观　　除众逆贼</p>
<p>
	　　随时挝zhuā击　　无量法鼓</p>
<p>
	　　因其吹此　　无极法珂</p>
<p>
	　　当建立斯　　高显法幢</p>
<p>
	　　谁当兴发　　大法光曜</p>
<p>
	　　必当兴云　　降大法雨</p>
<p>
	　　愿常流布　　大圣众坐</p>
<p>
	　　当疗治是　　大痛处所</p>
<p>
	　　惟灭尘劳　　众火之热</p>
<p>
	　　为其示现　　寂然之道</p>
<p>
	　　安丰无热　　无忧之业</p>
<p>
	　　无为之道　　导化趣真</p>
<p>
	　　常兴愍哀　　和众诤讼</p>
<p>
	　　必当开通　　<a>解脱</a>之门</p>
<p>
	　　说至诚义　　无恚恨本</p>
<p>
	　　为盲冥者　　开目视瞻</p>
<p>
	　　疗治令净　　得上<a>法眼</a></p>
<p>
	　　非是天世　　及梵天宫</p>
<p>
	　　非鬼揵沓　　阿须伦民</p>
<p>
	　　无能治灭　　众热之病</p>
<p>
	　　惟有圣尊　　人中日月</p>
<p>
	　　是故吾今　　劝请法王</p>
<p>
	　　今立造胜　　一切诸天</p>
<p>
	　　以是功德　　自劝如来</p>
<p>
	　　唯当转讲　　无上法轮</p>
<p>
	　　时佛世尊默然可之。识干梵天。见佛默然愍伤诸天世间人民阿须伦龙鬼神欲使度脱。时梵天王见佛可之。以栴檀杂香而散佛上。忽不现。时佛树神名曰法明。又名法乐。又名法意又名法持。往到佛所前白佛言。今佛世尊。当于何国而转法轮。时佛告曰。在波罗奈仙人之处鹿苑之中。树神白佛。波罗奈国仙人之处鹿苑之中。人民尟xiǎn少不可说法。佛告树神。勿说此言。所以者何。我<a>宿命</a>时在中建立法祠。六万亿载在中供养六万亿诸佛世尊。及若干种仙人学游居其中。波罗奈国诸天龙神所共嗟叹无极大法稽首归命。千亿诸佛悉念本末。在此神仙树木之间。应转法轮。寂然惔怕。不覩无智暗冥之党。以此之故。在此神仙树木之间而转法轮。佛告比丘。于时世尊所作已办无复余患断众罣碍净众尘劳。诸垢已尽。降伏魔怨成一切智。普见十方。获十种力四无所畏十八不共诸佛之法。慧明圣达无所罣碍。以佛道眼普观世间。今当为谁第一说法。何所有人易化受教。婬怒痴薄为先说法。佛即念知郁昙蓝弗三垢尟xiǎn。今为所在。佛念即知物故已来已复七日。第二学仙今日寿终。时虚空中天神白佛。唯然世尊。如大圣教皆悉寿终。佛复念言。昔者父王遣五人俱侍卫我。经历勤苦有大功夫。我今宁可为是先说经法而开化之。佛告比丘。于时世尊从树下起。寻时举声告于三千<a>大千世界</a>。皆使知之。从次前行至波罗奈神仙鹿苑。诣五人所。于时五人遥见佛来。转相谓言。今者汝等宁复遥见沙门瞿昙来不。迷失无定。所志不获奉行经戒。多所熏修违忘道业。假使来者慎莫为起亦勿迎逆。彼时五人遥见佛到。观察如来威神巍巍。不能堪任。无上圣德不安所座。各从座起前行奉迎。各口发言。善来圣尊。有执法衣。受鉢器者前布座者稽首作礼取水洗脚。佛时问彼五人曰。卿曹持意何不坚固。为我之故长夜不安遭勤苦患今当报功。又卿五人咸当知之。吾成正觉逮一切智。覩见十方。获清凉乐无复诸漏。游得自在。于一切法无所罣碍。当为说法度生老病死。于时五人稽首佛足悔过自责。吾等愚冥不识正真憍慢无伏。恭敬自投甚自克责。于时世尊放身光焰。其明普照三千大千诸佛世界。靡不周遍。其光自然畅此偈言</p>
<p>
	　　其兜术天身　　来下降母胎</p>
<p>
	　　在林微尼树　　堕地行七步</p>
<p>
	　　即时师子吼　　四天王帝接</p>
<p>
	　　其音超梵天　　三世为最尊</p>
<p>
	　　消灭诸恶趣　　出家行学道</p>
<p>
	　　造立勤苦行　　往诣佛树下</p>
<p>
	　　降伏魔力怨　　逮无上正觉</p>
<p>
	　　今于仙人处　　当转正法轮</p>
<p>
	　　梵天哀劝请　　宣无上法典</p>
<p>
	　　能仁然可之　　愍伤一切故</p>
<p>
	　　建立誓坚固　　波罗奈鹿苑</p>
<p>
	　　当转大法轮　　最上无能胜</p>
<p>
	　　欲听闻法者　　宿亿载积德</p>
<p>
	　　速疾来至彼　　以时听经典</p>
<p>
	　　人身甚难得　　佛世亦难遇</p>
<p>
	　　尊法不可值　　舍八恶众难</p>
<p>
	　　今日正是时　　开信值佛兴</p>
<p>
	　　皆弃诸患难　　听受尊法教</p>
<p>
	　　亿载劫不闻　　希可值遇法</p>
<p>
	　　今日当得听　　不当放<a>懈怠</a></p>
<p>
	　　佛告比丘。地神畅音。佛之圣旨。立大高座当转法轮。其大圣佛以己口宣。我最为尊十方第一。降伏魔兵尽众苦源在佛树下。时能仁尊道德寂然。裂坏劳怨所愿具足无复余结。百劫所行欲度众生。所转法轮无所慕乐。安住光明。劝化千亿佛土无数百千诸佛真子威神足力。若干诸佛所可造化。现大柔软如来音声。至真功勋。劝助大哀愍念众庶。覩其威耀察诸方便。于百千劫扬大雷吼。为诸众生雨八味水。灭诸所受。根力觉意禅思脱门。定意正受增益道性。从无数劫如所闻法。己身立行积累道法。分别诸药晓众生业。又斯病者当疗治安。久远尘劳皆令无想。佛为法医度脱众生。因转法轮所度无极。其间神足从来历载。道品之法普。至微妙一切<a>德行</a>积善法施。晓了医药充无限愿。虽在贫匮。无所贪乐随颠倒财。诸佛导师常转法轮。无有财利金银思想。乐清净乘。华香杂香擣香宫内爱子躬身不好。不以欢乐。弃于天上天下之欲。志求佛道转于法轮。布施救众。戒无所犯。善将护禁而无缺漏。百劫之中常行忍辱。精进懃修不怀怯弱无有增减。志存禅定观于<a>神通</a>。智慧兴隆具足所愿。转于法轮消于恼热。乃应道法。于是有菩萨名发意。转法轮叹说此法。超诸俗宝。一切众宝道宝为上。甚好巍巍严饰清净。其千光明悉照天下。自以要誓华香幢幡。俱共叉手。帐紫金色。香水满瓶弘誓洗浴。清心众垢造立吉祥尔时世尊。则转法轮而劝助之复叉手指供养世尊。而偈叹曰</p>
<p>
	　　其定光如来　　授圣清净决</p>
<p>
	　　当得佛道意　　人中师子尊</p>
<p>
	　　在彼立所愿　　行法是色像</p>
<p>
	　　以得佛道时　　因劝助道法</p>
<p>
	　　入若干品业　　常以一切故</p>
<p>
	　　在众生之类　　济十方来会</p>
<p>
	　　劝助诸种族　　宣布道法轮</p>
<p>
	　　叉手自奉事　　投身稽首礼</p>
<p>
	　　其在佛树下　　清净诸天人</p>
<p>
	　　若行清白业　　奉供最能仁</p>
<p>
	　　一切皆住立　　请说大法轮</p>
<p>
	　　具一切人中　　叹德不可尽</p>
<p>
	　　三千大千界　　周遍虚空中</p>
<p>
	　　诸天阿须伦　　天下皆稽首</p>
<p>
	　　诸天越音声　　须臾无信者</p>
<p>
	　　一切者欢悦　　皆观如来尊</p>
<p>
	　　梵天得自在　　畅雷雨之音</p>
<p>
	　　百千巨亿载　　咸皆共来会</p>
<p>
	　　无数亿劫中　　善行正真业</p>
<p>
	　　时释迦文佛　　与拘伦谈论</p>
<p>
	　　苦空非我有　　说其眼非常</p>
<p>
	　　耳鼻不能久　　自然为恍惚</p>
<p>
	　　头首亦自然　　诸根无常聚</p>
<p>
	　　以如是观者　　无我无寿命</p>
<p>
	　　是一切诸法　　皆从因缘生</p>
<p>
	　　若离是诸见　　覩之如虚空</p>
<p>
	　　无见无有作　　亦无覩众生</p>
<p>
	　　若净不净缘　　亦不得舍离</p>
<p>
	　　五阴无所起　　起者大苦患</p>
<p>
	　　兴起恩爱淟　　其行遂增减</p>
<p>
	　　以能等观者　　得正真道义</p>
<p>
	　　致究竟尽法　　便能觉了尽</p>
<p>
	　　从发思想念　　不慎行致之</p>
<p>
	　　常修明<a>智行</a>　　遵行如是道</p>
<p>
	　　在于因缘行　　而无所造立</p>
<p>
	　　虽处于神识　　不与因缘合</p>
<p>
	　　拘邻等品第二十四</p>
<p>
	　　佛告比丘。尔时如来为颁宣诸法。说十二因缘根本所起。从无明有行。从行有识。从识有名色。从名色有六入。从六入有更。从更有痛。从痛有爱从爱有受。从受有有。从有有生。从生致老病死大苦患合。无明以尽行便尽。行已尽识便尽。识已尽名色便尽。名色已尽六入便尽。六入已尽更便尽。更已尽痛便尽。痛已尽爱便尽。爱已尽受便尽。受已尽有便尽有已尽生便尽。生已尽老病死皆尽。则无五阴大苦之患。从缘则有。无缘则无。如来解是六情因缘十二之本。是故自在达皆自然无有根本。其外异学不及知此空法自然。如是法者。过去诸佛所可解达。为诸众生分别说之。晓了是法乃得寂然。是故敷演十二缘起而转法轮。拘邻知之。拘邻者知本际也。以灭尽者则成三宝。佛法圣众是三宝名。畅布天下音彻梵天。如来今日转于清净法轮。护世至真兴显三宝。世难可致。拘邻之等五人比丘。六十亿天得法眼净。复八十亿<a>色界</a>天人得法眼净无上正真。八万世人。来会观者亦法眼净。皆度众苦。时佛音响彻闻十方。虚空天神闻柔和音。是释迦文十力世尊。仙人之处鹿苑之中。敷演法轮说十二缘。咸使知之。十方诸佛闻其音者皆悉默然。诸天龙神阿须伦。诸佛侍者。各白其佛。分别诸法普闻其音。善哉世尊。速决其意。何故默然。先世之时寂然精进。以其道力习于道法。越无央数。百千菩萨自致得佛。今此十力勤修得佛。转其三合十二法轮。其三合十二法轮者。无去来今三世之心也。是故一切闻是音声。亿百千人兴发慧力建立大道。各自念言。吾等当学彼佛精进威神势力。使疾获致三世之尊施世道目。皆使逮致无上正真之道。于是诸天子等悉来集会。一名神妙。二名天妙。三名欢豫。四名加欢。五名栴檀。六名大悦。七名寂然。八名寂律。如是等类八净居天。从千天子悉来集会。听受世尊所转法轮。彼时大圣告大神妙天子。今此经名曰普曜大方等法。诸菩萨所以娱乐。诸佛境界所入普照其身精进自致得佛。如来所说。是故受持讽诵奉行。为众人说</p>
		

	
	

		</div></div><hr><script charset='utf-8' src='../../js/footer.js'></script></body></html>