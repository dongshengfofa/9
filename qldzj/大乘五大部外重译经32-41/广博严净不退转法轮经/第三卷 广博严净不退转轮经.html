<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 广博严净不退转轮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 广博严净不退转轮经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 广博严净不退转轮经</strong></p>
<p style="text-align: left">
	　　尔时阿难白佛言。<a>世尊</a>。一切<a>世间</a>必生疑惑不能解了。如来等正觉。以何缘故说坚信坚法乃至辟支佛耶。尔时世尊告阿难言。阿难当知。若有众生于先佛所造众善行。能解如来密语不生疑惑。所以者何。能知如来密语。如幻如热时炎如梦所见如影如响。阿难。若如是知密语者不生疑惑。是故阿难。<a>菩萨</a>摩诃萨。于如来等正觉密语应如是知。若有勤行精进不得精进。勤修智慧不得智慧者。不生疑惑。尔时世尊。欲重宣此义。而说偈言。</p>
<p style="text-align: left">
	　　诸佛导世者微密语难知</p>
<p style="text-align: left">
	　　为发大庄严无异菩萨说</p>
<p style="text-align: left">
	　　<a>懈怠</a>无智者不能解密语</p>
<p style="text-align: left">
	　　应当勤精进为解密语故</p>
<p style="text-align: left">
	　　如幻炎梦见如电亦如响</p>
<p style="text-align: left">
	　　以言说显现如是等诸法</p>
<p style="text-align: left">
	　　如是知诸佛所说微密语</p>
<p style="text-align: left">
	　　能以如是慧照净微密智</p>
<p style="text-align: left">
	　　不应如是知菩提可宣说</p>
<p style="text-align: left">
	　　应如是觉知无言说故空</p>
<p style="text-align: left">
	　　空不能知空空不分别空</p>
<p style="text-align: left">
	　　断一切分别显示如是空</p>
<p style="text-align: left">
	　　<a>虚空</a>无所归亦无有取舍</p>
<p style="text-align: left">
	　　以无取舍故是故知法空</p>
<p style="text-align: left">
	　　佛告阿难。若如是知有为法皆悉如梦。而不放逸者不生疑惑。说是法时。五亿<a>比丘</a>生坚信想者。即从坐起整其衣服。偏袒右肩右膝着地。一心合掌皆共和合。住于佛前。而说偈言。</p>
<p style="text-align: left">
	　　今日牟尼尊除我等疑心</p>
<p style="text-align: left">
	　　得解微密义以信求菩提</p>
<p style="text-align: left">
	　　复有五亿比丘生坚法想者。从诸比丘闻此偈已。即从坐起。乃至合掌。住于佛前。而说偈言。</p>
<p style="text-align: left">
	　　今蒙菩提照除我等疑冥</p>
<p style="text-align: left">
	　　得解微密义坚法求菩提</p>
<p style="text-align: left">
	　　复有十亿比丘生八人想者。从诸比丘闻此偈已。即从坐起。乃至和合。住于佛前。而说偈言。</p>
<p style="text-align: left">
	　　先住八地心今日皆除舍</p>
<p style="text-align: left">
	　　得解微密义八人求菩提</p>
<p style="text-align: left">
	　　复有十一亿比丘生须陀洹想者。从诸比丘闻此偈已。即从坐起乃至和合。住于佛前。而说偈言。</p>
<p style="text-align: left">
	　　今于<a>佛法</a>中得断诸疑网</p>
<p style="text-align: left">
	　　解佛微密语宣说须陀洹</p>
<p style="text-align: left">
	　　复有二万五千比丘生斯陀含想者。从诸比丘闻此偈已。即从坐起乃至和合。住于佛前。而说偈言。</p>
<p style="text-align: left">
	　　我等本深着志乐斯陀含</p>
<p style="text-align: left">
	　　今皆得离着寂灭无戏论</p>
<p style="text-align: left">
	　　复有五百亿比丘生阿那含想者。从诸比丘闻此偈已。即从坐起乃至和合。住于佛前。而说偈言。</p>
<p style="text-align: left">
	　　今遭救世尊远离诸戏论</p>
<p style="text-align: left">
	　　得菩提光照永拔诸果想</p>
<p style="text-align: left">
	　　复有三万五千亿得四禅比丘生阿<a>罗汉</a>想者。从诸比丘闻此偈已。即从坐起乃至和合。住于佛前。而说偈言。</p>
<p style="text-align: left">
	　　我已离烦恼通达无异法</p>
<p style="text-align: left">
	　　知诸乘平等皆悉如幻法</p>
<p style="text-align: left">
	　　复有二万比丘生声闻想者。从诸比丘闻说偈已。即从坐起乃至和合。住于佛前。而说偈言。</p>
<p style="text-align: left">
	　　离缚牟尼尊止我等虚说</p>
<p style="text-align: left">
	　　密说声闻义我今皆通达</p>
<p style="text-align: left">
	　　复有五千比丘生辟支佛想者。从诸比丘闻此偈已。即从坐起乃至和合。住于佛前。而说偈言。</p>
<p style="text-align: left">
	　　我等今现见辟支佛所行</p>
<p style="text-align: left">
	　　解佛微密义难思辟支佛</p>
<p style="text-align: left">
	　　复有一万<a>比丘尼</a>生须陀洹果想。斯陀含果想。阿那含果想。阿<a>罗汉果</a>想者。从诸比丘闻说偈已。即从坐起乃至和合。住于佛前。而说偈言。</p>
<p style="text-align: left">
	　　今知平等法永断女身分</p>
<p style="text-align: left">
	　　佛无有异言必成人中尊</p>
<p style="text-align: left">
	　　复有八万八千优婆塞。生须陀洹果想。斯陀含果想。阿那含果想者。从诸比丘闻此偈已。即从坐起乃至和合。住于佛前。而说偈言。</p>
<p style="text-align: left">
	　　我等心无垢如净毗琉璃</p>
<p style="text-align: left">
	　　为修佛法故今日当<a>出家</a></p>
<p style="text-align: left">
	　　尔时虚空中。有六十亿那由他诸天。以天曼陀罗华而散佛上。散已住立。而说偈言。</p>
<p style="text-align: left">
	　　本有诸乘想亦有诸果想</p>
<p style="text-align: left">
	　　今日悉除舍必当成菩提</p>
<p style="text-align: left">
	　　尔时有百千阿罗汉。<a>舍利弗</a>。大目揵连。<a>须菩提</a>。阿泥卢头。离婆多。劫宾那等。即从坐起整衣服。偏袒右肩右膝着地。一心合掌皆共和合。住于佛前而白佛言。世尊。我等今日志愿满足。能降伏魔摧诸怨敌。具足成就五无间业。我等今日满足成就五欲功德。我等今日邪见具足远离<a>正见</a>。我等今日害多百千众生之命。我等今日已逮菩提。即于今日无余<a>涅槃</a>而般涅槃。尔时世尊默无所说。</p>
<p style="text-align: left">
	　　尔时会中有百千众生皆生疑惑。我等今者如在闇中。云何诸大罗汉作如是语。何况凡夫。以疑惑故不能从此至彼从彼至此。坐不能立立不能坐。尔时尊者阿难。知此百千众生心之所疑。亦以佛神力故。问文殊师利法王子言。今此大众百千众生。闻诸大德比丘作如是语皆生疑惑。世尊默然而无所说。愿文殊师利说其因缘。此诸大德比丘。以何因缘说此密语。尔时文殊师利法王子。语尊者阿难言。阿难当知。此是不退转菩萨地事。唯有不退转菩萨。乃能证知此诸大德比丘密语。尊者阿难问文殊师利言。此诸大德比丘。皆是不退转菩萨耶。文殊师利言。如是如是。此诸大德比丘皆是菩萨。已于菩提得不退转。阿难请文殊师利言。愿说诸大德比丘微密语义。</p>
<p style="text-align: left">
	　　文殊师利言。无明能生<a>生死</a>。是故名母。断无明故名为害母。父名不正思惟及以喜爱。彼以永断名为害父。以诸法不可坏。方便坏众多想。亦坏诸行名为坏僧。应坏凡夫法名阿罗汉。以不灭方便灭罗汉想名杀罗汉。以不灭方便灭如来想名出佛身血。如是等想已断已害毕竟无余。阿难。以是事故。诸大德比丘作如是语。我等今日具足成就五无间业。所以者何。于此法中不聚不散不减不满。是故名为五无间业满足成就。阿难当知。彼作是说。我等今日满足成就五欲功德者。彼诸比丘于此五欲。了知如梦如幻如热时炎如影如响。彼于此智满足成就。而于五欲无增无减。所以者何。能知此法毕竟而无所有。以无所有故能如实知。而于彼法得如是忍。故名满足成就五欲功德。阿难。以是事故。彼诸比丘作如是说。我等今日满足成就五欲功德。阿难当知。彼作是说。我等今日满足成就邪见远离正见者。彼诸比丘知诸法邪见诸法邪。阿难。邪名有为。诸法皆是虚妄。此虚妄法犹若虚空不增不减。亦不住方亦无所属。所以者何。离自性故。彼知是法皆悉平等。以平等故正见亦等。彼已远离如是等想。所以者何。若有等想有不等想。彼诸比丘无有等想及不等想。所以者何。诸佛之法离一切想。彼于佛法通达无生。不得无生法。是故阿难。彼诸大德比丘作如是语。我等今日具足成就邪见远离正见。阿难当知。彼作是说。我等今日害多百千众生命者。阿难。彼诸比丘令此时会百千众生诸天及人。知有为法皆悉如幻如影如响。知此法故。离众生想离寿想人想。离一切法想。以一切法不可种。方便种菩提善根。诸比丘比丘尼。优婆塞优婆夷。从诸比丘闻此密语。亦得离众生想寿想人想不数数死。所以者何。若着众生想寿想人想则数数死。彼已远离如是法故毕竟不生。是故阿难。彼诸比丘作如是说。我等今日害多百千众生命根。阿难当知。彼作是说。我等今日已逮菩提。于无余涅槃而般涅槃者。阿难。彼诸比丘。令此大众百千万亿那由他诸天及人。即于今日得离烦恼得逮菩提。所以者何。此诸大众皆发阿耨多罗三藐三菩提心。而于今日闻说金刚句法。皆得无生法忍得见菩提。以是事故而作是说。我等今日逮得菩提。我等今日于无余涅槃而般涅槃者。彼不断烦恼不修佛法无余烦恼。是故阿难。彼诸比丘作如是说。我等今日已逮菩提。于无余涅槃界而般涅槃。言今日者。阿难当知。即于此日不生亦无所生。故名今日。(<a>天竺</a>正音不生与今日音同也)是故阿难。求菩萨乘若善男子善女人发阿耨多罗三藐三菩提心者。于一切法应当渐损以不可得法发菩提心。于一切法是名为出离菩提想。于一切法是名为入无余涅槃而般涅槃。阿难。求菩萨乘族姓子。不应深着日想不应以日而生昼想。阿难。愚小之人以日为昼想。无黠慧故。所以者何。若令此昼是真实是坚牢是<a>常住</a>者。应有积聚不应过去。唯应有昼不应有夜。阿难当知。有昼夜想者此是凡小。是故阿难。求菩萨乘族姓子有深心者。为善知识所护。不应生昼夜想。所以者何。求离一切想是菩提道故。尔时文殊师利法王子。欲重宣此义。而说偈言。</p>
<p style="text-align: left">
	　　无明名为母能生生死故</p>
<p style="text-align: left">
	　　已拔其根本是故名为害</p>
<p style="text-align: left">
	　　不正观思惟喜爱名为父</p>
<p style="text-align: left">
	　　彼皆如实知毕竟无所有</p>
<p style="text-align: left">
	　　以知无所有而害其根本</p>
<p style="text-align: left">
	　　不缘无所有是故名为害</p>
<p style="text-align: left">
	　　所说罗汉法及与凡夫法</p>
<p style="text-align: left">
	　　彼已以智坏是故名为害</p>
<p style="text-align: left">
	　　所有众多相已知其性相</p>
<p style="text-align: left">
	　　以不可坏法坏相名坏僧</p>
<p style="text-align: left">
	　　本来所分别如来诸法想</p>
<p style="text-align: left">
	　　彼已断远离知其不生灭</p>
<p style="text-align: left">
	　　此想次第起思量知是空</p>
<p style="text-align: left">
	　　如所说平等彼已能证知</p>
<p style="text-align: left">
	　　所说欲功德其名有五种</p>
<p style="text-align: left">
	　　远离此诸想知想皆如幻</p>
<p style="text-align: left">
	　　是诸比丘等于欲无增减</p>
<p style="text-align: left">
	　　于导世师前而作如是说</p>
<p style="text-align: left">
	　　知欲性皆空犹如梦所见</p>
<p style="text-align: left">
	　　毕竟无所生于此智得满</p>
<p style="text-align: left">
	　　以邪智知法虚伪不牢固</p>
<p style="text-align: left">
	　　邪名为虚妄于此智得满</p>
<p style="text-align: left">
	　　有为法虚妄而无有远近</p>
<p style="text-align: left">
	　　无知无近远如五指摩空</p>
<p style="text-align: left">
	　　彼说诸正见皆见是平等</p>
<p style="text-align: left">
	　　如诸法平等知见等亦然</p>
<p style="text-align: left">
	　　凡小多分别众生想故死</p>
<p style="text-align: left">
	　　若不得众生亦无有死想</p>
<p style="text-align: left">
	　　有缘诸众生除其计寿想</p>
<p style="text-align: left">
	　　知计寿过患除其如是想</p>
<p style="text-align: left">
	　　远离众生想及与计寿想</p>
<p style="text-align: left">
	　　彼作如是说害多众生命</p>
<p style="text-align: left">
	　　已远离死想达无分别法</p>
<p style="text-align: left">
	　　知不坏菩提不增无果报</p>
<p style="text-align: left">
	　　死生不可聚觉了清净法</p>
<p style="text-align: left">
	　　一切法无诤不生常寂灭</p>
<p style="text-align: left">
	　　不应分别昼亦不分别夜</p>
<p style="text-align: left">
	　　于不来去法而求于菩提</p>
<p style="text-align: left">
	　　凡小恒分别以日用为昼</p>
<p style="text-align: left">
	　　欲求菩提者莫作是分别</p>
<p style="text-align: left">
	　　彼以是密语宣说如是法</p>
<p style="text-align: left">
	　　以知此法故能作如是说</p>
<p style="text-align: left">
	　　文殊师利法王子说此偈已。尔时会中百千众生已拔疑箭。无复疑惑逮大照明。于诸法中得无生法忍。各自脱身所著上服。以奉文殊师利法王子。皆作是言。愿使我等于未来世。说是妙法<a>觉悟</a>众生如今文殊师利法王子觉悟众生。尔时世尊告文殊师利言。善哉善哉。文殊师利。除众生疑照明佛法。法应如是。尔时阿难白佛言。世尊。今此百千众生所有疑箭。非是世尊所拔断耶。佛告阿难。今此百千众生。皆是文殊师利本所<a>教化</a>成就菩提。闻彼<a>说法</a>皆能信解。阿难白佛言。是诸众生皆于菩提不退转耶。佛告阿难。如是如是。是诸众生已于菩提而不退转。所以者何。为文殊师利善知识所护念故。</p>
<p style="text-align: left">
	　　尔时阿难白佛言。世尊。此诸比丘。生坚信想。生坚法想。生八人想。生须陀洹想。生斯陀含想。生阿那含想。生阿罗汉想。生声闻想。生辟支佛想者。皆于菩提不退转耶。佛告阿难。是处难信。乐小法者。懒惰懈怠不勤精进贪着饮食贪着欲染。亲近乐行欲染法者。好喜谈说无益之语。乱心失念不具威仪。心意躁扰不摄诸根轻躁嬉戏愚佷多语。如是众生信是法难。阿难。着增上慢不能护身贪着身命。远闲居处舍多闻法。<a>破戒</a>憍慢毁法窃法。不尊重法毁灭<a>正法</a>。贫穷法财喜乐非法。诽谤正法乐行非法。不知恩报恩。不敬佛法僧。阿难。如是众生信是法难。悭心坚着恶戒嗔心。不解佛法。成就恶慧贫穷智慧。恶友所护远离善友。不为般若波罗蜜所护。不为诸陀罗尼经王所护。起有得见。深重利养贪着衣钵。于衣钵物极生重心。不尊重和上阿阇梨。于初夜后夜不勤行方便。阿难。如是众生信是法难。<a>杀生</a>偷盗邪淫妄语两舌恶口说非时语。贪嗔邪见亲近邪见。<a>修行</a>广布邪方便法。无惭无悔朋党交游。独行无伴离<a>沙门</a>法。行非沙门法。不信空无相无作无为不生不灭一切诸法非破坏相。阿难当知。如是众生信是法难。尔时世尊说是语已。即便默然。尔时阿难承佛威神问文殊师利法王子言。文殊师利。世尊何故默无所说。文殊师利言。将来恶世众生。成就如是恶不善法。不能信解如是深法。以是事故世尊默然。尊者阿难问文殊师利言。来世众生少有信解。如是法不。文殊师利言。来世众生信此法者甚少。犹如众生不识珍宝者多识者甚少。所以者何。非其智力所及。阿难。众生亦尔。闻说此法信解者少。设有信解如是法者。不为国土城村人民所敬。国土人民咸共轻贱而远离之。所以者何。此人先世作法留难业因缘故今受此报。阿难请文殊师利言。惟愿为此少信解众生敷演此义。文殊师利言。此事问佛。佛当演说。尔时阿难。即便问佛。</p>
<p style="text-align: left">
	　　尔时世尊。四面顾视。即出舌相。遍覆三千<a>大千世界</a>。于其舌相复放光明。遍照十方恒河沙世界。皆令周遍。时四部众。佛神力故。皆见十方恒河沙诸佛世界诸佛世尊。皆说是法悉得闻知。闻是法已皆共和合劝请世尊。唯愿如来宣说此法莫令断绝。世尊。今十方诸世界中。无量无边不可限量诸佛世尊宣说是法。我等悉得见闻。其所说法无有增减。如今世尊等无有异。尔时世尊还摄舌相告阿难言。汝颇曾见不实语人有是广长舌相不耶。阿难白佛言。无也世尊。此是世尊诚实说于戒定忍辱。怜愍<a>饶益</a>慈悲喜舍。一切智果所得舌相。是故世尊。唯愿为此少信众生族姓男女敷演此义。因是事故。诸不信者以此证知。皆令得信。</p>
<p style="text-align: left">
	　　尔时世尊告阿难言。今此四众诸来会者。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。闻说此法者。皆于阿耨多罗三藐三菩提不退转。渐次修行。当得阿耨多罗三藐三菩提。即于此处宣说是法无有增减。如我今日等无有异。尔时四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆大<a>欢喜</a>踊跃无量。其中或有以衣散佛者。或以华者。或以诸鬘。所谓须曼那鬘。金鬘银鬘。毗琉璃鬘。颇梨鬘。车磲鬘。马瑙鬘。象瑙鬘。日光宝鬘。杂七宝鬘。以如是等鬘。而散佛上。诸天以曼陀罗华。摩诃曼陀罗华。波流沙华。摩诃波流沙华。曼殊沙华。摩诃曼殊沙华。迦迦勒羁华。摩诃迦迦勒羁华。卢遮摩祢华。摩诃卢遮摩祢华。输娑摩祢华。摩诃输娑摩祢华。如是等诸华而散佛上。复以天优钵罗华。波头摩华。拘物头华。分陀利华。而散佛上。于虚空中作天伎乐。种种歌颂赞叹佛德。诸龙王等皆雨真珠散于佛上。一切女人即脱身上妙好璎珞以散佛上。脱身上服以用奉佛。即整衣服右膝着地。一心合掌住于佛前。皆共和合而作是言。诸佛如来。言无有二智无障碍。记说我等必当作佛。</p>
<p style="text-align: left">
	　　尔时世尊告阿难言。如是阿难。是诸女人必于阿耨多罗三藐三菩提不退转。所以者何。诸佛世尊。永断愚痴贪欲嗔恚及诸憍慢尘垢黑闇一切染着。烧燃烦恼永尽无余。成就精进成就诸力。威德尊严神足<a>自在</a>光明照曜。眷属成就尊贵威势。色族姓处皆悉具足。相好具足光明具足到安隐处。如释如梵如欲界中尊。威仪具足戒行具足观察具足。天龙夜叉乾闼婆阿修罗迦楼罗紧那罗摩睺罗伽人非人等。皆共尊重恭敬赞叹不染世法。永舍一切诸有为法。成就<a>解脱</a>诸佛之法见闻不虚。阿难白佛言。世尊。云何诸佛世尊闻不虚耶。</p>
<p style="text-align: left">
	　　佛告阿难。汝不知耶。阿难白佛言。世尊。实所未知。唯愿说之。云何如来闻不虚耶。</p>
<p style="text-align: left">
	　　佛告阿难。一心善听。吾今解说。阿难当知。若有众生。已闻今闻当闻<a>释迦牟尼佛</a>名者。是诸众生。皆于阿耨多罗三藐三菩提不退转。所以者何。诸佛菩提无虚妄故。亦无贪欲及以嗔恚。阿难。何况今日现于我前能以一华散我上者。若有众生。我泥洹后形像<a>舍利</a>。能持一华以供养者。如是众生亦于阿耨多罗三藐三菩提不退转。阿难白佛。若有畜生闻释迦牟尼佛名者。皆于阿耨多罗三藐三菩提不退转耶。佛告阿难。若有畜生闻释迦牟尼佛名者。是诸众生皆种阿耨多罗三藐三菩提种子因缘。所以者何。诸佛如来其有闻者闻必不虚。是故诸佛如来言无有二。阿难。譬如尼拘陀树枝叶茂盛。能荫百人至五百人。阿难于意云何。其树种子为大小耶。阿难白佛言。世尊。其子甚小。佛告阿难。是尼拘陀树种子虽小。得地水火风虚空众缘故。而得生长渐次广大。如是阿难。彼诸众生种菩提种子渐次增长。当成阿耨多罗三藐三菩提。而不可腐败不可败坏。所以者何。以不住一切法作种子故。而不腐败亦无毁坏。</p>
<p style="text-align: left">
	　　尔时阿难白佛言。世尊。为是诸佛本愿之力。为是诸佛法应尔耶。佛告阿难。是我本愿。若有闻我名者。必不退转阿耨多罗三藐三菩提。亦是诸佛法应如是。所以者何。一切诸佛法皆等故。阿难白佛。若诸佛法等。以何缘故立誓愿耶。佛告阿难。诸佛世尊宣说法时。会中诸菩萨摩诃萨。闻佛说法即立誓愿。使我将来成佛说法。见闻不虚亦复如是。尔时阿难白佛言。甚奇世尊。成就如此希有之法。复以此法利益众生。佛告阿难。如是如是。如汝所说。我为利益诸众生故。遍诸佛土供养诸佛不惜身命。舍一切物无有悭吝。勤修精进积集难得。无所依倚菩提之道。于一切法而无所取。以摄众生。</p>
<p style="text-align: left">
	　　尔时阿难白佛言。世尊。甚为希有。魔王波旬。闻说此经不作留难。佛告阿难。以不闻故不作留难。所以者何。文殊师利法王子。以神力隐蔽令不得闻故无留难。尔时文殊师利法王子还摄神力。恶魔波旬。即于梦中闻说新异不退转法轮。亦闻称释迦牟尼佛名。即便惊悟。愁忧恐怖身毛皆竖。即从床上自投于地。作如是言。先所降伏今不伏我。先所领土今不属我。愁忧苦恼发声啼哭。以愁忧苦恼发声啼哭故。身形老瘦犹如百岁老人。尔时恶魔波旬。将四种兵及三千大千世界所有魔天。来诣佛所。犹如菩萨坐道树时。魔严兵众来诣佛所亦复如是。尔时恶魔波旬。身形老劣如百岁人。头低脊膢行步迟重。喘息短气举身战掉。扶杖而行来诣佛所。当魔波旬来诣佛时。于虚空中所将眷属四种兵众。闻说不退转法轮。亦闻释迦牟尼佛名。时四种兵及诸眷属。自然而住不能得前。生如是念。我等不复随从波旬。尔时波旬单独羸老。白佛言。乃至不留一人扶接我者。本降伏者今不伏我。先所领土今不属我。世尊怜愍一切众生。我今亦在众生数中而不垂愍。乃至不留一人授我水者。尔时世尊告波旬言。众生界多是无尽法。波旬当知。假令日日恒河沙等诸佛出世。一一诸佛于日日中度恒河沙众生令般涅槃。而众生界犹不可尽。时魔波旬复白佛言。众生界虽不可尽。如我今者单独羸老。在道行时若其颠躄。乃至无有扶接我者。唯愿世尊。安慰我意。令我欢喜速得还去。佛告波旬。且安意去。若有众生。不信不解不退法者。是诸众生皆属于汝。是汝眷属汝得自在。一切皆是扶接汝者。尔时波旬闻是语已。欢喜踊跃作如是言。我今当为众生作诸留难。令于此法不信不解生于疑惑。生疑惑故当属于我。我得自在。尔时波旬复白佛言。唯愿世尊。重安慰我令我欢喜而得还去。佛自说言。若有众生闻我名者。皆于阿耨多罗三藐三菩提而不退转。从今已往更莫复说。所以者何。若有众生闻此语已。勤行精进求佛菩提。尔时世尊告波旬言。汝安意去。我当令诸众生乃至无有住菩提者。亦复无有出众生界者。无有众生离色阴者。离受想行识阴者。波旬且安意去。我常令诸众生。无有离身见者。离戒取见取者。离有所得者。离六十二见者。离过去未来现在想者。离杀生者。离不与取邪淫者。离妄语绮语恶口两舌者。离贪恚邪见者。波旬且安意去。我不教众生而行布施持戒忍辱精进<a>禅定</a>智慧。亦不教众生行四摄法。不令众生离众生想。离悭着想。离父母想。离兄弟姊妹男女想。离昼夜想。离半月一月一年想。离布施持戒忍辱精进禅定智慧想。菩提心想。力<a>无畏</a>想。根力觉道想。佛法僧想。障菩提想。一切种智想。波旬汝且安意去。我当令众生于一切法无远离想。尔时波旬欢喜踊跃拔愁忧箭。即于是处还复本形。以诸天花而散佛上。绕佛三匝住于佛前。而说偈言。</p>
<p style="text-align: left">
	　　今日两足尊说此微妙音</p>
<p style="text-align: left">
	　　佛无有二言今我大欢喜</p>
<p style="text-align: left">
	　　时魔波旬说此偈已欢喜安意渐离佛去。还本天宫皆共和合。受五欲乐以自娱乐。更不复生留难之心。说此降伏遣魔法时。大地六种震动。阿难白佛言。世尊。以何因缘大地震动。佛告阿难。说此降伏遣魔法时。六万四千菩萨。于诸法中得无生法忍。阿难白佛言。世尊。今此会中颇有疑惑是法者不。佛告阿难。令此会中有十亿众生。皆生疑惑心意迷闷。作如是说。为是何语。将非我等错谬闻耶。以是事故不知时方。亦不自知从何所来欲至何所。以疑惑故各不相见。阿难白佛。唯愿世尊。以慈悲心为此众生速作照明。莫令此众怀疑惑故堕于恶趣。以何因缘而作是说。恶魔波旬且安意去。我不令众生住于菩提。乃至波旬且安意去。我不令众生于一切法无远离想。唯愿世尊。为此众生速作照明。亦令将来众生逮照明故。受持此法而不忘失。愿分别说。尔时世尊。便说偈言。</p>
<p style="text-align: left">
	　　菩提无住相亦无能住者</p>
<p style="text-align: left">
	　　是故说众生无住菩提者</p>
<p style="text-align: left">
	　　菩提与众生无二无有异</p>
<p style="text-align: left">
	　　是故说众生无住菩提者</p>
<p style="text-align: left">
	　　亦无有众生能离众生界</p>
<p style="text-align: left">
	　　无所有不生毕竟不可得</p>
<p style="text-align: left">
	　　难思众生界其性本自空</p>
<p style="text-align: left">
	　　假令一切智不见其离想</p>
<p style="text-align: left">
	　　我所说诸阴无众生能离</p>
<p style="text-align: left">
	　　此阴与众生无异常寂灭</p>
<p style="text-align: left">
	　　已知阴是空而不离其性</p>
<p style="text-align: left">
	　　说其体是一不可取而离</p>
<p style="text-align: left">
	　　已能知诸阴不取不可离</p>
<p style="text-align: left">
	　　<a>无我</a>无自性毕竟无所依</p>
<p style="text-align: left">
	　　诸阴如虚空阴所行亦尔</p>
<p style="text-align: left">
	　　行无所行故说阴如虚空</p>
<p style="text-align: left">
	　　如说虚空界非生非能生</p>
<p style="text-align: left">
	　　阴性亦如是无有能离者</p>
<p style="text-align: left">
	　　身见自性相无法而可得</p>
<p style="text-align: left">
	　　以不可得故我说不可离</p>
<p style="text-align: left">
	　　疑无有自性毕竟不可得</p>
<p style="text-align: left">
	　　以不得疑故众生无能离</p>
<p style="text-align: left">
	　　无有诸众生能持选择戒</p>
<p style="text-align: left">
	　　见取诸众生亦复不可得</p>
<p style="text-align: left">
	　　计有得法者众生不可得</p>
<p style="text-align: left">
	　　有得法<a>无心</a>不离于自性</p>
<p style="text-align: left">
	　　如所说诸见凡有六十二</p>
<p style="text-align: left">
	　　如是等诸见皆如水中影</p>
<p style="text-align: left">
	　　已知此诸见皆如水中影</p>
<p style="text-align: left">
	　　无我无所有自性不可得</p>
<p style="text-align: left">
	　　过去未来想及与现在想</p>
<p style="text-align: left">
	　　此想无所有亦如水中影</p>
<p style="text-align: left">
	　　此想无有我众生不可得</p>
<p style="text-align: left">
	　　以不得众生是故不可离</p>
<p style="text-align: left">
	　　杀害诸众生必趣崄恶处</p>
<p style="text-align: left">
	　　安置涅槃中无有能动者</p>
<p style="text-align: left">
	　　众生若可得可有离动相</p>
<p style="text-align: left">
	　　众生无有实故说不可离</p>
<p style="text-align: left">
	　　菩提名不与未曾有与者</p>
<p style="text-align: left">
	　　虽勤作方便而无动离者</p>
<p style="text-align: left">
	　　不行施众生教行胜法施</p>
<p style="text-align: left">
	　　虽勤作方便而无动离者</p>
<p style="text-align: left">
	　　亦不得众生依倚淫欲者</p>
<p style="text-align: left">
	　　欲中无有邪可与非邪合</p>
<p style="text-align: left">
	　　妄语诸众生有缘者应化</p>
<p style="text-align: left">
	　　虽勤作方便而无动离者</p>
<p style="text-align: left">
	　　两舌与恶口及以非时言</p>
<p style="text-align: left">
	　　如是等言说如响令人惑</p>
<p style="text-align: left">
	　　此法无处所亦不可染着</p>
<p style="text-align: left">
	　　此诸声如响知其无所依</p>
<p style="text-align: left">
	　　本所有无明深计着于我</p>
<p style="text-align: left">
	　　以知我真实无能动离者</p>
<p style="text-align: left">
	　　亦能知嗔恚毕竟无有相</p>
<p style="text-align: left">
	　　菩提无相故无能动离者</p>
<p style="text-align: left">
	　　若能知邪见是名为正见</p>
<p style="text-align: left">
	　　以过着见法无能动离者</p>
<p style="text-align: left">
	　　不教诸众生而以女色施</p>
<p style="text-align: left">
	　　贤圣所禁制是施有过患</p>
<p style="text-align: left">
	　　邪见所持戒圣道所捐弃</p>
<p style="text-align: left">
	　　智者不应教以此求圣法</p>
<p style="text-align: left">
	　　外道所称赞种种诸忍相</p>
<p style="text-align: left">
	　　此忍非正道令人到涅槃</p>
<p style="text-align: left">
	　　外道所称赞五热精进法</p>
<p style="text-align: left">
	　　不能至菩提智者应舍离</p>
<p style="text-align: left">
	　　外道诸禅定尽行诸有想</p>
<p style="text-align: left">
	　　非诸佛所赞是以不教他</p>
<p style="text-align: left">
	　　不用世俗慧教化诸众生</p>
<p style="text-align: left">
	　　此慧不能得不思议佛慧</p>
<p style="text-align: left">
	　　于清净众生成就无畏者</p>
<p style="text-align: left">
	　　我说于是众不行四摄法</p>
<p style="text-align: left">
	　　深敬<a>念佛</a>者不教离是着</p>
<p style="text-align: left">
	　　佛有无染智亦无诸障碍</p>
<p style="text-align: left">
	　　深敬念法者不教离是着</p>
<p style="text-align: left">
	　　离欲最胜法云何而可离</p>
<p style="text-align: left">
	　　不着众生想而发菩提心</p>
<p style="text-align: left">
	　　菩提不可着云何而得离</p>
<p style="text-align: left">
	　　父母及兄弟姊妹男女想</p>
<p style="text-align: left">
	　　此想皆如幻云何而可离</p>
<p style="text-align: left">
	　　此想一切处无法无所有</p>
<p style="text-align: left">
	　　无法无有故云何而可离</p>
<p style="text-align: left">
	　　昼想及夜想半月一月想</p>
<p style="text-align: left">
	　　此想无真实如热时炎水</p>
<p style="text-align: left">
	　　施想与戒想忍辱精进想</p>
<p style="text-align: left">
	　　此想非真想云何以想离</p>
<p style="text-align: left">
	　　定想及慧想菩提心之想</p>
<p style="text-align: left">
	　　力无畏诸根是想皆虚诳</p>
<p style="text-align: left">
	　　诸觉及道想佛想与法想</p>
<p style="text-align: left">
	　　皆从无知起云何离此想</p>
<p style="text-align: left">
	　　分别诸僧想此想亦众多</p>
<p style="text-align: left">
	　　从分别起故我说不可离</p>
<p style="text-align: left">
	　　不着菩提想及一切智想</p>
<p style="text-align: left">
	　　此想远诸佛不思议菩提</p>
<p style="text-align: left">
	　　以是故我说波旬无智人</p>
<p style="text-align: left">
	　　不离此诸想而远求菩提</p>
<p style="text-align: left">
	　　诸法及菩提皆悉知如如</p>
<p style="text-align: left">
	　　宣说不离义去魔忧恼心</p>
<p style="text-align: left">
	　　世尊决定说此降伏遣魔法时。会中十亿众生。拔犹豫箭无复疑惑。逮大照明。于诸法中得无生法忍。会中十亿众生皆共和合。住于佛前。而说偈言。</p>
<p style="text-align: left">
	　　不思议佛道今我以证知</p>
<p style="text-align: left">
	　　佛是导世师除断我疑心</p>
<p style="text-align: left">
	　　以逮大照明安住佛法中</p>
<p style="text-align: left">
	　　诸方明净故得见一亿佛</p>
<p style="text-align: left">
	　　亦得见其法知色等不生</p>
<p style="text-align: left">
	　　遭遇救世师得净如是智</p>
<p style="text-align: left">
	　　亦得见一亿诸佛严<a>净土</a></p>
<p style="text-align: left">
	　　无上导世师皆悉住其中</p>
<p style="text-align: left">
	　　尔时十亿众生说此偈已。脱身所著上妙之服。为供养法欢喜奉佛。作如是言。愿令此法流布一切众生皆得耳闻。尔时阿难白佛言。世尊。若有众生。闻是降伏遣魔法者。能信能解不生疑惑。是善男子善女人得几所福。佛告阿难。若善男子善女人。闻此降伏遣魔法一经耳。能信能解不疑惑者。功德甚多不可限量。阿难白佛言。其所得福可以方喻知不。佛告阿难。若善男子善女人。于日初分供养百千诸佛。于日中分供养百千诸佛。于日后分供养百千诸佛。尊重赞叹以上妙房舍。一切所须皆悉充足。经百千劫。是善男子善女人。所得功德宁为多不。阿难白佛言。世尊。甚多甚多。不可限量难以喻知。佛告阿难。若善男子善女人。闻此降伏遣魔法一经耳。能信能解不疑惑者其福胜彼。</p>
<p style="text-align: left">
	　　尔时虚空中有三善男子求菩萨乘。自然而现渐渐而来。各各执持千大莲花。其花高广踰须弥山。有百千万亿叶。出百千万亿光色。尔时尊者阿难及诸时会。皆共遥见三善男子求菩萨乘者。渐渐而来。见已生希有心。尔时阿难白佛言。世尊。此善男子为从何来。佛告阿难。东方过恒河沙佛土有世界。名花高须弥山。此善男子。于彼世界。闻说此法及上因缘。以是故来。阿难白佛。彼世界佛名号何等。佛告阿难。彼佛名华高须弥山王如来等正觉。今现在说法。尔时三善男子求菩萨乘者。前诣释迦牟尼佛。头面礼足右绕三匝。右膝着地一心合掌。以所执华而散佛上。作如是言。世尊。我等今于此法。能信能解不生疑惑。所以者何。我等于此法中。无有疑惑犹如如来。尔时第一善男子求菩萨乘者白佛言。世尊若作是说。我是如来。此言便是正说。所以者何。我于此法不生疑惑故。尔时第二善男子求菩萨乘者白佛言。世尊。若作是说。我是世尊。此言便是正说。所以者何。我于此法不生疑惑故。尔时第三善男子求菩萨乘者白佛言。世尊。若作是说。我是佛。此言便是正说。所以者何。我于此法不生疑惑故。</p>
		

	
	

		</div></div><hr><script charset='utf-8' src='../../js/footer.js'></script></body></html>