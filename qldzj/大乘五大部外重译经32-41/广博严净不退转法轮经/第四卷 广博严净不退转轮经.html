<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 广博严净不退转轮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 广博严净不退转轮经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 广博严净不退转轮经</strong></p>
<p style="text-align: left">
	　　尔时会中百千众生。心皆扰动不安本坐作是念。无有二佛并出<a>世间</a>。今此善男子。以何等故发如是言。作是念已。展转相语且共默然。<a>世尊</a>在座自当解说此诸<a>菩萨</a>如是语义。尔时阿难白佛言。世尊。此诸菩萨名字何等。乃能作是大师子吼。佛告阿难。其一菩萨名乐求如来音声。第二菩萨名乐求世尊音声。第三菩萨名乐求佛音声。阿难当知。以是缘故。彼菩萨摩诃萨作如是说。阿难白佛言。世尊。今此会中有百千众生。心皆扰动作是念。无有二佛并出世间。以何缘故彼作是说。唯愿如来敷演其义。令此大众心不扰动。所种善根增益明净。世尊。如人澡浴严治发爪肤色鲜净。复以赤栴檀水更浴其身。肤色鲜净倍胜于前。世尊。是诸众生亦复如是。若闻说是语义。所种善根增益。明净倍胜于前。尔时世尊。即说偈言。</p>
<p style="text-align: left">
	　　皆共一心听我说是语义</p>
<p style="text-align: left">
	　　何故名如来世尊及佛耶</p>
<p style="text-align: left">
	　　能知过去如亦知未来如</p>
<p style="text-align: left">
	　　见一切法如是故名如来</p>
<p style="text-align: left">
	　　如先昔诸佛行不思议施</p>
<p style="text-align: left">
	　　我亦行此施是故作是说</p>
<p style="text-align: left">
	　　如先昔诸佛求无依倚道</p>
<p style="text-align: left">
	　　我亦如是求是故名如来</p>
<p style="text-align: left">
	　　不住一切法求寂静菩提</p>
<p style="text-align: left">
	　　亦不得菩提是故名如来</p>
<p style="text-align: left">
	　　如昔诸菩萨勤苦行忍辱</p>
<p style="text-align: left">
	　　我亦行是忍能到忍<a>彼岸</a></p>
<p style="text-align: left">
	　　如我昔精进勤求于菩提</p>
<p style="text-align: left">
	　　彼亦勤精进是故名如来</p>
<p style="text-align: left">
	　　彼已能通达诸法平等相</p>
<p style="text-align: left">
	　　亦不生心念是故名如来</p>
<p style="text-align: left">
	　　不念一切法其性常平等</p>
<p style="text-align: left">
	　　知此平等已而无差别心</p>
<p style="text-align: left">
	　　已能通达此如如平等定</p>
<p style="text-align: left">
	　　通达此定故是故名如来</p>
<p style="text-align: left">
	　　所说一切法各自有性相</p>
<p style="text-align: left">
	　　已知此性相毕竟常寂然</p>
<p style="text-align: left">
	　　知相名为慧知虚名为智</p>
<p style="text-align: left">
	　　若能知众生名到慧彼岸</p>
<p style="text-align: left">
	　　如先昔智者智慧到彼岸</p>
<p style="text-align: left">
	　　亦不得此慧到彼岸寂然</p>
<p style="text-align: left">
	　　彼亦得此慧而到于彼岸</p>
<p style="text-align: left">
	　　不得此慧故是故名如来</p>
<p style="text-align: left">
	　　不得菩提如其性相难议</p>
<p style="text-align: left">
	　　不得一切法是故名如来</p>
<p style="text-align: left">
	　　已能逮无著不着如如来</p>
<p style="text-align: left">
	　　不着一切法通无著道故</p>
<p style="text-align: left">
	　　如先导世师能知见正道</p>
<p style="text-align: left">
	　　此道真实相未曾有始终</p>
<p style="text-align: left">
	　　彼亦如是修最胜无上道</p>
<p style="text-align: left">
	　　此道无始终性空无所有</p>
<p style="text-align: left">
	　　知道无始终诸法皆平等</p>
<p style="text-align: left">
	　　亦知如平等是故名如来</p>
<p style="text-align: left">
	　　道如菩提如及与不住如</p>
<p style="text-align: left">
	　　知如如<a>虚空</a>是故名如来</p>
<p style="text-align: left">
	　　我所说诸法其如常平等</p>
<p style="text-align: left">
	　　若能见此如应当求菩提</p>
<p style="text-align: left">
	　　阿难以是事彼作如是说</p>
<p style="text-align: left">
	　　如说能<a>修行</a>彼亦如是行</p>
<p style="text-align: left">
	　　若能行是行能作如是说</p>
<p style="text-align: left">
	　　知是不退转<a>无畏</a>诸菩萨</p>
<p style="text-align: left">
	　　阿难应当知无畏诸菩萨</p>
<p style="text-align: left">
	　　能作如是说自言是如来</p>
<p style="text-align: left">
	　　阿难白佛言。世尊。以何因缘。得何等法名世尊耶。尔时世尊。便说偈言。</p>
<p style="text-align: left">
	　　皆共一心听此百千亿劫</p>
<p style="text-align: left">
	　　求如是菩提无量难思议</p>
<p style="text-align: left">
	　　为诸众生故求如是菩提</p>
<p style="text-align: left">
	　　未曾有怖畏是故名世尊</p>
<p style="text-align: left">
	　　不畏于<a>生死</a>正住生死中</p>
<p style="text-align: left">
	　　化度诸众生是故名世尊</p>
<p style="text-align: left">
	　　云何不怖畏云何住生死</p>
<p style="text-align: left">
	　　云何度众生云何名世尊</p>
<p style="text-align: left">
	　　生死无有法而可破坏者</p>
<p style="text-align: left">
	　　不牢不破坏以此度众生</p>
<p style="text-align: left">
	　　是名不怖畏是名住生死</p>
<p style="text-align: left">
	　　是名度众生是名为世尊</p>
<p style="text-align: left">
	　　知诸法虚空而无怯弱心</p>
<p style="text-align: left">
	　　宣说诸<a>法相</a>而无所怖畏</p>
<p style="text-align: left">
	　　已断诸怖畏远离诸难处</p>
<p style="text-align: left">
	　　不畏难处故度难处众生</p>
<p style="text-align: left">
	　　度多亿众生过生死崄难</p>
<p style="text-align: left">
	　　亦不得生死及所度众生</p>
<p style="text-align: left">
	　　安置诸众生寂静<a>涅槃</a>岸</p>
<p style="text-align: left">
	　　亦不得众生是名为世尊</p>
<p style="text-align: left">
	　　恒为诸众生说如虚空法</p>
<p style="text-align: left">
	　　未曾生怖畏是名为世尊</p>
<p style="text-align: left">
	　　法性无差别说有种种名</p>
<p style="text-align: left">
	　　平等如菩提菩提不可得</p>
<p style="text-align: left">
	　　教导诸众生令趣向菩提</p>
<p style="text-align: left">
	　　虽教如是法未曾有所说</p>
<p style="text-align: left">
	　　不可说而说度脱多众生</p>
<p style="text-align: left">
	　　无畏无所取是故名世尊</p>
<p style="text-align: left">
	　　远离一切想能修菩提相</p>
<p style="text-align: left">
	　　已过一切想是名为世尊</p>
<p style="text-align: left">
	　　已能灭诸想烦恼无有余</p>
<p style="text-align: left">
	　　以是故得称名之为世尊</p>
<p style="text-align: left">
	　　以慧观诸法知诸法平等</p>
<p style="text-align: left">
	　　常不求少法是故名世尊</p>
<p style="text-align: left">
	　　不重于名誉亦不求名誉</p>
<p style="text-align: left">
	　　恒为诸众生说离名誉法</p>
<p style="text-align: left">
	　　菩提离名誉彼亦如是求</p>
<p style="text-align: left">
	　　若有重名誉是名远菩提</p>
<p style="text-align: left">
	　　是声犹如响分别故多种</p>
<p style="text-align: left">
	　　横生诸分别我有如是名</p>
<p style="text-align: left">
	　　不着一切声亦不依倚名</p>
<p style="text-align: left">
	　　无戏论菩提是名为世尊</p>
<p style="text-align: left">
	　　知如是诸法名之为世尊</p>
<p style="text-align: left">
	　　亦不得菩提是故名世尊</p>
<p style="text-align: left">
	　　知如是诸法而无有所著</p>
<p style="text-align: left">
	　　求如是菩提<a>解脱</a>无有漏</p>
<p style="text-align: left">
	　　阿难以是事及诸余因缘</p>
<p style="text-align: left">
	　　菩萨摩诃萨自言是世尊</p>
<p style="text-align: left">
	　　阿难白佛言。世尊。以何因缘。得何等法名为佛耶。尔时世尊。便说偈言。</p>
<p style="text-align: left">
	　　觉知一切法此法无所有</p>
<p style="text-align: left">
	　　已觉无有法是故名为佛</p>
<p style="text-align: left">
	　　觉了诸烦恼不令得<a>自在</a></p>
<p style="text-align: left">
	　　以智离烦恼是故名为佛</p>
<p style="text-align: left">
	　　能觉此身空此身无所属</p>
<p style="text-align: left">
	　　此身不牢固牢固不可得</p>
<p style="text-align: left">
	　　愚于不牢身而生坚牢想</p>
<p style="text-align: left">
	　　彼如实觉知是故名为佛</p>
<p style="text-align: left">
	　　觉无明无智自性无所有</p>
<p style="text-align: left">
	　　已得于明智是故名为佛</p>
<p style="text-align: left">
	　　所有过去想觉知是无想</p>
<p style="text-align: left">
	　　知想无相故更不随此相</p>
<p style="text-align: left">
	　　修未来诸想现在想亦然</p>
<p style="text-align: left">
	　　已修一切想是故名为佛</p>
<p style="text-align: left">
	　　觉知色前际未曾有生起</p>
<p style="text-align: left">
	　　凡小虽分别不能令色生</p>
<p style="text-align: left">
	　　觉受无根本根本不可得</p>
<p style="text-align: left">
	　　于一切法中亦无有受者</p>
<p style="text-align: left">
	　　知想犹如幻其性无所有</p>
<p style="text-align: left">
	　　于一切法中不为想所累</p>
<p style="text-align: left">
	　　知行不能作种种诸身相</p>
<p style="text-align: left">
	　　身空行亦空是故无所作</p>
<p style="text-align: left">
	　　知行及与身犹如<a>芭蕉</a>树</p>
<p style="text-align: left">
	　　如实能觉知是故名为佛</p>
<p style="text-align: left">
	　　观识之实性亦不在身内</p>
<p style="text-align: left">
	　　亦不在身外而可有是识</p>
<p style="text-align: left">
	　　于一切法中识性不可得</p>
<p style="text-align: left">
	　　而于此身中无形无处所</p>
<p style="text-align: left">
	　　能如是知识识性无所有</p>
<p style="text-align: left">
	　　无想犹如幻未曾见识生</p>
<p style="text-align: left">
	　　于一切法中无有见识者</p>
<p style="text-align: left">
	　　一切众生性未曾有作者</p>
<p style="text-align: left">
	　　众生无作者诸法毕竟然</p>
<p style="text-align: left">
	　　若法若众生无有来去相</p>
<p style="text-align: left">
	　　觉一切诸法毕竟无有相</p>
<p style="text-align: left">
	　　无分别戏论是故名为佛</p>
<p style="text-align: left">
	　　如诸佛不住佛<a>正法</a>大乘</p>
<p style="text-align: left">
	　　不住一切法是故名为佛</p>
<p style="text-align: left">
	　　如如诸法如诸佛不住如</p>
<p style="text-align: left">
	　　佛如菩提如是竟不可得</p>
<p style="text-align: left">
	　　为求菩提故应发如是心</p>
<p style="text-align: left">
	　　能觉此心相少法不可得</p>
<p style="text-align: left">
	　　为求菩提故应发如是心</p>
<p style="text-align: left">
	　　此心菩提等亦觉知如幻</p>
<p style="text-align: left">
	　　阿难以是事彼作如是说</p>
<p style="text-align: left">
	　　自言我是佛如佛导世师</p>
<p style="text-align: left">
	　　以佛之名声说如是等法</p>
<p style="text-align: left">
	　　若有住此法尽应求菩提</p>
<p style="text-align: left">
	　　若有知此法是则近菩提</p>
<p style="text-align: left">
	　　于一切法中不生诸疑惑</p>
<p style="text-align: left">
	　　于诸法无疑必为世间上</p>
<p style="text-align: left">
	　　已知此法故能解密语义</p>
<p style="text-align: left">
	　　尔时世尊。说如来世尊佛名已。是时会中百千众生白佛言。世尊。我等无复疑网逮大照明。得解菩萨摩诃萨名为如来世尊佛义。以一切法不可得故。于诸法中逮得法忍。如来今者犹如父母矜接我等。不令我等心有扰动。亦得觉知不扰动法。犹如虚空不可扰动。所以者何。我等今者觉一切法。犹如虚空无扰动故。尔时会中百千众生。头面<a>礼佛</a>右绕三匝。去佛不远默然而坐。</p>
<p style="text-align: left">
	　　尔时会中有菩萨摩诃萨。名常笑诸根清净。即从坐起。以种种华而散佛上。即说偈言。</p>
<p style="text-align: left">
	　　众生多果想能解彼果想</p>
<p style="text-align: left">
	　　离果得具足故礼世间智</p>
<p style="text-align: left">
	　　众生贪着果行种种果名</p>
<p style="text-align: left">
	　　唯佛能除解故礼世间智</p>
<p style="text-align: left">
	　　宣说果平等而以<a>觉悟</a>他</p>
<p style="text-align: left">
	　　说果是假名故礼世间智</p>
<p style="text-align: left">
	　　宣说平等法住平等法中</p>
<p style="text-align: left">
	　　觉一切法等故礼世间智</p>
<p style="text-align: left">
	　　众生得果想除此有得心</p>
<p style="text-align: left">
	　　唯佛能除断故礼世间智</p>
<p style="text-align: left">
	　　具知果寂灭不住种种果</p>
<p style="text-align: left">
	　　诸佛善密语故礼世间智</p>
<p style="text-align: left">
	　　尔时常笑诸根清净菩萨摩诃萨。说是偈已。赞叹世尊。头面礼足右绕三匝。去佛不远一心观佛。目不暂眴<a>欢喜</a>而住。尔时会中有菩萨摩诃萨。名莲华德藏。即从坐起。以花散佛。说此偈言。</p>
<p style="text-align: left">
	　　众生多有想能解此有心</p>
<p style="text-align: left">
	　　离怖无所取故礼牟尼尊</p>
<p style="text-align: left">
	　　于诸有寂静说无所有法</p>
<p style="text-align: left">
	　　远离一切有故礼牟尼尊</p>
<p style="text-align: left">
	　　知有是空无其性无有我</p>
<p style="text-align: left">
	　　以远离有畏故礼牟尼尊</p>
<p style="text-align: left">
	　　远离诸忧戚能拔忧戚者</p>
<p style="text-align: left">
	　　永断诸系缚故礼牟尼尊</p>
<p style="text-align: left">
	　　尔时莲华德藏菩萨摩诃萨。说此偈已。赞叹世尊。复更说偈。而白佛言。</p>
<p style="text-align: left">
	　　于后恶世中若有闻此经</p>
<p style="text-align: left">
	　　不生怖畏者皆应合掌礼</p>
<p style="text-align: left">
	　　尔时无垢意菩萨摩诃萨。即于佛前。而说偈言。</p>
<p style="text-align: left">
	　　若有闻此经不生疑惑者</p>
<p style="text-align: left">
	　　于一切时中应以众花散</p>
<p style="text-align: left">
	　　尔时广思惟菩萨摩诃萨。即于佛前。而说偈言。</p>
<p style="text-align: left">
	　　此经中广说无量诸<a>佛法</a></p>
<p style="text-align: left">
	　　众生闻是法不疑惑者少</p>
<p style="text-align: left">
	　　贪着于己身生种种身想</p>
<p style="text-align: left">
	　　得闻如是经云是颠倒说</p>
<p style="text-align: left">
	　　当知属于魔为魔所抑持</p>
<p style="text-align: left">
	　　无智闻此经返更生疑惑</p>
<p style="text-align: left">
	　　尔时青莲华目菩萨摩诃萨。即于佛前。而说偈言。</p>
<p style="text-align: left">
	　　若有闻此经不生疑惑者</p>
<p style="text-align: left">
	　　犹如世间眼亦名施眼者。</p>
<p style="text-align: left">
	　　尔时乐供养塔菩萨摩诃萨。即于佛前。而说偈言。</p>
<p style="text-align: left">
	　　若有闻此经深生信乐者</p>
<p style="text-align: left">
	　　此人处世间犹如最上塔</p>
<p style="text-align: left">
	　　尔时渴仰意菩萨摩诃萨。即于佛前。而说偈言。</p>
<p style="text-align: left">
	　　虽在生死中应数生渴仰</p>
<p style="text-align: left">
	　　不着一切法能不疑此经</p>
<p style="text-align: left">
	　　尔时乐以衣施菩萨摩诃萨。即于佛前。而说偈言。</p>
<p style="text-align: left">
	　　应以多亿衣细软而平正</p>
<p style="text-align: left">
	　　以供覆其身不疑此法者</p>
<p style="text-align: left">
	　　尔时乐以食施菩萨摩诃萨。即于佛前。而说偈言。</p>
<p style="text-align: left">
	　　所说诸肴膳味中最上者</p>
<p style="text-align: left">
	　　应以供其人不疑此法者</p>
<p style="text-align: left">
	　　尔时悲念乐见众生菩萨摩诃萨。即于佛前。而说偈言。</p>
<p style="text-align: left">
	　　悲念诸众生应数数涕泣</p>
<p style="text-align: left">
	　　而于此经中无有信乐意</p>
<p style="text-align: left">
	　　若人少时间疑惑于此经</p>
<p style="text-align: left">
	　　当知<a>地狱</a>来还趣向地狱</p>
<p style="text-align: left">
	　　亲近恶知识不解是深法</p>
<p style="text-align: left">
	　　无明网所覆不向此妙趣</p>
<p style="text-align: left">
	　　<a>破戒</a>自缠裹恶意好求短</p>
<p style="text-align: left">
	　　贪着于利养能诽谤是经</p>
<p style="text-align: left">
	　　不勤求菩提<a>懈怠</a>不精进</p>
<p style="text-align: left">
	　　恶慧乐小法不信解是经</p>
<p style="text-align: left">
	　　贪利养众生计我随爱欲</p>
<p style="text-align: left">
	　　深着于三世不能信是经</p>
<p style="text-align: left">
	　　愚佷恶心性染爱盲无智</p>
<p style="text-align: left">
	　　好乐多谈说而不信是经</p>
<p style="text-align: left">
	　　好选择衣服贪味嗜饮食</p>
<p style="text-align: left">
	　　少于白法者能诽谤是经</p>
<p style="text-align: left">
	　　着果诸众生好说着果法</p>
<p style="text-align: left">
	　　解佛微密语如是者甚难</p>
<p style="text-align: left">
	　　过去先昔佛无上导世师</p>
<p style="text-align: left">
	　　尽能供养者能信解是经</p>
<p style="text-align: left">
	　　尔时远离恶法菩萨摩诃萨。即于佛前。而说偈言。</p>
<p style="text-align: left">
	　　愚心贪着果能诽谤是经</p>
<p style="text-align: left">
	　　应远离是人犹如臭粪秽</p>
<p style="text-align: left">
	　　亦如烂死尸<a>行者</a>皆远避</p>
<p style="text-align: left">
	　　谤此经众生皆应常远离</p>
<p style="text-align: left">
	　　犹如劫村贼住大旷野中</p>
<p style="text-align: left">
	　　闻者皆驰走恐为我作难</p>
<p style="text-align: left">
	　　应如是驰走远离是恶贼</p>
<p style="text-align: left">
	　　嗔恚怀恶意诽谤是经者</p>
<p style="text-align: left">
	　　尔时阿难白佛言。世尊。甚为希有。是诸菩萨摩诃萨。决定善说菩提之法。世尊。为是自三昧力。为是佛威神力。为是此经三昧力能作是说耶。佛告阿难。是诸善男子。曾于六十亿那由他诸佛所。闻说是经无有增减。如我今者说微密语。等无有异。彼不以三昧力故能作是说。所以者何。彼于此经现见通达故。尔时阿难白佛言。世尊。若有闻此经能信能解不生疑惑者。世尊。是善男子善女人得几所福。佛告阿难。若善男子善女人。欲求阿耨多罗三藐三菩提。以满阎浮提七宝施诸如来。若有善男子善女人。得闻是经信解不疑。阿难当知。其所得福甚多甚多。阿难。置阎浮提。假使以恒河沙世界满中七宝施诸如来。若有得闻此经信解不疑。其福胜彼。尔时世尊。欲重宣此义。而说偈言。</p>
<p style="text-align: left">
	　　若以阎浮提满中七宝施</p>
<p style="text-align: left">
	　　奉诸佛如来慈悲导世者</p>
<p style="text-align: left">
	　　亦如恒河沙数等诸世界</p>
<p style="text-align: left">
	　　满中诸珍宝以奉上诸佛</p>
<p style="text-align: left">
	　　若有闻此经能信能解者</p>
<p style="text-align: left">
	　　亦不生疑惑其福胜于彼</p>
<p style="text-align: left">
	　　尔时阿难白佛言。世尊。若有善男子善女人。得闻是经能信能解。能信解已。复能受持读诵通利。是善男子善女人得几所福。佛告阿难。若善男子善女人。求阿耨多罗三藐三菩提。远离是经。于百劫中。行檀波罗蜜奉施诸佛。如是于百劫中。护戒忍辱精进<a>禅定</a>。起五<a>神通</a>修行智慧。以远离此经故。不如善男善女。得闻是经信解不疑。受持读诵悉令通利。其福胜彼。尔时世尊。欲重宣此义。而说偈言。</p>
<p style="text-align: left">
	　　若满百劫中以种种肴膳</p>
<p style="text-align: left">
	　　以供导世师未名供养佛</p>
<p style="text-align: left">
	　　若能持此经是名供养佛</p>
<p style="text-align: left">
	　　诸佛敬法故是无上恭敬</p>
<p style="text-align: left">
	　　若满百劫中以种种衣散</p>
<p style="text-align: left">
	　　救世大精进未名供养佛</p>
<p style="text-align: left">
	　　若能持此经是最胜供养</p>
<p style="text-align: left">
	　　是名供养佛胜前以衣施</p>
<p style="text-align: left">
	　　若满百劫中以种种华散</p>
<p style="text-align: left">
	　　救世大精进未名供养佛</p>
<p style="text-align: left">
	　　欲以最胜供供养诸佛者</p>
<p style="text-align: left">
	　　应当持此经不染着诸果</p>
<p style="text-align: left">
	　　此供是大供诸供中最上</p>
<p style="text-align: left">
	　　若能持此经而不计于我</p>
<p style="text-align: left">
	　　若满百劫中坚固守净戒</p>
<p style="text-align: left">
	　　若不持此经彼皆无名称</p>
<p style="text-align: left">
	　　若能持此经此戒有名称</p>
<p style="text-align: left">
	　　于诸戒中上胜先行戒施</p>
<p style="text-align: left">
	　　虽有纯净戒无量难思议</p>
<p style="text-align: left">
	　　应当常勤求受持如是经</p>
<p style="text-align: left">
	　　如此经中说善修戒行者</p>
<p style="text-align: left">
	　　不名为恶戒亦不名破戒</p>
<p style="text-align: left">
	　　若持此经戒名持菩提戒</p>
<p style="text-align: left">
	　　持菩提定戒具足无作戒</p>
<p style="text-align: left">
	　　如是等诸戒皆于此经说</p>
<p style="text-align: left">
	　　若能持此经具足一切戒</p>
<p style="text-align: left">
	　　若人满百劫能行大忍辱</p>
<p style="text-align: left">
	　　众生恶口骂其心皆能忍</p>
<p style="text-align: left">
	　　若截其手足其身不扰动</p>
<p style="text-align: left">
	　　未曾起恶心嗔恨于他人</p>
<p style="text-align: left">
	　　行如是忍辱如忍辱仙人</p>
<p style="text-align: left">
	　　虽经百劫中其忍不为上</p>
<p style="text-align: left">
	　　若有闻此经信解能堪忍</p>
<p style="text-align: left">
	　　是忍名为上是忍名贤善</p>
<p style="text-align: left">
	　　是忍名最胜是忍无有上</p>
<p style="text-align: left">
	　　若能持此经而无所染着</p>
<p style="text-align: left">
	　　欲求无染着诸佛无上智</p>
<p style="text-align: left">
	　　不应生染着速受持此经</p>
<p style="text-align: left">
	　　若满百劫中常立不坐卧</p>
<p style="text-align: left">
	　　除却诸睡眠勤行大精进</p>
<p style="text-align: left">
	　　智者勤精进流布如是经</p>
<p style="text-align: left">
	　　是人到无畏胜彼大精进</p>
<p style="text-align: left">
	　　若满百劫中能起五神通</p>
<p style="text-align: left">
	　　不得闻此经其智不为上</p>
<p style="text-align: left">
	　　若能持是经通达无依义</p>
<p style="text-align: left">
	　　于诸神通中是神通最上</p>
<p style="text-align: left">
	　　若满百劫中修行诸智慧</p>
<p style="text-align: left">
	　　此慧是世间分别世间法</p>
<p style="text-align: left">
	　　若不学此经不名为明慧</p>
<p style="text-align: left">
	　　若能学是经是名坚固慧</p>
<p style="text-align: left">
	　　若有闻此经信乐无有上</p>
<p style="text-align: left">
	　　是人名为慧亦名通达者</p>
<p style="text-align: left">
	　　欲以如是慧能知诸法如</p>
<p style="text-align: left">
	　　应宣说此经当得如是慧</p>
<p style="text-align: left">
	　　慧者所行法皆此经中说</p>
<p style="text-align: left">
	　　应当勤精进受持于此经</p>
<p style="text-align: left">
	　　尔时阿难。即于佛前。而说偈言。</p>
<p style="text-align: left">
	　　应往一由旬乃至百由旬</p>
<p style="text-align: left">
	　　听受如是经能舍离诸果</p>
<p style="text-align: left">
	　　设有大火坑纵广一由旬</p>
<p style="text-align: left">
	　　智者从中往听受如是经</p>
<p style="text-align: left">
	　　欲得诸圣戒于诸戒中上</p>
<p style="text-align: left">
	　　应流布是经能净于戒身</p>
<p style="text-align: left">
	　　欲得诸圣禅于诸禅中上</p>
<p style="text-align: left">
	　　应流布是经烧一切烦恼</p>
<p style="text-align: left">
	　　欲得诸圣慧于诸慧中上</p>
<p style="text-align: left">
	　　应流布是经能净诸法界</p>
<p style="text-align: left">
	　　欲往诣诸方严净诸世界</p>
<p style="text-align: left">
	　　其界名喜乐应流布是经</p>
<p style="text-align: left">
	　　欲见阿閦佛诸牟尼中尊</p>
<p style="text-align: left">
	　　应当持是经广为众生说</p>
<p style="text-align: left">
	　　若欲净菩萨种种之所行</p>
<p style="text-align: left">
	　　应流布是经得往安乐界</p>
<p style="text-align: left">
	　　得见弥陀<a>佛光</a>明不可议</p>
<p style="text-align: left">
	　　应流布是经诸佛之所说</p>
<p style="text-align: left">
	　　尔时世尊告阿难言。善哉善哉。如汝所言。所以者何。若善男子善女人。以不散心读诵此经为他解说。欲见诸佛即皆得见。若以散乱心读诵此经为他解说。其人命欲终时。眼见百千诸佛。所以者何。一切诸佛皆守护是善男子善女人故。尔时会中有一童女。名曰师子。与五百童女俱即从坐起。偏袒右肩右膝着地。一心合掌白佛言。若有女人。受持此经读诵通利有何功德。尔时世尊告师子言。若有女人。欲求阿耨多罗三藐三菩提。受持是经读诵通利。当知是身最是后边。所以者何。若有女人。以不散乱心受持是经读诵通利。所有烦恼受女人身者不现在前。师子白佛言。世尊。何等烦恼能受女身。佛告师子。凡诸女人见他女人形容端正。以金银珍宝种种珠玑。严饰其身受众快乐。见已生爱着心。不能如实观察此身。但是粪聚臭秽不净。假以彩色众香涂熏。惑愚者眼便生染着。起诸烦恼故受女身。复次师子。女人之性多诸悭嫉。言说时异。心思时异。现前语异。屏处语异。为气味故。有诸女人不为正法。嗔恚所弊睡眠所盖乐喜谈说。以是缘故不能受持此经。又于昼夜多染污心少出要心。成就如是诸恼心故。恒受女身不能令止。是故师子。若女人欲不起烦恼不受女身者。应当受持读诵此经为他解说。所以者何。此经能除女人诸烦恼故。师子复白佛言。世尊。若有女人。不为离女身受持此经读诵通利者。当受女身不。佛告师子。若有女人。虽不为离女身。受持此经读诵通利。当知此身最是后边。除其神足现女身者。师子。譬如有人投大火聚。而作是言。莫烧我身烧我肤色。于意云何。是人所语得称意不。师子白佛言。不也世尊。所以者何。火性坏人形色。佛告师子。此经亦尔。烧诸烦恼令无有余。是故师子。若有女人。欲不受女身。欲速得一切佛法。欲得见无量无边诸佛。欲得无碍辩才。欲以慈心遍缘一切众生者。应受持此经读诵通利为他解说。尔时师子及五百童女白佛言。世尊。我等于<a>燃灯佛</a>所受持是经。如是展转至于今日。</p>
<p style="text-align: left">
	　　尔时阿难白佛言。世尊。是师子童女。未尽女身分耶。佛告阿难。于意云何。汝谓师子是女人耶。阿难白佛言。如是世尊。佛告阿难。莫作是言。所以者何。是师子及五百童女。以神通力现为女身。怜愍<a>饶益</a>未来世中诸女人故。所以者何。一切男子不得随意入诸家中。是故阿难。师子童女。以神通力现受女身。而此女人。无女人法。无男子法。无非男非女法。所以者何。女人法男子法非男非女法不可得故。阿难。是师子于此法中不得一切法。成就法忍逮大照明。是故阿难。一切女人应当随学。如师子童女受持是经读诵通利为他解说。尔时会中有五千<a>比丘尼</a>。即从坐起偏袒右肩右膝着地。一心合掌白佛言。世尊。我从今日受持是经读诵通利为他解说。所以者何。我不愿乐更受女身。受持是经。若不究竟读诵通利。终不坐卧亦不睡眠。佛告诸<a>比丘</a>尼。善哉善哉。作如是言。发大庄严而自庄严。以大精进而自精进。所以者何。汝等不乐女身乐求佛法。是故汝等倍加精进。坚心受持读诵是经。悉令通利为他解说。当知汝等所受女身最是后边。尔时诸比丘尼。闻佛所说欢喜踊跃。各各脱身所著郁多罗僧。以散佛上。而说偈言。</p>
<p style="text-align: left">
	　　佛无有二语必成男子身</p>
<p style="text-align: left">
	　　说我等作佛我志愿满足</p>
<p style="text-align: left">
	　　尔时会中有五千<a>居士</a>妇。从诸比丘尼闻是偈已。即从坐起偏袒右肩右膝着地。一心合掌白佛言。世尊。我等今者受持此经。读诵通利为他解说。所以者何。我等今者欲得远离不自在身。视人颜色犹如婢妾。女人之身虽生王家长养。令大娉与他王不得自在。尽其形寿奉事其夫。怀妊十月受种种苦。以是事故。我等从今勤加精进。受持是经为他解说。受一食法奉持斋戒。胁不触地。乃至夺命。誓不与夫携手亲近。要当受持读诵是经。尔时世尊告诸居士妇言。善哉善哉。诸善女人。快说此言。汝等从今更不属他。常得自在。不视他颜色。无怀妊苦。不更处胎。生无淫欲无女人处诸佛世界。尔时阿难白佛言。世尊。此诸姊等所生之处。世界何名佛号何等。佛告阿难。世界名众宝华光。佛号放众宝摩尼王光如来等正觉。今现在<a>说法</a>。此诸女人当生彼国。诸居士妇。受持是经故得见彼佛。尔时诸居士妇。闻说是已。皆生欢喜。踊跃无量。即解颈十千真珠璎珞。持用散佛。即于佛前。而说偈言。</p>
<p style="text-align: left">
	　　我等获善利得远离女身</p>
<p style="text-align: left">
	　　佛无有二语所说皆真实</p>
<p style="text-align: left">
	　　永弃如是身卑陋女人相</p>
<p style="text-align: left">
	　　但诳无智人不能如实知</p>
<p style="text-align: left">
	　　更不如婢妾属他不自在</p>
<p style="text-align: left">
	　　亦不复十月怀妊受众苦</p>
<p style="text-align: left">
	　　终不复更受处胎诸恶法</p>
<p style="text-align: left">
	　　已得离胎智此智无有上</p>
<p style="text-align: left">
	　　尔时诸居士妇说此偈已。头面礼佛右绕三匝。去佛不远皆共就坐。一心观佛目不暂瞬。</p>
<p style="text-align: left">
	　　尔时释提桓因。以天拘薮摩花而散佛上。作如是言。世尊。我当受持是经读诵通利为他解说。佛告释提桓因。憍尸迦。汝若如是终不更与阿修罗战。</p>
<p style="text-align: left">
	　　尔时文殊师利法王子。欲令百千众生所有善根转明净故。白佛言。世尊。如来昔者从我闻说是经发菩提心。佛告文殊师利。以是事故。汝于百千万亿那由他菩萨众中。最为明照。于十方世界开悟众生。如日光明。即时大地震动。天雨众华。绕佛世尊积至于膝。尔时阿难白佛言。世尊。以何因缘大地震动。散诸天华积至于膝。佛告阿难。今百千万亿那由他诸天。从文殊师利闻说此言。欢喜踊跃散众天华。皆发是言。我等当受持读诵是经为他解说。如文殊师利法王子快说是言。我等亦当随学。如文殊师利照明世间。我等亦当如是照明。说此语时。皆得忆念是经如现在前。是故心生欢喜踊跃无量。复闻我从文殊师利得闻此经。阿难。是故大地震动天雨众华。尔时阿难白佛言。世尊。此经成就诸大功德。此经成就未曾有功德。非是成就少善根众生得闻此经。佛告阿难。如是如是。如汝所言。若善男子善女人。供养无量百千诸佛乃闻是经。闻已信解受持读诵为他解说。阿难。此善男子。在<a>天人</a>中当知如塔。若有受持读诵是经者。其人所住方面便有明正法人。复次阿难。若有受持是经读诵通利为他解说。乃至书写经卷而供养者。当知是人离诸恶趣。已能降伏恶魔波旬。建立法幢能行法施。燃大法炬破无明闇。吹大法蠡趣向道场。击大法鼓开<a>甘露</a>门降大法雨。充足一切乐求法者。开诸法藏诸佛所聚出大法财。知一切法远离诸想。所谓色受想行识想。眼耳鼻舌身意想。色声香味触法想。远离一切诸法想。乃至佛法僧想。阿难。若有从我闻此经者。受持读诵。当知是人便是我子。从佛口生从法身生。是故阿难。若有众生。欲食如来食。欲坐道场欲说正法。如我今者。应受持是经读诵通利为他解说。乃至书写经卷受持供养。</p>
<p style="text-align: left">
	　　尔时阿难白佛言。世尊。未来世中受持是经读诵通利为他解说。乃至书写经卷而供养者。皆是今日受持读诵是经者耶。佛告阿难。如是如是。所以者何。我未曾见诸余世间。天人魔梵<a>沙门</a><a>婆罗门</a>人及非人。于未来世能说是经。令他闻者无有是处。阿难。能于今日积聚法财。于未来世随意受用。譬如居士若居士子。其家大富多饶财宝。金银琉璃真珠摩尼。珂贝璧玉仓库盈溢。奴婢僮仆象马牛羊如是众多。往至余方游戏观看。其人后时还至财所得受用不。阿难白佛言。世尊。自在受用。是其财故。如是阿难。若于我前得闻此经。于未来世亦复得闻。受持读诵如是经典。而设供养犹如令日。阿难。我以佛眼见有信解受持是经读诵通利为他解说。乃至书写经卷如今。阿难。而供养者。亦见诽谤不信受者。尔时阿难白佛言。世尊。若有众生不信解是经而诽谤者。其人罪报当生何处。佛告阿难。且止不须问也。阿难白佛言。世尊。惟愿说之。为不信此法众生生信乐故。佛告阿难。其人罪报生处。与五无间业等。阿难于意云何。假使有人于一日中。悉断三千<a>大千世界</a>众生命根。其人生处罪报云何。阿难白佛言。甚恶世尊。佛告阿难。其人罪报亦与彼等。阿难于意云何。假使有人。若坏若烧恒河沙诸佛般泥洹后所起塔庙。得罪多不。阿难。白佛言。甚多世尊。眼不应视。耳不应闻。佛告阿难。其人生处罪报云何。阿难白佛言。世尊。甚恶甚重。佛告阿难。其人罪报亦与彼等。阿难于意云何。假使有人。坏乱过去未来现在诸佛正法。其罪云何。阿难白佛言。甚重世尊。佛告阿难。其人罪报亦与彼等。阿难白佛言。世尊。若有毁呰诽谤令众生远离是经。其罪云何。佛告阿难。于意云何。三千大千世界众生。皆行十善求阿耨多罗三藐三菩提。假使有人毁坏其眼。其罪多不。阿难白佛言。甚多世尊。当于百千万亿那由他劫。在地狱中受诸苦恼。</p>
<p style="text-align: left">
	　　佛告阿难。我今语汝。若有众生毁谤此经。乃至一人令远离者。当知此罪亦与彼等。阿难白佛言。世尊。若有菩萨。欲求阿耨多罗三藐三菩提。于此经中虽有疑心而不诽谤。其罪云何。佛告阿难。若生疑心则逆诸佛而有罪过。经一亿劫远离菩提。阿难白佛言。世尊。若有众生诽谤是经。令多众生而远离者。所受罪身大小云何。佛告阿难。且止不须问此罪身大小。阿难白佛言。世尊。惟愿说之。令此四众来世众生惭愧怖畏。佛告阿难。其人罪身长一万由旬受无量苦。阿难白佛言。其人不能护口。所受舌报大小云何。佛告阿难。其罪人舌。纵广一千由旬。五百铁犁光焰炽燃以耕其舌。复有五百铁丸。光焰炽燃雨其舌上。以其前世不护口故。尔时四众皆生怖惧身毛皆竖。涕泣流泪举身投地。皆共同声作如是言。世尊。我等今者为彼族姓子族姓女发露忏悔。愿令远离如是罪身不受众苦。会中复有涕泣流泪作如是言。世尊。我等若于此生。若前百千万亿那由他生。曾起疑心作是众苦因缘者。我等今于如来等正觉前。及余百千万亿不可限量诸佛世尊前发露忏悔。诸佛如来愿以佛眼见知我等。我等今者所有罪业。皆悉发露不敢覆藏。我等愚小。无知无觉无有方便。惟愿诸佛。以怜愍故受我等悔。佛告诸善男子。善哉善哉。汝等。今于我前不覆藏罪发露忏悔。于我法中便为增益。阿难白佛言。世尊。今此会中生疑心者。皆受如是地狱苦耶。佛告阿难。今此会中生疑心者。以悔过故其罪甚少。阿难白佛言。彼人受罪为多少耶。佛告阿难。其人欲命终时。身上一一诸毛孔中受无量苦亦不经久。所以者何。以于我前及余无量无边诸佛世尊悔过罪故。阿难是故。诸族姓子族姓女。不欲受如是罪身如是罪舌如是众苦者。应当信解是经莫生疑惑。阿难。若有善男子善女人。不欲舍佛舍法舍比丘僧。不欲舍过去当来现在诸佛正法者。应受持是经读诵通利为他解说。书写经卷而供养之。阿难白佛言。世尊。如来今者说不退转轮经。以何缘故作如是说。若不舍僧不舍何僧。佛告阿难。僧者所谓不退转者说名为僧。为不退转法。来集会者亦名为僧。阿难白佛言。退转菩萨不在僧数中耶。佛告阿难。若有深发菩提心不见此心者。皆入不退转僧中。阿难白佛言。希有世尊。诸佛成就大方便力。以方便故说如是法。尔时释提桓因。以天曼陀罗华而散佛上。白佛言。世尊。愿令一切众生皆成就如是方便。佛告释提桓因。憍尸迦。若有信解是经者。皆当成就如是方便演说诸法。如我今者等无有异。尔时有百千诸天。以天曼陀罗花。而散佛上作是言。愿令一切众生逮得是经。尔时阿难白佛言。世尊。惟愿如来。怜愍未来众生守护是经。尔时佛告阿难。若善男子善女人。在大海中应闻是经。是善男子善女人皆悉得闻。所以者何。先佛如来已守护故。阿难白佛言。世尊。先佛如来虽守护是经。如来今者怜愍众生当守护是经。尔时大地六变震动。即于佛前有阎浮那提金色天华自然而现。其华有百千万亿叶。出大光明遍照十方恒河沙诸佛世界。是时四众皆见十方恒河沙世界诸佛世尊。是诸佛前。亦有阎浮那提金色天华。有百千万亿叶自然而现。出大光明遍照十方。尔时释提桓因。即自<a>化身</a>作居士形。持种种花与诸四众作如是言。诸仁今者可以此花散如来上。亦用供养是经法故。是时四众即取其花散如来上。佛神力故所散之花。于诸佛上变成花盖。是时四众白佛言。世尊。以何缘故大地震动。是大莲花于诸佛前自然而现。乃至东方恒河沙诸佛世界。南西北方四维上下恒河沙诸佛世界亦复如是。佛告四众。若先有此相。当知诸佛已守护是经。尔时阿难白佛言。世尊。如来今者已守护是经耶。佛告阿难。如是如是。我已守护阿难白佛言。唯佛世尊守护是经。余世界佛亦守护是经耶。佛告阿难。十方恒河沙诸佛世尊亦守护是经。阿难白佛言。世尊。当何名是经。云何受持。佛告阿难。此经名不着诸果。亦名远离诸果。亦名说坚信坚法八人须陀洹斯陀含阿那含阿<a>罗汉</a>声闻辟支佛密义。亦名降伏遣魔。亦名与<a>六波罗蜜</a>相应。所以者何。若善男子善女人。信解是经受持读诵。乃至书写经卷而供养者。便具足修行六波罗蜜。阿难白佛言。世尊。云何信解是经受持读诵。具足修行六波罗蜜耶。佛告阿难。若善男子善女人。信解是经名檀波罗蜜。不生疑惑名尸波罗蜜。堪任此法名羼提波罗蜜。心无怯弱名精进波罗蜜。心不扰动名禅波罗蜜。不分别一切法名般若波罗蜜。是故阿难。此经名六波罗蜜相应。亦名一切诸佛正说。亦名广大不退转轮。亦名广博严净不退转轮。阿难。如是等名汝当受持。阿难白佛言。世尊。闻此经名。尚应听受。何况具闻初中后说。佛告阿难。如是如是。如汝所言。阿难白佛言。世尊。若有得闻此经名者。能却几劫生死罪耶。佛告阿难。若有得闻广博严净不退转轮经名者。闻已信解。阿难当知。是诸众生。得却百千劫生死。阿难白佛言。世尊。若有众生。得闻是经。能信解已发菩提心者。逮得何法。佛告阿难。如是众生已逮受记。当得阿耨多罗三藐三菩提。</p>
<p style="text-align: left">
	　　尔时四众。各各自见其所坐前有大莲华自然而现。其华开敷有百千叶。亦有百千万亿光色。是时四众心生欢喜踊跃无量。即取是华以散佛上。作如是言。愿使我等于未来世宣说是经。犹如世尊等无有异。尔时世尊即便微笑。当尔之时。一切音乐不鼓自鸣。一切众香自然芬熏。百千万亿虚空诸天。于虚空中作大音乐。复有百千万亿诸天。于虚空中雨天细末栴檀种种天香。天阿迦楼香。细末多摩罗香。复雨天阎浮那提金粟银粟天摩尼宝。复雨曼陀罗华。摩诃曼陀罗华。波楼沙华。摩诃波楼沙华。曼殊沙华。摩诃曼殊沙华。迦迦罗华。摩诃迦迦罗华。楼遮摩那华。摩诃楼遮摩那华。输婆摩那华。摩诃输婆摩那华。天优钵罗华。拘物头华。芬陀利华。如是众华。而散佛上。种种天香。种种天鬘。乃至诸天所有珍宝皆悉雨之。虚空诸天现身在地。而作音乐以供养佛。世间诸人各各脱身所著上服而散佛上。复有诸人。脱手足璎珞咽胸璎珞所著天冠华鬘而散佛上。复有诸人。以金银天冠。众宝天冠。众华天冠。栴檀天冠散佛上者。复有诸人欢喜踊跃称庆无量。当尔之时。牛马欢悦出和柔声。虚空众鸟出和雅音。地狱畜生离苦获安。饿鬼充足离饥渴苦。天龙夜叉乾闼婆阿修罗迦楼罗紧那罗摩睺罗伽人非人等。皆悉欢喜踊跃无量。是时众生皆得慈心。慈心相向无有忿恨。尔时阿难白佛言。世尊。以何因缘世尊微笑。诸佛如来不以<a>无缘</a>而笑。尔时世尊告阿难言。今此四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。今于我前得闻此经。及未来世得闻经者。皆于阿耨多罗三藐三菩提而不退转。后成佛时宣说是经无有增减。如我今日等无有异。佛说是经时。有无量无边不可思议不可限量百千万亿那由他天龙夜叉乾闼婆阿修罗迦楼罗紧那罗摩睺罗伽人非人等。皆于阿耨多罗三藐三菩提而不退转。佛说是经已。文殊师利法王子。无边无量诸菩萨摩诃萨。尊者阿难诸大声闻。及诸四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。及诸世闻佛所说。皆大欢喜。</p>
		

	
	

		</div></div><hr><script charset='utf-8' src='../../js/footer.js'></script></body></html>