<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说弥勒下生成佛经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说弥勒下生成佛经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说<a>弥勒</a>下生成<a>佛经</a></strong></p>
<p style="text-align: left">　　如是我闻。一时薄伽梵在王舍城鹫峰山上。与大苾刍众俱。尔时大智<a>舍利子</a>法将中最。哀愍<a>世间</a>从座而起。偏袒右肩右膝着地。合掌恭敬。而白佛言。<a>世尊</a>。我今欲少咨问。愿垂听许。佛告<a>舍利弗</a>。随汝所问我当为说。时<a>舍利</a>子即以伽他请世尊曰。</p>
<p style="text-align: left">　　大师所授记当来佛下生</p>
<p style="text-align: left">　　彼号为慈氏如前后经说</p>
<p style="text-align: left">　　唯愿人中尊伽陀重分别</p>
<p style="text-align: left">　　彼<a>神通</a>威德我今乐欲闻</p>
<p style="text-align: left">　　佛告舍利子应至心谛听</p>
<p style="text-align: left">　　当来慈氏尊为汝广宣说</p>
<p style="text-align: left">　　尔时大海水以渐减三千</p>
<p style="text-align: left">　　二百踰缮那为显轮王路</p>
<p style="text-align: left">　　赡部洲纵广有万踰缮那</p>
<p style="text-align: left">　　有情住其中在处皆充满</p>
<p style="text-align: left">　　国土咸富盛无罚无灾厄</p>
<p style="text-align: left">　　彼诸男女等皆由善业生</p>
<p style="text-align: left">　　地无诸棘刺唯生青软草</p>
<p style="text-align: left">　　履践随人足喻若睹罗绵</p>
<p style="text-align: left">　　自然出香稻美味皆充足</p>
<p style="text-align: left">　　诸树生衣服众彩共庄严</p>
<p style="text-align: left">　　树高三俱舍花果常充实</p>
<p style="text-align: left">　　时彼国中人皆寿八万岁</p>
<p style="text-align: left">　　无有诸疾苦离恼常安乐</p>
<p style="text-align: left">　　具相悉端严色力皆<a>圆满</a></p>
<p style="text-align: left">　　人患有三种食衰老便利</p>
<p style="text-align: left">　　女年五百岁方乃作<a>婚姻</a></p>
<p style="text-align: left">　　诸有欲便利地裂而容受</p>
<p style="text-align: left">　　人命将终尽自往诣尸林</p>
<p style="text-align: left">　　城名妙幢相轮王之所都</p>
<p style="text-align: left">　　纵十二由旬广七由旬量</p>
<p style="text-align: left">　　其中所居者皆曾植妙因</p>
<p style="text-align: left">　　此城有胜德住者咸<a>欢喜</a></p>
<p style="text-align: left">　　楼台并却敌七宝之所成</p>
<p style="text-align: left">　　关钥及门庭种种宝严饰</p>
<p style="text-align: left">　　绕堞诸隍堑皆营以妙珍</p>
<p style="text-align: left">　　名花悉充满好鸟皆翔集</p>
<p style="text-align: left">　　七行多罗树周匝而围绕</p>
<p style="text-align: left">　　众宝以庄严皆悬网铃铎</p>
<p style="text-align: left">　　微风吹宝树演出众妙声</p>
<p style="text-align: left">　　犹如奏八音闻者生欢喜</p>
<p style="text-align: left">　　处处有池沼弥覆杂色花</p>
<p style="text-align: left">　　园苑擢芳林庄严此城郭</p>
<p style="text-align: left">　　国中有圣主其名曰饷佉</p>
<p style="text-align: left">　　金轮王四洲富盛多威力</p>
<p style="text-align: left">　　其王福德业勇健兼四兵</p>
<p style="text-align: left">　　七宝皆成就千子悉具足</p>
<p style="text-align: left">　　四海咸清肃无有战兵戈</p>
<p style="text-align: left">　　<a>正法</a>理群生设化皆平等</p>
<p style="text-align: left">　　王有四大藏各在诸国中</p>
<p style="text-align: left">　　一一藏皆有珍宝百万亿</p>
<p style="text-align: left">　　羯陵伽国内藏名冰竭罗</p>
<p style="text-align: left">　　蜜絺罗国中般逐迦大藏</p>
<p style="text-align: left">　　伊罗钵罗藏安处揵陀国</p>
<p style="text-align: left">　　婆罗痆斯境藏名为饷佉</p>
<p style="text-align: left">　　此诸四伏藏咸属饷佉王</p>
<p style="text-align: left">　　百福之所资果报咸成就</p>
<p style="text-align: left">　　辅国之大臣<a>婆罗门</a>善净</p>
<p style="text-align: left">　　四明皆晓达多闻为国师</p>
<p style="text-align: left">　　博通诸杂论善教有闻持</p>
<p style="text-align: left">　　训解及声明莫不咸究了</p>
<p style="text-align: left">　　有女名净妙为大臣夫人</p>
<p style="text-align: left">　　名称相端严见者皆欢悦</p>
<p style="text-align: left">　　大丈夫慈氏辞于喜足天</p>
<p style="text-align: left">　　来托彼夫人作后身生处</p>
<p style="text-align: left">　　既怀此大圣满足于十月</p>
<p style="text-align: left">　　于是慈尊母往趣妙花园</p>
<p style="text-align: left">　　至彼妙园中不坐亦不卧</p>
<p style="text-align: left">　　徐立攀花树俄诞胜慈尊</p>
<p style="text-align: left">　　尔时最胜尊出母右胁已</p>
<p style="text-align: left">　　如日出云翳普放大光明</p>
<p style="text-align: left">　　不染触胞胎如莲花出水</p>
<p style="text-align: left">　　光流<a>三界</a>内咸仰大慈辉</p>
<p style="text-align: left">　　当尔降生时千眼帝释主</p>
<p style="text-align: left">　　躬自擎<a>菩萨</a>欣逢两足尊</p>
<p style="text-align: left">　　菩萨于此时自然行七步</p>
<p style="text-align: left">　　而于足履处皆出宝莲花</p>
<p style="text-align: left">　　遍观于十方告诸<a>天人</a>众</p>
<p style="text-align: left">　　我此身最后无生证<a>涅槃</a></p>
<p style="text-align: left">　　龙降清凉水澡沐大悲身</p>
<p style="text-align: left">　　天散殊妙花<a>虚空</a>遍飘洒</p>
<p style="text-align: left">　　诸天持白盖掩庇大慈尊</p>
<p style="text-align: left">　　各生希有心守护于菩萨</p>
<p style="text-align: left">　　褓母擎菩萨三十二相身</p>
<p style="text-align: left">　　具足诸光明捧持来授母</p>
<p style="text-align: left">　　御者进雕辇皆用宝庄严</p>
<p style="text-align: left">　　母子升其中诸天共持舆</p>
<p style="text-align: left">　　千种妙音乐引导而还宫</p>
<p style="text-align: left">　　慈氏入都城天花如雨落</p>
<p style="text-align: left">　　慈尊诞降日怀妊诸婇女</p>
<p style="text-align: left">　　普得身安隐皆生智慧男</p>
<p style="text-align: left">　　善净慈尊父睹子奇妙容</p>
<p style="text-align: left">　　具三十二相心生大欢喜</p>
<p style="text-align: left">　　父依占察法知子有二相</p>
<p style="text-align: left">　　处俗作轮王<a>出家</a>成正觉</p>
<p style="text-align: left">　　菩萨既成立慈愍诸群生</p>
<p style="text-align: left">　　众苦险难中轮回常不息</p>
<p style="text-align: left">　　金色光明朗声如大<a>梵音</a></p>
<p style="text-align: left">　　目等青莲叶支体悉圆满</p>
<p style="text-align: left">　　身长八十肘二十肘肩量</p>
<p style="text-align: left">　　面广肩量半满月相端严</p>
<p style="text-align: left">　　菩萨明众艺善教受学者</p>
<p style="text-align: left">　　请业童蒙等八万四千人</p>
<p style="text-align: left">　　时彼饷佉王建立七宝幢</p>
<p style="text-align: left">　　幢高七十寻广有寻六十</p>
<p style="text-align: left">　　宝幢造成已王发大舍心</p>
<p style="text-align: left">　　施与婆罗门等设无遮会</p>
<p style="text-align: left">　　其时诸梵志数有一千人</p>
<p style="text-align: left">　　得此妙宝幢毁坼须臾顷</p>
<p style="text-align: left">　　菩萨睹斯已念世俗皆然</p>
<p style="text-align: left">　　<a>生死</a>苦羁笼思求于出离</p>
<p style="text-align: left">　　祈诚寂灭道弃俗而出家</p>
<p style="text-align: left">　　生老病死中救之令得出</p>
<p style="text-align: left">　　慈尊兴愿曰八万四千人</p>
<p style="text-align: left">　　俱生厌离心并随修梵行</p>
<p style="text-align: left">　　于初发心夜舍俗而出家</p>
<p style="text-align: left">　　还于此夜中而升等觉地</p>
<p style="text-align: left">　　时有菩提树号名曰龙花</p>
<p style="text-align: left">　　高四踰缮那蓊郁而荣茂</p>
<p style="text-align: left">　　枝条覆四面荫六俱卢舍</p>
<p style="text-align: left">　　慈氏大悲尊于下成正觉</p>
<p style="text-align: left">　　于人中尊胜具八梵音声</p>
<p style="text-align: left">　　<a>说法</a>度众生令离诸烦恼</p>
<p style="text-align: left">　　苦及苦生处一切皆除灭</p>
<p style="text-align: left">　　能修八正道登彼涅槃岸</p>
<p style="text-align: left">　　为诸清信者说此四<a>真谛</a></p>
<p style="text-align: left">　　得闻此<a>如法</a>至诚而奉持</p>
<p style="text-align: left">　　于妙花园中诸众如云集</p>
<p style="text-align: left">　　满百由旬内眷属皆充满</p>
<p style="text-align: left">　　彼轮王饷佉闻深妙法已</p>
<p style="text-align: left">　　罄舍诸珍宝祈心慕出家</p>
<p style="text-align: left">　　不恋上宫闱至求于出离</p>
<p style="text-align: left">　　八万四千众咸随而出家</p>
<p style="text-align: left">　　复八万四千婆罗门童子</p>
<p style="text-align: left">　　闻王舍尘俗亦来求出家</p>
<p style="text-align: left">　　主藏臣长者其名曰善财</p>
<p style="text-align: left">　　并与千眷属亦来求出家</p>
<p style="text-align: left">　　宝女毗舍佉及余诸从者</p>
<p style="text-align: left">　　八万四千众亦来求出家</p>
<p style="text-align: left">　　复过百千数善男善女等</p>
<p style="text-align: left">　　闻佛宣妙法亦来求出家</p>
<p style="text-align: left">　　天上天人尊大慈悲圣主</p>
<p style="text-align: left">　　普观众心已而演出要法</p>
<p style="text-align: left">　　告众汝应知慈悲释迦主</p>
<p style="text-align: left">　　教汝修正道来生我法中</p>
<p style="text-align: left">　　或以香花鬘幢幡盖严饰</p>
<p style="text-align: left">　　供养牟尼主来生我法中</p>
<p style="text-align: left">　　或郁金沉水香泥用涂拭</p>
<p style="text-align: left">　　供养牟尼塔来生我法中</p>
<p style="text-align: left">　　或归<a>佛法</a>僧恭敬常亲近</p>
<p style="text-align: left">　　当修诸善行来生我法中</p>
<p style="text-align: left">　　或于佛法中受持诸学处</p>
<p style="text-align: left">　　善护无缺犯来生我法中</p>
<p style="text-align: left">　　或于四方僧施衣服饮食</p>
<p style="text-align: left">　　并奉妙医药来生我法中</p>
<p style="text-align: left">　　或于四斋辰及在神通月</p>
<p style="text-align: left">　　受持八支戒来生我法中</p>
<p style="text-align: left">　　或以三种通神境记教授</p>
<p style="text-align: left">　　化道声闻众咸令烦惑除</p>
<p style="text-align: left">　　初会为说法广度诸声闻</p>
<p style="text-align: left">　　九十六亿人令出烦恼障</p>
<p style="text-align: left">　　第二会说法广度诸声闻</p>
<p style="text-align: left">　　九十四亿人令渡无明海</p>
<p style="text-align: left">　　第三会说法广度诸声闻</p>
<p style="text-align: left">　　九十二亿人令心善调伏</p>
<p style="text-align: left">　　三转法轮已人天普纯净</p>
<p style="text-align: left">　　将诸<a>弟子</a>众乞食入城中</p>
<p style="text-align: left">　　既入妙幢城衢巷皆严饰</p>
<p style="text-align: left">　　为供养佛故天雨曼陀花</p>
<p style="text-align: left">　　四王及梵王并余诸天众</p>
<p style="text-align: left">　　香花鬘供养辅翼大悲尊</p>
<p style="text-align: left">　　大威德诸天散以妙衣服</p>
<p style="text-align: left">　　缤纷遍城邑瞻仰大医王</p>
<p style="text-align: left">　　以妙宝香花散洒诸衢街</p>
<p style="text-align: left">　　履践于其上喻若睹罗绵</p>
<p style="text-align: left">　　音乐及幢幡夹路而行列</p>
<p style="text-align: left">　　人天帝释众称赞大慈尊</p>
<p style="text-align: left">　　南谟天上尊南谟士中胜</p>
<p style="text-align: left">　　善哉薄伽梵能哀愍世间</p>
<p style="text-align: left">　　有大威德天当作魔王众</p>
<p style="text-align: left">　　归心合掌礼赞仰于导师</p>
<p style="text-align: left">　　梵王诸天众眷属而围绕</p>
<p style="text-align: left">　　各以梵音声阐扬微妙法</p>
<p style="text-align: left">　　于此世界中多是阿<a>罗汉</a></p>
<p style="text-align: left">　　蠲除有漏业永离烦恼苦</p>
<p style="text-align: left">　　人天龙神等乾闼阿修罗</p>
<p style="text-align: left">　　罗刹及药叉皆欢喜供养</p>
<p style="text-align: left">　　彼时诸大众断障除疑惑</p>
<p style="text-align: left">　　超越生死流善修清净行</p>
<p style="text-align: left">　　彼时诸大众离着弃珍财</p>
<p style="text-align: left">　　<a>无我</a>我所心善修清净行</p>
<p style="text-align: left">　　彼时诸大众毁破贪爱网</p>
<p style="text-align: left">　　圆满静虑心善修清净行</p>
<p style="text-align: left">　　慈氏天人尊哀愍有情类</p>
<p style="text-align: left">　　期于六万岁说法度众生</p>
<p style="text-align: left">　　化满百千亿令度烦恼海</p>
<p style="text-align: left">　　有缘皆拯济方入涅槃城</p>
<p style="text-align: left">　　慈氏大悲尊入般涅槃后</p>
<p style="text-align: left">　　正法住于世亦满六万年</p>
<p style="text-align: left">　　若于我法中深心能信受</p>
<p style="text-align: left">　　当来下生日必奉大悲尊</p>
<p style="text-align: left">　　若有聪慧者闻说如是事</p>
<p style="text-align: left">　　谁不起欣乐愿逢慈氏尊</p>
<p style="text-align: left">　　若求<a>解脱</a>人希遇龙花会</p>
<p style="text-align: left">　　常供养三宝当勤莫放逸</p>
<p style="text-align: left">　　尔时世尊为舍利子及诸大众。记说当来慈氏事已。复告舍利子。若有善男子善女人。闻此法已。受持读诵为他演说如说<a>修行</a>。香花供养书写经卷。是诸人等当来之世。必得值遇慈氏下生。于三会中咸蒙救度。尔时世尊说此颂已。舍利子及诸大众。欢喜信受顶戴奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>