<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 方广大庄严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 方广大庄严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 方广大庄严经</strong></p>
<p style="text-align: left">
	　　频婆娑罗王劝受俗利品第十六</p>
<p style="text-align: left">
	　　尔时佛告诸<a>比丘</a>。车匿奉<a>菩萨</a>教。安慰大王及摩诃波阇波提。耶输陀罗。诸释种等令离忧恼。为欲<a>饶益</a>诸众生故。剃除须发。向猎师边。以憍奢耶衣贸易<a>袈裟</a>清净法服。于是诣鞞留梵志苦行女人所。时彼女人。奉请菩萨明日设斋。既受请已。次往波头摩梵志苦行女人所。时彼女人。亦请菩萨明日设斋。既受请已。复往利婆陀梵行仙人所。时彼仙人。亦请菩萨明日设斋。既受请已。复往光明调伏二仙人所。其仙亦请菩萨明日设斋。诸比丘菩萨。次第至毗舍离城。城傍有仙。名阿罗逻。与三百<a>弟子</a>俱。常为弟子说无所有处定。时彼仙人遥见菩萨心生希有。告诸弟子。汝等应观是胜上人。诸弟子等白仙人言。我见是人形貌端正。昔所未有为从何来。比丘我于尔时问阿罗逻言。汝所证法可得闻乎。今欲<a>修行</a>愿为我说。仙言。瞿昙。我所证法甚深微妙。若能学者当为宣说令得修习。若有清信善男子。受我教者。皆得成就无所有处微妙之定。诸比丘我闻仙人所说作是念言。我今自有精进念定乐欲信慧。独在一处常勤修习心无放逸。必证彼仙所得之法。于是精勤修习心不厌倦。经于少时皆已得证。既得定已往仙人所作如是言。大仙。汝唯证此更有余法。仙言。瞿昙。我唯得此更无余法。菩萨报言。如是之法我已现证。仙言。以我所证汝亦能证。我之与汝宜应共住教授弟子。诸比丘。是时仙人甚相尊重。即以最上微妙供具供养于我。诸学徒中以我一人为其等侣。比丘我时思惟仙人所说非能尽苦。何法能为离苦之因。即于彼时出毗舍离城渐次游行。往摩伽陀国王舍大城。入灵鹫山独住一处。常为无量百千诸天之所守护。晨旦着衣执持应器。从温泉门入王舍城次第乞食。行步详雅诸根寂然。观前五肘心无散乱。城中诸人见菩萨来心生希有。咸作是言。此是何人。为是山神。为是梵王。为是帝释。为是四天王耶。尔时<a>世尊</a>。而说偈言。</p>
<p style="text-align: left">
	　　菩萨清净身光明无有量</p>
<p style="text-align: left">
	　　威仪悉具足心静极调柔</p>
<p style="text-align: left">
	　　处在灵鹫山自守<a>出家</a>法</p>
<p style="text-align: left">
	　　于彼晨朝时着衣持钵已</p>
<p style="text-align: left">
	　　调伏身心故入城而乞食</p>
<p style="text-align: left">
	　　身如融金聚相好以庄严</p>
<p style="text-align: left">
	　　路傍若男女观者无厌足</p>
<p style="text-align: left">
	　　城中居民辈见是胜人来</p>
<p style="text-align: left">
	　　皆生希有心奔驰竞瞻仰</p>
<p style="text-align: left">
	　　斯人甚奇特今从何所来</p>
<p style="text-align: left">
	　　有诸婇女等咸升妙楼阁</p>
<p style="text-align: left">
	　　于彼窗牖间窥望不暂舍</p>
<p style="text-align: left">
	　　街衢尽充满阛阓悉空虚</p>
<p style="text-align: left">
	　　弃舍所作业俱来候菩萨</p>
<p style="text-align: left">
	　　有人遽往告频婆娑罗王</p>
<p style="text-align: left">
	　　今有梵天来入城而乞食</p>
<p style="text-align: left">
	　　复有作是言或是天帝释</p>
<p style="text-align: left">
	　　夜摩兜率天化乐他化主</p>
<p style="text-align: left">
	　　四天及日月或是罗睺等</p>
<p style="text-align: left">
	　　鞞留质多罗薄离诸天众</p>
<p style="text-align: left">
	　　复有白王言此是<a>灵山</a>神</p>
<p style="text-align: left">
	　　大王应当知王今获大利</p>
<p style="text-align: left">
	　　时王闻此语心生大喜悦</p>
<p style="text-align: left">
	　　自陟高楼上遥观菩萨身</p>
<p style="text-align: left">
	　　相好甚端严譬如真金聚</p>
<p style="text-align: left">
	　　王因敕左右奉献菩萨食</p>
<p style="text-align: left">
	　　并遣寻所住随逐而观之</p>
<p style="text-align: left">
	　　使者随菩萨见往灵鹫山</p>
<p style="text-align: left">
	　　归来白大王具陈所见事</p>
<p style="text-align: left">
	　　王闻是事已益增希有心</p>
<p style="text-align: left">
	　　于彼晨朝时严驾躬亲谒</p>
<p style="text-align: left">
	　　遥睹岩石中光相极清净</p>
<p style="text-align: left">
	　　威容甚严好不动若须弥</p>
<p style="text-align: left">
	　　屏除诸侍从徒步而前进</p>
<p style="text-align: left">
	　　顶礼菩萨足种种慰问已</p>
<p style="text-align: left">
	　　而白菩萨言大士从何来</p>
<p style="text-align: left">
	　　乡邑在何处父母为是谁</p>
<p style="text-align: left">
	　　为是<a>婆罗门</a>为是刹帝利</p>
<p style="text-align: left">
	　　或是诸仙圣仁者如实说</p>
<p style="text-align: left">
	　　菩萨答王言我父输檀王</p>
<p style="text-align: left">
	　　居住雪山下城名迦毗罗</p>
<p style="text-align: left">
	　　人民甚安乐为求无上道</p>
<p style="text-align: left">
	　　是故今出家王重稽首言</p>
<p style="text-align: left">
	　　仁今盛少年容颜甚端正</p>
<p style="text-align: left">
	　　应受五欲乐何为乃行乞</p>
<p style="text-align: left">
	　　我当舍此国与汝共治之</p>
<p style="text-align: left">
	　　今者幸相见中心甚欣喜</p>
<p style="text-align: left">
	　　愿得作亲友共莅于王位</p>
<p style="text-align: left">
	　　何为乐独处空山林野中</p>
<p style="text-align: left">
	　　菩萨于是时以柔软音句</p>
<p style="text-align: left">
	　　徐答大王言我今甚不恋</p>
<p style="text-align: left">
	　　<a>世间</a>诸荣位欲求寂灭故</p>
<p style="text-align: left">
	　　舍之而出家况乃于王国</p>
<p style="text-align: left">
	　　而复生贪羡譬如娑竭龙</p>
<p style="text-align: left">
	　　大海为宫室岂复于牛迹</p>
<p style="text-align: left">
	　　而生爱着心大王应当知</p>
<p style="text-align: left">
	　　五欲无边过能令堕<a>地狱</a></p>
<p style="text-align: left">
	　　饿鬼及畜生智者当远之</p>
<p style="text-align: left">
	　　弃舍如涕唾欲如果熟已</p>
<p style="text-align: left">
	　　将坠自不久又如空中云</p>
<p style="text-align: left">
	　　须臾而变灭如风驶飘鼓</p>
<p style="text-align: left">
	　　无时而暂停若着五欲者</p>
<p style="text-align: left">
	　　即失<a>解脱</a>乐谁有智慧士</p>
<p style="text-align: left">
	　　而求大苦因若人未得欲</p>
<p style="text-align: left">
	　　贪火极炽然若已得之者</p>
<p style="text-align: left">
	　　转复无厌足得已爱别离</p>
<p style="text-align: left">
	　　便生大苦恼天上微妙乐</p>
<p style="text-align: left">
	　　人中<a>殊胜</a>果假使世间人</p>
<p style="text-align: left">
	　　尽受二种报心亦未知足</p>
<p style="text-align: left">
	　　得此更求余譬如热乏人</p>
<p style="text-align: left">
	　　渴逼饮碱水五欲亦如是</p>
<p style="text-align: left">
	　　悕求无息时常在<a>生死</a>中</p>
<p style="text-align: left">
	　　轮转恒无际若有智慧者</p>
<p style="text-align: left">
	　　必净摄诸根证无漏圣道</p>
<p style="text-align: left">
	　　尔乃名知足王今应观身</p>
<p style="text-align: left">
	　　无常不坚固九孔恒流溢</p>
<p style="text-align: left">
	　　众苦作机关我虽受五欲</p>
<p style="text-align: left">
	　　而不生贪着为求寂灭乐</p>
<p style="text-align: left">
	　　是故今出家频婆娑罗言</p>
<p style="text-align: left">
	　　善哉大导师我本臣事汝</p>
<p style="text-align: left">
	　　汝是帝王子能弃五欲荣</p>
<p style="text-align: left">
	　　我今劝俗利必获无量罪</p>
<p style="text-align: left">
	　　唯愿大慈悲哀愍舍我过</p>
<p style="text-align: left">
	　　当于此境界证得佛菩提</p>
<p style="text-align: left">
	　　愿使不我遗我当获大利</p>
<p style="text-align: left">
	　　于是从座起顶礼菩萨足</p>
<p style="text-align: left">
	　　百千众围绕还返于自宫</p>
<p style="text-align: left">
	　　菩萨调伏心为世间依止</p>
<p style="text-align: left">
	　　随益而去住当往尼连河</p>
<p style="text-align: left">
	　　苦行品第十七</p>
<p style="text-align: left">
	　　佛告诸比丘。王舍城边有一仙人。摩罗之子名乌特迦。与七百弟子俱。常说非想非非想定。尔时菩萨见彼仙人。于大会中多闻聪慧众所宗仰。作是思惟。我若不至其所同其苦行。云何能显彼所修行诸定过失。我今方便令彼自知。其所修习非为究竟。又欲开显我之定慧利益一切。令彼众会生希有心。发是念已至仙人所。作如是言。仁者。谁为汝师汝所修行复是何法。仙人答言。我本无师自然而悟。菩萨告言。我今故来求汝所证。愿为演说我当行之。仙言。随意所欲当为宣说。</p>
<p style="text-align: left">
	　　尔时菩萨受彼教已。于一静处专精修学。由昔惯习定慧因缘。即得世间百千三昧。随彼诸定。所有差别种种行相皆现在前。是时菩萨。复从定起谓仙人言。过此定已更有何法。仙言。此最为胜更无余法。菩萨作是思惟。我有信进念定慧。速能胜得彼仙之法。其所得者非为正路。非厌离法。非<a>沙门</a>法。非菩提法。非<a>涅槃</a>法。</p>
<p style="text-align: left">
	　　佛告诸比丘。菩萨为欲令彼诸仙舍其邪道说如上事。时五跋陀罗先于彼所修行梵行。窃相议言。我等久学尚未能测彼定浅深。云何太子于少时间。已能证得大仙之法。嫌未究竟更求胜者。由斯义故。必当证获无上菩提。彼得道时我等五人亦应有分。作是念已。即舍仙人还从菩萨。</p>
<p style="text-align: left">
	　　尔时菩萨出王舍城。与五跋陀罗次第游历。向尼连河次伽耶山。于山顶上在一树下敷草而坐。作是思惟。世间若沙门。若婆罗门。放逸身心住于贪欲随于热恼。虽行苦行去道甚远。譬如有人为求火故。便取湿木置之水中。钻燧索火。是人有能求得火不。若人住贪欲等。虽行苦行不能证得出世胜智亦复如是。</p>
<p style="text-align: left">
	　　复作是念。世间若沙门。若婆罗门。制御于身不行贪欲。于境界中心犹爱着。虽修苦行去道尚远。譬如有人为求火故。犹取湿木置之陆地。钻燧责火。是人有能求得火不。若复有人起贪爱等心未寂静。虽行苦行不能证得出世胜智亦复如是。</p>
<p style="text-align: left">
	　　复作是念。世间若沙门。若婆罗门。摄卫身心离于贪欲。除诸热恼最上寂静。修行苦行即能证得出世胜智。譬如有人为求火故。取彼燥木置于干地而钻燧之。当知是人定求得火。若复有人不处贪欲。身心寂静勤修苦行。即能证得出世胜智亦复如是。</p>
<p style="text-align: left">
	　　佛告诸比丘。菩萨出伽耶山已。次第巡行至优楼频螺池侧东面。而视见尼连河。其水清冷湍洄皎洁。涯岸平正林木扶疏。种种花果鲜荣可爱。河边村邑处处丰饶。栋宇相接人民殷盛。尔时菩萨渐至一处。寂静闲旷无有丘墟。非近非远不高不下。即作是念。今止此地易可安神。往古已来修圣<a>行者</a>多于此住。</p>
<p style="text-align: left">
	　　复作是念。我今出于五浊恶世。见彼下劣众生诸外道等。着我见者修诸苦行。无明所覆虚妄推求。自苦身心用求解脱。所谓或有执器巡乞行而食之。或有唯一掬食以济一日。或不乞食任彼来施。或有不受求请须自往乞以求解脱。或有恒食草木根茎枝叶花果<a>莲藕</a>狩粪糠汁米泔油滓。或有不食沙糖苏油石蜜淳酒甜酢种种美味以求解脱。或有乞一家食若二若三乃至七家。或有一日一食二日一食乃至半月一月一度而食以求解脱。或有所食渐顿多少随月增减。或有日食一撮乃至七撮。或有日食一麦一麻一米。或有唯饮净水以求解脱。或有名称神所自饿而死。谓随己意生<a>天人</a>中。或有纺绩鸺鹠毛羽以为衣服。或着树皮。或着牛羊皮革粪扫毯毼。或着一衣乃至七衣。或黑或赤以为衣服。或复露形。或手提三杖。或贯髑髅以求解脱。或一日一浴一日二浴。乃至七浴或常不浴。或有涂灰或有涂墨。或坌粪土或带萎花。或五热炙身以烟熏鼻自坠高岩。常翘一足仰观日月。或卧编椽棘刺灰粪瓦石板杵之上以求解脱。或作唵声婆娑声苏陀声娑婆诃声。受持咒术讽诵韦陀以求解脱。或依诸梵王帝释。摩醯首罗突伽那罗延。拘摩罗迦旃延摩致履伽。八婆苏二阿水那。毗沙门婆娄那。阿履致旃陀罗乾闼婆。阿修罗迦娄罗摩睺罗伽。夜叉步多鸠槃茶。诸天鬼神以求解脱。或有归依地水火风空。山川河池溪壑大海。林树蔓草塳墓四衢。养牛之处及[土*厘]肆间。或事刀剑轮槊一切兵器以求解脱。是诸外道怖生死故。勤求出离修习苦行都无利益。非归依处而作归依。非吉祥事生吉祥想。</p>
<p style="text-align: left">
	　　佛告诸比丘。菩萨尔时复作是念。我今为欲摧伏外道现希有事。令诸天人生清净心。又欲令彼坏因缘者知业果报。又欲示现功德智慧。有大威神分析诸定差别之相。又欲示现有大勇猛精进之力。便于是处结加趺坐。身口意业静然不动。初摄心时专精一境。制出入息热气遍体。腋下流汗额上津出譬如雨滴。忍受斯苦不生疲极。便起勇猛精进之心。</p>
<p style="text-align: left">
	　　佛告诸比丘。菩萨尔时制出入息。于两耳中发大音响。譬如引风吹鼓鞴囊。受是苦事不生疲倦。诸比丘。我于尔时耳鼻口中断出入息。内风冲顶发大音声。譬如壮士挥彼利刃。上破脑骨受是苦事。不生疲极退转之心。</p>
<p style="text-align: left">
	　　佛告诸比丘。菩萨尔时诸出入息一切皆止。内风强盛于两肋间。旋回婉转发大声响。譬如屠人以刀解牛受是苦事都无懈倦。</p>
<p style="text-align: left">
	　　佛告诸比丘。菩萨尔时内风动故遍身热恼。譬如有人力弱受制。于大火聚举身被炙。受斯苦极更增勇猛精进之心。作是念言。我今住彼不动三昧。身口意业皆得正受。入第四禅远离喜乐。遣于分别无有飘动。犹如<a>虚空</a>遍于一切无能变异。此定名为阿娑婆那。菩萨尔时修如是等最极苦行。诸比丘菩萨复作是念。世间若沙门婆罗门。以断食法而为苦者。我今复欲降伏彼故日食一麦。比丘当知。我昔唯食一麦之时。身体羸瘦如阿斯树。肉尽肋现如坏屋椽。脊骨连露如筇竹节。眼目欠陷如井底星。头顶销枯如暴干瓠。所坐之地如马蹄迹。皮肤皱[起-巳+叟]如割朐形。举手拂尘身毛焦落。以手摩腹乃触脊梁。又食一米乃至一麻。身体羸瘦过前十倍。色如聚墨又若死灰。四方聚落人来见者咸叹恨言。释种太子宁自苦为。端正美色今何所在。</p>
<p style="text-align: left">
	　　佛告诸比丘。菩萨六年苦行之时。于四威仪曾不失坏。盛夏暑热不就清凉。隆冬严寒不求厚暖。蚊虻唼体亦不拂除。结加趺坐身心不动。亦不频申亦不洟唾。放牧童竖常来睹见。戏以草[這-言+(卄/手)]而刺我鼻。或刺我口或刺我耳。我于尔时身心不动。常为天龙鬼神之所供养。能令十二络叉天人住三乘路。尔时世尊。欲重宣此义而说偈言。</p>
<p style="text-align: left">
	　　菩萨于往昔舍位出家已</p>
<p style="text-align: left">
	　　为利众生故思惟诸方便</p>
<p style="text-align: left">
	　　我出浊恶世生此阎浮提</p>
<p style="text-align: left">
	　　多诸邪见人破法行异道</p>
<p style="text-align: left">
	　　愚者求解脱自苦其身心</p>
<p style="text-align: left">
	　　虽怖生死因恒迷出离果</p>
<p style="text-align: left">
	　　或有赴火聚自坠于高岩</p>
<p style="text-align: left">
	　　五热以炙身涂灰而自毁</p>
<p style="text-align: left">
	　　日常一掬食劣以济身命</p>
<p style="text-align: left">
	　　乞食于他门主喜而方受</p>
<p style="text-align: left">
	　　颜色少怀吝终朝而不食</p>
<p style="text-align: left">
	　　或时闻杵臼及以狗吠声</p>
<p style="text-align: left">
	　　即止不行乞乃唤亦不受</p>
<p style="text-align: left">
	　　苏油及美味乳酪沙糖等</p>
<p style="text-align: left">
	　　一切皆不御唯食粗恶食</p>
<p style="text-align: left">
	　　糠汁及油滓狩粪并藕根</p>
<p style="text-align: left">
	　　草木诸花叶以求于解脱</p>
<p style="text-align: left">
	　　或有服净水或日食一麻</p>
<p style="text-align: left">
	　　或止进一米或有自饿死</p>
<p style="text-align: left">
	　　以求于解脱或有着皮革</p>
<p style="text-align: left">
	　　粪扫及鸟羽树皮毛毼等</p>
<p style="text-align: left">
	　　种种弊衣服或有着一衣</p>
<p style="text-align: left">
	　　乃至着七衣或有常露形</p>
<p style="text-align: left">
	　　以求于解脱坐卧编椽上</p>
<p style="text-align: left">
	　　棘刺灰土中板杵瓦石间</p>
<p style="text-align: left">
	　　以求于解脱或常举两手</p>
<p style="text-align: left">
	　　或有翘一足散发及髽髻</p>
<p style="text-align: left">
	　　逐日而回转以求于解脱</p>
<p style="text-align: left">
	　　或常礼日月河海及山川</p>
<p style="text-align: left">
	　　高原诸树林以求于解脱</p>
<p style="text-align: left">
	　　此诸外道等勤修无利苦</p>
<p style="text-align: left">
	　　执着虚妄业坚受未尝舍</p>
<p style="text-align: left">
	　　如是邪见人死当堕恶趣</p>
<p style="text-align: left">
	　　我为如是等昔于六年中</p>
<p style="text-align: left">
	　　示现摧伏彼勤修大苦行</p>
<p style="text-align: left">
	　　有诸无智人见外道邪苦</p>
<p style="text-align: left">
	　　窃以为真法便生<a>随喜</a>心</p>
<p style="text-align: left">
	　　亦为成熟彼勤行大苦行</p>
<p style="text-align: left">
	　　乃择空闲地加趺坐三昧</p>
<p style="text-align: left">
	　　当是节食时日食一麻米</p>
<p style="text-align: left">
	　　履寒不就暖处热不求凉</p>
<p style="text-align: left">
	　　亦不逐蚊虻亦不避风雨</p>
<p style="text-align: left">
	　　童牧来观看戏以草[這-言+(卄/手)]刺</p>
<p style="text-align: left">
	　　通于耳鼻口以草木瓦石</p>
<p style="text-align: left">
	　　打掷于我身亦不能致损</p>
<p style="text-align: left">
	　　一切皆忍受身亦不低昂</p>
<p style="text-align: left">
	　　亦不生疲极涕唾便痢等</p>
<p style="text-align: left">
	　　诸秽皆已绝唯余皮骨在</p>
<p style="text-align: left">
	　　血肉尽干枯形体极羸瘦</p>
<p style="text-align: left">
	　　如阿斯迦树住阿那婆定</p>
<p style="text-align: left">
	　　身心寂不动亦不味禅乐</p>
<p style="text-align: left">
	　　而起大悲心普为诸众生</p>
<p style="text-align: left">
	　　修行如是定以修此定故</p>
<p style="text-align: left">
	　　速疾得成佛灭除外道众</p>
<p style="text-align: left">
	　　摧伏诸异学亦以迦葉等</p>
<p style="text-align: left">
	　　不信有菩提如是大菩提</p>
<p style="text-align: left">
	　　无量劫难得为是诸人等</p>
<p style="text-align: left">
	　　入阿那婆定当坐此定时</p>
<p style="text-align: left">
	　　有十二洛叉诸天人众等</p>
<p style="text-align: left">
	　　住于三乘路诸天龙神等</p>
<p style="text-align: left">
	　　恒于日夜中供养菩萨身</p>
<p style="text-align: left">
	　　各自发弘愿愿住那婆定</p>
<p style="text-align: left">
	　　利益诸众生其心如虚空</p>
<p style="text-align: left">
	　　往尼连河品第十八</p>
<p style="text-align: left">
	　　佛告诸比丘。尔时菩萨六年苦行。魔王波旬常随菩萨。伺求其过而不能得。生厌倦心悒然而退。尔时世尊以偈颂曰。</p>
<p style="text-align: left">
	　　菩萨之所居林野甚清净</p>
<p style="text-align: left">
	　　东望尼连水西据频螺池</p>
<p style="text-align: left">
	　　初起精进心来求寂静地</p>
<p style="text-align: left">
	　　见彼极闲旷止此除烦恼</p>
<p style="text-align: left">
	　　时魔王波旬到于菩萨所</p>
<p style="text-align: left">
	　　诈以柔软语而向菩萨言</p>
<p style="text-align: left">
	　　世间诸众生皆悉爱<a>寿命</a></p>
<p style="text-align: left">
	　　汝今体枯竭千死无一全</p>
<p style="text-align: left">
	　　当修事火法必获大果报</p>
<p style="text-align: left">
	　　无宜徒舍命为人所怜愍</p>
<p style="text-align: left">
	　　心性本难伏烦恼不可断</p>
<p style="text-align: left">
	　　菩提谁能证自苦欲何为</p>
<p style="text-align: left">
	　　菩萨告波旬而作如是言</p>
<p style="text-align: left">
	　　惛醉贪嗔痴与汝为眷属</p>
<p style="text-align: left">
	　　将汝至于此共汝坏善根</p>
<p style="text-align: left">
	　　我不求世福勿以此相扰</p>
<p style="text-align: left">
	　　我今无所畏以死为边际</p>
<p style="text-align: left">
	　　志愿求解脱决无退转心</p>
<p style="text-align: left">
	　　虽有诸痛恼我心恒寂静</p>
<p style="text-align: left">
	　　住斯坚固定精进乐欲等</p>
<p style="text-align: left">
	　　我宁守智死不以无智生</p>
<p style="text-align: left">
	　　譬如义勇人宁为决胜没</p>
<p style="text-align: left">
	　　非如怯弱者求活为人制</p>
<p style="text-align: left">
	　　是故我于今当摧汝军众</p>
<p style="text-align: left">
	　　第一贪欲军第二忧愁军</p>
<p style="text-align: left">
	　　第三饥渴军第四爱染军</p>
<p style="text-align: left">
	　　第五惛睡军第六恐怖军</p>
<p style="text-align: left">
	　　第七疑悔军第八忿覆军</p>
<p style="text-align: left">
	　　第九悲恼军及自赞毁他</p>
<p style="text-align: left">
	　　邪称供养等如是诸军众</p>
<p style="text-align: left">
	　　是汝之眷属能摧伏天人</p>
<p style="text-align: left">
	　　我今恒住彼<a>正念</a>正知等</p>
<p style="text-align: left">
	　　销灭汝波旬如水渍坏器</p>
<p style="text-align: left">
	　　菩萨作是言魔王便退屈</p>
<p style="text-align: left">
	　　佛告诸比丘。菩萨作是思惟。过现未来所有沙门。若婆罗门。修苦行时。逼迫身心受痛恼者。应知是等但自苦己都无利益。复作是念。我今行此最极之苦。而不能证出世胜智。即知苦行非菩提因。亦非知苦断集证灭<a>修道</a>。必有余法当得断除生老病死。复作是念。我昔于父王园中阎浮树下修得初禅。我于尔时身心悦乐。如是乃至证得四禅。思惟往昔曾证得者。是菩提因必能除灭生老病死。菩萨复作是念。我今将此羸瘦之身不堪受道。若我即以神力及智慧力。令身平复向菩提场。岂不能办如是之事。即非哀愍一切众生。非是诸佛证菩提法。是故我今应受美食令身有力。方能往诣菩提之场。时有诸天心常爱乐修苦行者。已知菩萨欲食美食白菩萨言。尊者莫受美食。我今方便以<a>神通</a>力令尊气力平复如本与食无异。菩萨思惟。我实不食已经多时。四辈人民亦皆知我修行苦行。若我因彼天神之力。而不食者便成妄语。时五跋陀罗既闻菩萨欲受美食咸作是念。沙门瞿昙如是苦行尚不能得出世胜智。况复今者欲食美食受乐而住。是无智人退失<a>禅定</a>。便舍菩萨诣波罗奈仙人堕处<a>鹿野苑</a>中。佛告诸比丘。菩萨苦行已来优娄频螺聚落主。名曰斯那钵底。有十童女。昔与五跋陀罗常以麻麦供养菩萨。尔时诸女既知菩萨舍置苦行。即作种种饮食奉献。未经多日色相光悦。于是众人复相谓言。沙门瞿昙形貌威严有大福德。十童女中其最小者。名曰善生。昔于菩萨苦行之时。恒以饮食供养八百梵志。愿因供养梵志之福资益菩萨。今速成就阿耨多罗三藐三菩提。</p>
<p style="text-align: left">
	　　佛告诸比丘。菩萨复作是念。六年勤苦衣服弊坏。于尸陀林下见有故破粪扫之衣将欲取之。于时地神告虚空神作如是言。奇哉奇哉。释种太子舍轮王位。拾是所弃粪扫之衣。虚空之神闻此语已。告三十三天。如是展转于一念中。乃至传闻阿迦尼吒天。尔时菩萨手持故衣作如是言。何处有水洗浣是衣。时有一天于菩萨前。以手指地便成一池。尔时菩萨复更思惟。何处有石可以洗是粪扫之衣。时释提桓因即以方石安处池中。菩萨见石持用浣衣。尔时帝释白菩萨言。我当为尊洗此故衣。惟愿听许。然菩萨欲使将来诸比丘众不令他人洗浣故衣。即便自洗不与帝释。浣衣已讫入池澡浴。是时魔王波旬变其池岸极令高峻。池边有树名阿斯那。是时树神按树令低。菩萨攀枝得上池岸。于彼树下自纳故衣。时净居天子名无垢光。将沙门应量袈裟供养菩萨。</p>
<p style="text-align: left">
	　　尔时菩萨受袈裟已。于晨朝时着<a>僧伽</a>梨入村乞食。其聚落神于昨夜中告善生言。汝常为彼清净之人设大施食。彼人今者舍苦行已。现食美食汝先发愿。彼人受我食已。速得阿耨多罗三藐三菩提。今正是时速宜营办。时善生女闻神语已。即取千头牸牛而[(殼-一)/牛]其乳七度煎煮。唯取其上极精纯者置新器内。用香<a>粳米</a>煮以为糜。当煮之时于乳糜上。现千辐轮波头摩等吉祥之相。时善生女见此相已即自思惟。是何瑞应。时有仙人语善生言。如此乳糜若有食者。必当得成无上菩提。是时善生煮乳糜已。洒扫所居极令清净。安置妙座种种施设。告优多罗女言。汝宜往请梵志偕来。优多罗女既奉命已向东而行。唯见菩萨不睹梵志。南西北行但睹菩萨不见梵志亦复如是。由净居天隐梵志身。令优多罗女永不得见。优多罗女归白善生言。我所去处唯见沙门瞿昙。不复见有诸余梵志。善生女言。此为最胜我故为彼办是乳糜。汝宜速往为我延请。优多罗女至菩萨所。头面礼足作如是言。善生使我来请圣者。菩萨闻已往诣其所坐殊胜座。时善生女即以金钵盛满乳糜持以奉献菩萨受已作是思惟。食此乳糜必定得成阿耨多罗三藐三菩提。复告善生。我若食已如是金钵当付与谁。善生女言。愿以此钵奉上尊者随意所用。尔时菩萨擎彼乳糜。出优娄频螺聚落。往尼连河置钵岸上。剃除须发入河而浴。</p>
<p style="text-align: left">
	　　佛告诸比丘。菩萨澡浴之时。百千诸天散天香花遍满河中。菩萨浴竟竞收此水将还天宫。所剃须发善生得已起塔供养。菩萨既出河岸作是思惟。当以何座食此美味。河中龙妃即持贤座从地涌出。敷置净处请菩萨坐。菩萨坐已食彼乳糜身体相好平复如本。即以金钵掷置河中。是时龙王生大<a>欢喜</a>。收取金钵宫中供养。时释提桓因即变其形。为金翅鸟从彼龙王夺取金钵将还本宫起塔供养。尔时菩萨从座而起。龙妃还持所献贤座。归于本宫起塔供养。诸比丘由菩萨福慧力故。食乳糜已。三十二相八十种好圆光一寻转增赫弈。尔时世尊欲重宣此义。而说偈言。</p>
<p style="text-align: left">
	　　六年苦行时身体极羸瘦</p>
<p style="text-align: left">
	　　不以天神力往彼菩提场</p>
<p style="text-align: left">
	　　为愍众生故还依诸<a>佛法</a></p>
<p style="text-align: left">
	　　须食于美食方证大菩提</p>
<p style="text-align: left">
	　　有女于往昔行善名善生</p>
<p style="text-align: left">
	　　为佛六年苦广施八百众</p>
<p style="text-align: left">
	　　夜半闻天语晨朝[(殼-一)/牛]乳牛</p>
<p style="text-align: left">
	　　练彼千牛乳作糜持奉献</p>
<p style="text-align: left">
	　　菩萨着衣已巡行至其舍</p>
<p style="text-align: left">
	　　受彼乳糜取往诣尼连河</p>
<p style="text-align: left">
	　　菩萨无量劫广修诸善行</p>
<p style="text-align: left">
	　　身心俱寂静进止极调柔</p>
<p style="text-align: left">
	　　至彼连河岸天龙悉围绕</p>
<p style="text-align: left">
	　　菩萨入河浴诸天散香花</p>
<p style="text-align: left">
	　　将欲升河岸神来低宝树</p>
<p style="text-align: left">
	　　善女施金钵龙妃奉妙床</p>
<p style="text-align: left">
	　　行步如师子往诣菩提座</p>
		

	
	

		</div></div><hr><script charset='utf-8' src='../../js/footer.js'></script></body></html>