<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 入楞伽经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 入楞伽经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 入<a>楞伽经</a></strong></p>
<p style="text-align: left">
	　　无常品第八</p>
<p style="text-align: left">
	　　尔时，圣者大慧<a>菩萨</a>复白佛言：&ldquo;<a>世尊</a>，世尊说无常。无常者，一切外道亦说无常。世尊，如来依于名字章句，说如是言：诸行无常，是生灭法。世尊，此法为是真实，为是虚妄？世尊，复有几种无常？&rdquo;</p>
<p style="text-align: left">
	　　佛告圣者大慧菩萨言：&ldquo;善哉！善哉！善哉！大慧，一切外道虚妄分别，说八种无常。何等为八？一者、发起所作而不作，是名无常。何者名为发起？谓生法不生法、常法无常法，名为发起无常。二者、形相休息名为无常。三者、色等即是无常。四者、色转变故异异无常，诸<a>法相</a>续自然而灭，如乳酪转变，于一切法不见其转，亦不见灭，名为无常。五者、复有余外道等，以无物故名为无常，六者、有法无法而悉无常，以一切法本不生故，名为无常；以无常法彼中和合，是故无常。七者、复有余外道等，本无后有，名为无常。谓依诸大所生相灭，不见其生离相续体，名为无常，八者、不生无常，谓为非常，是故无常。见诸法有无生不生，乃至微尘观察不见法生，故言不生，诸法非生。大慧，是名无生无常相，而诸外道不知彼法所以不生，是故分别诸法不生，故言无常。</p>
<p style="text-align: left">
	　　&ldquo;复次，大慧，外道分别无常之法，言有于物。彼诸外道自心虚妄分别无常常非无常，以有物故。何以故？自体不灭故。自体不灭者，无常之体常不灭故。大慧，若无常法是有物者应生诸法，以彼无常能作因故。大慧，若一切法不离无常者，诸法有无一切应见。何以故？如杖木瓦石，能破可破之物悉皆破坏，见彼种种异异相故。是故无常因一切法无法，亦非因亦非果。大慧，复有诸过，以彼因果无差别故，而不得言此是无常而彼是果；以因果差别故，不得言一切法常，以一切法无因故。大慧，诸法有因，而诸凡夫不觉不知，异因不能生异果故。大慧，若异因能生异果者，因异应生一切诸法；若尔，复更有过，应因果差别而见差别。大慧，若其无常是有物者，应同因体所作之事。复更有过，于一法中即应具足一切诸法，以同一切所作因果业相无差故。复更有过，自有无常，无常有无常体故。复更有过，一切诸法无常应常故。复更有过，若其无常同诸法者堕三世法。大慧，过去色同无常故已灭，未来法未生，以同色无常故不生。现在有法不离于色，以色与彼诸大相，依五大依尘，是故不灭，以彼彼不相离故。大慧，一切外道不灭诸大，<a>三界</a>依大、依微尘等，是故依彼法说生住灭。大慧，离于此法，更无四大诸尘等法。以彼外道虚妄分别离一切法更有无常，是故外道说言诸大不生不灭，以自体相常不灭故。是故彼说发起作事中间不作，名为无常。诸大更有发起诸大，无彼彼异相同相不生灭法。以见诸法不生灭故，而于彼处生无常智。</p>
<p style="text-align: left">
	　　&ldquo;大慧，何者名为形相休息无常？谓能造所造形相，见形相异如长短，非诸大灭而见诸大形相转变，彼人堕在僧佉法中。</p>
<p style="text-align: left">
	　　&ldquo;大慧，复形相无常者，谓何等人即色名无常。彼人见于形相无常，而非诸大是无常法。若诸大无常，则诸<a>世间</a>一切不得论说世事。若论世事，堕卢迦耶陀邪见朋党；以说一切诸法唯名，复见诸法自体相生。</p>
<p style="text-align: left">
	　　&ldquo;大慧，转变无常者，谓见诸色种种异相，非诸大转变。譬如见金作庄严具，形相转变，金体不异；余法转变，亦复如是。大慧，如是外道虚妄分别见法无常，火不烧诸大，自体不烧，以彼诸大自体差别故。大慧，诸外道说，若火能烧诸大者，则诸大断灭，是故不烧。</p>
<p style="text-align: left">
	　　&ldquo;大慧，我说大及诸尘非常非无常。何以故？我不说外境界有故。我说三界但是自心，不说种种诸相是有，是故说言不生不灭，唯是四大因缘和合，非大及尘是实有法。以虚妄心分别二种可取能取法，如实能知二种分别，是故离外有无见相，唯是自心分别作业，而名为生而业不生，以离有无分别心故。</p>
<p style="text-align: left">
	　　&ldquo;大慧，何故非常非不常？以有世间及出世间、上上诸法，是故不得说言是常。何故非无常？以能觉知唯是自心分别见故，是故非无常。而诸外道堕在邪见执著二边，不知自心虚妄分别，非诸<a>圣人</a>分别无常。</p>
<p style="text-align: left">
	　　&ldquo;大慧，一切诸法总有三种。何等为三？一者、世间法相，二者、出世间法相，三者、出世间上上胜法相。以依言语种种<a>说法</a>，而诸凡夫不觉不知。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;远离于始造， 及与形相异；</p>
<p style="text-align: left">
	　　无常名有物， 外道妄分别。</p>
<p style="text-align: left">
	　　诸法无有灭， 诸大自性住，</p>
<p style="text-align: left">
	　　堕于种种见， 外道说无常。</p>
<p style="text-align: left">
	　　彼诸外道说， 诸法不生灭，</p>
<p style="text-align: left">
	　　诸大体自常， 何等法无常？</p>
<p style="text-align: left">
	　　一切世<a>唯心</a>， 而心见二境；</p>
<p style="text-align: left">
	　　可取能取法， 我我所法无。</p>
<p style="text-align: left">
	　　三界上下法， 我说皆是心；</p>
<p style="text-align: left">
	　　离于诸心法， 更无有可得。&rdquo;</p>
<p style="text-align: left">
	　　入道品第九</p>
<p style="text-align: left">
	　　尔时，圣者大慧菩萨摩诃萨复白佛言：&ldquo;世尊，惟愿世尊，为我说诸一切菩萨、声闻、辟支佛入灭尽定次第相。我及一切诸菩萨等，若得善知入灭尽定次第之相巧方便者，不堕声闻、辟支佛三昧三摩跋提灭尽定乐，不堕声闻、辟支佛外道迷惑之法。&rdquo;</p>
<p style="text-align: left">
	　　佛告圣者大慧菩萨言：&ldquo;善哉！善哉！善哉！大慧，谛听！谛听！当为汝说。&rdquo;</p>
<p style="text-align: left">
	　　大慧菩萨白佛言：&ldquo;善哉！世尊，唯然受教。&rdquo;</p>
<p style="text-align: left">
	　　佛告大慧：&ldquo;菩萨从初地乃至六地入灭尽定，声闻、辟支佛亦入灭尽定。大慧，诸菩萨摩诃萨，于七地中念念入灭尽定，以诸菩萨悉能远离一切诸法有无相故。大慧，声闻、辟支佛不能念念入灭尽定，以声闻、辟支<a>佛缘</a>有为行入灭尽定，堕在可取能取境界；是故声闻、辟支佛，不能入七地中念念灭尽定。以声闻、辟支佛生惊怖想，恐堕诸法无异相故，以觉诸法种种异相有法无法、善不善法、同相异相而入灭尽定；是故声闻、辟支佛，不能入七地中念念灭尽定，以无善巧方便智故。</p>
<p style="text-align: left">
	　　&ldquo;大慧，七地菩萨摩诃萨，转灭声闻、辟支佛心意<a>意识</a>。大慧，初地乃至六地菩萨摩诃萨，见于三界但是自心心意意识，离我、我所法，唯是自心分别，不堕外法种种诸相。唯是凡夫内心愚痴，堕于二边见于可取能取之法；以无知故，而不觉知无始世来身口及意<a>妄想</a>，烦恼戏论熏习而生诸法。</p>
<p style="text-align: left">
	　　&ldquo;大慧，于八地中，一切菩萨、声闻、辟支佛入<a>涅槃</a>想。大慧，诸菩萨摩诃萨，承己自心三昧佛力，不入三昧乐门堕涅槃而住，以不满足如来地故。若彼菩萨住三昧分者，休息度脱一切众生，断如来种，灭如来家；为示如来不可思议诸境界故，是故不入涅槃。大慧，声闻、辟支佛堕三昧乐门法，是故声闻、辟支佛生涅槃想。</p>
<p style="text-align: left">
	　　&ldquo;大慧，诸菩萨摩诃萨，从初地来乃至七地具巧方便，观察心意意识之想，远离我、我所取相之法，观察我空、法空，观察同相、异相，善解四无碍巧方便义，<a>自在</a>次第入于诸地菩提分法。大慧，我若不说诸菩萨摩诃萨同相、异相法者，一切菩萨不如实知诸地次第；恐堕外道邪见等法故，我次第说诸地相。大慧，若人次第入诸地者，不堕余道。我说诸地次第相者，唯自心见。诸地次第，及三界中种种行相，而诸凡夫不觉不知。以诸凡夫不觉知故，是故我及一切诸佛，说于诸地次第之相，及建立三界种种行相。</p>
<p style="text-align: left">
	　　&ldquo;复次，大慧，声闻、辟支佛，于第八菩萨地中，乐著寂灭三昧乐门醉故，不能善知唯自心见；堕自相同相熏习障碍故，堕人<a>无我</a>、法无我见过故，以分别心名为涅槃，而不能知诸法寂静。大慧，诸菩萨摩诃萨，以见寂静三昧乐门，忆念本愿大慈悲心度诸众生，知十无尽如实行智，是故不即入于涅槃。大慧，诸菩萨摩诃萨，远离虚妄分别之心，远离能取可取境界，名入涅槃。以如实智，知一切诸法唯是自心，是故不生分别之心。是故菩萨不取心意意识，不著外法实有之相，而非不为<a>佛法</a><a>修行</a>，依根本智展转修行，为于自身求佛如来证地智故。</p>
<p style="text-align: left">
	　　&ldquo;大慧，如人睡梦渡大海水，起大方便欲渡自身，未渡中间忽然便寤，作是思惟：&lsquo;此为是实，为是虚妄？&rsquo;彼复思惟：&lsquo;如是之相非实非虚，唯是我本虚妄分别不实境界，熏习因故见种种色，形相颠倒不离有无，意识熏习于梦中见。&rsquo;大慧，菩萨摩诃萨亦复如是，于八地中见分别心；初地七地诸法同相，如梦如幻平等无差；离诸功用可取能取分别之心，见心心数法，为于未得上上佛法修<a>行者</a>令得故。菩萨摩诃萨修行胜法，名为涅槃；非灭诸法，名为涅槃。菩萨摩诃萨，远离心意意识分别相故，得无生法忍。</p>
<p style="text-align: left">
	　　&ldquo;大慧，第一义中，亦无次第，无次第行，诸法寂静亦如<a>虚空</a>。&rdquo;</p>
<p style="text-align: left">
	　　大慧菩萨白佛言：&ldquo;世尊，世尊说声闻、辟支佛，入第八菩萨地寂灭乐门。如来复说声闻、辟支佛，不知但是自心分别。复说诸声闻得人无我，而不得法无我空。若如是说，声闻、辟支佛尚未能证初地之法，何况八地寂灭乐门？&rdquo;</p>
<p style="text-align: left">
	　　佛告大慧：&ldquo;我今为汝分别宣说。大慧，声闻有三种，言入八地寂灭门者，此是先修菩萨行者堕声闻地，还依本心修菩萨行，同入八地寂灭乐门。非增上慢寂灭声闻，以彼不能入菩萨行，未曾觉知三界唯心，未曾修行菩萨诸法，未曾修行诸波罗蜜十地之行。是故决定寂灭声闻，不能证彼菩萨所行寂灭乐门。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;唯心无所有， 诸行及佛地，</p>
<p style="text-align: left">
	　　去来现在佛， 三世说如是。</p>
<p style="text-align: left">
	　　七地为心地， 无所有八地，</p>
<p style="text-align: left">
	　　二地名为行， 余地名我地。</p>
<p style="text-align: left">
	　　内身证及净， 此名为我地，</p>
<p style="text-align: left">
	　　自在最胜处， 阿迦尼吒天。</p>
<p style="text-align: left">
	　　昭曜如焰火， 出妙诸光明，</p>
<p style="text-align: left">
	　　种种美可乐， 化作于三界。</p>
<p style="text-align: left">
	　　化现三界色， 或有在光化，</p>
<p style="text-align: left">
	　　彼处说诸乘， 是我自在地。</p>
<p style="text-align: left">
	　　十地为初地， 初地为八地，</p>
<p style="text-align: left">
	　　九地为七地， 七地为八地，</p>
<p style="text-align: left">
	　　二地为三地， 四地为五地，</p>
<p style="text-align: left">
	　　三地为六地， 寂灭有何次？</p>
<p style="text-align: left">
	　　决定诸声闻， 不行菩萨行，</p>
<p style="text-align: left">
	　　同入八地者， 是本菩萨行。&rdquo;</p>
<p style="text-align: left">
	　　问如来常无常品第十</p>
<p style="text-align: left">
	　　尔时，圣者大慧菩萨摩诃萨白佛言：&ldquo;世尊，如来应正遍知，为是常耶？为无常耶？&rdquo;</p>
<p style="text-align: left">
	　　佛告圣者大慧菩萨言：&ldquo;大慧，如来应正遍知，非常非无常。何以故？二边有过故。大慧，有无二边应有过失。大慧，若言如来是常法者，则同常因。大慧，以诸外道说言微尘诸因常故，非是作法。大慧，是故不得言如来常，以非作法而言常故。大慧，亦不得言如来无常，言无常者即是同于有为作法。五阴可见能见法无，五阴灭故；五阴灭者，诸佛如来亦应同灭，而佛如来非断绝法。大慧，凡作法者皆是无常，如瓶、衣、车、屋及叠席等皆是作法，是故无常。大慧，若言一切皆无常者，一切智一切智人，一切功德亦应无常，以同一切作法相故。又复有过，若言一切皆无常者，诸佛如来应是作法，而佛如来非是作法，以无更说有胜因故。是故我言如来，非常亦非无常。</p>
<p style="text-align: left">
	　　&ldquo;复次，大慧，如来非常。何以故？虚空之性亦无修行诸功德故。大慧，譬如虚空非常非无常。何以故？以离常无常故。以不堕一异、俱不俱、有无非有非无、常无常非常非无常，是故离于一切诸过，不可得说。复次，大慧，亦不得言如来是常。何以故？若言常者，同于兔、马、驼、驴、龟、蛇、蝇、鱼等角，是故不得言如来常。复次，大慧，亦不得言如来是常，恐堕不生常故，是故不得言如来世尊常。复次，大慧，更有余法，依彼法故，得言如来世尊是常。何以故？依内证智证常法故，是故得言如来是常。大慧，诸佛如来内证智法，常恒清凉不变。大慧，诸佛如来应正遍知，若出于世、不出于世，法性常。如是法体常，如是法轨则常。如是以彼法性，一切声闻、辟支佛等，亦不曾闻，亦不曾见。如是法体，非虚空中，毛道凡夫不觉不知。大慧，诸佛如来内证智者依彼得名。大慧，以依如实智慧修行得名为佛，非心意意识、无明、五阴熏习得名。大慧，一切三界，不实妄想分别戏论得名。大慧，不实分别二种法者，而得名为常与无常。而佛如来不堕二法，不堕能取可取二边。如来寂静，二法不生故。是故，大慧，诸佛如来应正遍知，不得言是常与无常。</p>
<p style="text-align: left">
	　　&ldquo;大慧，凡所言语，而得说言常与无常；远离一切分别尽者，不得言取常无常法。是故我遮一切凡夫，不得分别常与无常。以得真实寂静法者，得尽分别，不生分别。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;离于常无常， 非常非无常，</p>
<p style="text-align: left">
	　　若见如是佛， 彼不堕恶道。</p>
<p style="text-align: left">
	　　若说常无常， 诸功德虚妄，</p>
<p style="text-align: left">
	　　无智者分别， 遮说常无常。</p>
<p style="text-align: left">
	　　所有立法者， 皆有诸过失，</p>
<p style="text-align: left">
	　　若能见唯心， 彼不堕诸过。&rdquo;</p>
<p style="text-align: left">
	　　<a>佛性</a>品第十一</p>
<p style="text-align: left">
	　　尔时，圣者大慧菩萨摩诃萨，复请佛言：&ldquo;世尊，惟愿如来应正遍知为我说，善逝为我说，阴界入生灭之相。世尊，若无我者，谁生、谁灭？世尊，一切凡夫依生灭住，不见苦尽，是故不知涅槃之相。&rdquo;</p>
<p style="text-align: left">
	　　佛告圣者大慧菩萨言：&ldquo;善哉！善哉！善哉！大慧，汝今谛听，当为汝说。&rdquo;</p>
<p style="text-align: left">
	　　大慧白佛言：&ldquo;善哉！世尊，唯然受教。&rdquo;</p>
<p style="text-align: left">
	　　佛告大慧：&ldquo;如来之藏，是善不善因故，能与<a>六道</a>作<a>生死</a>因缘。譬如伎儿，出种种伎；众生依于如来藏故，五道生死。大慧，而如来藏离我、我所，诸外道等不知不觉，是故三界生死因缘不断。大慧，诸外道等妄计我故，不能如实见如来藏，以诸外道无始世来虚妄执著种种戏论诸熏习故。大慧，阿梨耶识者，名如来藏，而与无明七识共俱；如大海波，常不断绝，身俱生故。离无常过，离于我过，自性清净。</p>
<p style="text-align: left">
	　　&ldquo;余七识者，心意意识等，念念不住，是生灭法。七识由彼虚妄因生，不能如实分别诸法，观于高下长短形相故，执著名相故，能令自心见色相故，能得苦乐故，能离<a>解脱</a>因故，因名相生随烦恼贪故，依彼念因诸根灭尽故，不次第生故，余自意分别不生苦乐受故。是故入少想定灭尽定，入三摩跋提四禅、实谛解脱，而修行者生解脱相，以不知转灭虚妄相故。</p>
<p style="text-align: left">
	　　&ldquo;大慧，如来藏识不在阿梨耶识中，是故七种识有生有灭，如来藏识不生不灭。何以故？彼七种识依诸境界念观而生。此七识境界，一切声闻、辟支佛、外道修行者不能觉知，不如实知人无我故，以取同相别相法故，以见阴界入法等故。大慧，如来藏如实见五法、体相、法无我故不生，如实知诸地次第展转和合故，余外道不<a>正见</a>不能观察。</p>
<p style="text-align: left">
	　　&ldquo;大慧，菩萨住不动地，尔时得十种三昧门等为上首，得无量无边三昧，依三昧佛住持，观察不可思议诸佛法及自本愿力故，遮护三昧门实际境界，遮已入自内身圣智证法真实境界，不同声闻、辟支佛、外道修行所观境界。尔时过彼十种圣道，入于如来意生身智身，离诸功用三昧心故。是故，大慧，诸菩萨摩诃萨欲证胜法如来藏、阿梨耶识者，应当修行令清净故。</p>
<p style="text-align: left">
	　　&ldquo;大慧，若如来藏、阿梨耶识名为无者，离阿梨耶识无生无灭。一切凡夫及诸圣人，依彼阿梨耶识故有生有灭。以依阿梨耶识故，诸修行者入自内身圣行所证，现法乐行而不休息。大慧，此如来心阿梨耶识、如来藏诸境界，一切声闻、辟支佛、诸外道等不能分别。何以故？以如来藏是清净相，客尘烦恼垢染不净。</p>
<p style="text-align: left">
	　　&ldquo;大慧，我依此义、依胜鬘夫人、依余菩萨摩诃萨深智慧者，说如来藏、阿梨耶识，共七种识生名转灭相，为诸声闻、辟支佛等示法无我，对胜鬘说言：&lsquo;如来藏是如来境界。&rsquo;大慧，如来藏识、阿梨耶识境界，我今与汝及诸菩萨甚深智者，能了分别此二种法；诸余声闻、辟支佛及外道等执著名字者，不能了知如此二法。大慧，是故汝及诸菩萨摩诃萨，当学此法。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;甚深如来藏， 与七识俱生，</p>
<p style="text-align: left">
	　　取二法则生， 如实知不生。</p>
<p style="text-align: left">
	　　如镜像现心， 无始习所熏，</p>
<p style="text-align: left">
	　　如实观察者， 诸境悉空无。</p>
<p style="text-align: left">
	　　如痴见指月， 观指不观月，</p>
<p style="text-align: left">
	　　计著名字者， 不见我真实。</p>
<p style="text-align: left">
	　　心如巧伎儿， 意如狡猾者，</p>
<p style="text-align: left">
	　　意识及五识， 虚妄取境界，</p>
<p style="text-align: left">
	　　如伎儿和合， 诳惑于凡夫。&rdquo;</p>
<p style="text-align: left">
	　　五法门品第十二</p>
<p style="text-align: left">
	　　尔时，圣者大慧菩萨摩诃萨，复请佛言：&ldquo;世尊，惟愿如来应正遍知为我说，善逝为我说，五法、体相及二无我差别行相。我及一切诸菩萨等，若得善知五法、体相、二种无我差别相者，修行是法，次第入于一切诸地。修行是法，能入一切诸佛法中；入诸佛法者，乃至能入如来自身内证智地。&rdquo;</p>
<p style="text-align: left">
	　　佛告圣者大慧菩萨言：&ldquo;善哉！善哉！善哉！大慧，汝今谛听当为汝说。&rdquo;</p>
<p style="text-align: left">
	　　大慧菩萨言：&ldquo;善哉！世尊，唯然受教。&rdquo;</p>
<p style="text-align: left">
	　　佛告大慧：&ldquo;我为汝说五法、体相、二种无我差别行相。大慧，何等五法？一者、名，二者、相，三者、分别，四者、正智，五者、真如。内身修行证圣人智，离断常见，现如实修行者，入三昧乐三摩跋提行门故。大慧，一切凡夫不觉不知五法、体相、二种无我，唯以自心见于外物，是故生于分别之心，非谓圣人。&rdquo;</p>
<p style="text-align: left">
	　　大慧白佛言：&ldquo;世尊，云何凡夫生分别心，非圣人也？&rdquo;</p>
<p style="text-align: left">
	　　佛告大慧：&ldquo;一切凡夫执著名、相，随顺生法；随顺生法已，见种种相，堕我、我所邪见心中，执著具足一切法相；执著已，入于无明黑闇障处；入障处已，起于贪心；起贪心已，而能造作贪瞋痴业；造业行已，不能自止，如蚕作茧，以分别心而自缠身，堕在六道大海险难，如辘轳回转不<a>自觉</a>知。以无智故，不知一切诸法如幻，不知无我、我所、诸法非实，从于妄想分别而生；而不知离可见能见，而不知离生住灭相，不知自心虚妄而生，谓知随顺自在天、时、微尘、我生。</p>
<p style="text-align: left">
	　　&ldquo;大慧，何者为名？谓眼识见前色等法相，如声相、耳相、鼻相、舌相、身相。大慧，如是等相，我说名为名、相。</p>
<p style="text-align: left">
	　　&ldquo;大慧，何者分别？以依何等法说名取相，了别此法如是如是毕竟不异，谓象、马、车、步、人民等分别种种相，是名分别。</p>
<p style="text-align: left">
	　　&ldquo;大慧，何者正智？以观察名、相，观察已不见实法，以彼迭共因生故见。迭共生者，诸识不复起，分别识相不断不常，是故不堕一切外道、声闻、辟支佛地。大慧，是名正智。</p>
<p style="text-align: left">
	　　&ldquo;复次，大慧，菩萨摩诃萨依正智，不取名、相法以为有，不取不见相以为无。何以故？以离有无邪见故，以不见名、相，是正智义，是故我说名为真如。</p>
<p style="text-align: left">
	　　&ldquo;大慧，菩萨住真<a>如法</a>者，得入无相寂静境界；入已，得入菩萨摩诃萨初<a>欢喜</a>地。菩萨得初欢喜地时，证百金刚三昧明门，舍离二十五有一切果业，过诸声闻、辟支佛地，住如来家真如境界；如实修行知五法相如幻如梦，如实观察一切诸法，起自内身证圣智修行，如是展转远离虚妄世间觉观所乐之地，次第乃至法云地；入法云地已，次入三昧力自在<a>神通</a>诸华庄严如来之地；入如来地已，为<a>教化</a>众生，现种种光明应庄严身如水中月，依无尽句善缚所缚，随众生信者而为说法，离心意意识身故。大慧，菩萨入真如已，得佛地中如是如是无量无边法。&rdquo;</p>
<p style="text-align: left">
	　　大慧复白佛言：&ldquo;世尊，世尊为五法入三法，为三法入五法中，为自体相各各差别？&rdquo;</p>
<p style="text-align: left">
	　　佛告大慧：&ldquo;三法入五法中。大慧，非但三法入五法中，八种识、二种无我亦入五法。</p>
<p style="text-align: left">
	　　&ldquo;大慧，云何三法入五法中？大慧，名、相名为分别法相。大慧，依彼二法分别生心心数法，一时非前后；如日共光明一时，而有分别种种相。大慧，是名三相，依因缘力生故。大慧，正智、真如名第一义谛相，依不灭法故。复次，大慧，著于自心见分别法，差别有八种以分别诸相，以为实故；离我、我所生灭之法，尔时得证二无我法。大慧，五法法门入诸佛地，诸地法相亦入五法门中；一切声闻、辟支佛法亦入五法门中，如来内身证圣智法亦入五法门中。</p>
<p style="text-align: left">
	　　&ldquo;复次，大慧，五法，相、名、分别、真如、正智。大慧，何者名为相？相者，见色形相状貌胜不如，是名为相。大慧，依彼法相起分别相，此是瓶，此是牛马羊等，此法如是如是不异。大慧，是名为名。大慧，依于彼法立名，了别示现彼相，是故立彼种种名字牛羊马等，是名分别心心数法。大慧，观察名、相乃至微尘，常不见一法相，诸法不实，以虚妄心生分别故。大慧，言真如者，名为不虚，决定毕竟尽自性自体。正见、真如相，我及诸菩萨及诸佛如来应正遍知说，名异义一。大慧，如是等随顺正智，不断不常，无分别分别不行处，随顺自身内证圣智，离诸一切外道、声闻、辟支佛等恶见朋党不正智中。</p>
<p style="text-align: left">
	　　&ldquo;大慧，于五法、三法相、八种识、二种无我，一切佛法皆入五法中。大慧，汝及诸菩萨摩诃萨，为求胜智应当修学。大慧，汝知五法，不随他教故。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;五法自体相， 及与八种识，</p>
<p style="text-align: left">
	　　二种无我法， 摄取诸大乘。</p>
<p style="text-align: left">
	　　名相及分别， 三法自体相，</p>
<p style="text-align: left">
	　　正智及真如， 是第一义相。&rdquo;</p>
<p style="text-align: left">
	　　恒河沙品第十三</p>
<p style="text-align: left">
	　　尔时圣者大慧菩萨摩诃萨白佛言：&ldquo;世尊，如世尊依名字说，过去、未来、现在诸佛如恒河河沙。世尊，佛说如是，为依如来口中所说，我随顺取？为更有义？愿为我说。&rdquo;</p>
<p style="text-align: left">
	　　佛告圣者大慧菩萨言：&ldquo;大慧，如我所说名字章句，莫如是取。大慧，三世诸佛非恒河河沙等。何以故？所说譬喻过世间者，非如譬喻。何以故？以有相似、不相似故。大慧，诸佛如来应正遍知，不定说过世间相似、不相似譬喻。何以故？大慧，我说譬喻，但是少分故。大慧，我及诸佛如来应正遍知，所说譬喻但说少义。何以故？愚痴凡夫、诸外道等，著诸法常增长邪见，随顺世间轮回生死；为彼生厌闻生惊怖，又闻诸佛如恒河沙，便于如来无上圣道，生易得想，求出世法。大慧，是故我说诸佛如来如恒河河沙。何以故？我余经中说佛出世如优昙华，众生闻已，言佛道难得，不修精进；是故我说诸佛如来如恒河河沙。大慧，我说诸佛出世如优昙华者，依可化众生义故，我说诸佛如优昙华。大慧，而优昙华于世间中无人曾见，当亦不见。大慧，诸佛如来世间曾见、现见、当见。大慧，我说如是，非依自身所得法说，是故说言如优昙华；诸佛如来亦复如是。</p>
<p style="text-align: left">
	　　&ldquo;大慧，我依内身证法说法，是故说过世间譬喻，以诸凡夫无信众生，不能信我所说譬喻。何以故？说自内身圣智境界，无譬喻可说，远离心意意识，过诸见地。诸佛如来真如之法不可说故，是故我说种种譬喻。大慧，我说诸佛如恒河河沙者，是少分譬喻。大慧，诸佛如来平等非不平等，以非分别分别故。</p>
<p style="text-align: left">
	　　&ldquo;大慧，譬如恒河河中所有之沙，鱼、鳖、龟、龙、牛、羊、象、马诸兽践蹈，而彼河沙不生分别，不瞋不恚，亦不生心彼恼乱我，无分别故净离诸垢。大慧，诸佛如来应正遍知亦复如是，内身证得圣智，满足诸力神通自在功德如恒河沙；一切外道邪论诸师愚痴鱼鳖，以瞋恚心毁骂如来，如来不动不生分别，本愿力故，为与众生三昧三摩跋提，一切诸乐令满足故，不分别分别。大慧，是故我说诸佛如来如恒河河沙等。等者平等，无有异相，以离爱身故。</p>
<p style="text-align: left">
	　　&ldquo;大慧，譬如恒河河沙不离地相。大慧，大地火烧，火不异地故；火不烧地，地大有火相续体故。大慧，愚痴凡夫堕颠倒智，自心分别言地被烧，而地不烧以不离地，而得更有四大火身故。大慧，诸佛如来亦复如是，诸佛如来法身之体，如恒河河沙等，不灭不失故。</p>
<p style="text-align: left">
	　　&ldquo;大慧，譬如恒河河沙无量无边。大慧，诸佛如来亦复如是，出于世间放无量光，遍于一切诸佛大会，为化众生令觉知故。</p>
<p style="text-align: left">
	　　&ldquo;大慧，如恒河河沙更不生相，如彼微尘微尘体相如是而住。大慧，诸佛如来亦复如是，于世间中不生不灭，诸佛如来断有因故。</p>
<p style="text-align: left">
	　　&ldquo;大慧，如恒河河沙，若出于河亦不可见，入于河中亦不可见，亦不起心我出入河。大慧，诸佛如来智慧之力亦复如是，度诸众生，亦不尽灭，亦不增长。何以故？诸法无身故。大慧，一切有身皆是无常磨灭之法，非无身法；诸佛如来唯法身故。</p>
<p style="text-align: left">
	　　&ldquo;大慧，譬如有人欲得酥油，押恒河沙，终不可得，无酥油故。大慧，诸佛如来为诸众生苦恼，所押瞋不可得，不舍自法界相，不舍自法味相，不舍本愿与众生乐，以得具足大慈大悲，&lsquo;我若不令一切众生入涅槃者，我身亦不入于涅槃。&rsquo;</p>
<p style="text-align: left">
	　　&ldquo;大慧，如恒河河沙随水而流，终不逆流。大慧，诸佛如来为诸众生说法亦尔，随顺涅槃而非逆流。大慧，是故我说诸佛如来如恒河河沙。</p>
<p style="text-align: left">
	　　&ldquo;大慧，言恒河河沙随顺流者，非是去义。若佛如来有去义者，诸佛如来应无常灭。大慧，世间本际尚不可知，不可知者，我云何依而说去义？是故如来非为去义。大慧，去义者，名为断义，愚痴凡夫不觉不知。&rdquo;</p>
<p style="text-align: left">
	　　大慧白佛言：&ldquo;世尊，世尊，若众生在于世间轮回，去来本际不可知者，云何如来而得解脱，复令众生得于解脱？&rdquo;</p>
<p style="text-align: left">
	　　佛告大慧言：&ldquo;大慧，言解脱者，离于一切戏论烦恼无始熏习分别心故，如实能知唯自心见，外所分别心回转故，是故我说名为解脱。大慧，言解脱者，非是灭法。是故汝今问，我若不知本际云何得解脱者，此问不成。大慧，言本际者，是分别心一体异名。大慧，离分别心更无众生，即此分别名为众生。大慧，真实智慧观内外法，无法可知能知故。大慧，以一切法本际来寂静。大慧，不如实知唯自心见，虚妄分别，是故生于分别之心。如实知者，不生分别。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;观察于诸佛， 譬如恒河沙，</p>
<p style="text-align: left">
	　　不灭亦不生， 彼人能见佛。</p>
<p style="text-align: left">
	　　远离诸尘垢， 如恒河河沙，</p>
<p style="text-align: left">
	　　随顺流不变， 法身亦如是。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>