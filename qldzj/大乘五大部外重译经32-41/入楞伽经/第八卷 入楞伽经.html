<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 入楞伽经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 入楞伽经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八卷 入<a>楞伽经</a></strong></p>
<p style="text-align: left">
	　　<a>刹那</a>品第十四</p>
<p style="text-align: left">
	　　尔时，圣者大慧<a>菩萨</a>摩诃萨，复白佛言：&ldquo;<a>世尊</a>，惟愿如来应正遍知为我说，善逝为我说，一切法生灭之相。云何如来说一切法念念不住？&rdquo;</p>
<p style="text-align: left">
	　　佛告大慧菩萨言：&ldquo;善哉！善哉！善哉！大慧，汝今谛听，当为汝说。&rdquo;</p>
<p style="text-align: left">
	　　大慧言：&ldquo;善哉！世尊，唯然受教。&rdquo;</p>
<p style="text-align: left">
	　　佛告大慧：&ldquo;一切法，一切法者，所谓善法不善法、有为法无为法、<a>世间</a>法出世间法、有漏法无漏法、内法外法。大慧，略说五阴法，因心意<a>意识</a>熏习增长。诸凡夫人依心意意识熏习故，分别善不善法。</p>
<p style="text-align: left">
	　　&ldquo;大慧，<a>圣人</a>现证三昧三摩跋提无漏善法乐行。大慧，是名善法。</p>
<p style="text-align: left">
	　　&ldquo;复次，大慧，言善不善法者，所谓<a>八识</a>。何等为八？一者、阿梨耶识，二者、意，三者、意识，四者、眼识，五者、耳识，六者、鼻识，七者、舌识，八者、身识。大慧，五识身共意识身，善不善法展转差别相续。体无差别身，随顺生法，生已还灭，不知自心见虚妄境界即灭时，能取境界形相大小胜如之状。大慧，意识共五识身相应生，一念时不住，是故我说彼法念时不住。大慧，言刹尼迦者，名之为空。阿梨耶识名如来藏，无共意转识熏习故名为空；具足无漏熏习法故，名为不空。大慧，愚痴凡夫不觉不知，执著诸法刹那不住，堕在邪见而作是言：&lsquo;无漏之法亦刹那不住。&rsquo;破彼真如如来藏故。大慧，五识身者，不生<a>六道</a>，不受苦乐，不作<a>涅槃</a>因。大慧，如来藏，不受苦乐，非<a>生死</a>因。余法者，共生共灭，依于四种熏习醉故，而诸凡夫不觉不知邪见熏习，言一切法刹那不住。</p>
<p style="text-align: left">
	　　&ldquo;复次，大慧，金刚如来藏，如来证法，非刹那不住。大慧，如来证法，若刹那不住者，一切圣者不成圣人。大慧，非非圣人以圣人故。大慧，金刚住于一劫，称量等住不增不减。大慧，云何愚痴凡夫分别诸法，言刹那不住？而诸凡夫不得我意，不觉不知内外诸法，念念不住。&rdquo;</p>
<p style="text-align: left">
	　　大慧复白佛言：&ldquo;世尊，如来常说满足<a>六波罗蜜</a>法，得阿耨多罗三藐三菩提。世尊，何等为六波罗蜜？云何满足？&rdquo;</p>
<p style="text-align: left">
	　　佛告大慧菩萨言：&ldquo;大慧，波罗蜜差别有三种，谓世间波罗蜜、出世间波罗蜜、出世间上上波罗蜜。</p>
<p style="text-align: left">
	　　&ldquo;大慧，言世间波罗蜜者，愚痴凡夫执著我、我所法，堕于二边，为于种种胜妙境界行波罗蜜，求于色等境界果报。大慧，愚痴凡夫行尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至生于梵天，求五<a>神通</a>世间之法。大慧，是名世间诸波罗蜜。</p>
<p style="text-align: left">
	　　&ldquo;大慧，言出世间波罗蜜者，谓声闻、辟支佛，取声闻、辟支佛涅槃心，<a>修行</a>波罗蜜。大慧，如彼世间愚痴凡夫，为于自身求涅槃乐，而行世间波罗蜜行；声闻、缘觉亦复如是，为自身故求涅槃乐，行出世间波罗蜜行而乃求彼，非究竟乐。</p>
<p style="text-align: left">
	　　&ldquo;大慧，出世间上上波罗蜜者，如实能知但是自心虚妄分别见外境界，尔时实知唯是自心见内外法，不分别虚妄分别，不取内外自心色相故。菩萨摩诃萨如实能知一切法故行檀波罗蜜，为令一切众生得无怖畏安隐乐故，是名檀波罗蜜。大慧，菩萨观彼一切诸法，不生分别，随顺清凉，是名尸波罗蜜。大慧，菩萨离分别心忍，彼修行如实而知能取可取境界非实，是名菩萨羼提波罗蜜。大慧，菩萨云何修精进行？初中后夜常勤修行，随顺如实法，断诸分别，是名毗梨耶波罗蜜。大慧，菩萨离于分别心，不随外道能取可取境界之相，是名禅波罗蜜。大慧，何者菩萨般若波罗蜜？菩萨如实观察自心分别之相，不见分别，不堕二边，依如实修行转身，不见一法生，不见一法灭，自身内证圣行修行，是名菩萨般若波罗蜜。</p>
<p style="text-align: left">
	　　&ldquo;大慧，波罗蜜义如是满足者，得阿耨多罗三藐三菩提。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;空无常刹那， 愚分别有为，</p>
<p style="text-align: left">
	　　如河灯种子， 空无常刹那，</p>
<p style="text-align: left">
	　　分别刹那义， 刹那亦如是。</p>
<p style="text-align: left">
	　　刹尼迦不生， 寂静离所作，</p>
<p style="text-align: left">
	　　一切法不生， 我说刹那义。</p>
<p style="text-align: left">
	　　物生即有灭， 不为凡夫说，</p>
<p style="text-align: left">
	　　分别相续法， <a>妄想</a>见六道。</p>
<p style="text-align: left">
	　　若无明为因， 能生诸心者，</p>
<p style="text-align: left">
	　　乃至色未生， 中间依何住？</p>
<p style="text-align: left">
	　　即生即有灭， 余心随彼生，</p>
<p style="text-align: left">
	　　色不一念住， 观于何法生？</p>
<p style="text-align: left">
	　　依何因生法， 心无因而生，</p>
<p style="text-align: left">
	　　是故生不成， 云何知念坏？</p>
<p style="text-align: left">
	　　修<a>行者</a>证定， 金刚<a>佛舍利</a>，</p>
<p style="text-align: left">
	　　光音天宫殿， 世间不坏事。</p>
<p style="text-align: left">
	　　其如证法实， 如来智成就，</p>
<p style="text-align: left">
	　　<a>比丘</a>证平等， 云何念不住？</p>
<p style="text-align: left">
	　　乾闼婆幻色， 何故念不住？</p>
<p style="text-align: left">
	　　无四大见色， 四大何所为？&rdquo;</p>
<p style="text-align: left">
	　　化品第十五</p>
<p style="text-align: left">
	　　尔时，圣者大慧菩萨摩诃萨，复白佛言：&ldquo;世尊，如佛世尊与诸<a>罗汉</a>授阿耨多罗三藐三菩提记。如来复说诸佛如来不入涅槃。复说如来应正遍知，何等夜证大菩提，何等夜入般涅槃，于其中间不说一字。如来复说诸佛如来，常入无觉无观无分别定。复言作诸种种应化，度诸众生。世尊复说诸识念念差别不住，金刚密迹常随侍卫。复说世间本际难知，复言众生入般涅槃，若入涅槃，应有本际。复说诸佛无有怨敌，而见诸魔。复说如来断一切障，而见旃遮摩那毗、孙陀梨等谤；佛入娑梨那村竟，不得食，空钵而出。世尊，若如是者，如来便有无量罪业。云何如来不离一切诸罪过恶，而得阿耨多罗三藐三菩提一切种智？&rdquo;</p>
<p style="text-align: left">
	　　佛告圣者大慧菩萨言：&ldquo;善哉！善哉！善哉！大慧，汝今谛听，当为汝说。&rdquo;</p>
<p style="text-align: left">
	　　大慧白佛言：&ldquo;善哉！世尊，唯然受教。&rdquo;</p>
<p style="text-align: left">
	　　佛告大慧：&ldquo;我为曾行菩萨行诸声闻等，依无余涅槃而与授记。大慧，我与声闻授记者，为怯弱众生生勇猛心。大慧，此世界中及余佛国，有诸众生行菩萨行，而复乐于声闻法行，为转彼取大菩提，应化佛为应化声闻授记，非报佛、法身佛而授记莂。</p>
<p style="text-align: left">
	　　&ldquo;大慧，声闻、辟支佛涅槃无差别。何以故？断烦恼无差异故，断烦恼障，非断智障。复次，大慧，见法<a>无我</a>，断于智障；见人无我，断烦恼障。大慧，转意识故，断法障业障；以转意阿梨耶识熏习故，究竟清净。大慧，我常依本法体而住更不生法，依本名字章句不觉不思而说诸法。大慧，如来常如意知，常不失念，是故如来无觉无观。诸佛如来离四种地已，远离二种死、二种障、二种业故。</p>
<p style="text-align: left">
	　　&ldquo;大慧，七种识，意、意识、眼、耳、鼻、舌、身，念念不住，因虚妄熏习，离于无漏诸善法故。</p>
<p style="text-align: left">
	　　&ldquo;大慧，如来藏世间不生不死，不来不去，常恒清凉不变。复次，大慧，依如来藏故，有世间涅槃苦乐之因；而诸凡夫不觉不知，而堕于空虚妄颠倒。</p>
<p style="text-align: left">
	　　&ldquo;大慧，金刚密迹常随侍卫，应化如来前后围绕，非法佛、报佛根本如来应正遍知。大慧，根本如来，远离诸根大小诸量，远离一切凡夫、声闻、辟支佛等。大慧，如实修行，得彼真如乐行境界者，知根本佛，以得平等法忍故，是故金刚密迹随应化佛。大慧，应化佛者，无业无谤，而应化佛不异法佛、报佛、如来而亦不一。如陶师盐等作所作事，应化佛作化众生事，异真实相<a>说法</a>，不说内所证法圣智境界。</p>
<p style="text-align: left">
	　　&ldquo;复次，大慧，一切凡夫、外道、声闻、辟支佛等，见六识灭，堕于断见；不见阿梨耶识，堕于常见。复次，大慧，不见自心分别本际，是故世间名无本际。大慧，远离自心分别见者，名为<a>解脱</a>得涅槃证。大慧，诸佛如来远离四种熏习气故，是故无过。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;三乘及非乘， 诸佛无量乘，</p>
<p style="text-align: left">
	　　一切记佛地， 说诸烦恼断。</p>
<p style="text-align: left">
	　　内身证圣智， 及无余涅槃，</p>
<p style="text-align: left">
	　　诱进怯众生， 是故隐覆说。</p>
<p style="text-align: left">
	　　如来得证智， 亦说于彼道，</p>
<p style="text-align: left">
	　　众生依入道， 二乘无涅槃。</p>
<p style="text-align: left">
	　　见欲色及有， 及四种熏地，</p>
<p style="text-align: left">
	　　意识亦所生， 见意识共住。</p>
<p style="text-align: left">
	　　见意眼识等， 常无常断灭，</p>
<p style="text-align: left">
	　　常见依意等， 而起涅槃见。&rdquo;</p>
<p style="text-align: left">
	　　遮食肉品第十六</p>
<p style="text-align: left">
	　　尔时，圣者大慧菩萨摩诃萨白佛言：&ldquo;世尊，我观世间生死<a>流转</a>、怨结相连、堕诸恶道，皆由食肉更相杀害，增长贪瞋，不得出离，甚为大苦！世尊，食肉之人断大慈种，修圣道者不应得食。世尊，诸外道等说邪见法、卢迦耶陀堕俗之论，堕于断常、有无见中，皆遮食肉，自己不食，不听他食；云何如来清净法中修梵行者，自食他食一切不制？如来世尊于诸众生慈悲一等，云何而听以肉为食？善哉！世尊，哀愍世间，愿为我说食肉之过、不食功德。我及一切诸菩萨等闻已得依，如实修行，广宣流布，令诸现在、未来众生一切识知。&rdquo;</p>
<p style="text-align: left">
	　　佛告圣者大慧菩萨言：&ldquo;善哉！善哉！善哉！大慧，汝大慈悲，愍众生故，能问此义。汝今谛听，当为汝说。&rdquo;</p>
<p style="text-align: left">
	　　大慧菩萨白佛言：&ldquo;善哉！世尊，唯然受教。&rdquo;</p>
<p style="text-align: left">
	　　佛告大慧：&ldquo;夫食肉者，有无量过。诸菩萨摩诃萨修大慈悲，不得食肉。食与不食功德、罪过，我说少分，汝今谛听。大慧，我观众生从无始来食肉习故，贪著肉味更相杀害，远离贤圣，受生死苦；舍肉味者，闻<a>正法</a>味，于菩萨地如实修行，速得阿耨多罗三藐三菩提，复令众生入于声闻、辟支佛地止息之处，息已令入如来之地。大慧，如是等利，慈心为本；食肉之人断大慈种，云何当得如是大利？是故，大慧，我观众生轮回六道，同在生死共相生育，迭为父母、兄弟、姊妹，若男若女中表内外六亲眷属，或生余道善道、恶道常为眷属。以是因缘，我观众生更相啖肉无非亲者，由贪肉味迭互相啖，常生害心，增长苦业，流<a>转生</a>死不得出离。&rdquo;</p>
<p style="text-align: left">
	　　佛说是时，诸恶罗刹闻佛所说，悉舍恶心，止不食肉，迭相劝发慈悲之心，护众生命过自护身，舍离一切诸肉不食，悲泣流泪而白佛言：&ldquo;世尊，我闻佛说谛观六道，我所啖肉皆是我亲，乃知食肉众生大怨，断大慈种，长不善业，是大苦本。世尊，我从今日断不食肉，及我眷属亦不听食。如来<a>弟子</a>有不食者，我当昼夜亲近拥护。若食肉者，我当与作大不<a>饶益</a>。&rdquo;</p>
<p style="text-align: left">
	　　佛言：&ldquo;大慧，罗刹恶鬼常食肉者，闻我所说，尚发慈心，舍肉不食，况我弟子行善法者当听食肉？若食肉者，当知即是众生大怨，断我圣种。大慧，若我弟子闻我所说，不谛观察而食肉者，当知即是旃陀罗种，非我弟子，我非其师。是故，大慧，若欲与我作眷属者，一切诸肉悉不应食。</p>
<p style="text-align: left">
	　　&ldquo;复次，大慧，菩萨应观一切是肉，皆依父母脓血不净、赤白和合生不净身；是故菩萨观肉不净，不应食肉。</p>
<p style="text-align: left">
	　　&ldquo;复次，大慧，食肉之人，众生闻气，悉皆惊怖逃走远离；是故菩萨修如实行，为化众生，不应食肉。大慧，譬如旃陀罗、猎师、屠儿、捕鱼鸟人一切行处，众生遥见作如是念：&lsquo;我今定死！而此来者是大恶人，不识罪福断众生命，求现前利，今来至此为觅我等。今我等身悉皆有肉，是故今来我等定死。&rsquo;大慧，由人食肉能令众生见者，皆生如是惊怖。大慧，一切<a>虚空</a>地中众生，见食肉者皆生惊怖，而起疑念：&lsquo;我于今者为死、为活？&rsquo;如是恶人不修慈心，亦如豺狼游行世间常觅肉食，如牛啖草、蜣螂逐粪不知饱足。&lsquo;我身是肉，正是其食，不应逢见。&rsquo;即舍逃走，离之远去，如人畏惧罗刹无异。大慧，食肉之人，能令众生见者皆生如是惊怖，当知食肉众生大怨。是故菩萨修行慈悲，为摄众生不应食彼；非圣慧人所食之味，恶名流布，圣人呵啧。是故，大慧，菩萨为摄诸众生故，不应食肉。</p>
<p style="text-align: left">
	　　&ldquo;复次，大慧，菩萨为护众生<a>信心</a>，不应食肉。何以故？大慧，言菩萨者，众生皆知，是佛如来慈心之种，能与众生作归依处。闻者自然不生疑怖，生亲友想、善知识想、不怖畏想，言得归依处，得安隐处，得善导师。大慧，由不食肉，能生众生如是信心。若食肉者，众生即失一切信心，便言世间无可信者，断于信根。是故，大慧，菩萨为护众生信心，一切诸肉悉不应食。</p>
<p style="text-align: left">
	　　&ldquo;复次，大慧，我诸弟子，为护世间谤三宝故，不应食肉。何以故？世间有人见食肉故，谤毁三宝，作如是言：&lsquo;于<a>佛法</a>中，何处当有真实<a>沙门</a>、<a>婆罗门</a>修梵行者？舍于圣人本所应食，食众生肉，犹如罗刹食肉满腹、醉眠不动；依世凡人豪贵势力觅肉食啖，如罗刹王惊怖众生。&rsquo;是故处处唱如是言：&lsquo;何处当有真实沙门、婆罗门修净行者？无法，无沙门，无毗尼，无净行者！&rsquo;生如是等无量无边恶不善心，断我法轮，绝灭圣种，一切皆由食肉者过。是故，大慧，我弟子者，为护恶人毁谤三宝，乃至不应生念肉想，何况食肉？</p>
<p style="text-align: left">
	　　&ldquo;复次，大慧，菩萨为求清净佛土，<a>教化</a>众生，不应食肉。应观诸肉如人死尸，眼不欲见，不用闻气，何况可嗅而著口中？一切诸肉亦复如是。大慧，如烧死尸臭气不净，与烧余肉臭秽无异，云何于中有食不食？是故，大慧，菩萨为求清净佛土，教化众生，不应食肉。</p>
<p style="text-align: left">
	　　&ldquo;复次，大慧，菩萨为求出离生死，应当专念慈悲之行，少欲知足，厌世间苦，速求解脱；当舍愦闹，就于空闲，住尸陀林阿兰若处，冢间树下独坐思惟，观诸世间无一可乐，妻子眷属如枷锁想，宫殿台观如牢狱想，观诸珍宝如粪聚想，见诸饮食如脓血想，受诸饮食如涂痈疮，趣得存命系念圣道不为贪味，酒、肉、葱、韭、蒜、薤臭味悉舍不食。大慧，若如是者是真修行，堪受一切人天供养。若于世间不生厌离，贪著滋味酒肉荤辛得便啖食，不应受于世间信施。</p>
<p style="text-align: left">
	　　&ldquo;复次，大慧，有诸众生过去曾修无量因缘，有微善根得闻我法，信心<a>出家</a>在我法中。过去曾作罗刹眷属，虎、狼、师子、猫狸中生，虽在我法，食肉余习，见食肉者<a>欢喜</a>亲近，入诸城邑、聚落、塔寺，饮酒啖肉以为欢乐。诸天下观犹如罗刹争啖死尸等无有异，而不自知已失我众，成罗刹眷属。虽服<a>袈裟</a>，剃除须发，有命者见，心生恐怖如畏罗刹。是故，大慧，若以我为师者，一切诸肉悉不应食。</p>
<p style="text-align: left">
	　　&ldquo;复次，大慧，世间邪见诸咒术师，若其食肉，咒术不成。为成邪术，尚不食肉，况我弟子为求如来无上圣道出世解脱，修大慈悲精勤苦行犹恐不得，何处当有如是解脱为彼痴人食肉而得？是故，大慧，我诸弟子为求出世解脱乐故，不应食肉。</p>
<p style="text-align: left">
	　　&ldquo;复次，大慧，食肉能起色力，食味人多贪著。应当谛观，一切世间有身命者，各自宝重，畏于死苦，护惜身命，人畜无别；宁当乐存疥野干身，不能舍命受诸天乐？何以故？畏死苦故。大慧，以是观察死为大苦，是可畏法；自身畏死，云何当得而食他肉？是故，大慧，欲食肉者，先自念身，次观众生，不应食肉。</p>
<p style="text-align: left">
	　　&ldquo;复次，大慧，夫食肉者，诸天远离，何况圣人！是故菩萨为见圣人，当修慈悲，不应食肉。大慧，食肉之人，睡眠亦苦，起时亦苦。若于梦中见种种恶，惊怖毛竖，心常不安，无慈心故乏诸善力。若其独在空闲之处，多为非人而伺其便，虎、狼、师子亦来伺求欲食其肉，心常惊怖，不得安隐。</p>
<p style="text-align: left">
	　　&ldquo;复次，大慧，诸食肉者，贪心难满，食不知量，不能消化，增益四大，口气腥臊，腹中多有无量恶虫，身多疮癣、白癞病疾、种种不净。现在凡夫不喜闻见，何况未来无病香洁人身可得？</p>
<p style="text-align: left">
	　　&ldquo;复次，大慧，我说凡夫为求净命啖于净食，尚应生心如子肉想，何况听食？非圣人食！圣人离者，以肉能生无量诸过，失于出世一切功德，云何言我听诸弟子食诸肉血不净等味？言我听者，是则谤我！</p>
<p style="text-align: left">
	　　&ldquo;大慧，我听弟子食诸圣人所应食食，非谓圣人远离之食。圣食能生无量功德，远离诸过。大慧，过去现在圣人食者，所谓<a>粳米</a>、大<a>小麦</a>豆、种种油蜜、<a>甘蔗</a>、甘蔗汁、骞陀末干提等，随时得者，听食为净。</p>
<p style="text-align: left">
	　　&ldquo;大慧，于未来世有愚痴人，说种种毗尼言得食肉，因于过去食肉熏习爱著肉味，随自心见作如是说，非佛圣人说为美食。</p>
<p style="text-align: left">
	　　&ldquo;大慧，不食肉者，要因过去供养诸佛，种诸善根，能信佛语，坚住毗尼，信诸因果，至于身口能自节量，不为世间贪著诸味，见食肉者能生慈心。</p>
<p style="text-align: left">
	　　&ldquo;大慧，我忆过去有王，名师子奴，食种种肉，爱著肉味，次第乃至食于人肉。因食人肉，父母、兄弟、妻子眷属皆悉舍离，一切臣民国土聚落即便谋反，共断其命。以食肉者有如是过，是故不应食一切肉。</p>
<p style="text-align: left">
	　　&ldquo;复次，大慧，<a>自在</a>天王<a>化身</a>为鸽，释提桓因是诸天主，因于过去食肉习气，化身作鹰惊逐此鸽。鸽来投我，我于尔时，作尸毗王，怜愍众生更相食啖，称己身肉与鹰代鸽，割肉不足，身上秤上受大苦恼。大慧，如是无量世来食肉熏习，自身他身有如是过，何况无愧常食肉者！</p>
<p style="text-align: left">
	　　&ldquo;大慧，复有余王不食肉者，乘马游戏，为马惊波牵入深山，失于侍从不知归路；不食肉故，师子、虎、狼见无害心，与雌师子共行欲事；乃至生子斑足王等，以过去世食肉熏习，及作人王亦常食肉，在七家村多乐食肉，食肉太过遂食人肉，生诸男女尽为罗刹。</p>
<p style="text-align: left">
	　　&ldquo;大慧，食肉众生依于过去食肉熏习，多生罗刹、师子、虎、狼、豺、豹、猫狸、鸱枭、雕、鹫、鹰、鸡等中。有命之类，各自护身，不令得便。受饥饿苦，常生恶心念食他肉。命终复堕恶道，受生人身难得，何况当有得涅槃道？</p>
<p style="text-align: left">
	　　&ldquo;大慧当知，食肉之人，有如是等无量诸过；不食肉者，即是无量功德之聚。大慧，而诸凡夫不知如是食肉之过、不食功德。我今略说，不听食肉。</p>
<p style="text-align: left">
	　　&ldquo;大慧，若一切人不食肉者，亦无有人杀害众生。由人食肉，若无可食，处处求买；为财利者，杀以贩卖，为买者杀，是故买者与杀无异。是故食肉能障圣道。</p>
<p style="text-align: left">
	　　&ldquo;大慧，食肉之人爱著肉味，至无畜生乃食人肉，何况獐、鹿、雉、兔、鹅、雁、猪、羊、鸡、狗、驼驴、象、马、龙、蛇、鱼、鳖，水陆有命得而不食？由著肉味，设诸方便杀害众生，造作种种罝罗机网，罗山罝地，截河堰海，遍诸水陆安置罟网、机拨、坑陷、弓刀、毒箭间无空处，虚空地水种种众生皆被杀害，为食肉故。大慧，猎师、屠儿、食肉人等，恶心坚固能行不忍，见诸众生形体鲜肥、肤肉充悦生食味心，更相指示言是可啖，不生一念不忍之心，是故我说食肉之人断大慈种。</p>
<p style="text-align: left">
	　　&ldquo;大慧，我观世间无有是肉而非命者。自己不杀，不教人杀，他不为杀，不从命来而是肉者，无有是处。若有是肉，不从命出，而是美食，我以何故不听人食？遍求世间无如是肉。是故我说食肉是罪，断如来种，故不听食。</p>
<p style="text-align: left">
	　　&ldquo;大慧，我涅槃后，于未来世法欲灭时，于我法中有出家者，剃除须发，自称我是沙门释子，披我袈裟痴如小儿，自称律师堕在二边，种种虚妄觉观乱心贪著肉味，随自心见，说毗尼中言得食肉，亦谤我言诸佛如来听人食肉，亦说因制而听食肉，亦谤我言如来世尊亦自食肉。大慧，我于象腋、央掘魔、涅槃、大云等一切修多罗中不听食肉，亦不说肉入于食味。大慧，我若听诸声闻弟子肉为食者，我终不得口常赞叹修大慈悲行如实行者，亦不赞叹尸陀林中头陀行者，亦不赞叹修行大乘住大乘者，亦不赞叹不食肉者。我不自食，不听他食，是故我劝修菩萨行叹不食肉，劝观众生应如一子，云何唱言我听食肉？我为弟子修三乘行者速得果故，遮一切肉悉不听食，云何说言我毗尼中听人食肉？又复说言，如来余修多罗中说三种肉听人食者，当知是人不解毗尼次第断故唱言得食。何以故？大慧，肉有二种：一者、他杀，二者、自死。以世人言有肉得食、有不得者，象、马、龙、蛇、人、鬼、猕猴、猪、狗及牛，言不得食，余者得食。屠儿不问得食不得，一切尽杀处处炫卖，众生无过横被杀害，是故我制他杀、自死悉不得食。见闻疑者所谓他杀，不见闻疑者所谓自死。是故，大慧，我毗尼中唱如是言：凡所有肉，于一切沙门释子皆不净食，污清净命，障圣道分，无有方便而可得食。若有说言佛毗尼中，说三种肉为不听食，非为听食；当知是人坚住毗尼，是不谤我。</p>
<p style="text-align: left">
	　　&ldquo;大慧，今此楞伽修多罗中，一切时、一切肉，亦无方便而可得食。是故，大慧，我遮食肉，不为一人，现在、未来一切不得。是故，大慧，若彼痴人自言律师，言毗尼中听人食肉，亦谤我言如来自食。彼愚痴人成大罪障，长夜堕于无利益处、无圣人处、不闻法处，亦不得见现在、未来贤圣弟子，况当得见诸佛如来？</p>
<p style="text-align: left">
	　　&ldquo;大慧，诸声闻人常所应食，米、面、油蜜、种种麻豆，能生净命。非法贮畜，非法受取，我说不净，尚不听食，何况听食血肉不净？大慧，我诸声闻、辟支佛、菩萨弟子食于法食，非食饮食，何况如来？大慧，诸佛如来法食法住，非饮食身，非诸一切饮食住身，离诸资生爱有求等，远离一切烦恼习过，善分别知心心智慧、一切智、一切见，见诸众生平等怜愍。是故，大慧，我见一切诸众生等犹如一子，云何而听以肉为食？亦不<a>随喜</a>，何况自食？</p>
<p style="text-align: left">
	　　&ldquo;大慧，如是一切葱、韭、蒜、薤臭秽不净，能障圣道，亦障世间人天净处，何况诸佛<a>净土</a>果报？酒亦如是，能障圣道，能损善业，能生诸过。是故，大慧，求圣道者，酒、肉、葱、韭及蒜、薤等能熏之味，悉不应食。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;大慧菩萨问， 酒肉葱韭蒜，</p>
<p style="text-align: left">
	　　佛言是不净， 一切不听食。</p>
<p style="text-align: left">
	　　罗刹等食啖， 非圣所食味，</p>
<p style="text-align: left">
	　　食者圣呵啧， 及恶名流布。</p>
<p style="text-align: left">
	　　愿佛分别说， 食不食罪福。</p>
<p style="text-align: left">
	　　大慧汝谛听， 我说食中过，</p>
<p style="text-align: left">
	　　酒肉葱韭蒜， 是障圣道分。</p>
<p style="text-align: left">
	　　我观<a>三界</a>中， 及得圣道众，</p>
<p style="text-align: left">
	　　无始世界来， 展转莫非亲，</p>
<p style="text-align: left">
	　　云何于其中， 而有食不食？</p>
<p style="text-align: left">
	　　观肉所从来， 出处最不净，</p>
<p style="text-align: left">
	　　脓血和杂生， 尿屎脓涕合，</p>
<p style="text-align: left">
	　　修行净行者， 当观不应食。</p>
<p style="text-align: left">
	　　种种肉及葱， 酒亦不得饮，</p>
<p style="text-align: left">
	　　种种韭及蒜， 修行常远离。</p>
<p style="text-align: left">
	　　常远离麻油， 穿孔床不眠，</p>
<p style="text-align: left">
	　　飞扬诸细虫， 断害他命故。</p>
<p style="text-align: left">
	　　肉食长身力， 由力生邪念，</p>
<p style="text-align: left">
	　　邪念生贪欲， 故不听食肉。</p>
<p style="text-align: left">
	　　由食肉生贪， 贪心致迷醉，</p>
<p style="text-align: left">
	　　迷醉长爱欲， 不解脱生死。</p>
<p style="text-align: left">
	　　为利杀众生， 为肉追钱财，</p>
<p style="text-align: left">
	　　彼二人恶业， 死堕叫唤狱。</p>
<p style="text-align: left">
	　　三种名净肉， 不见闻不疑，</p>
<p style="text-align: left">
	　　世无如是肉， 生堕食肉中。</p>
<p style="text-align: left">
	　　臭秽可厌患， 常生颠狂中，</p>
<p style="text-align: left">
	　　多生旃陀罗， 猎师屠儿家。</p>
<p style="text-align: left">
	　　或生罗刹女， 及诸食肉处，</p>
<p style="text-align: left">
	　　罗刹猫狸种， 食肉生彼中。</p>
<p style="text-align: left">
	　　象腋与大云， 涅槃胜鬘经，</p>
<p style="text-align: left">
	　　及入楞伽经， 我不听食肉。</p>
<p style="text-align: left">
	　　诸佛及菩萨， 声闻亦呵啧，</p>
<p style="text-align: left">
	　　食肉无惭愧， 生生常颠狂。</p>
<p style="text-align: left">
	　　先说见闻疑， 已断一切肉，</p>
<p style="text-align: left">
	　　妄想不觉知， 故生食肉想。</p>
<p style="text-align: left">
	　　如彼贪欲过， 障碍圣解脱，</p>
<p style="text-align: left">
	　　酒肉葱韭蒜， 悉为圣道障。</p>
<p style="text-align: left">
	　　未来世众生， 于肉愚痴说，</p>
<p style="text-align: left">
	　　言此净无罪， 佛听我等食。</p>
<p style="text-align: left">
	　　净食如药想， 犹如食子肉，</p>
<p style="text-align: left">
	　　知足生厌离， 修行行乞食。</p>
<p style="text-align: left">
	　　安住慈心者， 我说常厌离，</p>
<p style="text-align: left">
	　　师子豺虎狼， 恒可同游止。</p>
<p style="text-align: left">
	　　食肉见者怖， 云何而可食？</p>
<p style="text-align: left">
	　　是故修行者， 慈心不食肉。</p>
<p style="text-align: left">
	　　食肉断慈心， 离涅槃解脱，</p>
<p style="text-align: left">
	　　及违圣人教， 故不听食肉。</p>
<p style="text-align: left">
	　　不食生梵种， 及诸修行道，</p>
<p style="text-align: left">
	　　智慧及富贵， 斯由不食肉。&rdquo;</p>
<p style="text-align: left">
	　　陀罗尼品第十七</p>
<p style="text-align: left">
	　　尔时，世尊告圣者大慧菩萨摩诃萨言：&ldquo;大慧，汝应谛听，受持我楞伽经咒。是咒过去、未来、现在诸佛，已说、今说、当说。大慧，我今亦说，为诸法师受持读诵楞伽经者，而说咒曰：</p>
<p style="text-align: left">
	　　&ldquo;兜谛兜谛祝谛祝谛苏颇谛苏颇谛迦谛迦谛阿摩梨阿摩谛毗摩梨毗摩梨尼弥尼弥奚弥奚弥婆迷婆迷歌梨歌梨歌罗歌梨阿[齒+齊]摩[齒+齊]遮[齒+齊]兜[齒+齊]让[齒+齊]苏弗[齒+齊]葛弟葛弟波弟波弟奚咪奚咪地咪地咪罗制罗制波制波制槃弟槃弟阿制弥制竹荼梨兜荼弟波罗弟遏计遏计斫计斫计黎屎利黎屎利奚咪奚咪昼昼昼昼抽畜抽畜紬紬紬紬除除除除苏婆呵&rdquo;</p>
<p style="text-align: left">
	　　&ldquo;大慧，是名楞伽大经中咒文句。善男子、善女人，比丘、<a>比丘尼</a>、优婆塞、优婆夷等，能受持读此文句，为人演说，无有人能觅其罪过。若天、天女，若龙、龙女，若夜叉、夜叉女，阿修罗、阿修罗女，迦楼罗、迦楼罗女，紧那罗、紧那罗女，摩睺罗伽、摩睺罗伽女，浮多、浮多女，鸠槃荼、鸠槃荼女，毗舍阇、毗舍阇女，呜多罗、呜多罗女，阿波罗、阿波罗女，罗刹、罗刹女，荼伽、荼伽女，呜周何罗、呜周何罗女，伽吒福多罗、伽吒福多罗女，若人非人，若人女、非人女，不能觅其过。若有恶鬼神损害人，欲速令彼恶鬼去者，一百遍转此陀罗尼咒，彼诸恶鬼惊怖号哭，疾走而去。&rdquo;</p>
<p style="text-align: left">
	　　佛复告大慧：&ldquo;大慧，我为护此<a>护法</a>法师，更说陀罗尼。&rdquo;而说咒：</p>
<p style="text-align: left">
	　　&ldquo;波头弥波头弥提婢奚尼奚尼奚祢诸黎诸罗诸丽侯丽侯罗侯丽由丽由罗由丽波丽波罗波丽闻制瞋迭频迭槃逝末迭迟那迦梨苏波呵&rdquo;</p>
<p style="text-align: left">
	　　&ldquo;大慧，是陀罗尼咒文句，若善男子、善女人受持读诵，为人演说，无人能得与作过失。若天、若天女，若龙、若龙女，夜叉、夜叉女，阿修罗、阿修罗女，迦楼罗、迦楼罗女，紧那罗、紧那罗女，摩睺罗伽、摩睺罗伽女，乾闼婆、乾闼婆女，浮多、浮多女，鸠槃荼、鸠槃荼女，毗舍阇、毗舍阇女，呜多罗、呜多罗女，阿拔摩罗、阿拔摩罗女，罗叉、罗叉女，呜闼阿罗、呜闼阿罗女，伽吒福单那、伽吒福单那女，若人、若非人，若人女、非人女，彼一切不能得其过失。大慧，若有人能受持读诵此咒文句，彼人得名诵一切楞伽经。是故我说此陀罗尼句，为遮一切诸罗刹，护一切善男子、善女人护持此经者。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>