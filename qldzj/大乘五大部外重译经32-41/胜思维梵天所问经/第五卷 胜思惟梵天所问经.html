<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 胜思惟梵天所问经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 胜思惟梵天所问经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 胜思惟梵天所问经</strong></p>
<p style="text-align: left">
	　　尔时无尽意<a>菩萨</a>白普光如来言。<a>世尊</a>。我等已闻入净明三昧门。当以何行行此法门。时普光佛告无尽意菩萨言。善男子。有二法行。汝等当行。若如实<a>说法</a>。若圣默然。时二菩萨从佛受教。头面礼足。绕佛三匝。绕已而出。趣一园林有妙池水。自以神力化作宝楼于中<a>修行</a>。时有梵天。名曰妙光。与诸梵俱。七万二千来至其所。头面礼足。问二菩萨言。善男子。普光如来说如是言。汝等善男子。大众集会当行二事。若如实说法。若圣默然。善男子。何谓如实说法。何谓圣默然。二菩萨言。梵天。汝今至心善听。我当少分为汝说之。如汝所问。唯有如来乃通达耳。于是二菩萨以二句义。为诸梵众广分别说。时诸梵众七万二千。皆得无生法忍。妙光梵天得普光三昧。时二菩萨于是七万六千岁中。以乐说力无碍辩才。答其所问。如实说法。若圣默然。不懈不息分别二句。互相问答而不穷尽。于是普光如来在<a>虚空</a>中作如是言。善男子。汝等勿于文字言说而起诤讼。凡诸言说皆空如响。如所问答亦复如是。汝等二人皆悉获得无碍辩才及无尽陀罗尼。若于一劫。若于百劫。说此二句辩不可尽。善男子。诸佛之法是寂灭相第一之义。此中寂静毕竟寂静。无字无义不可言说。所有言说皆是无义。是故汝等诸善男子。当依于义莫依名字。时二菩萨闻<a>佛教</a>已默然而止。善男子。以是义故。当知菩萨。若以辩才有所说法。于百千万劫。若复过于百千万劫。不可穷尽。善男子。于意云何。彼二菩萨。岂异人乎。无尽意者今文殊师利是。益意菩萨汝身是也。妙光梵天胜思惟是。</p>
<p style="text-align: left">
	　　尔时平等行菩萨白佛言。希有世尊。诸佛菩提为大<a>饶益</a>。精进众生如说<a>行者</a>。得出菩提。世尊。众生<a>懈怠</a>。其有不能如说行者。虽复值遇百千万佛无能为也。是故当知。从勤精进得出菩提。</p>
<p style="text-align: left">
	　　尔时文殊师利问平等行梵天<a>婆罗门</a>大婆罗子言。善男子。汝知菩萨云何修行名勤精进。答言。文殊师利。若菩萨能得圣道。名勤精进。曰云何修行能得圣道。曰若于诸法无所分别。如是行者能得圣道。曰云何名为得圣道已。曰若行者于平等中见诸法等。是则名为得圣道已。问言。善男子。所言平等可得见耶。答言不也。何以故。文殊师利。若平等法可得见者。则非平等。文殊师利。若能不见诸法平等。是则名为见于平等。</p>
<p style="text-align: left">
	　　尔时胜思惟梵天问文殊师利法王子言。善男子。诸法平等可得见不。答言梵天。不可见也。若见平等非平等见。梵天言。文殊师利。若行者于一切法平等相中。不见诸法。是则名为得圣道已。问言。梵天。何故不见。梵天答言。离于二相是故不见文殊师利。如是不见即是<a>正见</a>。问言。梵天。于<a>世间</a>中谁能平等见。梵天答言。诸佛如来。问言。梵天。云何能见。梵天答言。文殊师利。如色真如不异作。受想行识真如亦不异作。文殊师利。如五阴平等名为见平等。问言。梵天。何者是世间。梵天答言。灭尽是世间。问言。梵天。若彼灭尽是世间者。世间之相尽以不耶。梵天答言。世间之相不可尽也。问言。梵天。以何义故说言世间是灭尽相。梵天答言。世间毕竟是灭尽相。以是义故相不可尽。何以故。以是尽故不复更尽。问言。梵天。佛可不说诸有为法是尽相耶。梵天答言。尽<a>法相</a>者彼常不尽。是故佛说一切有为相不尽也。问言。梵天。何故数名有为法耶。梵天答言。以其尽故名有为法。问言。梵天。有为诸法为住何所。梵天答言。有为法住无为性中。问言。梵天。若如是者有为之法与无为法有何差别。梵天答言。有为之法与无为法。文字言说有差别耳。何以故。文字言说即是有为是无为故。若求有为无为法相则无差别。以彼法相无分别故。问言。梵天。何等法上有此言语梵天答言。得无为法则不分别法上言语。问言。梵天。何等言语名为义耶。梵天答言。所谓为他令心取相说彼言语。何以故。一切文字名为戏论。而佛如来不住戏论不依不说。文殊师利。一切言语本非言语。是故佛说一切诸法不可说也。何以故。诸佛如来非彼言语而得名故。问言。梵天。诸佛如来云何得名。梵天答言。诸佛如来非色非相非法得名。问言梵天。诸佛如来可离色法而得名耶。答言不也。文殊师利。何以故。以色身如及法体如。彼二<a>如法</a>非一非异。诸佛如来如是得名。如来如实真如得名。若佛如来如实得名。彼则不失。问言。梵天。诸佛如来得何法故。号名为佛。梵天答言。文殊师利。诸佛如来皆以通达一切法性清净真如。如彼真如如是而证。诸佛如来如是得名。是故号为正遍知者。尔时平等行梵天婆罗门大婆罗子白佛言。世尊。云何菩萨摩诃萨。住大乘中而说言住。尔时世尊。以偈答曰。</p>
<p style="text-align: left">
	　　菩萨不坏色住于菩提心</p>
<p style="text-align: left">
	　　知色如菩提是黠慧菩萨</p>
<p style="text-align: left">
	　　如色菩提然平等入如相</p>
<p style="text-align: left">
	　　不坏诸法性是黠慧菩萨</p>
<p style="text-align: left">
	　　不坏菩提义则为菩提义</p>
<p style="text-align: left">
	　　是菩提义中亦无有菩提</p>
<p style="text-align: left">
	　　正行第一义是名住菩提</p>
<p style="text-align: left">
	　　菩萨黠慧人如是解菩提</p>
<p style="text-align: left">
	　　愚于阴界入而欲求菩提</p>
<p style="text-align: left">
	　　阴等是菩提不别有菩提</p>
<p style="text-align: left">
	　　黠慧诸菩萨于上中下法</p>
<p style="text-align: left">
	　　不取亦不舍是名住菩提</p>
<p style="text-align: left">
	　　黠慧不分别法非法为二</p>
<p style="text-align: left">
	　　亦不得不二是名行菩提</p>
<p style="text-align: left">
	　　若二则有为非二则无为</p>
<p style="text-align: left">
	　　离是二边者是名行菩提</p>
<p style="text-align: left">
	　　是人过凡夫亦不入法位</p>
<p style="text-align: left">
	　　未得果名圣是世间<a>福田</a></p>
<p style="text-align: left">
	　　观察世间法处中若莲华</p>
<p style="text-align: left">
	　　遵行最上道是名住菩提</p>
<p style="text-align: left">
	　　世间行何处菩萨彼处行</p>
<p style="text-align: left">
	　　一切诸世间悉没何等法</p>
<p style="text-align: left">
	　　黠慧如实知于中得<a>解脱</a></p>
<p style="text-align: left">
	　　黠慧则不畏没于世间渊</p>
<p style="text-align: left">
	　　不怯心劣心行于菩萨行</p>
<p style="text-align: left">
	　　菩萨黠慧人善知法性相</p>
<p style="text-align: left">
	　　是故不分别是法是非法</p>
<p style="text-align: left">
	　　黠慧菩萨行无法可舍离</p>
<p style="text-align: left">
	　　亦无法可起是名菩提相</p>
<p style="text-align: left">
	　　一切法无相犹如虚空相</p>
<p style="text-align: left">
	　　黠慧者不念是相是可相</p>
<p style="text-align: left">
	　　菩萨常<a>护法</a>以住于平等</p>
<p style="text-align: left">
	　　平等即是法以不分别法</p>
<p style="text-align: left">
	　　世有佛无佛一切诸法空</p>
<p style="text-align: left">
	　　黠慧诸菩萨不舍彼法体</p>
<p style="text-align: left">
	　　现见佛诸法所有法体相</p>
<p style="text-align: left">
	　　为于众生说以住真如故</p>
<p style="text-align: left">
	　　诸魔不能恻以诸行甚深</p>
<p style="text-align: left">
	　　黠慧不取法遍知诸法故</p>
<p style="text-align: left">
	　　求知佛智慧而不住于彼</p>
<p style="text-align: left">
	　　智不有住处非不住异处</p>
<p style="text-align: left">
	　　诸佛慧无碍不着法非法</p>
<p style="text-align: left">
	　　若能不着此究竟得菩提</p>
<p style="text-align: left">
	　　其诸乐善人布施转高尊</p>
<p style="text-align: left">
	　　舍一切所有而心不倾动</p>
<p style="text-align: left">
	　　诸法不可舍亦复不可取</p>
<p style="text-align: left">
	　　一切世间法我本不可得</p>
<p style="text-align: left">
	　　如实知诸法非缚非解脱</p>
<p style="text-align: left">
	　　佛说是施主无所见法故</p>
<p style="text-align: left">
	　　是等诸菩萨不计我我所</p>
<p style="text-align: left">
	　　是故行施时不生贪惜心</p>
<p style="text-align: left">
	　　诸所有布施皆回向佛道</p>
<p style="text-align: left">
	　　布施及菩提不住是二相</p>
<p style="text-align: left">
	　　无作无起戒<a>常住</a>戒法中</p>
<p style="text-align: left">
	　　亦不作念言我住是持戒</p>
<p style="text-align: left">
	　　黠慧知戒相不生亦不作</p>
<p style="text-align: left">
	　　是故菩萨戒清净如虚空</p>
<p style="text-align: left">
	　　观身如镜像言说如响声</p>
<p style="text-align: left">
	　　心则如幻化不以戒自高</p>
<p style="text-align: left">
	　　其心常柔软安住寂灭性</p>
<p style="text-align: left">
	　　悉灭一切恶通达于善法</p>
<p style="text-align: left">
	　　持戒及毁戒不得此二相</p>
<p style="text-align: left">
	　　如是见法性则持无漏戒</p>
<p style="text-align: left">
	　　已到忍辱岸能忍一切恶</p>
<p style="text-align: left">
	　　于一切诸法其心常平等</p>
<p style="text-align: left">
	　　诸法念念灭其性常不住</p>
<p style="text-align: left">
	　　于中无骂辱亦无有恭敬</p>
<p style="text-align: left">
	　　若节节解身其心终不动</p>
<p style="text-align: left">
	　　知心不在内亦不在外故</p>
<p style="text-align: left">
	　　身怨及刀杖皆从四大起</p>
<p style="text-align: left">
	　　黠慧悉现见名为忍辱人</p>
<p style="text-align: left">
	　　于地水火风未曾有伤损</p>
<p style="text-align: left">
	　　通达于此事常行忍辱法</p>
<p style="text-align: left">
	　　菩萨行如是众生不能动</p>
<p style="text-align: left">
	　　勇猛勤精进坚住于大乘</p>
<p style="text-align: left">
	　　是人于身心而无所依止</p>
<p style="text-align: left">
	　　虽知<a>生死</a>本其际不可得</p>
<p style="text-align: left">
	　　为一众生故庄严大誓愿</p>
<p style="text-align: left">
	　　法本不生灭何处有灭相</p>
<p style="text-align: left">
	　　本际不可得颠倒见起灭</p>
<p style="text-align: left">
	　　法性常尔住故不可思议</p>
<p style="text-align: left">
	　　若能知如是不生亦不灭</p>
<p style="text-align: left">
	　　菩萨念众生不解是法相</p>
<p style="text-align: left">
	　　为之勤精进令得离颠倒</p>
<p style="text-align: left">
	　　诸佛常不见众生决定相</p>
<p style="text-align: left">
	　　而不舍发心是名精进人</p>
<p style="text-align: left">
	　　思惟一切法知皆如幻化</p>
<p style="text-align: left">
	　　智慧不得坚观法如虚空</p>
<p style="text-align: left">
	　　从虚妄分别贪着生垢染</p>
<p style="text-align: left">
	　　为斯开法门令得入<a>涅槃</a></p>
<p style="text-align: left">
	　　为彼行精进而不坏于法</p>
<p style="text-align: left">
	　　离法非法故常行真精进</p>
<p style="text-align: left">
	　　是等行远离以得无诤定</p>
<p style="text-align: left">
	　　独闹俱不住而常畏世间</p>
<p style="text-align: left">
	　　乐住于闲居犹如犀一角</p>
<p style="text-align: left">
	　　游戏诸<a>禅定</a>明达诸<a>神通</a></p>
<p style="text-align: left">
	　　心常住平等等空闲聚落</p>
<p style="text-align: left">
	　　平等无分别常尔名寂静</p>
<p style="text-align: left">
	　　常解知寂静无漏无分别</p>
<p style="text-align: left">
	　　信法得解脱故说名寂静</p>
<p style="text-align: left">
	　　来去皆平等彼常住平等</p>
<p style="text-align: left">
	　　不灭于平等故说住平等</p>
<p style="text-align: left">
	　　自住平等法以此道众生</p>
<p style="text-align: left">
	　　不违平等行故说常定住</p>
<p style="text-align: left">
	　　志念常坚固不忘菩提心</p>
<p style="text-align: left">
	　　而能化众生故说常定者</p>
<p style="text-align: left">
	　　常念于诸佛真实法性身</p>
<p style="text-align: left">
	　　远离色身相故说常定者</p>
<p style="text-align: left">
	　　常修行诸法如诸法法体</p>
<p style="text-align: left">
	　　而无有忆念故说常定者</p>
<p style="text-align: left">
	　　常不舍念僧知僧是无为</p>
<p style="text-align: left">
	　　离于数寂静善思惟黠慧</p>
<p style="text-align: left">
	　　十方佛国土悉见于诸佛</p>
<p style="text-align: left">
	　　而于眼色中终不生二相</p>
<p style="text-align: left">
	　　诸佛所说法一切能听受</p>
<p style="text-align: left">
	　　而于耳声中亦不生二相</p>
<p style="text-align: left">
	　　能于一心中知诸众生心</p>
<p style="text-align: left">
	　　自心及彼心此二不分别</p>
<p style="text-align: left">
	　　忆念过去际如恒河沙劫</p>
<p style="text-align: left">
	　　是先及是后亦复不分别</p>
<p style="text-align: left">
	　　能遍至无量不思议佛所</p>
<p style="text-align: left">
	　　而于身心中无有疲倦相</p>
<p style="text-align: left">
	　　分别知诸法乐说辩无尽</p>
<p style="text-align: left">
	　　于无央数劫开示法性相</p>
<p style="text-align: left">
	　　智慧到<a>彼岸</a>以解阴界入</p>
<p style="text-align: left">
	　　常为众生说无取无戏论</p>
<p style="text-align: left">
	　　善知因缘法远离二边相</p>
<p style="text-align: left">
	　　知是烦恼因亦知是净因</p>
<p style="text-align: left">
	　　信解因缘法则无诸邪见</p>
<p style="text-align: left">
	　　法皆属因缘无有定根本</p>
<p style="text-align: left">
	　　黠慧<a>无我</a>见佛见与<a>空见</a></p>
<p style="text-align: left">
	　　世间涅槃见皆无如是见</p>
<p style="text-align: left">
	　　以智慧光明知一切法性</p>
<p style="text-align: left">
	　　无闇无障碍是智者行道</p>
<p style="text-align: left">
	　　是业名大乘不思议佛乘</p>
<p style="text-align: left">
	　　悉容受众生是大乘菩提</p>
<p style="text-align: left">
	　　一切诸乘中是乘为第一</p>
<p style="text-align: left">
	　　如此大乘者能出生余乘</p>
<p style="text-align: left">
	　　余乘有限量不能受一切</p>
<p style="text-align: left">
	　　唯此无上乘能悉受众生</p>
<p style="text-align: left">
	　　若行此无量虚空之大乘</p>
<p style="text-align: left">
	　　于一切众生无有悭吝心</p>
<p style="text-align: left">
	　　有智者住此无垢之大乘</p>
<p style="text-align: left">
	　　此乘如虚空无色不可示</p>
<p style="text-align: left">
	　　若有诸众生乘此大乘者</p>
<p style="text-align: left">
	　　当观是乘相宽博多所容</p>
<p style="text-align: left">
	　　无量无数劫说大乘功德</p>
<p style="text-align: left">
	　　及乘此乘者功德不可尽</p>
<p style="text-align: left">
	　　若住此大乘彼人离诸难</p>
<p style="text-align: left">
	　　得值诸无难此是智慧人</p>
<p style="text-align: left">
	　　闻是妙经典乃至四句偈</p>
<p style="text-align: left">
	　　不堕于恶道得到安隐处</p>
<p style="text-align: left">
	　　爱敬此经者是天亦是人</p>
<p style="text-align: left">
	　　以舍是身已常生人天故</p>
<p style="text-align: left">
	　　于后恶世时若得闻是经</p>
<p style="text-align: left">
	　　我皆与授记究竟成佛道</p>
<p style="text-align: left">
	　　若后恶世时手执此妙典</p>
<p style="text-align: left">
	　　即是住真法能转此法轮</p>
<p style="text-align: left">
	　　若人持是经能转无量劫</p>
<p style="text-align: left">
	　　生死趣往来得近于佛道</p>
<p style="text-align: left">
	　　若能持是经智慧大精进</p>
<p style="text-align: left">
	　　是人极勇猛能降伏诸魔</p>
<p style="text-align: left">
	　　然灯授我记令得无生忍</p>
<p style="text-align: left">
	　　爱乐此经者我授记亦然</p>
<p style="text-align: left">
	　　若佛不出世无度众生时</p>
<p style="text-align: left">
	　　爱乐此经者作佛所作事</p>
<p style="text-align: left">
	　　说此偈时。五千天子皆发阿耨多罗三藐三菩提心。二千菩萨得无生法忍。十千<a>比丘</a>不受诸法漏尽心得解脱。三万二千人远尘离垢于诸法中得<a>法眼</a>净。尔时文殊师利法王子白佛言。世尊。如我解佛所说法义。若有人发菩提愿者。是为邪愿。何以故。一切诸法若有所得悉皆是邪。若有人计有得菩提而发愿者。如是之人诸所作行皆为邪行。何以故。以彼菩提不住欲界。不住<a>色界</a>。亦复不住无色界故。若彼菩提无有住处不应发愿。世尊。譬如有人愿得虚空。彼人宁有得虚空不。佛言不也。如是世尊。菩萨亦尔发虚空相菩提之愿。当知即是发虚空愿。是菩提无愿。出过三世非是受相。若菩萨起于二相发菩提心。作如是念。异彼生死而有菩提。异彼菩提而有涅槃。然彼菩萨非菩提行。</p>
<p style="text-align: left">
	　　尔时胜思惟梵天问文殊师利法王子言。文殊师利。云何菩萨摩诃萨行菩提行。答言。梵天。若菩萨行一切法。而于诸法无所行者。是为菩萨行菩提行。何以故。梵天过诸所行。是名菩萨行菩提行。又复问言。文殊师利。云何菩萨行过诸所行是行菩提行。答言。梵天。远离一切诸攀缘相。离于眼耳鼻舌身意诸缘之相。是名菩萨出过一切诸境界行。又复问言。文殊师利。言出过者。以何意故如是说耶。答言。梵天。不过平等。何以故。梵天。诸法平等即是菩提。又复问言。云何菩萨起菩提愿。答言。梵天。当如彼菩提。又复问言。云何菩提。答言。梵天。菩提者。非过去非未来非现在。是故菩萨三世清净观起菩提愿。梵天。如过去未来现在诸法本来不生若本不生则无修行。如是起愿彼人无有处所发愿。何以故。如是发愿行菩提行。得一切种一切智智。又复问言。何义名为一切智智。答言。梵天。一切悉知。是故说为一切智智。又复问言。以何等法是一切智。答言。梵天。无别异相。以何等处无众生相。如彼众生如是而知。是故名为无别异相。又复问言。云何名为无众生耶。答言。梵天。言众生者但有名字。离名字性则无众生。离彼众生则无名字。是故名字不异众生。众生之性不异名字。若有菩提异众生者应有二相。以如菩提众生亦尔。以是义故。不异众生有菩提也。以不异故菩提平等。菩提平等则我平等。如是平等而得菩提。彼法无异。以是义故彼无异也。我常平等如彼无我。是故无我无异于我。如彼虚空无有异相。如是平等一切诸法无有异相。</p>
<p style="text-align: left">
	　　尔时胜思惟梵天谓文殊师利法王子言。文殊师利。当知如来是实语者。以如实解如是法故。文殊师利法王子言梵天。佛于诸法无所修行。何以故。如来犹尚不得诸法。何况修行。梵天问言。文殊师利。如来岂可不知诸法是有为法是无为法是世间法是出世间法耶。文殊师利问言。梵天。于意云何。颇有人能修行虚空知虚空不。答言不也。问言。梵天。所说虚空。虚空颇有生灭不耶。答言不也。文殊师利言。梵天。如是诸法犹如虚空。如彼虚空无有生灭。一切诸法亦复如是。不以说故便谓诸法有生有灭。梵天。如此说法无有所说。一切诸法而可说也。以一切法不生不灭故无可说。若所说法不生不灭无可说者。说亦如是无法说也。何以故。如彼法说以何等识说彼诸法。彼识亦尔。以是义故。言说诸法真如法住。无真如住而真如不住。</p>
<p style="text-align: left">
	　　尔时四天王。释提桓因。大梵天王。<a>娑婆世界</a>主。集在会中。即以天华散于佛上。而作是言。世尊。若善男子善女人。闻文殊师利法王子说如是法有信解者。当知是人能破魔军及诸怨敌。何以故。以法王子文殊师利善说诸法离一切相。若有善男子善女人。得闻如是甚深法门。不惊不怖能信解者。当知是人必定不从小功德来。若是经典所在之处。当知其处佛所住持。若有得闻如是甚深法门之处。当知其处佛转法轮。随是经典在所住处。若聚落城邑山林旷野。塔寺僧房经行之处。诸魔外道贪着之人所不能行。若多供养过去诸佛。乃能得闻如是经典。于是经中我等获得智慧光明。而不能得仰报如来文殊师利胜思惟梵天之大恩也。我等常于所从闻经说法法师生世尊想。能以血肉而供养之犹不报恩。我等诸人于是法师生世尊想。我等诸人常当随侍说是法者。此善男子常为诸天之所卫护。世尊。若人书写如是经典。若读若诵若解说时。无量诸天为听法故往至其所。</p>
<p style="text-align: left">
	　　尔时世尊告四天王释提桓因梵天王等诸大众言。善哉善哉。诸善男子。如汝所说。如是如是。若有三千<a>大千世界</a>满中七宝。布施福德以为一分。闻是法门所得功德。其福胜彼。诸善男子。置是三千大千世界有人。若如恒河沙等十方世界满中七宝。布施福德以为一分。闻是法门所得功德。复过于彼。诸善男子。若有欲得诸功德者。当听是经。若有欲得身色端正。欲得<a>财富</a>。欲得眷属。欲得<a>自在</a>。欲得具足天乐人乐。欲得名称。欲得多闻忆念坚固正行威仪戒定智慧解达经书。欲得善知识。欲得乐说辩才。欲得三明六通。欲得一切善法。欲得与诸众生一切乐具。欲得涅槃者。当听是经敬信是经受持读诵如说修行广为人说。</p>
<p style="text-align: left">
	　　诸善男子。若有人能行是经者。我不见其有不摄受。如此一切诸势力者。诸善男子。我今语汝。若人所从闻是经者。若是和上。若阿阇梨。我未曾见世间所有供养之具能报其恩。以是法门出于世间。世间供养所不能报。何以故。以是法门过于世间。世间财物所不能报。是法无染。染污之物所不能报。不可得以世间资生饮食卧具所能报恩。</p>
<p style="text-align: left">
	　　诸善男子。说是法者余不能报。惟有一事谓如说行。若有人能于此法门如说行者。是人名为能报佛恩。是人亦名恭敬于师净毕报恩。是人不空食人信施。是人名为顺如来教。是人名为越度众流。是人名为过诸险道。是人名为建立胜幢。是人名为能破敌阵。是人名为师子之王。无所畏故。是名象王。能降魔故。是名牛王。外道论师无能坏故。是名医王。疗众病故。是人名为无所怖畏。能说如是甚深法故。是人名为能具足舍。能舍一切诸烦恼故。是人名为持清净戒。究竟一切诸善法故。是人名为得大忍辱。以得远离我我所故。是人名为大精进力。于无量劫心无惓故。是人名为具足禅定。心常系念住一处故。是人名为有大智慧。善解言说诸章句故。是人名为有大功德。以无量福严身相故。是人名为有大威德。能蔽日月诸光明故。是人名大力。持佛十力故。是人名大云。能震法雷故。是人名大雨。灭烦恼尘故。是人名归依。以至涅槃故。是人名大救。救生死畏故。是人名灯明。离无明闇故。是人名归趣。魔所惊怖者之所归依故。是人名究竟大道之众生。是人名得位。以坐道场故。是人名得法眼。是人名见真如。是人名知空。是人名为安住大悲。是人名为安立大慈。是人不舍一切众生。是人名为背于小乘。是人名为向于大乘。是人名为除舍颠倒。是人名为至于平等。是人名为入于法位。是人名为安住道场。是人名为破坏诸魔。是人名为住一切智。是人则能转于法轮。是人能作佛所作事。诸善男子。我若一劫。若余残劫。称扬彼人。赞叹彼人。说其如说修行功德不能穷尽。如来之辩亦不可尽。所有功德亦不可尽。</p>
<p style="text-align: left">
	　　尔时会中有一天子。名不退转。在大会坐。时不退转天子白佛言。世尊。世尊所说随法修行。随法修行者。云何说名随法修行。佛言。天子。如我所说随法行者。谓不修行一切诸法。是名修行一切诸法。何以故。若人修行一切诸法。彼法不作亦非不作。若法不作亦非不作。是则名为随法修行。如是行者则不行善不行不善。不行有漏不行无漏。不行世间不行出世间。不行有为不行无为。不行生死不行涅槃。是则名为随法修行。若不修行一切法者。名为修行。以世间人有法相者不如实行。若有法相彼人则无如实修行。若人不能住于法中。不如实行一切诸法。以一切法无有对故。如是说名如实修行。</p>
<p style="text-align: left">
	　　尔时不退转天子白佛言。世尊。若能如是如实行者。是人毕竟如实修行。何以故。实法行者名为毕竟。如实修行非是住于邪行道者。住正道者有随法行。世尊。行正行者无有邪法。何以故。诸法平等无差别故。</p>
<p style="text-align: left">
	　　尔时胜思惟梵天。问不退转天子言。善男子。汝住如实修行中耶。答言。梵天。若使世尊所说法中有二相者。我则住于如实修行。今以诸法无有二相。是乃名为如实修行。梵天。而我如实住彼行中。以常不作亦不戏论。如真如法。如是修行如实之法。我住彼法如彼法行。是故我说住于修行。梵天言。天子。我尝于此佛国土中不曾见汝。天子言。梵天。我亦于此佛国土中不。曾见我梵天言。天子。此佛国土非是分别。无所分别我见不见。天子言。梵天。我亦如是。亦不分别。无所分别曾于佛土见与不见。问言天子。何人能见未曾见耶。答言。梵天。谓诸凡夫一切未曾见圣法位。若能入者是则名为先所未见而能见也。是法位如非眼识见。亦复非是耳鼻舌身<a>意识</a>所知。但诸<a>圣人</a>如彼真如。如是而见如眼耳如。乃至意如及法位如。亦复如是。若有能作如是见者。是名正见。尔时释提桓因。白佛言。世尊。譬如商主入于宝洲眼所见者皆是宝物。如是成就不可思议诸功德者。有所乐说皆是法宝。皆示实际以是诸善男子。不着我见不着众生见。故是诸善男子。有所乐说皆不颠倒。是诸善男子。有所乐说能清净本际。不见后际。不见现在际。是诸善男子有所乐说。若无信者能令生信。若已信者令得解脱。是诸善男子有所乐说。若憍慢者能令降伏。无憍慢者令如实知。是诸善男子有所乐说。一切诸魔不能得便。其有闻者过诸魔业。是诸善男子有所乐说。若有未生诸善法者则能令生。若有已生诸善法者能令不灭。是诸善男子有所乐说。现在烦恼已生能断。未生烦恼能令不生。是诸善男子有所乐说。若有未发菩提心者则能令发。已发心者能令不退。是诸善男子。有所乐说。能令一切诸法不断。摄取一切诸法不灭。是诸善男子有所乐说。能令满足一切<a>佛法</a>。世尊。以是乐说能善降伏一切外道。何以故。世尊。一切野干师子王前不能胜身。何况出声。世尊。一切外道诸论义师。亦复如是。不能堪忍堪作无上师子王吼。</p>
<p style="text-align: left">
	　　尔时不退转天子。问释提桓因言。憍尸迦。所言师子吼。师子吼者。为何谓耶。以何义故名师子吼。答言。天子。若行者说法。无所贪着而有所说。是则名为师子吼也。若行者贪着所见而有所说。是野干鸣。不得名为师子吼也。以起一切诸邪见故。天子。汝当复说。云何名为师子吼者。天子答言。憍尸迦。若行者有所说法。乃至如来尚不贪着。何况余法。是则名为师子吼也。又憍尸迦。若行者如说修行。如是说法名师子吼。决定说法名师子吼。说法<a>无畏</a>名师子吼。又憍尸迦。若行者为得诸法不生不灭。不为法生不为法灭。如是说法名师子吼。又憍尸迦。若行者为无垢无净无合无散。是故说法名师子吼。又憍尸迦。师子吼者名决定说。一切诸法悉无有我无众生等。名师子吼。以决定说诸法皆空无相无愿。名师子吼。守护法故而有所说。名师子吼。为诸众生令得解脱。发菩提心说如是言。我当作佛。如是说法名师子吼。若能清净资生知足。如是说法名师子吼。常能不舍阿兰若处。如是说法名师子吼。若自行施化他令施。如是说法名师子吼。若能不舍成就威仪。如是说法名师子吼。等心怨亲。如是说法名师子吼。常修精进不舍本愿。如是说法名师子吼。能除烦恼。如是说法名师子吼。能以智慧善知所行。如是说法名师子吼。当说如是师子吼时。于此三千大千世界。六种震动。百千伎乐自然出声。放大光明普照天地。百千诸天踊跃<a>欢喜</a>。而作是言。此不退转天子所说师子吼法。我等得闻。于阎浮提则为再见转于法轮。时佛微笑。诸佛常法若微笑时。则有若干百千万种青黄赤白红紫等光。从口中出。普照无量无边世界。上过梵世蔽日月光。照已还摄绕身三匝从顶相入。于是胜思惟梵天。向佛合掌。偈赞请曰。</p>
<p style="text-align: left">
	　　度一切慧最胜尊悉知三世众生行</p>
<p style="text-align: left">
	　　智慧功德及解脱愿为演说笑因缘</p>
<p style="text-align: left">
	　　佛慧无量不思议知众生心无障碍</p>
<p style="text-align: left">
	　　随应说法称根性声闻缘觉所不及</p>
<p style="text-align: left">
	　　惟愿最胜无上尊为我演说笑因缘</p>
<p style="text-align: left">
	　　舌净无垢月光明如帝释王梵天王</p>
<p style="text-align: left">
	　　普照<a>天人</a>须弥山及铁围等一切山</p>
<p style="text-align: left">
	　　惟愿最胜无比尊为我演说笑因缘</p>
<p style="text-align: left">
	　　大圣寂然离嗔恨天人瞻仰无厌足</p>
<p style="text-align: left">
	　　一切皆蒙得快乐愿为分别笑因缘</p>
<p style="text-align: left">
	　　通达诸法如虚空水沫电云幻梦影</p>
<p style="text-align: left">
	　　水中月等虚空相愿以妙音说笑缘</p>
<p style="text-align: left">
	　　离分别相诸邪见了空无相及无作</p>
<p style="text-align: left">
	　　常乐禅定寂然法愿说放此净光缘</p>
<p style="text-align: left">
	　　不著文字言语声为诸众生常说法</p>
<p style="text-align: left">
	　　不着我法无垢慧一一法句如来说</p>
<p style="text-align: left">
	　　智通根力皆具足华光智慧为我说</p>
<p style="text-align: left">
	　　如来世尊能永灭生老病死一切苦</p>
<p style="text-align: left">
	　　那罗延力勇猛力降伏一切诸魔力</p>
<p style="text-align: left">
	　　能与众生无归者而作归依法灯明</p>
<p style="text-align: left">
	　　惟愿勇猛天人师为我分别说笑缘</p>
<p style="text-align: left">
	　　尔时世尊。告胜思惟大梵天言。梵天。是不退转天子。汝为见不。大梵天言。如是世尊。唯然已见。佛言。梵天。此不退转天子。从今已后过三百二十万阿僧祇劫。当得作佛。号须弥灯王如来应正遍知乃至佛婆伽婆。世界名善化。劫名梵叹。其佛国土阎浮檀金琉璃为地。纯菩萨僧。勇猛降伏诸魔怨敌。所须之物应念即至如兜率天。佛寿无量不可计数。说法无过。于是胜思惟梵天。谓不退转天子言。天子。如来今已授仁者记。天子言。梵天。我之受记如与真如法界授记。与我授记亦复如是。梵天言。法性法界不可授记。天子言。如法性法界不可授记。当知一切菩萨授记。亦复如是。梵天言。天子。若佛如来不与汝记。汝于过去诸如来所。是则便为空修梵行。天子言。梵天。若无所住是住梵行。问言。天子。云何无住而住梵行。答言。梵天。若不住欲界。不住色界。不住无色界。是住梵行。复次梵天。若不住我。不住众生。不住<a>寿命</a>。不住人者。是住梵行。以要言之。若不住法。不住非法。是住梵行。问言。天子。所说梵行为有何义。答言。梵天。住不二道是梵行义。问言。天子。住不二道为住何所。答言。梵天。住不二道是即不住一切诸法。何以故。以众贤圣皆无所住。不取于法不度诸流。问言。天子。云何<a>修道</a>。答言。梵天。不堕有无。故不分别是有是无。如是修者名为修道。问言天子。为以何法而修道耶。答言。梵天。不以见闻觉知等法。亦不以得。亦不以证。于一切法无相无示。名为修道。</p>
		

	
	

		</div></div><hr><script charset='utf-8' src='../../js/footer.js'></script></body></html>