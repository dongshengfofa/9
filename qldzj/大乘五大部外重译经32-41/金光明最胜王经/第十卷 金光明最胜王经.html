<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 金光明最胜王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 金光明最胜王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十卷 金光明最胜王经</strong></p>
<p style="text-align: left">
	　　舍身品第二十六</p>
<p style="text-align: left">
	　　尔时<a>世尊</a>已为大众。说此十千天子往昔因缘。复告菩提树神及诸大众。我于过去行<a>菩萨</a>道。非但施水及食济彼鱼命乃至亦舍所爱之身。如是因缘。可共观察。尔时如来应正等觉。天上天下最胜最尊。百千光明照十方界。具一切智功德<a>圆满</a>。将诸苾刍及于大众。至般遮罗聚落诣一林中。其地平正。无诸荆棘。名花软草。遍布其处。佛告具寿阿难陀。汝可于此树下。为我敷座。时阿难陀。受教敷已。白言世尊。其座敷讫。唯圣知时。尔时世尊。即于座上加趺而坐。端身<a>正念</a>。告诸苾刍。汝等乐欲见彼往昔苦行菩萨本<a>舍利</a>不。诸苾刍言。我等乐见。世尊即以百福庄严相好之手。而按其地。于时大地六种震动。即便开裂。七宝制底。忽然踊出。众宝罗网。庄严其上。大众见已生希有心。尔时世尊。即从座起。作礼右绕还就本座。告阿难陀。汝可开此制底之户。时阿难陀即开其户。见七宝函。奇珍间饰。白言世尊。有七宝函。众宝庄挍。佛言汝可开函。时阿难陀。奉教开已见有舍利。白如珂雪拘物头花。即白佛言。函有舍利。色妙异常。佛言阿难陀。汝可持此大士骨来。时阿难陀。即取其骨。奉授世尊。世尊受已。告诸苾刍。汝等应观苦行菩萨遗身舍利。而说颂曰。</p>
<p style="text-align: left">
	　　菩萨胜德相应慧勇猛精勤<a>六度</a>圆</p>
<p style="text-align: left">
	　　常修不息为菩提不舍坚固心无倦</p>
<p style="text-align: left">
	　　汝等苾刍。咸应礼敬菩萨本身。此之舍利。乃是无量<a>戒定慧</a>香之所熏馥。最上<a>福田</a>。极难逢遇。时诸苾刍及诸大众。咸皆至心合掌。恭敬顶礼舍利。叹未曾有。时阿难陀前<a>礼佛</a>足。白言世尊。如来大师。出过一切。为诸有情之所恭敬。何因缘故礼此身骨。佛告阿难陀。我因此骨速得无上正等菩提。为报往恩我今致礼。复告阿难陀。吾今为汝及诸大众断除疑惑。说是舍利往昔因缘汝等善思当一心听。阿难陀曰。我等乐闻愿为开阐。阿难陀。过去世时有一国王。名曰大车。巨富多财。库藏盈满。军兵武勇众所钦伏。常以<a>正法</a>。施化黔黎。人民炽盛无有怨敌。国大夫人诞生三子。颜容端正人所乐观。太子名曰摩诃波罗。次子名曰摩诃提婆。幼子名曰摩诃萨埵。是时大王。为欲游观纵赏山林。其三王子亦皆随从。为求花果舍父周旋。至大竹林。于中憩息。第一王子。作如是言。我于今日。心甚惊惶。于此林中。将无猛兽损害于我。第二王子复作是言。我于自身初无吝惜。恐于所爱。有别离苦。第三王子白二兄曰。</p>
<p style="text-align: left">
	　　此是神仙所居处我无恐怖别离忧</p>
<p style="text-align: left">
	　　身心充遍生<a>欢喜</a>当获<a>殊胜</a>诸功德</p>
<p style="text-align: left">
	　　时诸王子。各说本心所念之事。次复前行。见有一虎产生七子。才经七日。诸子围绕。饥渴所逼。身形羸瘦。将死不久。第一王子。作如是言。哀哉此虎产来七日。七子围绕。无暇求食。饥渴所逼必还啖子。萨埵王子问言。此虎每常所食何物。第一王子答曰。</p>
<p style="text-align: left">
	　　虎豹豺师子唯啖热血肉</p>
<p style="text-align: left">
	　　更无余饮食可济此虚羸</p>
<p style="text-align: left">
	　　第二王子闻此语已。作如是言。此虎羸瘦饥渴所逼余命无几。我等何能为求如是难得饮食。谁复为斯自舍身命济其饥苦。第一王子言。一切难舍无过己身。萨埵王子言。我等今者于自己身各生爱恋。复无智慧不能于他而兴利益。然有上士。怀大悲心。常为利他亡身济物复作是念。我今此身于百千生。虚弃烂坏曾无所益。云何今日而不能舍以济饥苦如捐洟唾。时诸王子。作是议已。各起慈心。凄伤愍念。共观羸虎。目不暂移。徘徊久之。俱舍而去。尔时萨埵王子。便作是念。我舍身命。今正是时。何以故。</p>
<p style="text-align: left">
	　　我从久来持此身臭秽脓流不可爱</p>
<p style="text-align: left">
	　　供给敷具并衣食象马车乘及珍财</p>
<p style="text-align: left">
	　　变坏之法体无常恒求难满难保守</p>
<p style="text-align: left">
	　　虽常供养怀怨害终归弃我不知恩</p>
<p style="text-align: left">
	　　复次。此身不坚于我无益。可畏如贼不净如粪。我于今日。当使此身修广大业。于<a>生死</a>海。作大舟航。弃舍轮回令得出离。复作是念。若舍此身则舍无量痈疽恶疾百千怖畏。是身唯有大小便利。不坚如泡。诸虫所集。血脉筋骨。共相连持甚可厌患。是故我今应当弃舍。以求无上究竟<a>涅槃</a>。永离忧患无常苦恼。生死休息。断诸尘累。以定慧力。圆满熏修。百福庄严成一切智诸佛所赞微妙法身。既证得已施诸众生无量法乐。是时王子兴大勇猛发弘誓愿。以大悲念增益其心。虑彼二兄。情怀怖惧。共为留难。不果所祈。即便白言。二兄前去我且于后。尔时王子摩诃萨埵。还入林中。至其虎所。脱去衣服置于竹上。作是誓言。</p>
<p style="text-align: left">
	　　我为法界诸众生志求无上菩提处</p>
<p style="text-align: left">
	　　起大悲心不倾动当舍凡夫所爱身</p>
<p style="text-align: left">
	　　菩提无患无热恼诸有智者之所乐</p>
<p style="text-align: left">
	　　<a>三界</a><a>苦海</a>诸众生我今拔济令安乐</p>
<p style="text-align: left">
	　　是时王子作是言已。于饿虎前委身而卧。由此菩萨慈悲威势。虎无能为。菩萨见已即上高山投身于地。时诸神仙捧接王子。曾无伤损。复作是念虎今羸瘦不能食我。即起求刀竟不能得。即以干竹刺颈出血渐近虎边是时大地六种震动。如风激水涌没不安。日无精明如罗睺障。诸方闇蔽无复光辉。天雨名华及妙香末。缤纷乱坠。遍满林中。尔时<a>虚空</a>有诸天众。见是事已生<a>随喜</a>心。叹未曾有。咸共赞言善哉大士。即说颂曰。</p>
<p style="text-align: left">
	　　大士救护运悲心等视众生如一子</p>
<p style="text-align: left">
	　　勇猛欢喜情无吝舍身济苦福难思</p>
<p style="text-align: left">
	　　定至真常胜妙处永离生死诸缠缚</p>
<p style="text-align: left">
	　　不久当获菩提果寂静安乐证无生</p>
<p style="text-align: left">
	　　是时饿虎。既见菩萨颈下血流。即便舐血啖肉皆尽。唯留余骨。尔时第一王子见地动已。告其弟曰。</p>
<p style="text-align: left">
	　　大地山河皆震动诸方闇蔽日无光</p>
<p style="text-align: left">
	　　天花乱坠遍空中定是我弟舍身相</p>
<p style="text-align: left">
	　　第二王子闻兄语已。说伽他曰。</p>
<p style="text-align: left">
	　　我闻萨埵慈悲语见彼饿虎身羸瘦</p>
<p style="text-align: left">
	　　饥苦所缠恐食子我今疑弟舍其身</p>
<p style="text-align: left">
	　　时二王子。生大愁苦啼泣悲叹。即共相随还至虎所。见弟衣服在竹枝上。骸骨及发在处纵横。血流成泥沾污其地。见已闷绝不能自持。投身骨上久乃得苏。即起举手哀号大哭。俱时叹曰。</p>
<p style="text-align: left">
	　　我弟貌端严父母偏爱念</p>
<p style="text-align: left">
	　　云何俱共出舍身而不归</p>
<p style="text-align: left">
	　　父母若问时我等如何答</p>
<p style="text-align: left">
	　　宁可同损命岂复自存身</p>
<p style="text-align: left">
	　　时二王子。悲泣懊恼渐舍而去。时小王子所将侍从。互相谓曰。王子何在宜共推求。</p>
<p style="text-align: left">
	　　尔时国大夫人。寝高楼上。便于梦中见不祥相。被割两乳。牙齿堕落。得三鸽鶵。一为鹰夺。二被惊怖。地动之时夫人遂觉。心大愁恼。作如是言。</p>
<p style="text-align: left">
	　　何故今时大地动江河林树皆摇震</p>
<p style="text-align: left">
	　　日无精光如覆蔽目[目*需]乳动异常时</p>
<p style="text-align: left">
	　　如箭射心忧苦逼遍身战掉不安隐</p>
<p style="text-align: left">
	　　我之所梦不祥征必有非常灾变事</p>
<p style="text-align: left">
	　　夫人两乳忽然流出。念此必有变怪之事。时有侍女闻外人言。求觅王子今犹未得。心大惊怖。即入宫中。白夫人曰。大家知不。外闻诸人散觅王子遍求不得。时彼夫人闻是语已。生大忧恼。悲泪盈目。至大王所。白言大王。我闻外人作如是语。失我最小所爱之子。王闻语已。惊惶失所悲哽而言。苦哉今日失我爱子。即便抆泪慰喻夫人。告言贤首。汝勿忧戚。吾今共出求觅爱子。王与大臣及诸人众。即共出城。各各分散随处求觅。未久之顷有一大臣前白王曰。闻王子在愿勿忧愁。其最小者今犹未见。王闻是语悲叹而言。苦哉苦哉。失我爱子。</p>
<p style="text-align: left">
	　　初有子时欢喜少后失子时忧苦多</p>
<p style="text-align: left">
	　　若使我儿重<a>寿命</a>纵我身亡不为苦</p>
<p style="text-align: left">
	　　夫人闻已。忧恼缠怀如被箭中。而嗟叹曰。</p>
<p style="text-align: left">
	　　我之三子并侍从俱往林中共游赏</p>
<p style="text-align: left">
	　　最小爱子独不还定有乖离灾厄事</p>
<p style="text-align: left">
	　　次第二臣来至王所。王问臣曰。爱子何在。第二大臣懊恼啼泣。喉舌干燥口不能言竟无辞答。夫人问曰。</p>
<p style="text-align: left">
	　　速报小子今何在我身热恼遍烧然</p>
<p style="text-align: left">
	　　闷乱荒迷失本心勿使我胸今破裂</p>
<p style="text-align: left">
	　　时第二臣。即以王子舍身之事。具白王知。王及夫人闻其事已。不胜悲噎。望舍身处。骤驾前行。诣竹林所。至彼菩萨舍身之地。见其骸骨。随处交横。俱时投地。闷绝将死。犹如猛风吹倒大树。心迷失绪。都无所知。时大臣等。以水遍洒王及夫人。良久乃苏举手而哭。咨嗟叹曰。</p>
<p style="text-align: left">
	　　祸哉爱子端严相因何死苦先来逼</p>
<p style="text-align: left">
	　　若我得在汝前亡岂见如斯大苦事</p>
<p style="text-align: left">
	　　尔时夫人。迷闷稍止头发蓬乱。两手椎胸宛转于地。如鱼处陆若牛失子。悲泣而言。</p>
<p style="text-align: left">
	　　我子谁屠割余骨散于地</p>
<p style="text-align: left">
	　　失我所爱子忧悲不自胜</p>
<p style="text-align: left">
	　　苦哉谁杀子致斯忧恼事</p>
<p style="text-align: left">
	　　我心非金刚云何而不破</p>
<p style="text-align: left">
	　　我梦中所见两乳皆被割</p>
<p style="text-align: left">
	　　牙齿悉堕落今遭大苦痛</p>
<p style="text-align: left">
	　　又梦三鸽鶵一被鹰擒去</p>
<p style="text-align: left">
	　　今失所爱子恶相表非虚</p>
<p style="text-align: left">
	　　尔时大王及于夫人并二王子。尽哀号哭。璎珞不御。与诸人众。共收菩萨遗身舍利。为于供养。置窣堵波中。阿难陀。汝等应知。此即是彼菩萨舍利。复告阿难陀。我于昔时。虽具烦恼贪嗔痴等。能于<a>地狱</a>饿鬼傍生五趣之中。<a>随缘</a>救济。令得出离。何况。今时烦恼都尽。无复余习。号<a>天人</a>师。具一切智而不能为一一众生经于多劫在地狱中及于余处。代受众苦。令出生死烦恼轮回。尔时世尊。欲重宣此义。而说颂曰。</p>
<p style="text-align: left">
	　　我念过去世无量无数劫</p>
<p style="text-align: left">
	　　或时作国王或复为王子</p>
<p style="text-align: left">
	　　常行于大施及舍所爱身</p>
<p style="text-align: left">
	　　愿出离生死至妙菩提处</p>
<p style="text-align: left">
	　　昔时有大国国主名大车</p>
<p style="text-align: left">
	　　王子名勇猛常施心无吝</p>
<p style="text-align: left">
	　　王子有二兄号大渠大天</p>
<p style="text-align: left">
	　　三人同出游渐至山林所</p>
<p style="text-align: left">
	　　见虎饥所逼便生如是心</p>
<p style="text-align: left">
	　　此虎饥火烧更无余可食</p>
<p style="text-align: left">
	　　大士睹如斯恐其将食子</p>
<p style="text-align: left">
	　　舍身无所顾救子不令伤</p>
<p style="text-align: left">
	　　大地及诸山一时皆震动</p>
<p style="text-align: left">
	　　江海皆腾跃惊波水逆流</p>
<p style="text-align: left">
	　　天地失光明昏冥无所见</p>
<p style="text-align: left">
	　　林野诸禽兽飞奔丧所依</p>
<p style="text-align: left">
	　　二兄怪不还忧戚生悲苦</p>
<p style="text-align: left">
	　　即与诸侍从林薮遍寻求</p>
<p style="text-align: left">
	　　兄弟共筹议复往深山处</p>
<p style="text-align: left">
	　　四顾无所有见虎处空林</p>
<p style="text-align: left">
	　　其母并七子口皆有血污</p>
<p style="text-align: left">
	　　残骨并余发纵横在地上</p>
<p style="text-align: left">
	　　复见有流血散在树林所</p>
<p style="text-align: left">
	　　二兄既见已心生大恐怖</p>
<p style="text-align: left">
	　　闷绝俱躄地荒迷不觉知</p>
<p style="text-align: left">
	　　尘土坌其身六情皆失念</p>
<p style="text-align: left">
	　　王子诸侍从啼泣心忧恼</p>
<p style="text-align: left">
	　　以水洒令苏举手号啕哭</p>
<p style="text-align: left">
	　　菩萨舍身时慈母在宫内</p>
<p style="text-align: left">
	　　五百诸婇女共受于妙乐</p>
<p style="text-align: left">
	　　夫人之两乳忽然自流出</p>
<p style="text-align: left">
	　　遍体如针刺苦痛不能安</p>
<p style="text-align: left">
	　　欻生失子想忧箭苦伤心</p>
<p style="text-align: left">
	　　即白大王知陈斯苦恼事</p>
<p style="text-align: left">
	　　悲泣不堪忍哀声向王说</p>
<p style="text-align: left">
	　　大王今当知我生大苦恼</p>
<p style="text-align: left">
	　　两乳忽流出禁止不随心</p>
<p style="text-align: left">
	　　如针遍刺身烦宛胸欲破</p>
<p style="text-align: left">
	　　我先梦恶征必当失爱子</p>
<p style="text-align: left">
	　　愿王济我命知儿存与亡</p>
<p style="text-align: left">
	　　梦见三鸽鶵小者是爱子</p>
<p style="text-align: left">
	　　忽被鹰夺去悲愁难具陈</p>
<p style="text-align: left">
	　　我今没忧海趣死将不久</p>
<p style="text-align: left">
	　　恐子命不全愿为速求觅</p>
<p style="text-align: left">
	　　又闻外人语小子求不得</p>
<p style="text-align: left">
	　　我今意不安愿王哀愍我</p>
<p style="text-align: left">
	　　夫人白王已举身而躄地</p>
<p style="text-align: left">
	　　悲痛心闷绝荒迷不觉知</p>
<p style="text-align: left">
	　　婇女见夫人闷绝在于地</p>
<p style="text-align: left">
	　　举声皆大哭忧惶失所依</p>
<p style="text-align: left">
	　　王闻如是语怀忧不自胜</p>
<p style="text-align: left">
	　　因命诸群臣寻求所爱子</p>
<p style="text-align: left">
	　　皆共出城外各随处追觅</p>
<p style="text-align: left">
	　　涕泣问诸人王子今何在</p>
<p style="text-align: left">
	　　今者为存亡谁知所去处</p>
<p style="text-align: left">
	　　云何令我见解我忧悲心</p>
<p style="text-align: left">
	　　诸人悉共传咸言王子死</p>
<p style="text-align: left">
	　　闻者皆伤悼悲叹苦难裁</p>
<p style="text-align: left">
	　　尔时大车王悲号从座起</p>
<p style="text-align: left">
	　　即就夫人处以水洒其身</p>
<p style="text-align: left">
	　　夫人蒙水洒久乃得醒悟</p>
<p style="text-align: left">
	　　悲啼以问王我儿今在不</p>
<p style="text-align: left">
	　　王告夫人曰我已使诸人</p>
<p style="text-align: left">
	　　四向求王子尚未有消息</p>
<p style="text-align: left">
	　　王又告夫人汝莫生烦恼</p>
<p style="text-align: left">
	　　且当自安慰可共出追寻</p>
<p style="text-align: left">
	　　王即与夫人严驾而前进</p>
<p style="text-align: left">
	　　号动声凄感忧心若火然</p>
<p style="text-align: left">
	　　士庶百千万亦随王出城</p>
<p style="text-align: left">
	　　各欲求王子悲号声不绝</p>
<p style="text-align: left">
	　　王求爱子故目视于四方</p>
<p style="text-align: left">
	　　见有一人来被发身涂血</p>
<p style="text-align: left">
	　　遍体蒙尘土悲哭逆前来</p>
<p style="text-align: left">
	　　王见是恶相倍复生忧恼</p>
<p style="text-align: left">
	　　王便举两手哀号不自裁</p>
<p style="text-align: left">
	　　初有一大臣忩忙至王所</p>
<p style="text-align: left">
	　　进白大王曰幸愿勿悲哀</p>
<p style="text-align: left">
	　　王之所爱子今虽求未获</p>
<p style="text-align: left">
	　　不久当来至以释大王忧</p>
<p style="text-align: left">
	　　王复更前行见次大臣至</p>
<p style="text-align: left">
	　　其臣诣王所流泪白王言</p>
<p style="text-align: left">
	　　二子今现在被忧火所逼</p>
<p style="text-align: left">
	　　其第三王子已被无常吞</p>
<p style="text-align: left">
	　　见饿虎初生将欲食其子</p>
<p style="text-align: left">
	　　彼萨埵王子见此起悲心</p>
<p style="text-align: left">
	　　愿求无上道当度一切众</p>
<p style="text-align: left">
	　　系想妙菩提广大深如海</p>
<p style="text-align: left">
	　　即上高山顶投身饿虎前</p>
<p style="text-align: left">
	　　虎羸不能食以竹自伤颈</p>
<p style="text-align: left">
	　　遂啖王子身唯有余骸骨</p>
<p style="text-align: left">
	　　时王及夫人闻已俱闷绝</p>
<p style="text-align: left">
	　　心没于忧海烦恼火烧然</p>
<p style="text-align: left">
	　　臣以栴檀水洒王及夫人</p>
<p style="text-align: left">
	　　俱起大悲号举手椎胸臆</p>
<p style="text-align: left">
	　　第三大臣来白王如是语</p>
<p style="text-align: left">
	　　我见二王子闷绝在林中</p>
<p style="text-align: left">
	　　臣以冷水洒尔乃暂苏息</p>
<p style="text-align: left">
	　　顾视于四方如猛火周遍</p>
<p style="text-align: left">
	　　暂起而还伏悲号不自胜</p>
<p style="text-align: left">
	　　举手以哀言称叹弟希有</p>
<p style="text-align: left">
	　　王闻如是说倍增忧火煎</p>
<p style="text-align: left">
	　　夫人大号啕高声作是语</p>
<p style="text-align: left">
	　　我之小子偏重爱已为无常罗刹吞</p>
<p style="text-align: left">
	　　余有二子今现在复被忧火所烧逼</p>
<p style="text-align: left">
	　　我今速可之山下安慰令其保余命</p>
<p style="text-align: left">
	　　即便驰驾望前路一心诣彼舍身崖</p>
<p style="text-align: left">
	　　路逢二子行啼泣椎胸懊恼失容仪</p>
<p style="text-align: left">
	　　父母见已抱忧悲俱往山林舍身处</p>
<p style="text-align: left">
	　　既至菩萨舍身地共聚悲号生大苦</p>
<p style="text-align: left">
	　　脱去璎珞尽哀心收取菩萨身余骨</p>
<p style="text-align: left">
	　　与诸人众同供养共造七宝窣堵波</p>
<p style="text-align: left">
	　　以彼舍利置函中整驾怀忧趣城邑</p>
<p style="text-align: left">
	　　复告阿难陀往时萨埵者</p>
<p style="text-align: left">
	　　即我牟尼是勿生于异念</p>
<p style="text-align: left">
	　　王是父净饭后是母摩耶</p>
<p style="text-align: left">
	　　太子谓慈氏次曼殊室利</p>
<p style="text-align: left">
	　　虎是大世主五儿五苾刍</p>
<p style="text-align: left">
	　　一是大目连一是<a>舍利弗</a></p>
<p style="text-align: left">
	　　我为汝等说往昔利他缘</p>
<p style="text-align: left">
	　　如是菩萨行成佛因当学</p>
<p style="text-align: left">
	　　菩萨舍身时发如是弘誓</p>
<p style="text-align: left">
	　　愿我身余骨来世益众生</p>
<p style="text-align: left">
	　　此是舍身处七宝窣堵波</p>
<p style="text-align: left">
	　　以经无量时遂沈于厚地</p>
<p style="text-align: left">
	　　由昔本愿力随缘兴济渡</p>
<p style="text-align: left">
	　　为利于人天从地而涌出</p>
<p style="text-align: left">
	　　尔时世尊。说是往昔因缘之时。无量阿僧企耶人天大众。皆大悲喜叹未曾有。悉发阿耨多罗三藐三菩提心。复告树神。我为报恩故致礼敬佛摄神力。其窣堵波还没于地。</p>
<p style="text-align: left">
	　　十方菩萨赞叹品第二十七</p>
<p style="text-align: left">
	　　尔时释迦牟尼如来。说是经时。于十方世界。有无量百千万亿诸菩萨众。各从本土。诣鹫峰山至世尊所。五轮着地。礼世尊已一心合掌。异口同音而赞叹曰。</p>
<p style="text-align: left">
	　　佛身微妙真金色其光普照等金山</p>
<p style="text-align: left">
	　　清净柔软若莲华无量妙彩而严饰</p>
<p style="text-align: left">
	　　三十二相遍庄严八十种好皆圆备</p>
<p style="text-align: left">
	　　光明昉着无与等离垢犹如净满月</p>
<p style="text-align: left">
	　　其声清彻甚微妙如师子吼震雷音</p>
<p style="text-align: left">
	　　八种微妙应群机超胜迦陵频伽等</p>
<p style="text-align: left">
	　　百福妙相以严容光明具足净无垢</p>
<p style="text-align: left">
	　　智慧澄明如大海功德广大若虚空</p>
<p style="text-align: left">
	　　圆光遍满十方界随缘普济诸有情</p>
<p style="text-align: left">
	　　烦恼爱染习皆除法炬恒然不休息</p>
<p style="text-align: left">
	　　哀愍利益诸众生现在未来能与乐</p>
<p style="text-align: left">
	　　常为宣说第一义令证涅槃真寂静</p>
<p style="text-align: left">
	　　佛说<a>甘露</a>殊胜法能与甘露微妙义</p>
<p style="text-align: left">
	　　引入甘露涅槃城令受甘露无为乐</p>
<p style="text-align: left">
	　　常于生死大海中<a>解脱</a>一切众生苦</p>
<p style="text-align: left">
	　　令彼能住安隐路恒与难思如意乐</p>
<p style="text-align: left">
	　　如来德海甚深广非诸譬喻所能知</p>
<p style="text-align: left">
	　　于众常起大悲心方便精勤恒不息</p>
<p style="text-align: left">
	　　如来智海无边际一切人天共测量</p>
<p style="text-align: left">
	　　假使千万亿劫中不能得知其少分</p>
<p style="text-align: left">
	　　我今略赞佛功德于德海中唯一渧</p>
<p style="text-align: left">
	　　回斯福聚施群生皆愿速证菩提果</p>
<p style="text-align: left">
	　　尔时世尊告诸菩萨言。善哉善哉。汝等善能如是赞佛功德。利益有情广兴佛事。能灭诸罪生无量福。</p>
<p style="text-align: left">
	　　妙幢菩萨赞叹品第二十八</p>
<p style="text-align: left">
	　　尔时妙幢菩萨。即从座起偏袒右肩。右膝着地合掌向佛。而说赞曰。</p>
<p style="text-align: left">
	　　牟尼百福相圆满无量功德以严身</p>
<p style="text-align: left">
	　　广大清净人乐观犹如千日光明照</p>
<p style="text-align: left">
	　　焰彩无边光炽盛如妙宝聚相端严</p>
<p style="text-align: left">
	　　如日初出映虚空红白分明间金色</p>
<p style="text-align: left">
	　　亦如金山光普照悉能周遍百千土</p>
<p style="text-align: left">
	　　能灭众生无量苦皆与无边胜妙乐</p>
<p style="text-align: left">
	　　诸相具足悉严净众生乐睹无厌足</p>
<p style="text-align: left">
	　　头发柔软绀青色犹如黑蜂集妙华</p>
<p style="text-align: left">
	　　大喜大舍净庄严大慈大悲皆具足</p>
<p style="text-align: left">
	　　众妙相好为严饰菩提分法之所成</p>
<p style="text-align: left">
	　　如来能施众福利令彼常获大安乐</p>
<p style="text-align: left">
	　　种种妙德共庄严光明普照千万土</p>
<p style="text-align: left">
	　　如来光相极圆满犹如赫日遍空中</p>
<p style="text-align: left">
	　　佛如须弥功德具示现能周于十方</p>
<p style="text-align: left">
	　　如来金口妙端严齿白齐密如珂雪</p>
<p style="text-align: left">
	　　如来面貌无伦匹眉间毫相常右旋</p>
<p style="text-align: left">
	　　光润鲜白等颇梨犹如满月居空界</p>
<p style="text-align: left">
	　　佛告妙幢菩萨。汝能如是赞佛功德不可思议。利益一切。令未知者随顺修学。</p>
<p style="text-align: left">
	　　菩提树神赞叹品第二十九</p>
<p style="text-align: left">
	　　尔时菩提树神。亦以伽他赞世尊曰。</p>
<p style="text-align: left">
	　　敬礼如来清净慧敬礼常求正法慧</p>
<p style="text-align: left">
	　　敬礼能离非法慧敬礼恒无分别慧</p>
<p style="text-align: left">
	　　希有世尊无边行希有难见比优昙</p>
<p style="text-align: left">
	　　希有如海镇山王希有善逝光无量</p>
<p style="text-align: left">
	　　希有调御弘慈愿希有释种明逾日</p>
<p style="text-align: left">
	　　能说如是经中宝哀愍利益诸群生</p>
<p style="text-align: left">
	　　牟尼寂静诸根定能入寂静涅槃城</p>
<p style="text-align: left">
	　　能住寂静等持门能知寂静深境界</p>
<p style="text-align: left">
	　　两足中尊住空寂声闻<a>弟子</a>身亦空</p>
<p style="text-align: left">
	　　一切法体性皆无一切众生悉空寂</p>
<p style="text-align: left">
	　　我常忆念于诸佛我常乐见诸世尊</p>
<p style="text-align: left">
	　　我常发起殷重心常得值遇如来日</p>
<p style="text-align: left">
	　　我常顶礼于世尊愿常渴仰心不舍</p>
<p style="text-align: left">
	　　悲泣流泪情无间常得奉事不知厌</p>
<p style="text-align: left">
	　　惟愿世尊起悲心和颜常得令我见</p>
<p style="text-align: left">
	　　佛及声闻众清净愿常普济于人天</p>
<p style="text-align: left">
	　　佛身本净若虚空亦如幻焰及水月</p>
<p style="text-align: left">
	　　愿说涅槃甘露法能生一切功德聚</p>
<p style="text-align: left">
	　　世尊所有净境界慈悲正行不思议</p>
<p style="text-align: left">
	　　声闻独觉非所量大仙菩萨不能测</p>
<p style="text-align: left">
	　　惟愿如来哀愍我常令睹见大悲身</p>
<p style="text-align: left">
	　　三业无倦奉慈尊速出生死归真际</p>
<p style="text-align: left">
	　　尔时世尊闻是赞已。以<a>梵音</a>声告树神曰。善哉善哉。善女天。汝能于我真实无妄清净法身。自利利他宣扬妙相。以此功德。令汝速证最上菩提。一切有情同所修习。若得闻者皆入甘露无生法门。</p>
<p style="text-align: left">
	　　大辩才天女赞叹品第三十</p>
<p style="text-align: left">
	　　尔时大辩才天女。即从座起。合掌恭敬。以直言词。赞世尊曰。</p>
<p style="text-align: left">
	　　南无释迦牟尼如来应正等觉。身真金色咽如螺贝。面如满月。目类青莲。唇口赤好。如颇梨色。鼻高修直。如截金铤。齿白齐密。如拘物头华。身光普照。如百千日。光彩映彻。如赡部金。其所言说。无有错谬。示三解脱门。开三菩提路。心常清净。意乐亦然。佛所住处。及所行境。亦常清净。离非威仪。进止无谬。六年苦行。三转法轮。度苦众生。令归<a>彼岸</a>。身相圆满如拘陀树。六度熏修三业无失。具一切智自他利满。所有宣说常为众生。言不虚设于释种中为大师子。坚固勇猛具八解脱。我今随力称赞如来少分功德。犹如蚊子饮大海水。愿以此福广及有情。永离生死成无上道。</p>
<p style="text-align: left">
	　　尔时世尊告大辩才天曰。善哉善哉。汝久修习。具大辩才。今复于我广陈赞叹。令汝速证无上法门。相好圆明普利一切。</p>
<p style="text-align: left">
	　　付嘱品第三十一</p>
<p style="text-align: left">
	　　尔时世尊。普告无量菩萨。及诸人天一切大众。汝等当知。我于无量无数大劫。勤修苦行。获甚深法。菩提正因。已为汝说。汝等谁能发勇猛心恭敬守护。我涅槃后。于此法门。广宣流布。能令正法久住<a>世间</a>。尔时众中有六十俱胝诸大菩萨。六十俱胝诸天大众。异口同音作如是语。世尊。我等咸有欣乐之心。于佛世尊。无量大劫勤修苦行。所获甚深微妙之法菩提正因。恭敬护持不惜身命。佛涅槃后。于此法门。广宣流布。当令正法久住世间。尔时诸大菩萨。即于佛前说伽他曰。</p>
<p style="text-align: left">
	　　世尊真实语安住于实法</p>
<p style="text-align: left">
	　　由彼真实故护持于此经</p>
<p style="text-align: left">
	　　大悲为甲胄安住于大慈</p>
<p style="text-align: left">
	　　由彼慈悲力护持于此经</p>
<p style="text-align: left">
	　　福资粮圆满生起智资粮</p>
<p style="text-align: left">
	　　由资粮满故护持于此经</p>
<p style="text-align: left">
	　　降伏一切魔破灭诸邪论</p>
<p style="text-align: left">
	　　断除恶见故护持于此经</p>
<p style="text-align: left">
	　　护世并释梵乃至阿苏罗</p>
<p style="text-align: left">
	　　龙神药叉等护持于此经</p>
<p style="text-align: left">
	　　地上及虚空久住于斯者</p>
<p style="text-align: left">
	　　奉持<a>佛教</a>故护持于此经</p>
<p style="text-align: left">
	　　四梵住相应四圣谛严饰</p>
<p style="text-align: left">
	　　降伏四魔故护持于此经</p>
<p style="text-align: left">
	　　虚空成质碍质碍成虚空</p>
<p style="text-align: left">
	　　诸佛所护持无能倾动者</p>
<p style="text-align: left">
	　　尔时四大天王。闻佛说此护持妙法。各生随喜护正法心。一时同声。说伽他曰。</p>
<p style="text-align: left">
	　　我今于此经及男女眷属</p>
<p style="text-align: left">
	　　皆一心拥护令得广<a>流通</a></p>
<p style="text-align: left">
	　　若有持经者能作菩提因</p>
<p style="text-align: left">
	　　我常于四方拥护而承事</p>
<p style="text-align: left">
	　　尔时天帝释。合掌恭敬。说伽他曰。</p>
<p style="text-align: left">
	　　诸佛证此法为欲报恩故</p>
<p style="text-align: left">
	　　<a>饶益</a>菩萨众出世演斯经</p>
<p style="text-align: left">
	　　我于彼诸佛报恩常供养</p>
<p style="text-align: left">
	　　护持如是经及以持经者</p>
<p style="text-align: left">
	　　尔时睹史多天子。合掌恭敬。说伽他曰。</p>
<p style="text-align: left">
	　　佛说如是经若有能持者</p>
<p style="text-align: left">
	　　当住菩提位来生睹史天</p>
<p style="text-align: left">
	　　世尊我庆悦舍天殊胜报</p>
<p style="text-align: left">
	　　住放赡部洲宣扬是经典</p>
<p style="text-align: left">
	　　尔时索诃世界主梵天王合掌恭敬。说伽他曰。</p>
<p style="text-align: left">
	　　诸静虑无量诸乘及解脱</p>
<p style="text-align: left">
	　　皆从此经出是故演斯经</p>
<p style="text-align: left">
	　　若说是经处我舍梵天乐</p>
<p style="text-align: left">
	　　为听如是经亦常为拥护</p>
<p style="text-align: left">
	　　尔时魔王子名曰商主。合掌恭敬。说伽他曰。</p>
<p style="text-align: left">
	　　若有受持此正义相应经</p>
<p style="text-align: left">
	　　不随魔所行净除魔恶业</p>
<p style="text-align: left">
	　　我等于此经亦当勤守护</p>
<p style="text-align: left">
	　　发大精进意随处广流通</p>
<p style="text-align: left">
	　　尔时魔王。合掌恭敬说伽他曰。</p>
<p style="text-align: left">
	　　若有持此经能伏诸烦恼</p>
<p style="text-align: left">
	　　如是众生类拥护令安乐</p>
<p style="text-align: left">
	　　若有说是经诸魔不得便</p>
<p style="text-align: left">
	　　由佛威神故我当拥护彼</p>
<p style="text-align: left">
	　　尔时妙吉祥天子。亦于佛前说伽他曰。</p>
<p style="text-align: left">
	　　诸佛妙菩提于此经中说</p>
<p style="text-align: left">
	　　若持此经者是供养如来</p>
<p style="text-align: left">
	　　我当持此经为俱胝天说</p>
<p style="text-align: left">
	　　恭敬听闻者劝至菩提处</p>
<p style="text-align: left">
	　　尔时慈氏菩萨。合掌恭敬说伽他曰。</p>
<p style="text-align: left">
	　　若见住菩提与为不请友</p>
<p style="text-align: left">
	　　乃至舍身命为护此经王</p>
<p style="text-align: left">
	　　我闻如是法当往睹史天</p>
<p style="text-align: left">
	　　由世尊加护广为人天说</p>
<p style="text-align: left">
	　　尔时上座大迦葉波。合掌恭敬说伽他曰。</p>
<p style="text-align: left">
	　　佛于声闻乘说我鲜智慧</p>
<p style="text-align: left">
	　　我今随自力护持如是经</p>
<p style="text-align: left">
	　　若有持此经我当摄受彼</p>
<p style="text-align: left">
	　　授其词辩力常随赞善哉</p>
<p style="text-align: left">
	　　尔时具寿阿难陀。合掌向佛说伽他曰。</p>
<p style="text-align: left">
	　　我亲从佛闻无量众经典</p>
<p style="text-align: left">
	　　未曾闻如是深妙法中王</p>
<p style="text-align: left">
	　　我今闻是经亲于佛前受</p>
<p style="text-align: left">
	　　诸乐菩提者当为广宣通</p>
<p style="text-align: left">
	　　尔时世尊。见诸菩萨人天大众。各各发心。于此经典。流通拥护。劝进菩萨。广利众生。赞言。善哉善哉。汝等能于如是微妙经王。虔诚流布。乃至于我般涅槃后。不令散灭。即是无上菩提正因。所获功德于恒沙劫说不能尽。若有苾刍。苾刍尼。邬波索迦。邬波斯迦。及余善男子善女人等。供养恭敬。书写流通。为人解说。所获功德。亦复如是。是故汝等应勤修习尔时无量无边恒沙大众。闻佛说已。皆大欢喜。信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>