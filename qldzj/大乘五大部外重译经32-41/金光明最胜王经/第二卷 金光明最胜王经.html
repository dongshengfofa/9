<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 金光明最胜王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 金光明最胜王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 金光明最胜王经</strong></p>
<p style="text-align: left">
	　　分别三身品第三</p>
<p style="text-align: left">
	　　尔时<a>虚空藏菩萨</a>摩诃萨。在大众中。从座而起。偏袒右肩。右膝着地。合掌恭敬。顶<a>礼佛</a>足。以上微妙金宝之花宝幢幡盖。而为供养。白佛言。<a>世尊</a>。云何<a>菩萨</a>摩诃萨于诸如来甚深秘密。<a>如法</a><a>修行</a>。佛言善男子。谛听谛听。善思念之。吾当为汝分别解说。</p>
<p style="text-align: left">
	　　善男子。一切如来有三种身云。何为三。一者<a>化身</a>。二者应身。三者法身。如是三身具足。摄受阿耨多罗三藐三菩提。若正了知。速出<a>生死</a>。云何菩萨了知化身。善男子。如来昔在修行地中。为一切众生。修种种法。如是修习至修行满。修行力故。得大<a>自在</a>。自在力故。随众生意。随众生行。随众生界。悉皆了别。不待时。不过时。处相应。时相应。行相应。说<a>法相</a>应。现种种身。是名化身。善男子。云何菩萨了知应身。谓诸如来。为诸菩萨得通达故。说于<a>真谛</a>。为令解了生死<a>涅槃</a>是一味故。为除身见众生怖畏<a>欢喜</a>故。为无边<a>佛法</a>而作本故。如实相应如如如如智。本愿力故。是身得现。具三十二相八十种好项背圆光。是名应身。善男子。云何菩萨摩诃萨。了知法身。为除诸烦恼等障。为具诸善法故。唯有如如如如智。是名法身。前二种身。是假名有。此第三身。是真实有。为前二身而作根本。何以故。离法如如。离无分别智。一切诸佛无有别法。一切诸佛智慧具足。一切烦恼究竟灭尽。得清净佛地。是故法如如如如智。摄一切佛法。</p>
<p style="text-align: left">
	　　复次善男子。一切诸佛。利益自他。至于究竟。自利益者。是法如如。利益他者。是如如智。能于自他利益之事。而得自在成就种种无边用故。是故分别一切佛法。有无量无边种种差别。善男子。譬如依止<a>妄想</a>思惟说种种烦恼。说种种业用说种种果报。如是依法如如。依如如智。说种种佛法。说种种独觉法。说种种声闻法。依法如如。依如如智。一切佛法自在成就。是为第一不可思议。譬如画空作庄严具。是难思议。如是依法如如。依如如智。成就佛法亦难思议。善男子。云何法如如如如智。二无分别。而得自在。事业成就。善男子。譬如如来入于涅槃愿自在故。种种事业皆得成就。法如如如如智。自在事成。亦复如是。</p>
<p style="text-align: left">
	　　复次菩萨摩诃萨。入<a>无心</a>定。依前愿力。从<a>禅定</a>起作众事业。如是二法。无有分别。自在事成。善男子。譬如日月无有分别。亦如水镜无有分别。光明亦无分别。三种和合得有影生。如是法如如如如智。亦无分别。以愿自在故。众生有感现应化身。如日月影和合出现。</p>
<p style="text-align: left">
	　　复次善男子。譬如无量无边水镜依于光故。空影得现种种异相。空者即是无相。善男子。如是受化诸<a>弟子</a>等。是法身影。以愿力故于二种身现种种相。于法身地无有异相。善男子。依此二身。一切诸佛。说有余涅槃。依此法身。说无余涅槃。何以故。一切余法。究竟尽故。依此三身。一切诸佛说无住处涅槃。为二身故不住涅槃。离于法身。无有别佛。何故二身不住涅槃。二身假名不实。念念生灭不定住故。数数出现以不定故。法身不尔。是故二身不住涅槃。法身不二。是故不住涅槃。故依三身说无住涅槃。</p>
<p style="text-align: left">
	　　善男子。一切凡夫为三相故。有缚有障。远离三身。不至三身。何者为三。一者遍计所执相。二者依他起相。三者成就相。如是诸相不能解故。不能灭故。不能净故。是故不得至于三身。如是三相。能解能灭能净故。是故诸佛具足三身。善男子。诸凡夫人未能除遣此三心故。远离三身不能得至。何者为三。一者起事心。二者依根本心。三者根本心。依诸伏道。起事心尽。依法断道。依根本心尽。依最胜道。根本心尽。起事心灭故。得现化身。依根本心灭故。得显应身。根本心灭故。得至法身。是故。一切如来具足三身。</p>
<p style="text-align: left">
	　　善男子。一切诸佛于第一身。与诸佛同事。于第二身。与诸佛同意。于第三身。与诸佛同体。善男子。是初佛身随众生意。有多种故。现种种相。是故说多。第二佛身。弟子一意故。现一相。是故说一。第三佛身。过一切种相非执相境界。是故说名不一不二。善男子。是第一身。依于应身得显现故。是第二身。依于法身得显现故。是法身者。是真实有无依处故。善男子。如是三身。以有义故。而说于常。以有义故说于无常。化身者。恒转法轮处处<a>随缘</a>。方便相续不断绝故。是故说常。非是本故具足大用。不显现故说为无常。应身者。从无始来相续不断。一切诸佛不共之法能摄持故。众生无尽用亦无尽。是故说常。非是本故以具足用。不显现故说为无常。法身者。非是行法无有异相。是根本故犹如<a>虚空</a>。是故说常。善男子。离无分别智。更无胜智。离法如如。无胜境界。是法如如。是慧如如。是二种如如如如不一不异。是故法身。慧清净故。灭清净故。是二清净。是故法身具足清净。</p>
<p style="text-align: left">
	　　复次善男子。分别三身。有四种异。有化身非应身。有应身非化身。有化身亦应身。有非化身亦非应身。何者化身非应身。谓诸如来般涅槃后。以愿自在故。随缘利益。是名化身。何者应身非化身。是地前身。何者化身亦应身。谓住有余涅槃之身。何者非化身非应身。谓是法身。善男子。是法身者。二无所有所显现故。何者名为二无所有。于此法身相及相处。二皆是无。非有非无。非一非异。非数非非数。非明非闇。如是如如智。不见相及相处。不见非有非无。不见非一非异。不见非数非非数。不见非明非闇。是故当知。境界清净。智慧清净。不可分别。无有中间。为灭道本故。于此法身。能显如来种种事业。</p>
<p style="text-align: left">
	　　善男子。是身因缘境界处所果。依于本难思议故。若了此义。是身即是大乘。是如来性。是如来藏。依于此身。得发初心修行地心。而得显现不退地心。亦皆得现一生补处心。金刚之心如来之心。而悉显现无量无边如来妙法。皆悉显现。依此法身不可思议摩诃三昧。而得显现。依此法身得现一切大智。是故二身依于三昧依于智慧。而得显现如此法身。依于自体说常说我。依大三昧故说于乐。依于大智故说清净。是故如来<a>常住</a>自在安乐清净。依大三昧。一切禅定首楞严等。一切念处。大法念等。大慈大悲一切陀罗尼。一切<a>神通</a>。一切自在。一切法平等摄受。如是佛法。悉皆出现。依此大智。十力四无所畏。四无碍辩。一百八十不共之法。一切希有不可思议法。悉皆显现。譬如依如意宝珠。无量无边种种珍宝。悉皆得现。如是依大三昧宝。依大智慧宝。能出种种无量无边诸佛妙法。善男子。如是法身三昧智慧。过一切相。不着于相。不可分别。非常非断。是名中道。虽有分别。体无分别。虽有三数。而无三体。不增不减。犹如梦幻。亦无所执。亦无能执。法体如如。是<a>解脱</a>处。过死王境。越生死闇。一切众生不能修行。所不能至。一切诸佛菩萨之所住处。善男子。譬如有人愿欲得金。处处求觅。遂得金矿。既得矿已。即便碎之。择取精者炉中销炼。得清净金。随意回转。作诸镮钏种种严具。虽有诸用。金性不改。复次善男子。若善男子善女人。求胜解脱。修行世善。得见如来及弟子众。得亲近已。白佛言。世尊。何者为善。何者不善。何者正修得清净行。诸佛如来及弟子众。见彼问时。如是思惟。是善男子善女人。欲求清净。欲听<a>正法</a>。即便为说令其开悟。彼既闻已<a>正念</a>忆持。发心修行得精进力。除懒惰障灭一切罪。于诸学处。离不尊重。息掉悔心。入于初地。依初地心。除利有情障。得入二地。于此地中。除不逼恼障。入于三地。于此地中。除心软净障。入于四地。于此地中。除善方便障。入于五地。于此地中。除见真俗障。入于六地。于此地中除见行相障。入于七地。于此地中。除不见灭相障。入于八地。于此地中。除不见生相障。入于九地。于此地中。除六通障。入于十地。于此地中。除所知障。除根本心。入如来地。如来地者由三净故。名极清净。云何为三。一者烦恼净。二者苦净。三者相净。譬如真金镕销治炼。既烧打已无复尘垢。为显金性本清净故。金体清净。非谓无金。譬如浊水。澄渟清净。无复滓秽。为显水性本清净故。非谓无水。如是法身。与烦恼离。苦集除已无复余习。为显<a>佛性</a>本清净故。非谓无体。譬如虚空烟云尘雾之所障蔽。若除屏已是空界净非谓无空。如是法身一切众苦悉皆尽故。说为清净非谓无体。譬如有人于睡梦中。见大河水漂泛其身。运手动足截流而渡得至<a>彼岸</a>。由彼身心不懈退故。从梦觉已。不见有水彼此岸别。非谓无心。生死妄想既灭尽已。是觉清净非谓无觉。如是法界一切妄想不复生故。说为清净。非是诸佛无其实体。</p>
<p style="text-align: left">
	　　复次善男子。是法身者。惑障清净能现应身。业障清净。能现化身。智障清净。能现法身。譬如依空出电依电出光。如是依法身故能现应身。依应身故能现化身。由性净故能现法身。智慧清净能现应身。三昧清净能现化身。此三清净是法如如。不异如如。一味如如。解脱如如。究竟如如。是故诸佛体无有异。善男子。若有善男子善女人。说于如来是我大师。若作如是决定信者。此人即应深心解了如来之身无有别异。善男子。以是义故。于诸境界不正思惟悉皆除断。即知彼法无有二相亦无分别。圣所修行。如如于彼无有二相。正修行故。如是如是。一切诸障悉皆除灭。如如一切障灭。如是如是法如如如如智得最清净。如如法界正智清净。如是如是一切自在。具足摄受皆得成就。一切诸障悉皆除灭。一切诸障得清净故。是名真如正智真实之相。如是见者是名圣见。是则名为真实见佛。何以故。如实得见法真如故。是故诸佛悉能普见一切如来。何以故。声闻独觉已出<a>三界</a>。求真实境不能知见。如是<a>圣人</a>所不知见。一切凡夫皆生疑惑。颠倒分别。不能得度。如兔浮海必不能过。所以者何。力微劣故。凡夫之人。亦复如是。不能通达法如如故。然诸如来无分别心。于一切法得大自在。具足清净深智慧故。是自境界不共他故。是故诸佛如来于无量无边阿僧祇劫。不惜身命。难行苦行。方得此身最上无比。不可思议。过言说境。是妙寂静离诸怖畏。</p>
<p style="text-align: left">
	　　善男子。如是知见法真如者。无生老死。<a>寿命</a>无限。无有睡眠。亦无饥渴。心常在定。无有散动。若于如来。起诤论心。是则不能见于如来。诸佛所说。皆能利益。有听闻者无不解脱。诸恶禽兽恶人恶鬼。不相逢值。由闻法故。果报无尽。然诸如来无无记事。一切境界无欲知心。生死涅槃无有异想。如来所记无不决定。诸佛如来四威仪中。无非智摄。一切诸法。无有不为。慈悲所摄。无有不为利益安乐诸众生者。善男子。若有善男子善女人。于此金光明经。听闻信解。不随<a>地狱</a>饿鬼傍生阿苏罗道。常处人天不生下贱。恒得亲近诸佛如来。听受正法。常生诸佛清净国土。所以者何。由得闻此甚深法故。是善男子善女人。则为如来已知已记。当得不退阿耨多罗三藐三菩提。若善男子善女人。于此甚深微妙之法。一经耳者。当知是人不谤如来。不毁正法。不轻圣众。一切众生。未种善根令得种故。已种善根令增长成熟故。一切世界所有众生。皆劝修行<a>六波罗蜜</a>多。</p>
<p style="text-align: left">
	　　尔时虚空藏菩萨。梵释四王诸天众等。即从座起。偏袒右肩。合掌恭敬。顶礼佛足。白佛言。世尊。若所在处。讲说如是金光明王微妙经典。于其国土有四种利益。何者为四。一者国王军众强盛无诸怨敌。离于疾病寿命延长。吉祥安乐正法兴显。二者。中宫妃后王子诸臣和悦无诤。离于谄佞王所爱重。三者。<a>沙门</a><a>婆罗门</a>。及诸国人修行正法。无病安乐。无抂死者。于诸<a>福田</a>。悉皆修立。四者。于三时中。四大调适。常为诸天增加守护。慈悲平等无伤害心。令诸众生归敬三宝。皆愿修习菩提之行。是为四种利益之事。世尊。我等亦常为弘经故。随逐如是持经之人。所在住处为作利益。佛言。善哉善哉。善男子。如是如是。汝等应当勤心流布此妙经王。则令正法久住于世。</p>
<p style="text-align: left">
	　　梦见忏悔品第四</p>
<p style="text-align: left">
	　　尔时妙幢菩萨。亲于佛前。闻妙法已。欢喜踊跃。一心思惟还至本处。于夜梦中。见大金鼓。光明晃耀。犹如日轮。于此光中。得见十方无量诸佛。于宝树下坐琉璃座。无量百千大众围绕而为<a>说法</a>。见一婆罗门。桴击金鼓。出大音声。声中演说微妙伽他明忏悔法。妙幢闻已。皆悉忆持系念而住。至天晓已与无量百千大众围绕。将诸供具出王舍城。诣鹫峰山。至世尊所。礼佛足已布设香花。右绕三匝退坐一面。合掌恭敬瞻仰尊颜白佛言。世尊。我于梦中见婆罗门以手执桴。击妙金鼓。出大音声。声中演说微妙伽他明忏悔法。我皆忆持。惟愿世尊。降大慈悲。听我所说。即于佛前。而说颂曰。</p>
<p style="text-align: left">
	　　我于昨夜中梦见大金鼓</p>
<p style="text-align: left">
	　　其形极姝妙周遍有金光</p>
<p style="text-align: left">
	　　犹如盛日轮光明皆普耀</p>
<p style="text-align: left">
	　　充满十方界咸见于诸佛</p>
<p style="text-align: left">
	　　在于宝树下各处琉璃座</p>
<p style="text-align: left">
	　　无量百千众恭敬而围绕</p>
<p style="text-align: left">
	　　有一婆罗门以桴击金鼓</p>
<p style="text-align: left">
	　　于其鼓声内说此妙伽他</p>
<p style="text-align: left">
	　　金光明鼓出妙声遍至三千大千界</p>
<p style="text-align: left">
	　　能灭三涂极重罪及以人中诸苦厄</p>
<p style="text-align: left">
	　　由此金鼓声威力永灭一切烦恼障</p>
<p style="text-align: left">
	　　断除怖畏令安隐譬如自在牟尼尊</p>
<p style="text-align: left">
	　　佛于生死大海中积行修成一切智</p>
<p style="text-align: left">
	　　能令众生觉品具究竟咸归功德海</p>
<p style="text-align: left">
	　　由此金鼓出妙声普令闻者获梵响</p>
<p style="text-align: left">
	　　证得无上菩提果常转清净妙法轮</p>
<p style="text-align: left">
	　　住寿不可思议劫随机说法利群生</p>
<p style="text-align: left">
	　　能断烦恼众苦流贪嗔痴等皆除灭</p>
<p style="text-align: left">
	　　若有众生处恶趣大火猛焰周遍身</p>
<p style="text-align: left">
	　　若得闻是妙鼓音即能离苦归依佛</p>
<p style="text-align: left">
	　　皆得成就<a>宿命</a>智能忆过去百千生</p>
<p style="text-align: left">
	　　悉皆正念牟尼尊得闻如来甚深教</p>
<p style="text-align: left">
	　　由闻金鼓胜妙音常得亲近于诸佛</p>
<p style="text-align: left">
	　　悉能舍离诸恶业纯修清净诸善品</p>
<p style="text-align: left">
	　　一切<a>天人</a>有情类殷重至诚<a>祈愿</a>者</p>
<p style="text-align: left">
	　　得闻金鼓妙音声能令所求皆满足</p>
<p style="text-align: left">
	　　众生堕在无间狱猛火炎炽苦焚身</p>
<p style="text-align: left">
	　　无有救护处轮回闻者能令苦除灭</p>
<p style="text-align: left">
	　　人天饿鬼傍生中所有现受诸苦难</p>
<p style="text-align: left">
	　　得闻金鼓发妙响皆蒙离苦得解脱</p>
<p style="text-align: left">
	　　现在十方界常住两足尊</p>
<p style="text-align: left">
	　　愿以大悲心哀愍忆念我</p>
<p style="text-align: left">
	　　众生无归依亦无有救护</p>
<p style="text-align: left">
	　　为如是等类能作大归依</p>
<p style="text-align: left">
	　　我先所作罪极重诸恶业</p>
<p style="text-align: left">
	　　今对十力前至心皆忏悔</p>
<p style="text-align: left">
	　　我不信诸佛亦不敬尊亲</p>
<p style="text-align: left">
	　　不务修众善常造诸恶业</p>
<p style="text-align: left">
	　　或自恃尊高种姓及财位</p>
<p style="text-align: left">
	　　盛年行放逸常造诸恶业</p>
<p style="text-align: left">
	　　心恒起邪念口陈于恶言</p>
<p style="text-align: left">
	　　不见于过罪常造诸恶业</p>
<p style="text-align: left">
	　　恒作愚夫行无明闇覆心</p>
<p style="text-align: left">
	　　随顺不善友常造诸恶业</p>
<p style="text-align: left">
	　　或因诸戏乐或复怀忧恼</p>
<p style="text-align: left">
	　　为贪嗔所缠故我造诸恶</p>
<p style="text-align: left">
	　　亲近不善人及由悭嫉意</p>
<p style="text-align: left">
	　　贫穷行谄诳故我造诸恶</p>
<p style="text-align: left">
	　　虽不乐众过由有怖畏故</p>
<p style="text-align: left">
	　　及不得自在故我造诸恶</p>
<p style="text-align: left">
	　　或为躁动心或因嗔恚恨</p>
<p style="text-align: left">
	　　及以饥渴恼故我造诸恶</p>
<p style="text-align: left">
	　　由饮食衣服及贪爱女人</p>
<p style="text-align: left">
	　　烦恼火所烧故我造诸恶</p>
<p style="text-align: left">
	　　于佛法僧众不生恭敬心</p>
<p style="text-align: left">
	　　作如是众罪我今悉忏悔</p>
<p style="text-align: left">
	　　于独觉菩萨亦无恭敬心</p>
<p style="text-align: left">
	　　作如是众罪我今悉忏悔</p>
<p style="text-align: left">
	　　无知谤正法不孝于父母</p>
<p style="text-align: left">
	　　作如是众罪我今悉忏悔</p>
<p style="text-align: left">
	　　由愚痴憍慢及以贪嗔力</p>
<p style="text-align: left">
	　　作如是众罪我今悉忏悔</p>
<p style="text-align: left">
	　　我于十方界供养无数佛</p>
<p style="text-align: left">
	　　当愿拔众生令离诸苦难</p>
<p style="text-align: left">
	　　愿一切有情皆令住十地</p>
<p style="text-align: left">
	　　福智<a>圆满</a>已成佛导群迷</p>
<p style="text-align: left">
	　　我为诸众生苦行百千劫</p>
<p style="text-align: left">
	　　以大智慧力皆令出<a>苦海</a></p>
<p style="text-align: left">
	　　我为诸含识演说甚深经</p>
<p style="text-align: left">
	　　最胜金光明能除诸恶业</p>
<p style="text-align: left">
	　　若人百千劫造诸极重罪</p>
<p style="text-align: left">
	　　暂时能发露众恶尽消除</p>
<p style="text-align: left">
	　　依此金光明作如是忏悔</p>
<p style="text-align: left">
	　　由斯能速尽一切诸苦业</p>
<p style="text-align: left">
	　　胜定百千种不思议总持</p>
<p style="text-align: left">
	　　根力觉道支修习常无倦</p>
<p style="text-align: left">
	　　我当至十地具足珍宝处</p>
<p style="text-align: left">
	　　圆满佛功德济渡生死流</p>
<p style="text-align: left">
	　　我于诸佛海甚深功德藏</p>
<p style="text-align: left">
	　　妙智难思议皆令得具足</p>
<p style="text-align: left">
	　　唯愿十方佛观察护念我</p>
<p style="text-align: left">
	　　皆以大悲心哀受我忏悔</p>
<p style="text-align: left">
	　　我于多劫中所造诸恶业</p>
<p style="text-align: left">
	　　由斯生苦恼哀愍愿消除</p>
<p style="text-align: left">
	　　我造诸恶业常生忧怖心</p>
<p style="text-align: left">
	　　于四威仪中曾无欢乐想</p>
<p style="text-align: left">
	　　诸佛具大悲能除众生怖</p>
<p style="text-align: left">
	　　愿受我忏悔令得离忧苦</p>
<p style="text-align: left">
	　　我有烦恼障及以诸报业</p>
<p style="text-align: left">
	　　愿以大悲水洗濯令清净</p>
<p style="text-align: left">
	　　我先作诸罪及现造恶业</p>
<p style="text-align: left">
	　　至心皆发露咸愿得蠲除</p>
<p style="text-align: left">
	　　未来诸恶业防护令不起</p>
<p style="text-align: left">
	　　设令有违者终不敢覆藏</p>
<p style="text-align: left">
	　　身三语四种意业复有三</p>
<p style="text-align: left">
	　　系缚诸有情无始恒相续</p>
<p style="text-align: left">
	　　由斯三种行造作十恶业</p>
<p style="text-align: left">
	　　如是众多罪我今皆忏悔</p>
<p style="text-align: left">
	　　我造诸恶业苦报当自受</p>
<p style="text-align: left">
	　　今于诸佛前至诚皆忏悔</p>
<p style="text-align: left">
	　　于此赡部洲及他方世界</p>
<p style="text-align: left">
	　　所有诸善业今我皆<a>随喜</a></p>
<p style="text-align: left">
	　　愿离十恶业修行十善道</p>
<p style="text-align: left">
	　　安住十地中常见十方佛</p>
<p style="text-align: left">
	　　我以身语意所修福智业</p>
<p style="text-align: left">
	　　愿以此善根速成无上慧</p>
<p style="text-align: left">
	　　我今亲对十力前发露众多苦难事</p>
<p style="text-align: left">
	　　凡愚迷惑三有难恒造极重恶业难</p>
<p style="text-align: left">
	　　我所积集欲邪难常起贪爱<a>流转</a>难</p>
<p style="text-align: left">
	　　于此<a>世间</a>耽着难一切愚夫烦恼难</p>
<p style="text-align: left">
	　　狂心散动颠倒难及以亲近恶友难</p>
<p style="text-align: left">
	　　于生死中贪染难嗔痴闇钝造罪难</p>
<p style="text-align: left">
	　　生八无暇恶处难未曾积集功德难</p>
<p style="text-align: left">
	　　我今皆于最胜前忏悔无边<a>罪恶</a>业</p>
<p style="text-align: left">
	　　我今归依诸善逝我礼德海无上尊</p>
<p style="text-align: left">
	　　如大金山照十方唯愿慈悲哀摄受</p>
<p style="text-align: left">
	　　身色金光净无垢目如清净绀琉璃</p>
<p style="text-align: left">
	　　吉祥威德名称尊大悲慧日除众闇</p>
<p style="text-align: left">
	　　佛日光明常普遍善净无垢离诸尘</p>
<p style="text-align: left">
	　　牟尼月照极清凉能除众生烦恼热</p>
<p style="text-align: left">
	　　三十二相遍庄严八十随好皆圆满</p>
<p style="text-align: left">
	　　福德难思无与等如日流光照世间</p>
<p style="text-align: left">
	　　色如琉璃净无垢犹如满月处虚空</p>
<p style="text-align: left">
	　　妙颇梨网映金躯种种光明以严饰</p>
<p style="text-align: left">
	　　于生死苦瀑流内老病忧愁水所漂</p>
<p style="text-align: left">
	　　如是苦海难堪忍佛日舒光令永竭</p>
<p style="text-align: left">
	　　我今稽首一切智三千世界希有尊</p>
<p style="text-align: left">
	　　光明晃耀紫金身种种妙好皆严饰</p>
<p style="text-align: left">
	　　如大海水量难知大地微尘不可数</p>
<p style="text-align: left">
	　　如妙高山叵称量亦如虚空无有际</p>
<p style="text-align: left">
	　　诸佛功德亦如是一切有情不能知</p>
<p style="text-align: left">
	　　于无量劫谛思惟无有能知德海岸</p>
<p style="text-align: left">
	　　尽此大地诸山岳析如微尘能算知</p>
<p style="text-align: left">
	　　毛端渧海尚可量佛之功德无能数</p>
<p style="text-align: left">
	　　一切有情皆共赞世尊名称诸功德</p>
<p style="text-align: left">
	　　清净相好妙庄严不可称量知分齐</p>
<p style="text-align: left">
	　　我之所有众善业愿得速成无上尊</p>
<p style="text-align: left">
	　　广说正法利群生悉令解脱于众苦</p>
<p style="text-align: left">
	　　降伏大力魔军众当转无上正法轮</p>
<p style="text-align: left">
	　　久住劫数难思议充足众生<a>甘露</a>味</p>
<p style="text-align: left">
	　　犹如过去诸最胜六波罗蜜皆圆满</p>
<p style="text-align: left">
	　　灭诸贪欲及嗔痴降伏烦恼除众苦</p>
<p style="text-align: left">
	　　愿我常得宿命智能忆过去百千生</p>
<p style="text-align: left">
	　　亦常忆念牟尼尊得闻诸佛甚深法</p>
<p style="text-align: left">
	　　愿我以斯诸善业奉事无边最胜尊</p>
<p style="text-align: left">
	　　远离一切不善因恒得修行真妙法</p>
<p style="text-align: left">
	　　一切世界诸众生悉皆离苦得安乐</p>
<p style="text-align: left">
	　　所有诸根不具足令彼身相皆圆满</p>
<p style="text-align: left">
	　　若有众生遭病苦身形羸瘦无所依</p>
<p style="text-align: left">
	　　咸令病苦得消除诸根色力皆充满</p>
<p style="text-align: left">
	　　若犯王法当刑戮众苦逼迫生忧恼</p>
<p style="text-align: left">
	　　彼受如斯极苦时无有归依能救护</p>
<p style="text-align: left">
	　　若受鞭杖枷锁系种种苦具切其身</p>
<p style="text-align: left">
	　　无量百千忧恼时逼迫身心无暂乐</p>
<p style="text-align: left">
	　　皆令得免于系缚及以鞭杖苦楚事</p>
<p style="text-align: left">
	　　将临刑者得命全众苦皆令永除尽</p>
<p style="text-align: left">
	　　若有众生饥渴逼令得种种<a>殊胜</a>味</p>
<p style="text-align: left">
	　　盲者得视聋者闻跛者能行哑能语</p>
<p style="text-align: left">
	　　贫穷众生获宝藏仓库盈溢无所乏</p>
<p style="text-align: left">
	　　皆令得受上妙乐无一众生受苦恼</p>
<p style="text-align: left">
	　　一切人天皆乐见容仪温雅甚端严</p>
<p style="text-align: left">
	　　悉皆现受无量乐受用丰饶福德具</p>
<p style="text-align: left">
	　　随彼众生念伎乐众妙音声皆现前</p>
<p style="text-align: left">
	　　念水即现清凉池金色莲花泛其上</p>
<p style="text-align: left">
	　　随彼众生心所念饮食衣服及床敷</p>
<p style="text-align: left">
	　　金银珍宝妙琉璃璎珞庄严皆具足</p>
<p style="text-align: left">
	　　勿令众生闻恶响亦复不见有相违</p>
<p style="text-align: left">
	　　所受容貌悉端严各各慈心相爱乐</p>
<p style="text-align: left">
	　　世间资生诸乐具随心念时皆满足</p>
<p style="text-align: left">
	　　所得珍财无吝惜分布施与诸众生</p>
<p style="text-align: left">
	　　<a>烧香</a>末香及涂香众妙杂花非一色</p>
<p style="text-align: left">
	　　每日三时从树堕随心受用生欢喜</p>
<p style="text-align: left">
	　　普愿众生咸供养十方一切最胜尊</p>
<p style="text-align: left">
	　　三乘清净妙法门菩萨独觉声闻众</p>
<p style="text-align: left">
	　　常愿勿处于卑贱不堕无暇八难中</p>
<p style="text-align: left">
	　　生在有暇人中尊恒得亲承十方佛</p>
<p style="text-align: left">
	　　愿得常生富贵家财宝仓库皆盈满</p>
<p style="text-align: left">
	　　颜貌名称无与等寿命延长经劫数</p>
<p style="text-align: left">
	　　悉愿女人变为男勇健聪明多智慧</p>
<p style="text-align: left">
	　　一切常行菩萨道勤修<a>六度</a>到彼岸</p>
<p style="text-align: left">
	　　常见十方无量佛宝王树下而安处</p>
<p style="text-align: left">
	　　处妙琉璃师子座恒得亲承转法轮</p>
<p style="text-align: left">
	　　若于过去及现在轮回三有造诸业</p>
<p style="text-align: left">
	　　能招可厌不善趣愿得消灭永无余</p>
<p style="text-align: left">
	　　一切众生于有海生死罥网坚牢缚</p>
<p style="text-align: left">
	　　愿以智剑为断除离苦速证菩提处</p>
<p style="text-align: left">
	　　众生于此赡部内或于他方世界中</p>
<p style="text-align: left">
	　　所作种种胜福田我今皆悉生随喜</p>
<p style="text-align: left">
	　　以此随喜福德事及身语意造众善</p>
<p style="text-align: left">
	　　愿此胜业常增长速证无上大菩提</p>
<p style="text-align: left">
	　　所有礼赞佛功德深心清净无瑕秽</p>
<p style="text-align: left">
	　　回向发愿福无边当超恶趣六十劫</p>
<p style="text-align: left">
	　　若有男子及女人婆罗门等诸胜族</p>
<p style="text-align: left">
	　　合掌一心赞叹佛生生常忆宿世事</p>
<p style="text-align: left">
	　　诸根清净身圆满殊胜功德皆成就</p>
<p style="text-align: left">
	　　愿于未来所生处常得人天共瞻仰</p>
<p style="text-align: left">
	　　非于一佛十佛所修诸善根今得闻</p>
<p style="text-align: left">
	　　百千佛所种善根方得闻斯忏悔法</p>
<p style="text-align: left">
	　　尔时世尊闻此说已赞妙幢菩萨言。善哉善哉。善男子。如汝所梦金鼓出声。赞叹如来真实功德。并忏悔法。若有闻者。获福甚多。广利有情灭除罪障。汝今应知此之胜业。皆是过去赞叹发愿宿习因缘。及由诸佛威力加护。此之因缘当为汝说。时诸大众闻是法已。咸皆欢喜信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>