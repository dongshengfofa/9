<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 金光明最胜王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 金光明最胜王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八卷 金光明最胜王经</strong></p>
<p style="text-align: left">
	　　大辩才天女品第十五之二</p>
<p style="text-align: left">
	　　尔时。憍陈如<a>婆罗门</a>。说上赞叹及咒赞法。赞辩才天女已。告诸大众。仁等。若欲请辩才天女哀愍加护。于现世中得无碍辩。聪明大智巧妙言词。博综奇才论议文饰。随意成就。无疑滞者。应当如是至诚殷重而请召言。</p>
<p style="text-align: left">
	　　南谟<a>佛陀</a>也。南谟达摩也。南谟<a>僧伽</a>也。南谟诸<a>菩萨</a>众。独觉声闻一切贤圣。过去现在十方诸佛。悉皆已习真实之语。能随顺说。当机实语无虚诳语。已于无量俱胝大劫。常说实语。有实语者。悉皆<a>随喜</a>。以不妄语故。出广长舌能覆于面。覆赡部洲及四天下。能覆一千二千三千世界。普覆十方世界。<a>圆满</a>周遍。不可思议。能除一切烦恼炎热。敬礼敬礼一切诸佛。如是舌相。愿我某甲。皆得成就微妙辩才。至心归命。</p>
<p style="text-align: left">
	　　敬礼诸佛妙辩才诸大菩萨妙辩才</p>
<p style="text-align: left">
	　　独觉圣者妙辩才四向四果妙辩才</p>
<p style="text-align: left">
	　　四圣谛语妙辩才正行<a>正见</a>妙辩才</p>
<p style="text-align: left">
	　　梵众诸仙妙辩才大天乌摩妙辩才</p>
<p style="text-align: left">
	　　塞建陀天妙辩才摩那斯王妙辩才</p>
<p style="text-align: left">
	　　聪明夜天妙辩才四大天王妙辩才</p>
<p style="text-align: left">
	　　善住天子妙辩才金刚密主妙辩才</p>
<p style="text-align: left">
	　　吠率怒天妙辩才毗摩天女妙辩才</p>
<p style="text-align: left">
	　　侍数天神妙辩才室唎天女妙辩才</p>
<p style="text-align: left">
	　　室唎末多妙辩才醯哩言词妙辩才</p>
<p style="text-align: left">
	　　诸母大母妙辩才诃哩底母妙辩才</p>
<p style="text-align: left">
	　　诸药叉神妙辩才十方诸王妙辩才</p>
<p style="text-align: left">
	　　所有胜业资助我令得无穷妙辩才</p>
<p style="text-align: left">
	　　敬礼无欺诳敬礼<a>解脱</a>者</p>
<p style="text-align: left">
	　　敬礼离欲人敬礼舍缠盖</p>
<p style="text-align: left">
	　　敬礼心清净敬礼光明者</p>
<p style="text-align: left">
	　　敬礼真实语敬礼无尘习</p>
<p style="text-align: left">
	　　敬礼住胜义敬礼大众生</p>
<p style="text-align: left">
	　　敬礼辩才天令我词无碍</p>
<p style="text-align: left">
	　　愿我所求事皆悉速成就</p>
<p style="text-align: left">
	　　无病常安隐<a>寿命</a>得延长</p>
<p style="text-align: left">
	　　善解诸明咒勤修菩提道</p>
<p style="text-align: left">
	　　广<a>饶益</a>群生求心愿早遂</p>
<p style="text-align: left">
	　　我说真实语我说无诳语</p>
<p style="text-align: left">
	　　天女妙辩才令我得成就</p>
<p style="text-align: left">
	　　惟愿天女来令我语无滞</p>
<p style="text-align: left">
	　　速入身口内聪明足辩才</p>
<p style="text-align: left">
	　　愿令我舌根当得如来辩</p>
<p style="text-align: left">
	　　由彼语威力调伏诸众生</p>
<p style="text-align: left">
	　　我所出语时随事皆成就</p>
<p style="text-align: left">
	　　闻者生恭敬所作不唐捐</p>
<p style="text-align: left">
	　　若我求辩才事不成就者</p>
<p style="text-align: left">
	　　天女之实语皆悉成虚妄</p>
<p style="text-align: left">
	　　有作无间罪佛语令调伏</p>
<p style="text-align: left">
	　　及以阿<a>罗汉</a>所有报恩语</p>
<p style="text-align: left">
	　　<a>舍利子</a>目连<a>世尊</a>众第一</p>
<p style="text-align: left">
	　　斯等真实语愿我皆成就</p>
<p style="text-align: left">
	　　我今皆召请佛之声闻众</p>
<p style="text-align: left">
	　　皆愿速来至成就我求心</p>
<p style="text-align: left">
	　　所求真实语皆愿无虚诳</p>
<p style="text-align: left">
	　　上从色究竟及以净居天</p>
<p style="text-align: left">
	　　大梵及梵辅一切梵王众</p>
<p style="text-align: left">
	　　乃至遍三千索诃世界主</p>
<p style="text-align: left">
	　　并及诸眷属我今皆请召</p>
<p style="text-align: left">
	　　惟愿降慈悲哀怜同摄受</p>
<p style="text-align: left">
	　　他化<a>自在</a>天及以乐变化</p>
<p style="text-align: left">
	　　睹史多天众慈氏当成佛</p>
<p style="text-align: left">
	　　夜摩诸天众及三十三天</p>
<p style="text-align: left">
	　　四大王众天一切诸天众</p>
<p style="text-align: left">
	　　地水火风神依妙高山住</p>
<p style="text-align: left">
	　　七海山神众所有诸眷属</p>
<p style="text-align: left">
	　　满财及五顶日月诸星辰</p>
<p style="text-align: left">
	　　如是诸天众令<a>世间</a>安隐</p>
<p style="text-align: left">
	　　斯等诸天神不乐作罪业</p>
<p style="text-align: left">
	　　敬礼鬼子母及最小爱儿</p>
<p style="text-align: left">
	　　天龙药叉众乾闼阿苏罗</p>
<p style="text-align: left">
	　　及以紧那罗莫呼洛伽等</p>
<p style="text-align: left">
	　　我以世尊力悉皆申请召</p>
<p style="text-align: left">
	　　愿降慈悲心与我无碍辩</p>
<p style="text-align: left">
	　　一切人天众能了他心者</p>
<p style="text-align: left">
	　　皆愿加神力与我妙辩才</p>
<p style="text-align: left">
	　　乃至尽<a>虚空</a>周遍于法界</p>
<p style="text-align: left">
	　　所有含生类与我妙辩才</p>
<p style="text-align: left">
	　　尔时辩才天女闻是请已。告婆罗门言。善哉大士。若有男子女人。能依如是咒及咒赞。如前所说。受持法式。归敬三宝。虔心<a>正念</a>。于所求事。皆不唐捐。兼复受持读诵此金光明微妙经典。所愿求者。无不果遂。速得成就。除不至心。时婆罗门。深心<a>欢喜</a>合掌顶受。</p>
<p style="text-align: left">
	　　尔时佛告辩才天女。善哉善哉。善女天。汝能流布是妙经王。拥护所有受持经者。及能利益一切众生。令得安乐。说如是法。施与辩才不可思议。得福无量。诸发心者。速趣菩提。</p>
<p style="text-align: left">
	　　大吉祥天女品第十六</p>
<p style="text-align: left">
	　　尔时大吉祥天女。即从座起前<a>礼佛</a>足。合掌恭敬。白佛言。世尊。我若见有苾刍苾刍尼邬波索迦邬波斯迦。受持读诵为人解说是金光明最胜王经者。我当专心恭敬。供养此等法师。所谓饮食衣服。卧具医药。及余一切所须资具。皆令圆满。无有乏少。若昼若夜。于此经王所有句义。观察思量。安乐而住。令此经典于赡部洲广行流布。为彼有情已于无量百千佛所种善根者。常使得闻不速隐没。复于无量百千亿劫。当受人天种种胜乐。常得丰稔。永除饥馑。一切有情恒受安乐。亦得值遇诸佛世尊。于未来世。速证无上大菩提果。永绝三涂轮回苦难。世尊。我念过去有琉璃金山宝花光照吉祥功德海如来应正等觉十号具足。我于彼所。种诸善根。由彼如来慈悲愍念威神力故。令我今日随所念处。随所视方随所至国。能令无量百千万亿众生受诸快乐。乃至所须衣服饮食资生之具。金银琉璃车磲玛瑙珊瑚虎珀真珠等宝。悉令充足。若复有人。至心读诵是金光明最胜王经。亦当日日烧众名香。及诸妙花。为我供养彼琉璃金山宝花光照吉祥功德海如来应正等觉。复当每日于三时中称念我名。别以香花及诸美食供养于我。亦常听受此妙经王得如是福。而说颂曰。</p>
<p style="text-align: left">
	　　由能如是持经故自身眷属离诸衰</p>
<p style="text-align: left">
	　　所须衣食无乏时威光寿命难穷尽</p>
<p style="text-align: left">
	　　能令地味常增长诸天降雨随时节</p>
<p style="text-align: left">
	　　令诸天众咸欢悦及以园林谷果神</p>
<p style="text-align: left">
	　　<a>丛林</a>果树并滋荣所有苗稼咸成就</p>
<p style="text-align: left">
	　　欲求珍财皆满愿随所念者遂其心</p>
<p style="text-align: left">
	　　佛告大吉祥天女。善哉善哉。汝能如是忆念昔因。报恩供养。利益安乐无边众生。流布是经。功德无尽。</p>
<p style="text-align: left">
	　　大吉祥天女增长财物品第十七</p>
<p style="text-align: left">
	　　尔时大吉祥天女。复白佛言。世尊。北方薜室罗末拏天王城名有财。去城不远有园名曰妙华福光。中有胜殿。七宝所成。世尊。我<a>常住</a>彼。若复有人。欲求五谷日日增多。仓库盈溢者。应当发起敬信之心。净治一室。瞿摩涂地。应画我像。种种璎珞周匝庄严。当洗浴身着净衣服。涂以名香。入净室内。发心为我每日三时。称彼佛名及此经名号。而申礼敬。南谟琉璃金山宝花光照吉祥功德海如来。持诸香花及以种种甘美饮食。至心奉献。亦以香花及诸饮食供养我像。复持饮食。散掷余方。施诸神等。实言邀请大吉祥天。发所求愿。若如所言是不虚者。于我所请勿令空尔。于时吉祥天女。知是事已便生愍念。令其宅中财谷增长。即当诵咒请召于我。先称佛名及菩萨名字。一心敬礼。</p>
<p style="text-align: left">
	　　南谟一切十方三世诸佛南谟宝髻佛南谟无垢光明宝幢佛南谟金幢光佛南谟百金光藏佛南谟金盖宝积佛南谟金花光幢佛南谟大灯光佛南谟大宝幢佛南谟东方不动佛南谟南方宝幢佛南谟西方无量寿佛南谟北方天鼓音王佛南谟妙幢菩萨南谟金光菩萨南谟金藏菩萨南谟常啼菩萨南谟法上菩萨南谟善安菩萨。</p>
<p style="text-align: left">
	　　敬礼如是佛菩萨已。次当诵咒请召我大吉祥天女。由此咒力。所求之事皆得成就。即说咒曰。</p>
<p style="text-align: left">
	　　南谟室唎莫诃天女怛侄他钵唎脯哷拏折囇三曼[多*頁]达喇设泥(去声下皆同尔)莫诃毗诃啰揭谛三曼哆毗昙末泥莫诃迦哩也钵喇底瑟侘钵泥萨婆頞他娑弹泥苏钵喇底晡囇[序-予+阿]耶娜达摩多莫诃毗俱比谛莫诃迷咄噜邬波僧呬羝莫诃颉唎使苏僧近(入声)哩呬羝三曼多頞他阿奴波喇泥莎诃。</p>
<p style="text-align: left">
	　　世尊。若人诵持如是神咒请召我时。我闻请已即至其所令愿得遂。世尊。是灌顶法句。定成就句。真实之句。无虚诳句。是平等行。于诸众生是正善根。若有受持读诵咒者。应七日七夜受八支戒。于晨朝时先嚼齿木净澡漱已。及于晡后香花供养一切诸佛。自陈其罪。当为己身及诸含识回向发愿。令所悕求速得成就。净治一室。或在空闲阿兰若处。瞿摩为坛。烧栴<a>檀香</a>。而为供养。置一胜座。幡盖庄严。以诸名花。布列坛内。应当至心诵持前咒悕望我至。我于尔时。即便护念观察是人。来入其室。就座而坐。受其供养。从是以后。当令彼人于睡梦中。得见于我。随所求事。以实告知。若聚落空泽及僧住处。随所求者。皆令圆满。金银财宝牛羊谷麦饮食衣服。皆得随心受诸快乐。既得如是胜妙果报。当以上分供养三宝。及施于我广修法会。设诸饮食布列香花。既供养已所有供养。货之取直复为供养我当终身常住于此。拥护是人令无阙乏。随所悕求悉皆称意。亦当时时给济贫乏。不应悭惜独为己身。常读是经供养不绝。当以此福普施一切回向菩提。愿出<a>生死</a>速得解脱。</p>
<p style="text-align: left">
	　　尔时世尊赞言。善哉吉祥天女。汝能如是流布此经。不可思议。自他俱益。</p>
<p style="text-align: left">
	　　坚牢地神品第十八</p>
<p style="text-align: left">
	　　尔时坚牢地神。即于众中从座而起。合掌恭敬。而白佛言。世尊。是金光明最胜王经。若现在世。若未来世。若在城邑聚落王宫楼观。及阿兰若山泽空林。有此经王流布之处。世尊。我当往诣其所。供养恭敬拥护<a>流通</a>。若有方处。为<a>说法</a>师敷置高座。演说经者。我以神力。不现本身。在于座所。顶戴其足。我得闻法。深心欢喜。得餐法味。增益威光。庆悦无量。自身既得如是利益。亦令大地深十六万八千踰缮那。至金刚轮际。令其地味悉皆增益。乃至四海所有土地。亦使肥浓田畴沃壤倍胜常日。亦复令此赡部洲中江河池沼。所有诸树药草丛林。种种花果根茎枝叶。及诸苗稼。形相可爱。众所乐观。色香具足。皆堪受用。若诸有情。受用如是胜饮食已。长命色力诸根安隐。增益光辉。无诸痛恼。心慧勇健。无不堪能。又此大地凡有所须。百千事业。悉皆周备。世尊。以是因缘。诸赡部洲。安隐丰乐。人民炽盛。无诸衰恼。所有众生。皆受安乐。既受如是身心快乐。于此经王。深加爱敬。所在之处。皆愿受持供养恭敬尊重赞叹。又复于彼说法大师法座之处。悉皆往彼。为诸众生。劝请说是最胜经王。何以故。世尊。由说此经我之自身。并诸眷属咸蒙利益。光辉气力。勇猛威势。颜容端正。倍胜于常。世尊。我坚牢地神。蒙法味已令赡部洲纵广七千踰缮那地。皆悉沃壤。乃至如前。所有众生皆受安乐。是故世尊。时彼众生。为报我恩。应作是念。我当必定听受是经。恭敬供养。尊重赞叹。作是念已。即从住处城邑聚落舍宅空地。诣法会所。顶礼法师。听受是经。既听受已各还本处。心生庆喜。共作是言。我等今者得闻甚深无上妙法。即是摄受不可思议功德之聚。由经力故我等当值无量无边百千俱胝那庾多佛。承事供养。永离三涂极苦之处。复于来世百千生中常生天上。及在人间受诸胜乐。时彼诸人。各还本处。为诸人众。说是经王。若一喻一品一昔因缘。一如来名。一菩萨名。一四句颂。或复一句。为诸众生。说是经典乃至首题名字。世尊。随诸众生所住之处。其地悉皆沃壤肥浓。过于余处。凡是土地所生之物。悉得增长滋茂广大。令诸众生受于快乐。多饶珍财。好行惠施。心常坚固深信三宝。作是语已。尔时世尊。告坚牢地神曰。若有众生。闻是金光明最胜经王乃至一句。命终之后。当得往生三十三天及余天处。若有众生。为欲供养是经王故。庄严宅宇乃至张一伞盖。悬一缯幡。由是因缘。六天之上如念受生。七宝妙宫随意受用。各各自然有七千天女。共相娱乐。日夜常受不可思议<a>殊胜</a>之乐。作是语已。尔时坚牢地神白佛言。世尊。以是因缘。若有四众。升于法座。说是法时。我当昼夜拥护是人。自隐其身在于座所顶戴其足。世尊。如是经典为彼众生已于百千佛所种善根者。于赡部洲流布不灭。是诸众生听斯经者。于未来世无量百千俱胝那庾多劫。天上人中常受胜乐。得遇诸佛速成阿耨多罗三藐三菩提。不历三涂生死之苦。</p>
<p style="text-align: left">
	　　尔时坚牢地神白佛言。世尊。我有心咒。能利人天。安乐一切。若有男子女人及诸四众。欲得亲见我真身者。应当至心持此陀罗尼。随其所愿皆悉遂心。所谓资财珍宝伏藏。及求<a>神通</a>长年妙药。并疗众病降伏怨敌制诸异论。当于净室安置道场。洗浴身已着鲜洁衣。踞草座上。于有<a>舍利</a>尊像之前。或有舍利制底之所。<a>烧香</a>散花饮食供养于白月八日布洒星合。即可诵此请召之咒。</p>
<p style="text-align: left">
	　　怛侄他只哩只哩主噜主噜句噜句噜拘柱拘柱睹柱睹柱缚诃(上)缚诃伐舍伐舍莎诃。</p>
<p style="text-align: left">
	　　世尊。此之神咒。若有四众。诵一百八遍。请召于我。我为是人。即来赴请。又复世尊。若有众生。欲得见我现身共语者。亦应如前安置法式诵此神咒。</p>
<p style="text-align: left">
	　　怛侄他頞折泥(去)颉力刹泥室尼达哩诃诃呬呬区噜伐囇莎诃。</p>
<p style="text-align: left">
	　　世尊。若人持此咒时。应诵一百八遍并诵前咒。我必现身。随其所愿。悉得成就。终不虚然。若欲诵此咒时。先诵护身咒曰。</p>
<p style="text-align: left">
	　　怛侄他儞室里末舍羯[打-丁+致]捺[打-丁+致]矩[打-丁+致]勃地(上)勃地囇婢[打-丁+致]婢[打-丁+致]矩句[打-丁+致]佉婆(上)只里莎诃。</p>
<p style="text-align: left">
	　　世尊。诵此咒时取五色线。诵咒二十一遍。作二十一结。系在左臂肘后。即便护身无有所惧。若有至心诵此咒者。所求必遂我不妄语。我以<a>佛法</a>僧宝。而为要契证知是实。</p>
<p style="text-align: left">
	　　尔时世尊告地神曰。善哉善哉。汝能以是实语神咒。护此经王及说法者。以是因缘令汝获得无量福报。</p>
<p style="text-align: left">
	　　僧慎尔耶药叉大将品第十九</p>
<p style="text-align: left">
	　　尔时僧慎尔耶药叉大将。并与二十八部药叉诸神。于大众中。皆从座起。偏袒右肩。右膝着地。合掌向佛白言。世尊。此金光明最胜经王。若现在世及未来世。所在宣扬流布之处。若于城邑聚落山泽空林。或王宫殿或僧住处。世尊。我僧慎尔耶药叉大将。并与二十八部药叉诸神俱诣其所。各自隐形随处。拥护彼说法师。令离衰恼常受安乐。及听法者若男若女童男童女。于此经中乃至受持一四句颂。或持一句或此经王首题名号。及此经中一如来名一菩萨名。发心称念恭敬供养者。我当救护摄受令无灾横离苦得乐。世尊。何故我名正了知。此之因缘。是佛亲证。我知诸法。我晓一切法。随所有一切法。如所有一切法。诸法种类体性差别。世尊。如是诸法我能了知。我有难思智光。我有难思智炬。我有难思<a>智行</a>。我有难思智聚。我于难思智境。而能通达。世尊。如我于一切法。正知正晓正觉。能正观察。世尊。以是因缘我药叉大将名正了知。以是义故。我能令彼说法之师。言词辩了具足庄严。亦令精气从毛孔入。身力充足。威神勇健。难思智光皆得成就。得正忆念无有退屈。增益彼身令无衰减。诸根安乐常生欢喜。以是因缘为彼有情。已于百千佛所。植诸善根修福业者。于赡部洲广宣流布不速隐没。彼诸有情闻是经已。得不可思议大智光明。及以无量福智之聚于未来世当受无量俱胝那庾多劫不可思量人天胜乐。常与诸佛共相值遇。速证无上正等菩提。阎罗之界三涂极苦。不复经过。</p>
<p style="text-align: left">
	　　尔时正了知药叉大将白佛言。世尊。我有陀罗尼。今对佛前。亲自陈说。为欲饶益怜愍诸有情故。即说咒曰。</p>
<p style="text-align: left">
	　　南谟佛陀(引)也南谟达摩(引)也南谟僧伽(引)也南谟跋啰蚶(火含反)摩也南谟因达啰也南谟折咄喃莫喝啰阇喃怛侄他呬哩呬哩弭哩弭哩瞿哩莫诃瞿哩健陀哩莫诃健陀哩达罗弭雉莫诃达罗弭雉单茶曲劝(驱问反)第(去)诃诃诃诃诃呬呬呬呬呬呼呼呼呼呼汉鲁昙谜瞿昙谜者者者者只只只只主主主主栴茶摄(之涉反)钵攞尸揭啰(上)尸揭啰嗢底瑟咤呬薄伽梵僧慎尔耶莎诃。</p>
<p style="text-align: left">
	　　若复有人于此明咒能受持者。我当给与资生乐具饮食衣服花果珍异。或求男女童男童女。金银珍宝诸璎珞具。我皆供给随所愿求令无阙乏。此之明咒。有大威力。若诵咒时。我当速至其所。令无障碍随意成就。若持此咒时。应知其法。先画一铺。僧慎尔耶药叉形像高四五尺手执鉾镩。于此像前作四方坛。安四满瓶蜜水。或沙糖水。涂香粖香烧香及诸花鬘。又于坛前。作地火炉中安炭火。以苏摩芥子。烧于炉中。口诵前咒。一百八遍。一遍一烧。乃至我药叉大将。自来现身。问咒人曰。尔何所须意所求者。即以事答。我即随言。于所求事皆令满足。或须金银及诸伏藏。或欲神仙乘空而去。或求天眼通。或知他心事。于一切有情随意自在。令断烦恼速得解脱皆得成就。</p>
<p style="text-align: left">
	　　尔时。世尊告正了知药叉大将曰。善哉善哉。汝能如是利益一切众生。说此神咒。拥护<a>正法</a>。福利无边。</p>
<p style="text-align: left">
	　　王法正论品第二十</p>
<p style="text-align: left">
	　　尔时此大地神女。名曰坚牢。于大众中。从座而起。顶礼佛足。合掌恭敬。白佛言世尊。于诸国中。为人王者。若无正法不能治国安养众生。及以自身长居胜位。惟愿世尊。慈悲哀愍。当为我说王法正论治国之要。令诸人王得闻法已。如说<a>修行</a>正化于世。能令胜位永保安宁国内人民咸蒙利益。</p>
<p style="text-align: left">
	　　尔时世尊于大众中。告坚牢地神。曰汝当谛听。过去有王。名力尊幢。其王有子。名曰妙幢。受灌顶位。未久之顷。尔时父王。告妙幢言。有王法正论名天主教法。我于昔时。受灌顶位。而为国主。我之父王名智力尊幢。为我说是王法正论。我依此论。于二万岁善治国土。我不曾忆起一念心行于非法。汝于今日亦应如是。勿以非法而治于国。云何名为王法正论。汝今善听。当为汝说。尔时力尊幢王。即为其子以妙伽他说正论曰。</p>
<p style="text-align: left">
	　　我说王法论利安诸有情</p>
<p style="text-align: left">
	　　为断世间疑灭除众过失</p>
<p style="text-align: left">
	　　一切诸天主及以人中王</p>
<p style="text-align: left">
	　　当生欢喜心合掌听我说</p>
<p style="text-align: left">
	　　往昔诸天众集在金刚山</p>
<p style="text-align: left">
	　　四王从座起请问于大梵</p>
<p style="text-align: left">
	　　梵主最胜尊天中大自在</p>
<p style="text-align: left">
	　　愿哀愍我等为断诸疑惑</p>
<p style="text-align: left">
	　　云何处人世而得名为天</p>
<p style="text-align: left">
	　　复以何因缘号名曰天子</p>
<p style="text-align: left">
	　　云何生人间独得为人主</p>
<p style="text-align: left">
	　　云何在天上复得作天王</p>
<p style="text-align: left">
	　　如是护世间问彼梵王已</p>
<p style="text-align: left">
	　　尔时梵天主即便为彼说</p>
<p style="text-align: left">
	　　护世汝当知为利有情故</p>
<p style="text-align: left">
	　　问我治国法我说应善听</p>
<p style="text-align: left">
	　　由先善业力生天得作王</p>
<p style="text-align: left">
	　　若在于人中统领为人主</p>
<p style="text-align: left">
	　　诸天共加护然后入母胎</p>
<p style="text-align: left">
	　　既至母胎中诸天复守护</p>
<p style="text-align: left">
	　　虽生在人世尊胜故名天</p>
<p style="text-align: left">
	　　由诸天护持亦得名天子</p>
<p style="text-align: left">
	　　三十三天主分力助人王</p>
<p style="text-align: left">
	　　及一切诸天亦资自在力</p>
<p style="text-align: left">
	　　除灭诸非法恶业令不生</p>
<p style="text-align: left">
	　　教有情修善使得生天上</p>
<p style="text-align: left">
	　　人及苏罗众并揵闼婆等</p>
<p style="text-align: left">
	　　罗刹栴茶罗悉皆资半力</p>
<p style="text-align: left">
	　　父母资半力令舍恶修善</p>
<p style="text-align: left">
	　　诸天共护持示其诸善报</p>
<p style="text-align: left">
	　　若造诸恶业令于现世中</p>
<p style="text-align: left">
	　　诸天不护持示其诸恶报</p>
<p style="text-align: left">
	　　国人造恶业王舍不禁制</p>
<p style="text-align: left">
	　　斯非顺正理治摈当<a>如法</a></p>
<p style="text-align: left">
	　　若见恶不遮非法便滋长</p>
<p style="text-align: left">
	　　遂令王国内奸诈日增多</p>
<p style="text-align: left">
	　　王见国中人造恶不遮止</p>
<p style="text-align: left">
	　　三十三天众咸生忿怒心</p>
<p style="text-align: left">
	　　因此损国政谄伪行世间</p>
<p style="text-align: left">
	　　被他怨敌侵破坏其国土</p>
<p style="text-align: left">
	　　居家及资具积财皆散失</p>
<p style="text-align: left">
	　　种种谄诳生更互相侵夺</p>
<p style="text-align: left">
	　　由正法得王而不行其法</p>
<p style="text-align: left">
	　　国人皆破散如象踏莲池</p>
<p style="text-align: left">
	　　恶风起无恒暴雨非时下</p>
<p style="text-align: left">
	　　妖星多变怪日月蚀无光</p>
<p style="text-align: left">
	　　五谷众花果果实皆不成</p>
<p style="text-align: left">
	　　国土遭饥馑由王舍正法</p>
<p style="text-align: left">
	　　若王舍正法以恶法化人</p>
<p style="text-align: left">
	　　诸天处本宫见已生忧恼</p>
<p style="text-align: left">
	　　彼诸天王众共作如是言</p>
<p style="text-align: left">
	　　此王作非法恶党相亲附</p>
<p style="text-align: left">
	　　王位不久安诸天皆忿恨</p>
<p style="text-align: left">
	　　由彼怀忿故其国当败亡</p>
<p style="text-align: left">
	　　以非法教人流行于国内</p>
<p style="text-align: left">
	　　斗诤多奸伪疾疫生众苦</p>
<p style="text-align: left">
	　　天主不护念余天咸舍弃</p>
<p style="text-align: left">
	　　国土当灭亡王身受苦厄</p>
<p style="text-align: left">
	　　父母及妻子兄弟并姊妹</p>
<p style="text-align: left">
	　　俱遭爱别离乃至身亡殁</p>
<p style="text-align: left">
	　　变怪流星堕二日俱时出</p>
<p style="text-align: left">
	　　他方怨贼来国人遭丧乱</p>
<p style="text-align: left">
	　　国所重大臣抂扩而身死</p>
<p style="text-align: left">
	　　所爱象马等亦复皆散失</p>
<p style="text-align: left">
	　　处处有兵戈人多非法死</p>
<p style="text-align: left">
	　　恶鬼来入国疾疫遍流行</p>
<p style="text-align: left">
	　　国中最大臣及以诸辅相</p>
<p style="text-align: left">
	　　其心怀谄佞并悉行非法</p>
<p style="text-align: left">
	　　见行非法者而生于爱敬</p>
<p style="text-align: left">
	　　于行善法人苦楚而治罚</p>
<p style="text-align: left">
	　　由爱敬恶人治罚善人故</p>
<p style="text-align: left">
	　　星宿及风雨皆不以时行</p>
<p style="text-align: left">
	　　有三种过生正法当隐没</p>
<p style="text-align: left">
	　　众生无光色地肥皆下沉</p>
<p style="text-align: left">
	　　由敬恶轻善复有三种过</p>
<p style="text-align: left">
	　　非时降霜雹饥疫苦流行</p>
<p style="text-align: left">
	　　谷稼诸果实滋味皆损减</p>
<p style="text-align: left">
	　　于其国土中众生多疾病</p>
<p style="text-align: left">
	　　国中诸树木先生甘美果</p>
<p style="text-align: left">
	　　由斯皆损减苦涩无滋味</p>
<p style="text-align: left">
	　　先有妙园林可爱游戏处</p>
<p style="text-align: left">
	　　忽然皆枯悴见者生忧恼</p>
<p style="text-align: left">
	　　稻麦诸果实美味渐消亡</p>
<p style="text-align: left">
	　　食时心不喜何能长诸大</p>
<p style="text-align: left">
	　　众生光色减势力尽衰微</p>
<p style="text-align: left">
	　　食啖虽复多不能令饱足</p>
<p style="text-align: left">
	　　于其国界中所有众生类</p>
<p style="text-align: left">
	　　少力无勇势所作不堪能</p>
<p style="text-align: left">
	　　国人多疾患众苦逼其身</p>
<p style="text-align: left">
	　　鬼魅遍流行随处生罗刹</p>
<p style="text-align: left">
	　　若王作非法亲近于恶人</p>
<p style="text-align: left">
	　　令三种世间因斯受衰损</p>
<p style="text-align: left">
	　　如是无边过出在于国中</p>
<p style="text-align: left">
	　　皆由见恶人弃舍不治摈</p>
<p style="text-align: left">
	　　由诸天加护得作于国王</p>
<p style="text-align: left">
	　　而不以正法守护于国界</p>
<p style="text-align: left">
	　　若人修善行当得生天上</p>
<p style="text-align: left">
	　　若造恶业者死必堕三涂</p>
<p style="text-align: left">
	　　若王见国人纵其造过失</p>
<p style="text-align: left">
	　　三十三天众皆生热恼心</p>
<p style="text-align: left">
	　　不顺诸天教及以父母言</p>
<p style="text-align: left">
	　　此是非法人非王非孝子</p>
<p style="text-align: left">
	　　若于自国中见行非法者</p>
<p style="text-align: left">
	　　如法当治罚不应生舍弃</p>
<p style="text-align: left">
	　　是故诸天众皆护持此王</p>
<p style="text-align: left">
	　　以灭诸恶法能修善根故</p>
<p style="text-align: left">
	　　王于此世中必招于现报</p>
<p style="text-align: left">
	　　由于<a>善恶</a>业行舍劝众生</p>
<p style="text-align: left">
	　　为示善恶报故得作人王</p>
<p style="text-align: left">
	　　诸天共护持一切咸随喜</p>
<p style="text-align: left">
	　　由自利利他治国以正法</p>
<p style="text-align: left">
	　　见有谄佞者应当如法治</p>
<p style="text-align: left">
	　　假使失王位及以害命缘</p>
<p style="text-align: left">
	　　终不行恶法见恶而舍弃</p>
<p style="text-align: left">
	　　害中极重者无过失国位</p>
<p style="text-align: left">
	　　皆因谄佞人为此当治罚</p>
<p style="text-align: left">
	　　若有谄诳人当失于国位</p>
<p style="text-align: left">
	　　由斯损王政如象入花园</p>
<p style="text-align: left">
	　　天主皆嗔恨阿苏罗亦然</p>
<p style="text-align: left">
	　　以彼为人王不以法治国</p>
<p style="text-align: left">
	　　是故应如法治罚于恶人</p>
<p style="text-align: left">
	　　以善化众生不顺于非法</p>
<p style="text-align: left">
	　　宁舍于身命不随非法友</p>
<p style="text-align: left">
	　　于亲及非亲平等观一切</p>
<p style="text-align: left">
	　　若为正法王国内无偏党</p>
<p style="text-align: left">
	　　法王有名称普闻<a>三界</a>中</p>
<p style="text-align: left">
	　　三十三天众欢喜作是言</p>
<p style="text-align: left">
	　　赡部洲法王彼即是我子</p>
<p style="text-align: left">
	　　以善化众生正法治于国</p>
<p style="text-align: left">
	　　劝行于正法当令生我宫</p>
<p style="text-align: left">
	　　天及诸天子及以苏罗众</p>
<p style="text-align: left">
	　　因王正法化常得心欢喜</p>
<p style="text-align: left">
	　　天众皆欢喜共护于人王</p>
<p style="text-align: left">
	　　众星依位行日月无乖度</p>
<p style="text-align: left">
	　　和风常应节甘雨顺时行</p>
<p style="text-align: left">
	　　苗实皆善成人无饥馑者</p>
<p style="text-align: left">
	　　一切诸天众充满于自宫</p>
<p style="text-align: left">
	　　是故汝人王七身弘正法</p>
<p style="text-align: left">
	　　应尊重法宝由斯众安乐</p>
<p style="text-align: left">
	　　常当亲正法功德自庄严</p>
<p style="text-align: left">
	　　眷属常欢喜能远离诸恶</p>
<p style="text-align: left">
	　　以法化众生恒令得安隐</p>
<p style="text-align: left">
	　　令彼一切人修行于十善</p>
<p style="text-align: left">
	　　率土常丰乐国土得安宁</p>
<p style="text-align: left">
	　　王以法化人善调于恶行</p>
<p style="text-align: left">
	　　常得好名称安乐诸众生</p>
<p style="text-align: left">
	　　尔时大地一切人王及诸大众。闻佛说此古昔人王治国要法。得未曾有。皆大欢喜信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>