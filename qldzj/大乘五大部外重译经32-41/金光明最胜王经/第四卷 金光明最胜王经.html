<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 金光明最胜王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 金光明最胜王经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 金光明最胜王经</strong></p>
<p style="text-align: left">
	　　净地陀罗尼品第六</p>
<p style="text-align: left">
	　　尔时。师子相无碍光焰<a>菩萨</a>。与无量亿众。从座而起。偏袒右肩右膝着地。合掌恭敬顶<a>礼佛</a>足。以种种花香宝幢幡盖。而供养已白佛言。<a>世尊</a>。以几因缘。得菩提心。何者是菩提心。世尊。即于菩提现在心不可得。未来心不可得。过去心不可得。离于菩提菩提心亦不可得。菩提者不可言说。心亦无色无相。无有事业。非可造作。众生亦不可得。亦不可知。世尊。云何诸法甚深之义。而可得知。</p>
<p style="text-align: left">
	　　佛言。善男子。如是如是。菩提微妙。事业造作皆不可得。若离菩提菩提心亦不可得。菩提者不可说。心亦不可说。无色相无事业。一切众生亦不可得。何以故。菩提及心同真如故。能证所证皆平等故。非无诸法而可了知。善男子。菩萨摩诃萨如是知者。乃得名为通达诸法。善说菩提及菩提心。菩提心者。非过去非未来非现在。心亦如是。众生亦如是。于中二相实不可得。何以故。以一切法皆无生故。菩提不可得。菩提名亦不可得。众生众生名不可得。声闻声闻名不可得。独觉独觉名不可得。菩萨菩萨名不可得。佛佛名不可得。行非行不可得。行非行名不可得。以不可得故。于一切寂静法中。而得安住。此依一切功德善根。而得生起。</p>
<p style="text-align: left">
	　　善男子。譬如宝须弥山王<a>饶益</a>一切。此菩提心利众生故。是名第一布施波罗蜜因。善男子。譬如大地持众物故。是名第二持戒波罗蜜因。譬如师子有大威力。独步<a>无畏</a>离惊恐故。是名第三忍辱波罗蜜因。譬如风轮那罗延力。勇壮速疾心不退故。是名第四勤策波罗蜜因。譬如七宝楼观有四阶道。清凉之风来吹四门受安隐乐。静虑法藏求满足故。是名第五静虑波罗蜜因。譬如日轮光耀炽盛。此心速能破灭<a>生死</a>无明闇故。是名第六智慧波罗蜜因。譬如商主能令一切心愿满足。此心能度生死险道。获功德宝故。是名第七方便胜智波罗蜜因。譬如净月<a>圆满</a>无翳。此心能于一切境界清净具足故。是名第八愿波罗蜜因。譬如转轮圣王主兵宝臣随意<a>自在</a>。此心善能庄严净佛国土。无量功德广利群生故。是名第九力波罗蜜因。譬如<a>虚空</a>及转轮圣王。此心能于一切境界无有障碍。于一切处皆得自在至灌顶位故。是名第十智波罗蜜因。善男子。是名菩萨摩诃萨十种菩提心因。如是十因。汝当修学。</p>
<p style="text-align: left">
	　　善男子。依五种法。菩萨摩诃萨成就布施波罗蜜。云何为五。一者信根。二者慈悲。三者无求欲心。四者摄受一切众生。五者愿求一切智智。善男子。是名菩萨摩诃萨成就布施波罗蜜。善男子。复依五法。菩萨摩诃萨。成就持戒波罗蜜。云何为五。一者三业清净。二者不为一切众生作烦恼因缘。三者闭诸恶道。开善趣门。四者过于声闻独觉之地。五者一切功德。皆悉满足。善男子。是名菩萨摩诃萨成就持戒波罗蜜。善男子。复依五法。菩萨摩诃萨成就忍辱波罗蜜。云何为五。一者能伏贪嗔烦恼。二者不惜身命。不求安乐止息之想。三者思惟往业。遭苦能忍。四者发慈悲心。成就众生诸善根故。五者为得甚深无生法忍。善男子。是名菩萨摩诃萨成就忍辱波罗蜜。善男子。复依五法。菩萨摩诃萨成就勤策波罗蜜。云何为五。一者与诸烦恼不乐共住。二者福德未具不受安乐。三者于诸难行苦行之事不生厌心。四者以大慈悲摄受利益。方便成熟一切众生。五者愿求不退转地。善男子。是名菩萨摩诃萨成就勤策波罗蜜。善男子。复依五法。菩萨摩诃萨成就静虑波罗蜜。云何为五。一者于诸善法。摄令不散故。二者常愿<a>解脱</a>不着二边故。三者愿得<a>神通</a>成就众生诸善根故。四者为净法界。蠲除心垢故。五者为断众生烦恼根本故。善男子。是名菩萨摩诃萨成就静虑波罗蜜。善男子。复依五法。菩萨摩诃萨成就智慧波罗蜜。云何为五。一者常于一切诸佛菩萨及明智者。供养亲近不生厌背。二者诸佛如来说甚深法。心常乐闻无有厌足。三者真俗胜智乐善分别。四者见修烦恼。咸速断除。五者<a>世间</a>伎术五明之法。皆悉通达。善男子。是名菩萨摩诃萨成就智慧波罗蜜。善男子。复依五法。菩萨摩诃萨。成就方便波罗蜜。云何为五。一者于一切众生意乐烦恼心行差别悉皆通达。二者无量诸法对治之门。心皆晓了。三者大慈悲定。出入自在。四者于诸波罗蜜多。皆愿<a>修行</a>成就满足。五者一切<a>佛法</a>。皆愿了达。摄受无遗。善男子。是名菩萨摩诃萨成就方便胜智波罗蜜。善男子。复依五法。菩萨摩诃萨成就愿波罗蜜。云何为五。一者。于一切法从本以来不生不灭。非有非<a>无心</a>得安住。二者。观一切法最妙理趣离垢清净心得安住。三者。过一切想是本真如。无作无行不异不动心得安住。四者。为欲利益诸众生事。于俗谛中心得安住。五者。于奢摩他。毗钵舍那。同时运行。心得安住。善男子。是名菩萨摩诃萨成就愿波罗蜜。善男子复依五法。菩萨摩诃萨成就力波罗蜜。云何为五。一者以正智力能了一切众生心行<a>善恶</a>。二者能令一切众生。入于甚深微妙之法。三者。一切众生轮回生死。随其缘业。如实了知。四者。于诸众生三种根性。以正智力能分别知。五者。于诸众生如理为说。令种善根成熟度脱。皆是智力故。善男子。是名菩萨摩诃萨成就力波罗蜜。善男子。复依五法。菩萨摩诃萨成就智波罗蜜。云何为五。一者。能于诸法。分别善恶。二者。于黑白法。远离摄受。三者。能于生死<a>涅槃</a>。不厌不喜。四者。具福<a>智行</a>。至究竟处。五者。受胜灌顶。能得诸佛不共法等及一切智智。善男子。是名菩萨摩诃萨成就智波罗蜜。善男子。何者是波罗蜜义。所谓。修习胜利。是波罗蜜义。满足无量大甚深智。是波罗蜜义。行非行法。心不执着。是波罗蜜义。生死过失涅槃功德正觉正观。是波罗蜜义。愚人智人皆悉摄受。是波罗蜜义。能现种种珍妙法宝。是波罗蜜义。无碍解脱智慧满足。是波罗蜜义。法界众生界正分别知。是波罗蜜义。施等及智。能令至不退转。是波罗蜜义。无生法忍能令满足。是波罗蜜义。一切众生。功德善根能令成熟。是波罗蜜义。能于菩提成佛十力四无所畏不共法等。皆悉成就。是波罗蜜义。生死涅槃了无二相。是波罗蜜义。济度一切。是波罗蜜义。一切外道来相诘难。善能解释。令其降伏。是波罗蜜义。能转十二妙行法轮。是波罗蜜义。无所著无所见无患累。是波罗蜜多义。</p>
<p style="text-align: left">
	　　善男子。初地菩萨。是相先现。三千<a>大千世界</a>。无量无边种种宝藏。无不盈满。菩萨悉见。善男子。二地菩萨。是相先现。三千大千世界。地平如掌。无量无边种种妙色。清净珍宝。庄严之具。菩萨悉见。善男子。三地菩萨。是相先现。自身勇健甲仗庄严。一切怨贼皆能摧伏。菩萨悉见。善男子。四地菩萨。是相先现。四方风轮。种种妙花。悉皆散洒。充布地上。菩萨悉见。善男子。五地菩萨。是相先现。有妙宝女。众宝璎珞。周遍严身。首冠名花。以为其饰。菩萨悉见。善男子。六地菩萨。是相先现。七宝花池。有四阶道。金沙遍布。清净无秽。八功德水皆悉盈满。嗢钵罗花、拘物头花、分陀利花。随处庄严。于花池所游戏快乐。清凉无比。菩萨悉见。善男子。七地菩萨。是相先现。于菩萨前。有诸众生。应堕<a>地狱</a>。以菩萨力便得不堕。无有损伤亦无恐怖。菩萨悉见。善男子。八地菩萨。是相先现。于身两边。有师子王。以为卫护。一切众兽悉皆怖畏。菩萨悉见。善男子。九地菩萨。是相先现。转轮圣王。无量亿众围绕供养。顶上白盖无量众宝之所庄严。菩萨悉见。善男子。十地菩萨。是相先现。如来之身。金色晃耀。无量净光皆悉圆满。有无量亿梵王。围绕恭敬供养。转于无上微妙法轮。菩萨悉见。</p>
<p style="text-align: left">
	　　善男子。云何初地名为<a>欢喜</a>。谓初证得出世之心。昔所未得而今始得。于大事用如其所愿。悉皆成就。生极喜乐。是故最初名为欢喜。诸微细垢犯戒过失皆得清净。是故二地名为无垢。无量智慧三昧光明。不可倾动。无能摧伏。闻持陀罗尼。以为根本。是故三地名为明地。以智慧火烧诸烦恼。增长光明。修行觉品。是故四地名为焰地。修行方便胜智自在极难得故。见修烦恼难伏能伏。是故五地名为难胜。行<a>法相</a>续。了了显现。无相思惟。皆悉现前。是故六地名为现前。无漏无间无相思惟。解脱三昧远修行故。是地清净无有障碍。是故七地名为远行。无相思惟。修得自在。诸烦恼行不能令动。是故八地名为不动。说一切法种种差别。皆得自在无患无累。增长智慧。自在无碍。是故九地名为善慧。法身如虚空。智慧如大云。皆能遍满覆一切故。是故第十名为法云。</p>
<p style="text-align: left">
	　　善男子。执著有相我法无明。怖畏生死恶趣无明。此二无明障于初地。微细学处误犯无明。发起种种业行无明此二无明障于二地。未得今得爱着无明。能障<a>殊胜</a>总持无明。此二无明障于三地。味着等至。喜悦无明。微妙净法爱乐无明。此二无明障于四地。欲背生死无明。希趣涅槃无明。此二无明障于五地。观行<a>流转</a>无明。粗相现前无明。此二无明障于六地。微细诸相<a>现行</a>无明。作意欣乐无相无明。此二无明障于七地。于无相观功用无明。执相自在无明。此二无明障于八地。于所说义及名句文。此二无碍未善巧无明。于词辩才不随意无明。此二无明障于九地。于大神通未得自在变现无明。微细秘密未能悟解事业无明。此二无明障于十地。于一切境微细。所知障碍无明。极细烦恼粗重无明。此二无明障于佛地。</p>
<p style="text-align: left">
	　　善男子。菩萨摩诃萨于初地中。行施波罗蜜。于第二地行戒波罗蜜。于第三地行忍波罗蜜。于第四地行勤波罗蜜。于第五地行定波罗蜜。于第六地行慧波罗蜜。于第七地行方便胜智波罗蜜。于第八地行愿波罗蜜。于第九地行力波罗蜜。于第十地行智波罗蜜。善男子。菩萨摩诃萨最初发心摄受能生妙宝三摩地。第二发心摄受能生可爱乐三摩地。第三发心摄受能生难动三摩地。第四发心摄受能生不退转三摩地。第五发心摄受能生宝花三摩地。第六发心摄受能生日圆光焰三摩地。第七发心摄受能生一切愿如意成就三摩地。第八发心摄受能生现前证住三摩地。第九发心摄受能生智藏三摩地。第十发心摄受能生勇进三摩地。善男子。是名菩萨摩诃萨十种发心。善男子。菩萨摩诃萨于此初地得陀罗尼。名依功德力。尔时世尊即说咒曰。</p>
<p style="text-align: left">
	　　怛侄他晡哷儞曼奴喇剃独虎独虎独虎耶跋苏利瑜阿婆婆萨底(丁里反下皆同)耶跋旃达啰调怛底多跋达[口*洛]叉漫惮茶钵唎诃嚂矩噜莎诃。</p>
<p style="text-align: left">
	　　善男子。此陀罗尼。是过一恒河沙数诸佛所说。为护初地菩萨摩诃萨故。若有诵持此陀罗尼咒者。得脱一切怖畏。所谓。虎狼师子恶兽之类。一切恶鬼人非人等。怨贼灾横及诸苦恼解脱五障不忘念初地。</p>
<p style="text-align: left">
	　　善男子。菩萨摩诃萨于第二地。得陀罗尼。名善安乐住。</p>
<p style="text-align: left">
	　　怛侄他嗢篅(入声下同)哩质哩质哩嗢篅罗篅罗(引)喃缮睹缮睹嗢篅哩虎噜虎噜莎诃。</p>
<p style="text-align: left">
	　　善男子。此陀罗尼。是过二恒河沙数诸佛所说。为护二地菩萨摩诃萨故。若有诵持此陀罗尼咒者。脱诸怖畏恶兽恶鬼人非人等。怨贼灾横及诸苦恼。解脱五障。不忘念二地。</p>
<p style="text-align: left">
	　　善男子。菩萨摩诃萨于第三地。得陀罗尼。名难胜力。</p>
<p style="text-align: left">
	　　怛侄他惮宅枳般宅枳羯喇[打-丁+致]高喇[打-丁+致]鸡由哩惮[打-丁+致]哩莎诃。</p>
<p style="text-align: left">
	　　善男子。此陀罗尼。是过三恒河沙数诸佛所说。为护三地菩萨摩诃萨故若有诵持此陀罗尼咒者。脱诸怖畏恶兽恶鬼人非人等。怨贼灾横及诸苦恼。解脱五障。不忘念三地善男子。菩萨摩诃萨于第四地。得陀罗尼。名大利益。</p>
<p style="text-align: left">
	　　怛侄他室唎室唎陀弭儞陀弭儞陀哩陀哩儞室唎室唎儞毗舍罗波世波始娜畔陀弭帝莎诃。</p>
<p style="text-align: left">
	　　善男子。此陀罗尼。是过四恒河沙数诸佛所说。为护四地菩萨摩诃萨故。若有诵持此陀罗尼咒者。脱诸怖畏恶兽恶鬼人非人等。怨贼灾横及诸苦恼。解脱五障。不忘念四地。</p>
<p style="text-align: left">
	　　善男子。菩萨摩诃萨于第五地得陀罗尼。名种种功德庄严。</p>
<p style="text-align: left">
	　　怛侄他诃哩诃哩儞遮哩遮哩儞羯喇摩(引)儞僧羯喇摩(引)儞三婆山儞瞻跋儞悉耽婆儞谟汉儞碎阎步陛莎诃。</p>
<p style="text-align: left">
	　　善男子。此陀罗尼。是过五恒河沙数诸佛所说。为护五地菩萨摩诃萨故。若有诵持此陀罗尼咒者。脱诸怖畏恶兽恶鬼人非人等。怨贼灾横及诸苦恼。解脱五障。不忘念五地。</p>
<p style="text-align: left">
	　　善男子。菩萨摩诃萨于第六地。得陀罗尼。名圆满智。</p>
<p style="text-align: left">
	　　怛侄他毗徙哩毗徙哩摩哩儞迦哩迦哩毗度汉底噜噜噜噜主噜主噜杜噜婆杜噜婆舍舍设者婆哩洒莎(入)悉底萨婆萨埵喃悉甸睹曼怛啰钵陀儞莎诃。</p>
<p style="text-align: left">
	　　善男子。此陀罗尼。是过六恒河沙数诸佛所说。为护六地菩萨摩诃萨故。若有诵持此陀罗尼咒者。脱诸怖畏恶兽恶鬼人非人等。怨贼灾横及诸苦恼。解脱五障。不忘念六地。</p>
<p style="text-align: left">
	　　善男子。菩萨摩诃萨于第七地。得陀罗尼。名法胜行。</p>
<p style="text-align: left">
	　　怛侄他勺诃(上)勺诃(引)噜勺诃勺诃勺诃噜鞞陆枳鞞陆枳阿蜜[口*栗]哆唬汉儞勃哩山儞鞞噜敕枳婆噜伐底鞞提呬枳频陀鞞哩儞阿蜜哩底枳薄虎主愈薄虎主愈莎诃。</p>
<p style="text-align: left">
	　　善男子。此陀罗尼。是过七恒河沙数诸佛所说。为护七地菩萨摩诃萨故。若有诵持此陀罗尼咒者。脱诸怖畏恶兽恶鬼人非人等。怨贼灾横及诸苦恼。解脱五障。不忘念七地。</p>
<p style="text-align: left">
	　　善男子。菩萨摩诃萨于第八地。得陀罗尼。名无尽藏。</p>
<p style="text-align: left">
	　　怛侄他室唎室唎室唎儞蜜底蜜底羯哩羯哩醯噜醯噜主噜主噜畔陀弭莎诃。</p>
<p style="text-align: left">
	　　善男子。此陀罗尼。是过八恒河沙数诸佛所说。为护八地菩萨摩诃萨故。若有诵持此陀罗尼咒者。脱诸怖畏恶兽恶鬼人非人等。怨贼灾横及诸苦恼。解脱五障。不忘念八地。</p>
<p style="text-align: left">
	　　善男子。菩萨摩诃萨于第九地。得陀罗尼名无量门。</p>
<p style="text-align: left">
	　　怛侄他诃哩旃荼哩枳俱蓝婆喇体(天里反)都刺死跋吒跋吒死室唎室唎迦室哩迦必室唎莎(苏活反)悉底萨婆萨埵喃莎诃。</p>
<p style="text-align: left">
	　　善男子。此陀罗尼。是过九恒河沙数诸佛所说。为护九地菩萨摩诃萨故。若有诵持此陀罗尼咒者。脱诸怖畏恶兽恶鬼人非人等。怨贼灾横及诸苦恼。解脱五障。不忘念九地。</p>
<p style="text-align: left">
	　　善男子。菩萨摩诃萨于第十地。得陀罗尼。名破金刚山。</p>
<p style="text-align: left">
	　　怛侄他悉提(去)苏悉提(去)谟折儞木察儞毗木底庵末丽毗末丽涅末丽忙揭丽呬[口*闌]若揭鞞曷喇怛娜揭鞞三曼多跋侄丽萨婆頞他娑惮儞摩捺斯莫诃摩捺斯頞步底頞窒步底阿[口*賴]誓毗喇誓頞主底庵蜜[口*栗]底阿[口*賴]誓毗喇誓跋嚂谜跋啰蚶(火含)么莎(入)囇晡喇儞晡喇娜曼奴喇剃莎诃。</p>
<p style="text-align: left">
	　　善男子。此陀罗尼灌顶吉祥句。是过十恒河沙数诸佛所说。为护十地菩萨摩诃萨故。若有诵持此陀罗尼咒者。脱诸怖畏恶兽恶鬼人非人等怨贼灾横。一切毒害。皆悉除灭。解脱五障。不忘念十地。</p>
<p style="text-align: left">
	　　尔时师子相无碍光焰菩萨。闻佛说此不可思议陀罗尼已。即从座起偏袒右肩。右膝着地合掌恭敬。顶礼佛足。以颂赞佛。</p>
<p style="text-align: left">
	　　敬礼无譬喻甚深无相法</p>
<p style="text-align: left">
	　　众生失正知唯佛能济度</p>
<p style="text-align: left">
	　　如来明慧眼不见一法相</p>
<p style="text-align: left">
	　　复以正<a>法眼</a>普照不思议</p>
<p style="text-align: left">
	　　不生于一法亦不灭一法</p>
<p style="text-align: left">
	　　由斯平等见得至无上处</p>
<p style="text-align: left">
	　　不坏于生死亦不住涅槃</p>
<p style="text-align: left">
	　　不着于二边是故证圆寂</p>
<p style="text-align: left">
	　　于净不净品世尊知一味</p>
<p style="text-align: left">
	　　由不分别法获得最清净</p>
<p style="text-align: left">
	　　世尊无边身不说于一字</p>
<p style="text-align: left">
	　　令诸<a>弟子</a>众法雨皆充满</p>
<p style="text-align: left">
	　　佛观众生相一切种皆无</p>
<p style="text-align: left">
	　　然于苦恼者常兴于救护</p>
<p style="text-align: left">
	　　苦乐常无常有我<a>无我</a>等</p>
<p style="text-align: left">
	　　不一亦不异不生亦不灭</p>
<p style="text-align: left">
	　　如是众多义随说有差别</p>
<p style="text-align: left">
	　　譬如空谷响唯佛能了知</p>
<p style="text-align: left">
	　　法界无分别是故无异乘</p>
<p style="text-align: left">
	　　为度众生故分别说有三</p>
<p style="text-align: left">
	　　尔时大自在梵天王。亦从座起偏袒右肩。右膝着地。合掌恭敬。顶礼佛足而白佛言。世尊。此金光明最胜王经。希有难量。初中后善。文义究竟。皆能成就一切佛法。若受持者。是人则为报诸佛恩。佛言。善男子。如是如是。如汝所说。善男子。若得听闻是经典者。皆不退于阿耨多罗三藐三菩提。何以故。善男子。是能成熟不退地菩萨殊胜善根。是第一法印。是众经王故。应听闻受持读诵。何以故。善男子。若一切众生。未种善根。未成熟善根。未亲近诸佛者。不能听闻是微妙法。若善男子善女人能听受者。一切罪障皆悉除灭。得最清净。常得见佛。不离诸佛及善知识胜行之人。恒闻妙法住不退地。获得如是胜陀罗尼门无尽无减。所谓海印出妙功德陀罗尼。无尽无减。通达众生意行言语陀罗尼。无尽无减。日圆无垢相光陀罗尼。无尽无减。满月相光陀罗尼。无尽无减。能伏诸惑演功德流陀罗尼。无尽无减。破金刚山陀罗尼。无尽无减。说不可说义因缘藏陀罗尼。无尽无减。通达实语法则音声陀罗尼。无尽无减。虚空无垢心行印陀罗尼。无尽无减。无边佛身。皆能显现陀罗尼。无尽无减。</p>
<p style="text-align: left">
	　　善男子。如是等无尽无减诸陀罗尼门。得成就故。是菩萨摩诃萨能于十方一切佛土。化作佛身。演说无上种种<a>正法</a>。于法真如。不动不住。不来不去。善能成熟一切众生善根。亦不见一众生可成熟者。虽说种种诸法。于言辞中不动不住。不去不来。能于生灭证无生灭。以何因缘。说诸行法无有去来。由一切法体无异故。说是法时。三万亿菩萨摩诃萨。得无生法忍。无量诸菩萨不退菩提心。无量无边苾刍苾刍尼。得法眼净。无量众生发菩萨心。尔时世尊。而说颂曰。</p>
<p style="text-align: left">
	　　胜法能逆生死流甚深微妙难得见</p>
<p style="text-align: left">
	　　有情盲冥贪欲覆由不见故受众苦</p>
<p style="text-align: left">
	　　尔时大众。俱从座起。顶礼佛足。而白佛言。世尊。若所在处。讲宣读诵此金光明最胜王经。我等大众皆悉往彼。为作听众。是<a>说法</a>师。令得利益安乐。无障身意泰然。我等皆当尽心供养。亦令听众安隐快乐。所住国土。无诸怨贼恐怖厄难饥馑之苦。人民炽盛。此说法处。道场之地。一切诸<a>天人</a>非人等一切众生不应履践及以污秽。何以故。说法之处即是制底。当以香花缯彩幡盖而为供养。我等常为守护令离衰损。佛告大众。善男子。汝等应当精勤修习此妙经典。是则正法久住于世。</p>
		

	
	

		</div></div><hr><script charset='utf-8' src='../../js/footer.js'></script></body></html>