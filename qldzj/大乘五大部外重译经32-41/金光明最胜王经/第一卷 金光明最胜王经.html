<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 金光明最胜王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 金光明最胜王经</center></div><div class='fo'><center>经文出处:来自无量光明网</center><br/><br>
			<h>第一卷 金光明最胜王经</h>
<h>　　唐龙兴<a>三藏</a>教序</h>
<p><strong>　　唐中宗皇帝制</strong></p>
<p>　　盖闻。苍苍者天列星辰而著象。茫茫者地奠川岳以成形。仰观天文既如彼也。俯循地理又若斯焉。夫以妙旨幽微。名言之路攸绝。真如湛寂性相之义都捐然。则发启心聋。资法雷之激响。奖导迷众俟觉首以司方。故知假名不坏。于常名乐说。乃诠于无说至若象外之象。犹称<a>三界</a>之尊天中之天。爰著六通之圣法王见利孕育于七十二君。梵帝乘时牢笼于万八千岁。周星閟彩言符降诞之徵。汉日流祥载叶通神之萝。故能威扬沙劫化被尘区。玉毫舒耀而除昏。金口弘宣而遣滞。破烦恼之贼讵。藉干戈坏<a>生死</a>之军。惟凭慧力癖圆明之界。广纳于无边。开常乐之门。普该于有识。纵使浮天欲浪境风息而俄澄。涨日情尘法雨霑而便廓。归依者销殃而致福。回向者去危而获安。可谓巍巍乎。其有成功荡荡乎。而无能名者矣。但四生蠢蠢未悟。无常六趣悠悠俱缠有结。讵知空华不实。水月非坚。驰逐于五阴之中。播迁于三界之域。纳诸品汇终俟法门。自白马西来。玄言东被<a>世尊</a>。则随类敷演众生。乃逐性开迷。马鸣擅美于琼编。龙树胜芳于宝偈。于是遥通震旦。远布阎浮。半满之教区分大小之乘。并骛澄安后德。接武于胜场。琳远高人骈踨法宇。遂使微言著范。历千古而扬英声。至（丿+目+责）流规。周十方而腾茂实。顷属后周应运。大扇魔风遂使天下招提。咸从毁废。寰中法侣并混编甿。嗟乎。阒寂禅居。空留宴坐之处。荒凉慧苑。无复经行之踪。爰洎开皇。重将修建。旋逢大业。又遇分崩。鬼哭神吟。山鸣海沸。既遭涂炭。宁有伽蓝。<a>正法</a>消沦。邪见增长。于是人迷觉路。邅迴于苦集之区。俗蔽真宗。羁绊于盖缠之内。</p>
<p>　　我大唐之有天下也。上凌巢燧。俯视羲轩。三圣重光。万邦一统。威加有截。泽被无垠。掩坤络以还淳。亘乾维而献款。再悬佛日。重补梵天。龙宫将八柱齐安。鹫岭共五峰争峻。大弘释教。谅属皇朝者焉。大福先寺翻经三藏法师义净者。范阳人也。俗姓张氏。五代相韩之后。三台仕晋之前。朱紫分辉。貂蝉合彩。高祖为东齐郡守。仁风逐扇。甘雨随车。化阐六条。政行十部。爰祖及父。俱厌俗荣。放旷一丘。逍遥三径。含和体素。养性恬神。摘芝秀于东山。挹清流于南涧。可谓寻幽丹峤栖偃白云臬鹤。于是吞声场驹以之执影。法师幼挺明晤。夙彰聪敏。才俞辩李之岁。心乐<a>出家</a>。甫过游洛之年。志寻西国。业该经史。学洞古今。聪三藏之玄枢。明一乘之奥义。既而闲居习静。息虑安禅。托彼山林。远兹尘累。三十有七。方遂雅怀。以咸亨二年。行至广府。发踪结契数乃十人。鼓棹升航。唯存一已。巡南溟以遐逝。指西域以长驱。历严岫之千重。凌波涛之万里。渐届<a>天竺</a>。次至王城。佛<a>说法</a>华灵峰尚在。如来成道圣躅仍留。吠舍城中。献盖之足迹不泯。给孤园内布金之地犹存。三道宝陛居然目睹。八大灵塔邈矣亲观。所经三十馀国。凡历二十馀载。菩提树下屦攀折以淹留。阿耨池边几濯缨而澡。鑑法师慈悲作室。忍辱为衣。长斋则一食自资。长坐则六时无倦。又古来翻译之者。莫不先出梵文。后资汉译。摭词方凭于学者。诠义别禀于僧徒。今兹法师不如是矣。既闲五天竺语。又详二谛幽宗。译义缀文咸由于已出。指词定理匪假于旁求。超汉代之摩腾。跨秦年之罗什。所将梵本经共四百部。合五十万颂。金刚座真容一铺。<a>舍利</a>三百粒以证圣。元年夏五月方届都焉。则天大圣皇帝。出震膺期。乘乾握纪。绍隆为务。弘济为心。爰命百寮兼整四众。虹幡辉日。凤吹遏云。香散六铢。华飘五色。锵锵济济。炜炜煌煌。迎于上东之门。置于授记之寺。共于阗三藏及大福先寺寺主<a>沙门</a>。复礼西崇福寺主法藏等。翻<a>华严经</a>后。至大福先寺。与天竺三藏宝思末多。及授记寺主慧表沙门胜荘慈训等。译根本部律。其大德等。莫不四禅凝虚。<a>六度</a>冥怀。悬法镜于心台。朗戒珠于性海。词林挺秀。将觉树而联芳。慧炬扬辉。澄桂轮而合影。浑金璞玉。谅属其人。诚梵宇之栋梁。实法门之龙象。已翻诸杂经律二百馀卷。缮写云毕。寻并进内其馀戒律诸论。方俟后诠五篇之教。具明八法之因。备晓鹅珠。尚护虫命无伤。浮囊必取于不亏。油钵终期于靡覆。崇圣教之纲纪。启含生之耳目。伏愿上资先圣。长隆七庙之基。下逮微躬。恒佐九天之命。迁怀生于寿域。致薄俗于淳源。岁稔时和。远安迩肃。顾以万机务总四海事。殷爰凭乙夜之馀式。赞弥天之德。课虚扣寂。聊题序云。</p>
<h>　　序品第一</h>
<p>　　如是我闻。一时薄伽梵。在王舍城鹫峰山顶。于最清净甚深法界。诸佛之境如来所居。与大苾刍众九万八千人。皆是阿<a>罗汉</a>。能善调伏如大象王。诸漏已除。无复烦恼。心善<a>解脱</a>。慧善解脱。所作已毕。舍诸重担。逮得己利。尽诸有结。得大<a>自在</a>。住清净戒。善巧方便。智慧庄严。证八解脱。已到<a>彼岸</a>。其名曰具寿阿若憍陈如。具寿阿说侍多。具寿婆湿波。具寿摩诃那摩。具寿婆帝利迦。大迦摄波。优楼频螺迦摄。伽耶迦摄。那提迦摄。<a>舍利子</a>。大目干连。惟阿难陀住于学地。如是等诸大声闻。各于晡时从定而起。往诣佛所。顶<a>礼佛</a>足。右绕三匝。退坐一面。</p>
<p>　　复有<a>菩萨</a>摩诃萨。百千万亿人俱。有大威德。如大龙王。名称普闻。众所知识。施戒清净。常乐奉持。忍行精勤。经无量劫。超诸静卢。系念现前。开阐慧门。善修方便。自在游戏。微妙<a>神通</a>。逮得总持。辩才无尽。断诸烦恼。累染皆亡。不久当成一切种智。降魔军众。而击法鼓。制诸外道。令起净心。转妙法轮。度人天众。十方佛土悉已庄严。六趣有情无不蒙益。成就大智。具足大忍。住大慈悲心有大坚固力。历事诸佛不般<a>涅槃</a>。发弘誓心尽未来际。广于佛所深种净因。于三世法悟无生忍。逾于二乘所行境界。以大善巧化导<a>世间</a>。于大师教悉能敷演秘密之法。甚深空性。皆已了知。无复疑惑。其名曰无障碍转法轮菩萨。常发心转法轮菩萨。常精进菩萨。不休息菩萨。慈氏菩萨。妙吉祥菩萨。观自在菩萨。总持自在王菩萨。大辩庄严王菩萨。妙高山王菩萨。大海深王菩萨。宝幢菩萨。大宝幢菩萨。<a>地藏菩萨</a>。<a>虚空藏菩萨</a>。宝手自在菩萨。金刚手菩萨。<a>欢喜</a>力菩萨。大法力菩萨。大庄严光菩萨。大金光庄严菩萨。净戒菩萨。常定菩萨。极清净慧菩萨。坚固精进菩萨。心如<a>虚空</a>菩萨。不断大愿菩萨。施药菩萨。疗诸烦恼病菩萨。医王菩萨。欢喜高王菩萨。得上授记菩萨。大云净光菩萨。大云持法菩萨。大云名称喜乐菩萨。大云现无边称菩萨。大云师子吼菩萨。大云牛王吼菩萨。大云吉祥菩萨。大云宝德菩萨。大云日藏菩萨。大云月藏菩萨。大云星光菩萨。大云火光菩萨。大云电光菩萨。大云雷音菩萨。大云慧雨充遍菩萨。大云清净雨王菩萨。大云花树王菩萨。大云青莲花香菩萨。大云宝栴<a>檀香</a>清凉身菩萨。大云除闇菩萨。大云破医菩萨。如是等无量大菩萨众。各于晡时从定而起。往诣佛所。顶礼佛足右绕三匝退坐一面。复有梨车毗童子五亿八千。其名曰师子光童子。师子慧童子。法授童子。因陀罗授童子。大光童子。大猛童子。佛护童子。法护童子。僧护童子。金刚护童子。虚空护童子。虚空吼童子。宝藏童子。吉祥妙藏童子。如是等人而为上首。悉皆安住无上菩提。于大乘中深信欢喜。各于晡时。往诣佛所顶礼佛足。右绕三匝退坐一面。</p>
<p>　　复有四万二千天子。其名曰喜见天子。喜悦天子。日光天子。月髻天子。明慧天子。虚空净慧天子。除烦恼天子。吉祥天子。如是等天子而为上首。皆发弘愿护持大乘。绍隆正法能使不绝。各于晡时往诣佛所顶礼佛足。右绕三匝退坐一面。</p>
<p>　　复有二万八千龙王。莲华龙王。【医-酉+言】罗叶龙王。大力龙王。大吼龙王。小波龙王。持駃水龙王。金面龙王。如意龙王。如是等龙王而为上首。于大乘法常乐受持。发深<a>信心</a>称扬拥护。各于晡时往诣佛所顶礼佛足。右绕三匝退坐一面。</p>
<p>　　复有三万六千诸药叉众。毗沙门天王而为上首。其名曰庵婆药叉。持庵婆药叉。莲花光藏药叉。莲花面药叉。颦眉药叉。现大怖药叉。动地药叉。吞食药叉。是等药叉悉皆爱乐如来正法。深心护持不生疲懈。各于晡时往诣佛所顶礼佛足。右绕三匝退坐一面。		
		<p class="box marginT">
<a></a> <span></span> <a></a> <a></a> <a></a> <a class="a"></a>		

	
	

		<br>
			</p>
<p>　　复有四万九千揭路茶王。香象势力王而为上首。及余健闼婆阿苏罗紧那罗莫呼洛伽等。山林河海一切神仙。并诸大国所有王众。中宫后妃净信男女。人天大众悉皆云集。咸愿拥护无上大乘。读诵受持书写流布。各于晡时往诣佛所顶礼佛足。右绕三匝退坐一面。如是等声闻菩萨。人天大众龙神八部。既云集已。各各至心合掌恭敬。瞻仰尊容。目未曾舍。愿乐欲闻<a>殊胜</a>妙法。尔时薄伽梵。于日晡时。从定而起。观察大众。而说颂曰。</p>
<p style="text-align: center">　　<strong>金光明妙法最胜诸经王</strong></p>
<p style="text-align: center"><strong>　　甚深难得闻诸佛之境界</strong></p>
<p style="text-align: center"><strong>　　我当为大众宣说如是经</strong></p>
<p style="text-align: center"><strong>　　并四方四佛威神共加护</strong></p>
<p style="text-align: center"><strong>　　东方阿閦尊南方宝相佛</strong></p>
<p style="text-align: center"><strong>　　西方无量寿北方天鼓音</strong></p>
<p style="text-align: center"><strong>　　我复演妙法吉祥忏中胜</strong></p>
<p style="text-align: center"><strong>　　能灭一切罪净除诸恶业</strong></p>
<p style="text-align: center"><strong>　　及消众苦患常与无量乐</strong></p>
<p style="text-align: center"><strong>　　一切智根本诸功德庄严</strong></p>
<p style="text-align: center"><strong>　　众生身不具<a>寿命</a>将损减</strong></p>
<p style="text-align: center"><strong>　　诸恶相现前天神皆舍离</strong></p>
<p style="text-align: center"><strong>　　亲友怀嗔恨眷属悉分离</strong></p>
<p style="text-align: center"><strong>　　彼此共乖违珍财皆散失</strong></p>
<p style="text-align: center"><strong>　　恶星为变怪或被邪蛊侵</strong></p>
<p style="text-align: center"><strong>　　若复多忧愁众苦之所逼</strong></p>
<p style="text-align: center"><strong>　　睡眠见恶梦因此生烦恼</strong></p>
<p style="text-align: center"><strong>　　是人当澡浴应着鲜洁衣</strong></p>
<p style="text-align: center"><strong>　　于此妙经王甚深佛所赞</strong></p>
<p style="text-align: center"><strong>　　专注心无乱读诵听受持</strong></p>
<p style="text-align: center"><strong>　　由此经威力能离诸灾横</strong></p>
<p style="text-align: center"><strong>　　及余众苦难无不皆除灭</strong></p>
<p style="text-align: center"><strong>　　护世四王众及大臣眷属</strong></p>
<p style="text-align: center"><strong>　　无量诸药叉一心皆拥卫</strong></p>
<p style="text-align: center"><strong>　　大辩才天女尼连河水神</strong></p>
<p style="text-align: center"><strong>　　诃利底母神坚牢地神众</strong></p>
<p style="text-align: center"><strong>　　梵王帝释主龙王紧那罗</strong></p>
<p style="text-align: center"><strong>　　及金翅鸟王阿苏罗天众</strong></p>
<p style="text-align: center"><strong>　　如是天神等并将其眷属</strong></p>
<p style="text-align: center"><strong>　　皆来护是人昼夜常不离</strong></p>
<p style="text-align: center"><strong>　　我当说是经甚深佛行处</strong></p>
<p style="text-align: center"><strong>　　诸佛秘密教千万劫难逢</strong></p>
<p style="text-align: center"><strong>　　若有闻是经能为他演说</strong></p>
<p style="text-align: center"><strong>　　若心生<a>随喜</a>或设于供养</strong></p>
<p style="text-align: center"><strong>　　如是诸人等当于无量劫</strong></p>
<p style="text-align: center"><strong>　　常为诸<a>天人</a>龙神所恭敬</strong></p>
<p style="text-align: center"><strong>　　此福聚无量数过于恒沙</strong></p>
<p style="text-align: center"><strong>　　读诵是经者当获斯功德</strong></p>
<p style="text-align: center"><strong>　　亦为十方尊深行诸菩萨</strong></p>
<p style="text-align: center"><strong>　　拥护持经者令离诸苦难</strong></p>
<p style="text-align: center"><strong>　　供养是经者如前澡浴身</strong></p>
<p style="text-align: center"><strong>　　饮食及香花恒起慈悲意</strong></p>
<p style="text-align: center"><strong>　　若欲听是经令心净无垢</strong></p>
<p style="text-align: center"><strong>　　常生欢喜念能长诸功德</strong></p>
<p style="text-align: center"><strong>　　若以尊重心听闻是经者</strong></p>
<p style="text-align: center"><strong>　　善生于人趣远离诸苦难</strong></p>
<p style="text-align: center"><strong>　　彼人善根熟诸佛之所赞</strong></p>
<p style="text-align: center"><strong>　　方得闻是经及以忏悔法</strong>		
		<p class="box marginT">
<a></a> <a></a> <span></span> <a></a> <a></a> <a class="a"></a>		

	
	

		<br>
			</p>
<h>　　如来寿量品第二</h>
<p>　　尔时王舍大城。有一菩萨摩诃萨。名曰妙幢。已于过去无量俱胝那庾多百千佛所。承事供养殖诸善根。是时妙幢菩萨独于静处作是思惟。以何因缘释迦牟尼如来寿命短促唯八十年。复作是念。如佛所说有二因缘得寿命长。云何为二。一者不害生命。二者施他饮食。然释迦牟尼如来。曾于无量百千万亿无数大劫。不害生命行十善道。常以饮食惠施一切饥饿众生。乃至己身血肉骨髓。亦持施与令得饱满。况余饮食。时彼菩萨。于世尊所作是念时。以佛威力其室忽然广博严净。帝青琉璃种种众宝。杂彩间饰如佛<a>净土</a>。有妙香气。过诸天香芬馥充满。于其四面各有上妙师子之座。四宝所成以天宝衣而敷其上。复于此座有妙莲花。种种珍宝以为严饰。量等如来自然显现。于莲花上有四如来。东方不动。南方宝相。西方无量寿。北方天鼓音。是四如来各于其座加趺而坐。放大光明周遍照耀王舍大城。及此三千<a>大千世界</a>。乃至十方恒河沙等诸佛国土。雨诸天花奏诸天乐。尔时于此赡部洲中及三千大千世界。所有众生以佛威力。受胜妙乐无有乏少。若身不具皆蒙具足。盲者能视。聋者得闻。哑者能言。愚者得智。若心乱者得本心。若无衣者得衣服。被恶贱者人所敬。有垢秽者身清洁。于此世间所有利益。未曾有事悉皆显现。</p>
<p>　　尔时妙幢菩萨。见四如来及希有事。欢喜踊跃合掌一心。瞻仰诸佛殊胜之相。亦复思惟释迦牟尼如来无量功德。惟于寿命。生疑惑心。云何。如来功德无量寿命短促。唯八十年。尔时四佛。告妙幢菩萨言。善男子。汝今不应思忖如来寿命长短。何以故。善男子。我等不见诸天世间梵魔沙门<a>婆罗门</a>等人及非人。有能算知佛之寿量知其齐限。惟除无上正遍知者。时四如来。欲说<a>释迦牟尼佛</a>所有寿量。以佛威力。欲<a>色界</a>天诸龙鬼神健闼婆阿苏罗揭路茶紧那罗莫呼洛伽。及无量百千亿那庾多菩萨摩诃萨。悉来集会入妙幢菩萨净妙室中。尔时四佛于大众中。欲显释迦牟尼如来所有寿量。而说颂曰。</p>
<p style="text-align: center">　　<strong>一切诸海水可知其渧数</strong></p>
<p style="text-align: center"><strong>　　无有能数知释迦之寿量</strong></p>
<p style="text-align: center"><strong>　　析诸妙高山如芥可知数</strong></p>
<p style="text-align: center"><strong>　　无有能数知释迦之寿量</strong></p>
<p style="text-align: center"><strong>　　一切大地土可知其尘数</strong></p>
<p style="text-align: center"><strong>　　无有能数知释迦之寿量</strong></p>
<p style="text-align: center"><strong>　　假使量虚空可得尽边际</strong></p>
<p style="text-align: center"><strong>　　无有能度知释迦之寿量</strong></p>
<p style="text-align: center"><strong>　　若人住亿劫尽力常算数</strong></p>
<p style="text-align: center"><strong>　　亦复不能知世尊之寿量</strong></p>
<p style="text-align: center"><strong>　　不害众生命及施于饮食</strong></p>
<p style="text-align: center"><strong>　　由斯二种因得寿命长远</strong></p>
<p style="text-align: center"><strong>　　是故大觉尊寿命难知数</strong></p>
<p style="text-align: center"><strong>　　如劫无边际寿量亦如是</strong></p>
<p style="text-align: center"><strong>　　妙幢汝当知不应起疑惑</strong></p>
<p style="text-align: center"><strong>　　最胜寿无量莫能知数者</strong></p>
<p>　　尔时妙幢菩萨。闻四如来说释迦牟尼佛寿量无限白言。世尊。云何如来示现如是短促寿量。时四世尊告妙幢菩萨言。善男子。彼释迦牟尼佛于五浊世。出现之时。人寿百年禀性下劣。善根微薄。复无信解。此诸众生。多有我见人见众生寿者。养育邪见我我所见断常见等。为欲利益此诸异生及众外道。如是等类令生正解速得成就无上菩提。是故释迦牟尼如来。示现如是短促寿命。善男子。然彼如来欲令众生见涅槃已。生难遭想忧苦等想。于佛世尊所说经教。速当受持读诵通利。为人解说不生谤毁。是故如来现斯短寿。何以故。彼诸众生若见如来不般涅槃。不生恭敬难遭之想。如来所说甚深经典。亦不受持读诵通利为人宣说。所以者何。以常见佛不尊重故。善男子。譬如有人见其父母。多有财产珍宝丰盈。便于财物不生希有难遭之想。所以者何。于父财物生常想故。善男子。彼诸众生亦复如是。若见如来不入涅槃。不生希有难遭之想。所以者何。由常见故。善男子。譬如有人父母贫穷资财乏少。然彼贫人或诣王家或大臣舍。见其仓库种种珍宝悉皆盈满。生希有心难遭之想。时彼贫人为欲求财。广设方便策勤无怠。所以者何。为舍贫穷受安乐故。善男子。彼诸众生。亦复如是。若见如来入于涅槃。生难遭想乃至忧苦等想。复作是念。于无量劫诸佛如来出现于世。如乌昙跋花时乃一现。彼诸众生发希有心起难遭想。若遇如来心生敬信。闻说正法生实语想。所有经典。悉皆受持。不生毁谤。善男子。以是因缘。彼佛世尊。不久住世。速入涅槃。善男子。是诸如来。以如是等善巧方便。成就众生。尔时四佛。说是语已忽然不现。</p>
<p>　　尔时妙幢菩萨摩诃萨。与无量百千菩萨及无量亿那庾多百千众生。俱共往诣鹫峰山中释迦牟尼如来正遍知所。顶礼佛足。在一面立。时妙幢菩萨。以如上事。具白世尊。时四如来。亦诣鹫峰。至释迦牟尼佛所。各随本方。就座而坐。告侍者菩萨言。善男子。汝今可诣释迦牟尼佛所。为我致问。少病少恼。起居轻利。安乐行不。复作是言。善哉善哉。释迦牟尼如来。今可演说金光明经甚深法要。为欲<a>饶益</a>一切众生。除去饥馑。令得安乐。我当随喜时彼侍者。各诣释迦牟尼佛所。顶礼双足。却住一面。俱白佛言。彼天人师致问无量。少病少恼起居轻利安乐行不。复作是言。善哉善哉。释迦牟尼如来。今可演说金光明经甚深法要。为欲利益一切众生。除去饥馑。令得安乐。尔时释迦牟尼如来应正等觉。告彼侍者诸菩萨言。善哉善哉。彼四如来。乃能为诸众生饶益安乐。劝请于我宣扬正法。尔时世尊。而说颂曰。</p>
<p style="text-align: center">　　<strong>我常在鹫山宣说此经宝</strong></p>
<p style="text-align: center"><strong>　　成就众生故示现般涅槃</strong></p>
<p style="text-align: center"><strong>　　凡夫起邪见不信我所说</strong></p>
<p style="text-align: center"><strong>　　为成就彼故示现般涅槃</strong></p>
<p>　　时大会中有婆罗门。姓憍陈如名曰法师授记。与无量百千婆罗门众。供养佛已。闻世尊说入般涅槃。涕泪交流前礼佛足白言。世尊。若实如来于诸众生有大慈悲。怜愍利益令得安乐。犹如父母余无等者。能与世间作归依处如净满月。以大智慧能为照明如日初出。普观众生爱无偏党如罗怙罗。惟愿世尊施我一愿。尔时世尊默然而止。佛威力故于此众中。有梨车毗童子名一切众生喜见。语婆罗门憍陈如言。大婆罗门。汝今从佛欲乞何愿。我能与汝。婆罗门言。童子。我欲供养无上世尊。今从如来求请舍利如芥子许。何以故。我曾闻说若善男子善女人。得<a>佛舍利</a>如芥子许恭敬供养。是人当生三十三天而为帝释。是时童子。语婆罗门曰。若欲愿生三十三天受胜报者。应当至心听是金光明最胜王经。于诸经中最为殊胜。难解难入。声闻独觉所不能知。此经能生无量无边福德果报。乃至成办无上菩提。我今为汝略说其事。婆罗门言。善哉童子。此金光明甚深最上难解难入。声闻独觉尚不能知。何况我等边鄙之人。智慧微浅。而能解了。是故。我今求佛舍利如芥子许。持还本处。置宝函中恭敬供养。命终之后得为帝释。常受安乐。云何。汝今不能为我从明行足求斯一愿。作是语已。尔时童子即为婆罗门。而说颂曰。</p>
<p style="text-align: center">　<strong>　恒河駃流水可生白莲花</strong></p>
<p style="text-align: center"><strong>　　黄鸟作白形黑鸟变为赤</strong></p>
<p style="text-align: center"><strong>　　假使赡部树可生多罗果</strong></p>
<p style="text-align: center"><strong>　　朅树罗枝中能出庵罗叶</strong></p>
<p style="text-align: center"><strong>　　斯等希有物或容可转变</strong></p>
<p style="text-align: center"><strong>　　世尊之舍利毕竟不可得</strong></p>
<p style="text-align: center"><strong>　　假使用龟毛织成上妙服</strong></p>
<p style="text-align: center"><strong>　　寒时可被着方求佛舍利</strong></p>
<p style="text-align: center"><strong>　　假使蚊蚋足可使成楼观</strong></p>
<p style="text-align: center"><strong>　　坚固不摇动方求佛舍利</strong></p>
<p style="text-align: center"><strong>　　假使水蛭虫口中生白齿</strong></p>
<p style="text-align: center"><strong>　　长大利如锋方求佛舍利</strong></p>
<p style="text-align: center"><strong>　　假使持兔角用成于梯蹬</strong></p>
<p style="text-align: center"><strong>　　可升上天宫方求佛舍利</strong></p>
<p style="text-align: center"><strong>　　鼠缘此梯上除去阿苏罗</strong></p>
<p style="text-align: center"><strong>　　能障空中月方求佛舍利</strong></p>
<p style="text-align: center"><strong>　　若蝇饮酒醉周行村邑中</strong></p>
<p style="text-align: center"><strong>　　广造于舍宅方求佛舍利</strong></p>
<p style="text-align: center"><strong>　　若使驴唇色赤如频婆果</strong></p>
<p style="text-align: center"><strong>　　善作于歌舞方求佛舍利</strong></p>
<p style="text-align: center"><strong>　　乌与鸺鹠鸟同共一处游</strong></p>
<p style="text-align: center"><strong>　　彼此相顺从方求佛舍利</strong></p>
<p style="text-align: center"><strong>　　假使波罗叶可成于伞盖</strong></p>
<p style="text-align: center"><strong>　　能遮于大雨方求佛舍利</strong></p>
<p style="text-align: center"><strong>　　假令大船舶盛满诸财宝</strong></p>
<p style="text-align: center"><strong>　　能令陆地行方求佛舍利</strong></p>
<p style="text-align: center"><strong>　　假使鹪鹩鸟以嘴衔香山</strong></p>
<p style="text-align: center"><strong>　　随处任游行方求佛舍利</strong>		
		<p class="box marginT">
<a></a> <a></a> <a></a> <span></span> <a></a> <a class="a"></a>		

	
	

		<br>
			</p>
<p>　　尔时法师授记婆罗门。闻此颂已亦以伽他。答一切众生喜见童子曰。</p>
<p style="text-align: center">　<strong>　善哉大童子此众中吉祥</strong></p>
<p style="text-align: center"><strong>　　善巧方便心得佛无上记</strong></p>
<p style="text-align: center"><strong>　　如来大威德能救护世间</strong></p>
<p style="text-align: center"><strong>　　仁可至心听我今次第说</strong></p>
<p style="text-align: center"><strong>　　诸佛境难思世间无与等</strong></p>
<p style="text-align: center"><strong>　　法身性<a>常住</a><a>修行</a>无差别</strong></p>
<p style="text-align: center"><strong>　　诸佛体皆同所说法亦尔</strong></p>
<p style="text-align: center"><strong>　　诸佛无作者亦复本无生</strong></p>
<p style="text-align: center"><strong>　　世尊金刚体权现于<a>化身</a></strong></p>
<p style="text-align: center"><strong>　　是故佛舍利无如芥子许</strong></p>
<p style="text-align: center"><strong>　　佛非血肉身云何有舍利</strong></p>
<p style="text-align: center"><strong>　　方便留身骨为益诸众生</strong></p>
<p style="text-align: center"><strong>　　法身是正觉法界即如来</strong></p>
<p style="text-align: center"><strong>　　此是佛真身亦说如是法</strong></p>
<p>　　尔时会中三万二千天子。闻说如来寿命长远。皆发阿耨多罗三藐三菩提心。欢喜踊跃。得未曾有。异口同音。而说颂曰。</p>
<p style="text-align: center">　<strong>　佛不般涅槃正法亦不灭</strong></p>
<p style="text-align: center"><strong>　　为利众生故示现有灭尽</strong></p>
<p style="text-align: center"><strong>　　世尊不思议妙体无异相</strong></p>
<p style="text-align: center"><strong>　　为利众生故现种种庄严</strong></p>
<p>　　尔时妙幢菩萨。亲于佛前及四如来并二大士诸天子所。闻说释迦牟尼如来寿量事已。复从座起。合掌恭敬。白佛言。世尊。若实如是。诸佛如来。不般涅槃。无舍利者。云何经中。说有涅槃及佛舍利。令诸人天恭敬供养。过去诸佛。现有身骨。流布于世。人天供养。得福无边。今复言无。致生疑惑。惟愿世尊。哀愍我等。广为分别。</p>
<p>　　尔时佛告妙幢菩萨及诸大众。汝等当知。云般涅槃有舍利者。是密意说。如是之义当一心听。善男子。菩萨摩诃萨如是应知。有其十法。能解如来应正等觉真实理趣。说有究竟大般涅槃。云何为十。一者。诸佛如来究竟断尽诸烦恼障所知障故。名为涅槃。二者。诸佛如来善能解了有情无性及法无性故。名为涅槃。三者。能转身依及法依故。名为涅槃。四者。于诸有情任运休息化因缘故。名为涅槃。五者证得真实无差别相平等法身故。名为涅槃。六者。了知生死及以涅槃无二性故。名为涅槃。七者。于一切法。了其根本。证清净故。名为涅槃。八者。于一切法无生无灭善修行故。名为涅槃。九者。真<a>如法</a>界实际平等。得正智故。名为涅槃。十者。于诸法性及涅槃性。得无差别故。名为涅槃。是谓十法说有涅槃。</p>
<p>　　复次善男子。菩萨摩诃萨。如是应知。复有十法。能解如来应正等觉真实理趣。说有究竟大般涅槃。云何为十。一者。一切烦恼。以乐欲为本从乐欲生。诸佛世尊断乐欲故。名为涅槃。二者。以诸如来断诸乐欲。不取一法以不取故。无去无来。无所取故。名为涅槃。三者。以无去来及无所取。是则法身不生不灭无生灭故。名为涅槃。四者。此无生灭非言所宣。言语断故。名为涅槃。五者无有我人。惟法生灭得转依故。名为涅槃。六者。烦恼随惑。皆是客尘。法性是主。无来无去。佛了知故。名为涅槃。七者。真如是实。余皆虚妄。实性体者即是真如。真如性者。即是如来。名为涅槃。八者。实际之性。无有戏论。惟独如来证实际法。戏论永断。名为涅槃。九者。无生是实。生是虚妄。愚痴之人。漂溺生死。如来体实无有虚妄。名为涅槃。十者。不实之法。是从缘生。真实之法。不从缘起。如来法身。体是真实。名为涅槃。善男子。是谓十法说有涅槃。</p>
<p>　　复次善男子。菩萨摩诃萨。如是应如。复有十法。能解如来应正等觉真实理趣。说有究竟大般涅槃。云何为十。一者。如来善知施及施果。<a>无我</a>我所。此施及果。不正分别永除灭故。名为涅槃。二者。如来善知戒及戒果。无我我所。此戒及果。不正分别永除灭故。名为涅槃。三者。如来善知忍及忍果。无我我所。此忍及果。不正分别永除灭故。名为涅槃。四者。如来善知勤及勤果。无我我所。此勤及果。不正分别永除灭故。名为涅槃。五者。如来善知定及定果。无我我所。此定及果。不正分别永除灭故。名为涅槃。六者。如来善知慧及慧果。无我我所。此慧及果不。正分别永除灭故。名为涅槃。七者。诸佛如来。善能了知一切有情非有情。一切诸法皆无性。不正分别。永除灭故。名为涅槃。八者。若自爱者。便起追求。由追求故。受众苦恼。诸佛如来。除自爱故。永绝追求。无追求故。名为涅槃。九者。有为之法。皆有数量。无为法者。数量皆除。佛离有为证无为法。无数量故。名为涅槃。十者。如来了知有情及法。体性皆空。离空非有。空性即是真法身故。名为涅槃。善男子。是谓十法说有涅槃。</p>
<p>　　复次善男子。岂惟如来不般涅槃。是为希有。复有十种希有之法。是如来行。云何为十。一者。生死过失。涅槃寂静。由于生死及以涅槃证平等故。不处<a>流转</a>。不住涅槃。于诸有情。不生厌背。是如来行。二者。佛于众生不作是念。此诸愚夫行颠倒见。为诸烦恼之所缠迫。我今开悟令其解脱。然由往昔慈善根力。于彼有情。随其根性意乐胜解。不起分别。任运济度示教利喜。尽未来际。无有穷尽。是如来行。三者。佛无是念。我今演说十二分教。利益有情。然由往昔慈善根力。为彼有情广说。乃至尽未来际。无有穷尽。是如来行。四者。佛无是念。我今往彼城邑聚落。王及大臣婆罗门刹帝利薜舍戍达罗等舍。从其乞食。然由往昔身语意行惯习力故。任运诣彼。为利益事。而行乞食。是如来行。五者。如来之身。无有饥渴。亦无便利羸惫之相。虽行乞取。而无所食。亦无分别。然为任运利益有情。示有食相。是如来行。六者。佛无是念。此诸众生。有上中下。随彼机性。而为说法。然佛世尊无有分别。随其器量。善应机缘。为彼说法。是如来行。七者。佛无是念。此类有情。不恭敬我。常于我所。出呵骂言。不能与彼共为言论。彼类有情。恭敬于我。常于我所。共相赞叹。我当与彼共为言说。然而如来起慈悲心。平等无二。是如来行。八者。诸佛如来。无有爱憎。憍慢贪惜及诸烦恼。然而如来常乐寂静。赞叹少欲。离诸諠闹。是如来行。九者。如来无有一法不知。不善通达。于一切处镜智现前无有分别。然而如来。见彼有情所作事业。随彼意转方便诱引。令得出离。是如来行。十者。如来。若见一分有情得富盛时。不生欢喜。见其衰损。不起忧戚。然而如来见彼有情修习正行。无碍大慈。自然救摄。若见有情修习邪行。无碍大悲自然救摄。是如来行。善男子。如是当知。如来应正等觉。说有如是无边正行。汝等当知。是谓涅槃真实之相。或时见有般涅槃者。是权方便。及留舍利令诸有情。恭敬供养。皆是如来慈善根力。若供养者于未来世。远离八难。逢值诸佛。遇善知识不失善心。福报无边速当出离。不为生死之所缠缚。如是妙行。汝等勤修。勿为放逸。</p>
<p>　　尔时妙幢菩萨。闻佛亲说不般涅槃及甚深行。合掌恭敬白言。我今始知如来大师不般涅槃。及留舍利普益众生。身心踊悦。叹未曾有。说是如来寿量品时。无量无数无边众生。皆发无等等阿耨多罗三藐三菩提心。时四如来忽然不现。妙幢菩萨。礼佛足已。从座而起还其本处。</p>
		
		<p class="box marginT">
<a></a> <a></a> <a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>