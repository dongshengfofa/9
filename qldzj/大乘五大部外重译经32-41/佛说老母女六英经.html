<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说老母女六英经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说老母女六英经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说老母女六英经</strong></p>
<p style="text-align: left">　　佛为<a>世尊</a>功德巍巍。愍念众生为之伤悲。时与<a>弟子</a>大士相追。止处乐音广有所开。有一母人贫老伛偻。长跪问佛。五阴六衰会合我身悉为是谁。来何所从去何所归。惟愿世尊。为我思惟。佛言善哉。宜识其几。诸法因缘识之者希。譬如钻火两木相揩。火不从钻亦不从燧。火出其间赫赫甚辉。还烧其木木尽消微。亦如捶鼓。其音哀摧声不从革。亦不从捶。诸法如是。因缘相推。亦如天雨风云雷电合会作雨。不独龙威。诸法如是文亦如是。譬如画师。调和彩色因素加画无形不即。皆须缘合非独一力。母人闻经。<a>欢喜</a>倾侧即得法忍。身不疲极。阿难启陈。此何母人。问佛诸法<a>生死</a>所从。心开意解即得道真。</p>
<p style="text-align: left">　　佛语阿难。听我所言。前过去佛名曰拘留秦。尔时此母是我之亲。我行学道恋闭我身。忧思不食一日之间。缘此恩爱。五百世贫。今我得佛万福皆臻。众生无量清净佛前。过六十亿劫当得作佛号萨婆。国名多华。劫名礼禅。时人衣食如忉利天。各寿一劫无有苦勤。尔时母人天龙夜叉闻佛<a>说法</a>。皆大欢喜八万七千人皆得正真道意。<a>礼佛</a>而去。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>