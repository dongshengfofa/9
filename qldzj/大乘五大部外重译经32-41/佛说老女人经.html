<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说老女人经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说老女人经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说老女人经</strong></p>
<p style="text-align: left">　　闻如是。一时佛在堕舍罗。所止处名乐音。时有八百<a>比丘</a><a>菩萨</a>万人俱。时有贫穷老女人来到佛所。以头面着地为佛作礼。白佛言。愿欲有所问。佛言。善哉当问。老女人言。生从何所来去至何所。老从何所来去至何所。病从何所来去至何所。死从何所来去至何所。色痛痒思想<a>生死</a>识。从何所来去至何所。眼耳鼻口身心。从何所来去至何所。地水火风空。从何所来去至何所。佛言善哉。问是大快。生无所从来去亦无所。至老无所从来去亦无所至。病无所从来去亦无所至。死无所从来去亦无所至。色痛痒思想生死识。无所从来去亦无所至。眼耳鼻口身心。无所从来去亦无所至。地水火风空。无所从来去亦无所至。诸法皆如是。</p>
<p style="text-align: left">　　譬如两木相揩火出还烧木。木尽火便灭。佛问老女人。是火从何所来去至何所。老女人言。因缘合便得火。因缘离散火便灭。佛言。诸法亦如是。因缘合乃成。因缘离散即灭。法亦无所从来去亦无所至。目见色即是意。意即是色。二者俱空。无所有成。灭亦如是。譬如鼓不用一事成有皮有[壴*桑]有人持桴打鼓。鼓便有声。是声亦空。当来声亦空。过去声亦空。是声亦不从皮。亦不从[壴*桑]。亦不从桴从人手出。合会诸物乃成鼓声。声从空尽空。万物亦尔。本净无所有因作法。法亦无所有。譬如云起阴雾便雨。不从龙身出。亦不从龙心出。皆龙因缘所作乃致此雨。诸法亦无所从来。去亦无所至。譬如画师先治壁板素。便和调诸彩<a>自在</a>所作。是画不从壁板素出。亦不从人手出。随意所作各各悉成。生死亦如是。各自随所作行。譬祸生泥犁。天上人间亦尔。有余是者不着着便有。老女人闻之大<a>欢喜</a>言。蒙佛恩得<a>法眼</a>。虽身羸老今得开解。阿难政衣服。长跪白佛言。是老女人何以智慧乃尔。闻佛言即开解。佛告阿难。是老女人者。是我前世发意学道时母也。阿难问佛言。是母何以贫穷困苦乃尔。佛言。往昔拘留秦佛时我欲作<a>沙门</a>。是母慈爱不肯听我去。我忧愁不食一日。因是故五百世。来生<a>世间</a>辄贫穷。今寿尽当生阿弥陀佛国供养诸佛。却后六十八亿劫。当作佛号波犍。其国名化华。作佛时人所有被服饮食。如忉利天上。其国中人民皆寿一劫。佛说经已。老女人及阿难。诸菩萨比丘僧。诸鬼神龙<a>天人</a>阿须伦。皆大欢喜。前为佛作礼而去。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>