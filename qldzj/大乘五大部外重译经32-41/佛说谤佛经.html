<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说谤佛经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说谤佛经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说谤<a>佛经</a></strong></p>
<p style="text-align: left">　　如是我闻：一时，婆伽婆住王舍城耆阇崛山中，与大<a>比丘</a>众千二百五十人俱，<a>菩萨</a>八十千。</p>
<p style="text-align: left">　　尔时，会中有菩萨摩诃萨，名离忧悲，在大会坐。师子游戏菩萨摩诃萨、智光明菩萨摩诃萨、梵雷音响云声菩萨摩诃萨、善作功德宝华光明菩萨摩诃萨、师子游步云雷音声菩萨摩诃萨、光明威德名闻菩萨摩诃萨、无边智聚思惟庄严菩萨摩诃萨、无边宝华名称菩萨摩诃萨、智慧光明辩才说意菩萨摩诃萨，此十菩萨摩诃萨集在会坐，已于七年为陀罗尼精勤修习而不能得，满七年已则生忧愁，心尚不定，况陀罗尼？所求不得心生疲倦，既于七年离痴覆盖，恒常经行求陀罗尼而不能得，舍戒还家远离<a>佛法</a>作鄙劣行，于佛法中心生疑惑有如是过。</p>
<p style="text-align: left">　　阿阇世王在大会坐。尔时，<a>世尊</a>于先已为阿阇世王断除疑悔。阿阇世王既除疑悔，一切忧恼皆得<a>解脱</a>，于七日中舍财大施。如是大施满七日已，为听法故七亿众生俱到佛所。彼十菩萨诸善男子，于佛法中已得罪过，亦在会坐。</p>
<p style="text-align: left">　　尔时，会中有菩萨摩诃萨，名不畏行，得陀罗尼，阿僧祇劫法忍成就，得无生忍种种辩才，能知一切智智之门，能<a>说法</a>门，能知众生深心信解而为说法。</p>
<p style="text-align: left">　　尔时，不畏行菩萨摩诃萨，从坐而起，整服一厢，右膝著地，合掌向佛，白言：&ldquo;大德，此众会中十善男子，已于七年为陀罗尼精勤<a>修行</a>，所愿不成舍离佛法而作俗人。善哉！世尊，如方便说，此善男子令速解知。&rdquo;</p>
<p style="text-align: left">　　尔时，世尊告不畏行菩萨言：&ldquo;善男子，当知如是十善男子，未曾得闻谤佛法门。此善男子曾谤佛来，是故不能速疾得通。&rdquo;</p>
<p style="text-align: left">　　尔时，不畏行菩萨摩诃萨，即以偈颂问如来曰：</p>
<p style="text-align: left">　　&ldquo;我今问仁曰， 光明之法王，</p>
<p style="text-align: left">　　若行菩萨行， 恶业云何净？</p>
<p style="text-align: left">　　无量胜智名， 十力无障智，</p>
<p style="text-align: left">　　解脱无戏论， 说菩萨净行。</p>
<p style="text-align: left">　　我问无量智， 我问断恶意，</p>
<p style="text-align: left">　　我问无比尊， 云何菩萨行？</p>
<p style="text-align: left">　　已脱一切缚， 离烦恼破魔，</p>
<p style="text-align: left">　　知众生心意， 愿说菩萨行！</p>
<p style="text-align: left">　　如华开笑面， 有<a>智行</a>欲断，</p>
<p style="text-align: left">　　说法断有意， 愿说菩萨行！</p>
<p style="text-align: left">　　能与无量乐， 善功德善行，</p>
<p style="text-align: left">　　于一切<a>世间</a>， 作利益安乐。</p>
<p style="text-align: left">　　已于无量世， 为舍所爱物，</p>
<p style="text-align: left">　　象马宝百头， 无量妻子舍。</p>
<p style="text-align: left">　　以忍自调伏， 乐戒功<a>德行</a>，</p>
<p style="text-align: left">　　决定勤精进， 意常不忧恼。</p>
<p style="text-align: left">　　百种苦已尽， 所求事究竟，</p>
<p style="text-align: left">　　愿如应说法， 除断众生苦！</p>
<p style="text-align: left">　　愿说离三垢， 云何离不善？</p>
<p style="text-align: left">　　愿说菩萨行， 调御益众生！&rdquo;</p>
<p style="text-align: left">　　尔时，世尊告不畏行菩萨摩诃萨言：&ldquo;善男子，此十菩萨本曾谤佛。&rdquo;</p>
<p style="text-align: left">　　不畏行菩萨言：&ldquo;世尊，云何谤佛？&rdquo;</p>
<p style="text-align: left">　　佛言：&ldquo;不畏行，此十菩萨乃往过去第三十劫，有佛号曰观世<a>自在</a>如来应正遍知，出焰世界。不畏行，今此会中十善男子，于彼观世自在如来入<a>涅槃</a>后，皆作大姓大富长者，造五百寺，于一一寺置千比丘。时有法师，名曰辩积，得陀罗尼，坐法座上为众说法，五千诸佛皆与辩才，八万亿天守护供养。辩积法师一说法时，七万众生悉皆不退阿耨多罗三藐三菩提，一万众生得须陀洹果。</p>
<p style="text-align: left">　　&ldquo;善男子，彼时有王，名曰月得，自共五百婇女相随，俱往供养辩积法师。敬重法故歌声作乐，种种宝花散彼比丘，栴檀等香用涂其身，以五百领好衣覆之，于七日中一切乐具尽心供养，<a>如法</a>师法而供养之。当于尔时彼长者子，说彼比丘毁破净戒。彼恶业报九十千年堕大<a>地狱</a>，于五百世虽生人中受黄门身，生夷人中生邪见家，于六百世生盲无舌，七百世中虽复<a>出家</a>求陀罗尼而不能得。何以故？以彼往世恶业障故。</p>
<p style="text-align: left">　　&ldquo;善男子，汝应善知如是法门。我今已说，既得闻已，若见法师实<a>破戒</a>者，不得生嗔尚不应说，何况耳闻而得说耶？善男子，若有挑拔一切众生眼目罪聚，若以嗔心看法师者，所有恶业过彼罪聚。若断一切诸众生命所有罪聚，若有于法师生于恶<a>心经</a>回面顷所得罪聚，彼前罪聚于此罪聚，一百分中不等其一，于千分中亦不等一，于百千分阿僧祇分、若歌罗分、若数分中不等其一，于譬喻分乃至忧波尼沙陀分不等其一。何以故？若谤法师即是谤佛。</p>
<p style="text-align: left">　　&ldquo;善男子，若有悕望供养佛者，彼人则应供养法师。若有悕望供给佛者，彼人则应供给法师。若有悕望礼<a>拜佛</a>者，彼人则应<a>礼拜</a>法师。何以故？以从菩萨生一切智，以从菩萨生诸佛故。善男子，菩萨何曰发菩提心？既发心已不住欲乐烦恼不染，不住一切非梵行事，应如是知。如是菩萨入无色定不生无色。何以故？菩萨不随三昧力生，以愿力生，如是菩萨解脱一切毛道凡夫愚痴人行。若有能见<a>虚空</a>色者，彼人能见菩萨烦恼。</p>
<p style="text-align: left">　　&ldquo;善男子，譬如阿那婆达多龙王龙众数摄，与一切龙体相无异，龙三种过悉皆远离。何等为三？一者、热沙不堕其头，二者、不以蛇身行欲，三者、无有伽楼罗畏。如是，善男子，此三龙过所不能汙。菩萨摩诃萨亦复如是，一切戏乐皆悉具有，于三有中欲烦恼苦不能覆蔽，应如是知。又善男子，譬如取鱼众生之类于水中行，水中见物，入水不死。善男子，菩萨摩诃萨亦复如是，行于<a>生死</a>住凡夫行，常求智行修集<a>正法</a>，心不迷乱，凡夫之事所不能汙，三有之苦所不能汙。是故，菩萨摩诃萨常应自护，勿谤法师。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;若欲供养佛， 若欲礼如来，</p>
<p style="text-align: left">　　但供养佛子， 第一供养佛。</p>
<p style="text-align: left">　　我说以衣钵， 坐卧经行处，</p>
<p style="text-align: left">　　如是等应施， 发菩提心者。</p>
<p style="text-align: left">　　如是供养佛， 如是供养法，</p>
<p style="text-align: left">　　佛为世间上， 皆从法中生。</p>
<p style="text-align: left">　　是人孤独智， 与暗眼者明，</p>
<p style="text-align: left">　　示迷者正道， 将向不死处。</p>
<p style="text-align: left">　　若一切财宝， 常施一切佛，</p>
<p style="text-align: left">　　虽如是奉施， 不能报佛恩。</p>
<p style="text-align: left">　　若从今已去， 常供养法师，</p>
<p style="text-align: left">　　不谤不说者， 则报诸佛恩。&rdquo;</p>
<p style="text-align: left">　　尔时，不畏行菩萨摩诃萨白佛言：&ldquo;世尊，有方便门令此菩萨净恶业不？&rdquo;</p>
<p style="text-align: left">　　佛言：&ldquo;有！不畏行，有陀罗尼，此善男子，若能出家专心诵此陀罗尼句，恶业则净。</p>
<p style="text-align: left">　　&ldquo;多轶他(台逻切长音不言长者尽是短音句)阿制(句)阿车婆坻(句)阿那(长音)毗丽(句)阿施黎杀(诗债切句)阿讫吏帝(句)阿那由系(句)阿系(句)阿毗何(长音)离(句)阿婆(重音不言重者悉是轻音)婆(句)头楼唐鹅磨(句)由多若多(长音)纳波啰颇闭(句)尼伽地(持债切句)忧伽啰系(句)侯侯迷(无诣切句)遮波丽(句)娑迟摩细(句)三摩提(句)余(长音)知(句)那耶波离舒(长音)池(重音)帝(句)</p>
<p style="text-align: left">　　&ldquo;善男子，此十善男子，若能诵此陀罗尼句，于七日中一切放舍，不食杂食心不散乱，不著诸色心不分别，舍憍慢意常诵不止，更无所作不与人杂，行平等心常行利益，心常修习五阴无常而不舍离，常修<a>念佛</a>，若如是行，于十方中现见千佛。&rdquo;</p>
<p style="text-align: left">　　尔时，彼会十善男子，闻佛说已即尔出家，专心诵此陀罗尼句，七日精进随顺摄取，亦常修习念佛三昧见一千佛，彼恶业障忏悔尽灭。尔时即得一切智门集陀罗尼，灭三十劫生死之业，不退阿耨多罗三藐三菩提。</p>
<p style="text-align: left">　　&ldquo;不畏行，当知尔时供养法师月得王者，今无量寿如来应供正遍知是。阿閦如来应正遍知则是尔时辩积法师。尔时谤说辩积法师十长者儿大姓童子，即是此会十善男子。彼十长者大姓童子，尔时谤说辩积法师毁犯净戒。</p>
<p style="text-align: left">　　&ldquo;如是，善男子，随诸菩萨于何等寺若<a>善恶</a>住，乃至失命身死因缘不见其过。何以故？善男子，菩萨具有四种净法。何者四种？一者、修空，二者、常于一切众生不破坏心，三者、于诸菩萨常与利益，四者、说法不求资生。善男子，此是四法菩萨摩诃萨清净菩提法。&rdquo;</p>
<p style="text-align: left">　　尔时，世尊为明此义，以偈说曰：</p>
<p style="text-align: left">　　&ldquo;若能信解空， 佛说第一法，</p>
<p style="text-align: left">　　如是清净行， 行常不放逸。</p>
<p style="text-align: left">　　不破坏众生， 不说破坏语，</p>
<p style="text-align: left">　　彼人得成佛， 光明照世间。</p>
<p style="text-align: left">　　此第二净道， 闻已作利益，</p>
<p style="text-align: left">　　于众生行忍， 莫作破坏行。</p>
<p style="text-align: left">　　有法善无垢， 施发心菩萨，</p>
<p style="text-align: left">　　若不求恩报， 第三菩提道。</p>
<p style="text-align: left">　　决定生悲心， 说法不求利，</p>
<p style="text-align: left">　　如深心怜愍， 第四道智净。</p>
<p style="text-align: left">　　&ldquo;复次，善男子，修陀罗尼菩萨摩诃萨，阿兰若行，亲近闻法，著鲜净衣，独住闲居，四威仪中常思惟行，以种种物布施法师，生正<a>信心</a>不随他语，不生疲倦，常精进行心不谕谄，不离念佛心无所得，善修无相如说而行，以信解心请佛忏悔，<a>随喜</a>回向恒常正行，不越威仪不畏教诫，依止尊住一切名行，于此法中不疲倦修。&rdquo;</p>
<p style="text-align: left">　　说此法时，三万众生本未曾发菩提之心，闻此法已发菩提心。五千众生远尘离垢，于诸法中得<a>法眼</a>净。三万菩萨一切皆得无生法忍。</p>
<p style="text-align: left">　　&ldquo;善男子，若诸菩萨摩诃萨等，闻此法门得福甚多！若以七宝满于三千<a>大千世界</a>，于日日中布施三宝，如是乃至恒河沙劫；若复得闻如是法门，其福为胜！若复能行五波罗蜜经一千劫，惟除般若波罗蜜门；若人得闻如是法门，其福为胜！善男子，若复有人于一千佛，晨起日中日暮供养，尊重赞叹如意供给；若有得闻如是法门，其福为胜！如是，善男子，应当护念如是法门。我今付汝，为令拥护受持读诵，解说其义为令书写，乃至失命身死因缘，应当护念随顺修行。&rdquo;</p>
<p style="text-align: left">　　如来说已，不畏行菩萨摩诃萨及余菩萨，彼诸比丘一切众会，并诸天、人及阿修罗、乾闼婆等闻佛所说，皆大<a>欢喜</a>。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>