<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说花聚陀罗尼咒经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说花聚陀罗尼咒经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说花聚陀罗尼咒经</strong></p>
<p style="text-align: left">　　如是我闻。一时佛在阿耨达多龙王宫中。与诸<a>比丘</a>五百人俱。<a>菩萨</a>摩诃萨满足一千。尽是一生补处。皆得陀罗尼位阶十地。犹如王子不久当得绍继王位。此诸菩萨亦复如是。有大功德而自庄严。不久当得灌顶之位得成作佛。此诸菩萨各从他方诸佛世界而来集会。于诸佛所心无疑滞。时会众中有一菩萨。名曰师子奋迅。从座而起偏袒右肩右膝着地。合掌向佛而白佛言。<a>世尊</a>若有善男子善女人。尽其形寿一切乐具供养如来。得福多不。</p>
<p style="text-align: left">　　佛告师子奋迅菩萨。莫作是说心生疑惑。供养如来得福甚多。何以故。如来有无量戒德无量<a>禅定</a>三昧无量智慧无量<a>解脱</a>无量解脱知见。并诸声闻缘觉辟支佛。及一切贤圣其福甚多不可限量。尔时师子奋迅菩萨。闻佛所说心生信解。倍加恭敬供养尊重赞叹。即以衣服房舍卧具病瘦汤药。如是种种一切乐具。皆悉供养令无所乏。若有善男子善女人。于如来灭度之后。取<a>佛舍利</a>如芥子许供养<a>礼拜</a>。比前功德其福正等。若复有人持以七宝如须弥山等。于一劫中布施声闻辟支佛。得福多不。不也世尊。佛言若有<a>出家</a>在家之人。能持一钱以用布施初发菩提心人。得福德比前功德。百分千分百千万分不及其一。乃至算数譬喻所不能及。如是如是如佛所说。若复有人。于如来灭度之后行于旷路。见于如来塔庙。若善男女。能于一华若一灯烛。若一团泥用涂像前以用供养。若有善男子善女人。持一铜钱施于佛像。为补治故。若以一掬水用洒佛塔地。除去不净干花烛烬。若<a>烧香</a>供养。举足一步诣于塔寺。若一称南无佛。欲使此人堕三恶道。百千万劫终无是处。</p>
<p style="text-align: left">　　佛告师子奋迅菩萨。有陀罗尼名曰花聚。多所<a>饶益</a>诸天世人。有能受持读诵通利<a>如法</a><a>修行</a>。所得福德倍过于上。复有善男子。供养声闻缘觉辟支佛菩萨。百千万倍不及其一。乃至算数譬喻所不能知。是人命终终不生于八难之处卑贱之家。在所生处六情完具。自识<a>宿命</a>。常值三宝见佛闻法。终不忘失菩提之心。能得甚深无量辩才。乘六<a>神通</a>游至十方诸佛世界。咨受妙法<a>教化</a>众生。尔时世尊即说咒曰。</p>
<p style="text-align: left">　　多狄他度罗尼陀罗尼陀罗尼磨祢波步婆散尼悉题旃题涅目脂涅呵梨虑伽钵帝<a>佛陀</a>钵帝帝梨乌迦啰[口*知]佉伽罗[口*知]啰殊波伽帝帝阇和帝毗舍罗佛题昙摩波嘶阿叉夜羯卑羯波和帝阿弥多羯卑休多舍尼帝阇啝帝泥句婆摩一唏帝帝阇伽呵和帝因题夜佛题咥拏佛提莎诃。</p>
<p style="text-align: left">　　佛言有善男子善女人。欲行此陀罗尼者。若二月三月若八月中。从白月八日至十五日。净自澡浴着新净衣。当于静处坐佛形像。悬缯幡盖。花香供养礼拜忏悔。昼夜六时诵此陀罗尼。若坐若行莫令心乱。满七日已当得见佛。若不见者复更二七<a>三七</a>日。专心诵此陀罗尼。必得见佛坐莲华上而为<a>说法</a>。是时即得自识宿命念力坚固。得陀罗尼无碍辩才若求多闻若求禅定。若求智慧若求辩才。若求医方若求咒术。若求工巧若求文艺。如是种种随心所愿悉皆得之。乃至成佛终不忘失。除其<a>四谛</a>。尔时师子奋迅菩萨。诸<a>天人</a>民及阿修罗诸比丘众。闻佛所说<a>欢喜</a>奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>