<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 合部金光明经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 合部金光明经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 合部金光明经</strong></p>
<p style="text-align: left">
	　　合部金光明经序</p>
<p style="text-align: left">
	　　日严寺<a>沙门</a>释彦琮述</p>
<p style="text-align: left">
	　　金光明经者。教穷满字。金鼓击于梦中。理极真空。宝塔踊于地上。三身果备。酬昔报之无亏。十地因圆。显曩修之具足。所以经王之号。得称于斯。将知能弘赞人。其位难量者也。</p>
<p style="text-align: left">
	　　大兴善寺沙门释宝贵者。即近周世道安神足。伏膺明匠。寔曰良才。玩阅群经。未尝释手。可谓瞿昙身子。孔氏颜渊者焉。然贵睹昔晋朝沙门支敏度。合两支两竺一白五家首楞严五本。为一部作八卷。又合一支两竺三家维摩三本。为一部作五卷。今沙门僧就又合二谶罗什耶舍四家大集四本。为一部作六十卷。非止收涓添海。亦是聚芥培山。诸此合经文义宛具。斯既先哲遗踪。贵遂依承。以为规矩。而金光明。见有三本。初在凉世。有昙无谶。译为四卷。止十八品。其次周世。阇那崛多。译为五卷。成二十品。后逮梁世。<a>真谛</a><a>三藏</a>。于建康译。三身分别。业障灭。陀罗尼最净地。依空满愿等四品。足前出没。为二十二品。其序果云。昙无谶法师。称金光明经。篇品阙漏。每寻文揣义。谓此说有征。而仇校无指。永怀寤寐。宝贵每叹。此经秘奥。后分云何。竟无嘱累旧虽三译。本疑未周。长想梵文。愿言逢遇。</p>
<p style="text-align: left">
	　　大隋驭寓。新经即来。帝敕所司。相续翻译。至开皇十七年。法席小间。因劝请。</p>
<p style="text-align: left">
	　　北<a>天竺</a>揵陀罗国三藏法师。此云志德。重寻后本。果有嘱累品。复得银主陀罗尼品。故知法典源散。派别条分。承注末流。理难全具。赖三藏法师。慧性冲明。学业优远。内外经论。多所博通。在京大兴善寺。即为翻译。并前先出。合二十四品。写为八卷。学士成都费长房笔受。通梵沙门日严寺释彦琮校练。宝珠既足。欣跃载深。愿此法灯。传之永劫。</p>
<p style="text-align: left">
	　　序品第一</p>
<p style="text-align: left">
	　　如是我闻。一时佛在王舍大城耆阇崛山。是时如来游于无量甚深法性诸佛行处。过诸<a>菩萨</a>所行清净。是金光明诸经之王。若有闻者。则能思惟无上微妙甚深之义。如是经典。常为四方四佛<a>世尊</a>之所护持。</p>
<p style="text-align: left">
	　　东方阿閦南方宝相西无量寿</p>
<p style="text-align: left">
	　　北微妙声</p>
<p style="text-align: left">
	　　我今当说忏悔等法。所生功德为无有上。能坏诸苦尽不善业。</p>
<p style="text-align: left">
	　　一切种智而为根本无量功德</p>
<p style="text-align: left">
	　　之所庄严灭除诸苦与无量乐</p>
<p style="text-align: left">
	　　诸根不具<a>寿命</a>损减贫穷困苦</p>
<p style="text-align: left">
	　　诸天舍离亲厚斗讼王法所加</p>
<p style="text-align: left">
	　　各各忿诤财物损耗愁忧恐怖</p>
<p style="text-align: left">
	　　恶星灾异众邪蛊道变怪相续</p>
<p style="text-align: left">
	　　卧见恶梦昼则愁恼当净洗浴</p>
<p style="text-align: left">
	　　听是经典至心清净着净洁衣</p>
<p style="text-align: left">
	　　专听是经甚深行处是经威德</p>
<p style="text-align: left">
	　　能悉消除如是诸恶令其寂灭</p>
<p style="text-align: left">
	　　护世四王将诸官属并及无量</p>
<p style="text-align: left">
	　　夜叉之众悉来拥护是持经典</p>
<p style="text-align: left">
	　　大辩天神尼连河神鬼子母神</p>
<p style="text-align: left">
	　　地神坚牢大梵尊天三十三天</p>
<p style="text-align: left">
	　　大神龙王紧那罗王迦楼罗王</p>
<p style="text-align: left">
	　　阿修罗王与其眷属悉共至彼</p>
<p style="text-align: left">
	　　拥护是人昼夜不离我今所说</p>
<p style="text-align: left">
	　　诸佛世尊甚深秘密微妙行处</p>
<p style="text-align: left">
	　　亿百千劫甚难得值若得闻经</p>
<p style="text-align: left">
	　　若为他说若心<a>随喜</a>若设供养</p>
<p style="text-align: left">
	　　如是之人于无量劫常为诸天</p>
<p style="text-align: left">
	　　八部所敬如是<a>修行</a>生功德者</p>
<p style="text-align: left">
	　　得不思议无量福聚亦为十方</p>
<p style="text-align: left">
	　　诸佛世尊深行菩萨之所护持</p>
<p style="text-align: left">
	　　着净衣服以上妙香慈心供养</p>
<p style="text-align: left">
	　　常不远离身意清净无有垢秽</p>
<p style="text-align: left">
	　　<a>欢喜</a>悦豫深乐是典若得听闻</p>
<p style="text-align: left">
	　　当知善得人身人道及以正命</p>
<p style="text-align: left">
	　　若闻忏悔执持在心是上善根</p>
<p style="text-align: left">
	　　诸佛所赞</p>
<p style="text-align: left">
	　　寿量品第二</p>
<p style="text-align: left">
	　　尔时王舍城中有菩萨摩诃萨。名曰信相。已曾供养过去无量亿那由他百千诸佛种诸善根。是信相菩萨作是思惟。何因何缘。释迦如来寿命短促方八十年。复更念言。如佛所说有二因缘寿命得长。何等为二。一者不杀。二者施食。而我世尊。于无量百千亿那由他阿僧祇劫。修不杀戒具足十善。饮食惠施不可限量。乃至己身骨髓血肉。充足饱满饥饿众生。况余饮食。大士如是至心<a>念佛</a>。思是义时其室自然广博。严事。天绀琉璃种种众宝。杂厕间错以成其地。犹如如来所居<a>净土</a>。有妙香气过诸天香。烟云垂布遍满其室。其室四面各有四宝上妙高座自然而出。纯以天衣而为敷具。是妙座上各有诸佛。所受用华众宝合成。于莲华上有四如来。</p>
<p style="text-align: left">
	　　东方名阿閦南方名宝相</p>
<p style="text-align: left">
	　　西方无量寿北方微妙声</p>
<p style="text-align: left">
	　　是四如来自然而坐师子座上放大光明。照王舍城及此三千<a>大千世界</a>。乃至十方恒河沙等诸佛世界。雨诸天华作天伎乐。尔时三千大千世界所有众生。以佛神力受天快乐。诸根不具即得具足。举要言之。一切<a>世间</a>所有利益。未曾有事悉具出现。</p>
<p style="text-align: left">
	　　尔时信相菩萨。见是诸佛及希有事欢喜踊跃。恭敬合掌向诸世尊。至心念佛作是思惟释迦如来无量功德。唯寿命中心生疑惑。云何如来寿命如是方八十年。</p>
<p style="text-align: left">
	　　尔时四佛以正遍知告信相菩萨。善男子。汝今不应思量如来寿命短促。何以故。善男子。我等不见诸天世人魔众梵众沙门<a>婆罗门</a>人及非人有能思算如来寿量知其齐限。惟除如来。时四如来将欲宣畅释迦文佛所得寿命。欲<a>色界</a>天诸龙鬼神乾闼婆阿修罗迦楼罗紧那罗摩睺罗伽。及无量百千亿那由他菩萨摩诃萨。以佛神力悉来聚集信相菩萨摩诃萨室。尔时四佛于大众中。略以偈喻说释迦如来所得寿量。而作颂曰。</p>
<p style="text-align: left">
	　　一切诸水可知几渧无有能数</p>
<p style="text-align: left">
	　　释尊寿命诸须弥山可知斤两</p>
<p style="text-align: left">
	　　无有能量释尊寿命一切大地</p>
<p style="text-align: left">
	　　可知尘数无有能算释尊寿命</p>
<p style="text-align: left">
	　　<a>虚空</a>分界尚可尽边无有能计</p>
<p style="text-align: left">
	　　释尊寿命不可计劫亿百千万</p>
<p style="text-align: left">
	　　佛寿如是无量无边以是因缘</p>
<p style="text-align: left">
	　　故说二缘不害物命施食无量</p>
<p style="text-align: left">
	　　是故大士寿不可计无量无边</p>
<p style="text-align: left">
	　　亦无齐限是故汝今不应于佛</p>
<p style="text-align: left">
	　　无量寿命而生疑惑(自下五行丹本无)</p>
<p style="text-align: left">
	　　尔时信相菩萨摩诃萨。闻是四佛宣说如来寿命无量。深心信解欢喜踊跃。说是如来寿命品时。无量无边阿僧祇众生。发阿耨多罗三藐三菩提心。时四如来忽然不现(下崛多译补)。</p>
<p style="text-align: left">
	　　尔时信相菩萨。彼诸佛边闻说释迦牟尼世尊寿量已。白彼诸佛言。诸世尊。云何彼释迦牟尼如来。显示如是短少寿量。如是语已。彼诸世尊告信相菩萨言。然彼释迦牟尼如来。五浊世时出现于世寿百岁生中。于下信解众生。少善根众生。我见众生见命见。养育富伽罗见邪见。我我所执着等中。为利益诸凡夫众生。及外道尼乾陀。波梨婆阇迦等故。世尊释迦牟尼如来。显示如是短少寿量成熟众生。善男子。然彼释迦牟尼如来。显示如是短少寿量。彼等众生。若知如来入<a>涅槃</a>已。发生苦想希有想未曾有想忧愁想。速当受如是等修多罗。当持读诵。当不毁谤。是故如来显示如是短少寿量。彼等众生若见如来不入涅槃。不生希有想忧愁想未曾有想。彼当不受如来所说诸修多罗。亦当不持读诵。所以者何。谓常见故。善男子。譬如有一丈夫。父母多有钱财果报。然彼丈夫诸子知财聚已。不生希有想未曾有想。所以者何。谓多果报故。善男子。如是如是。彼等众生。若知如来不入涅槃已。不生希有想未曾有想难得想。所以者何。谓常见故。善男子。譬如有一丈夫。父母贫穷少有果报。彼等或诣王及王大臣家中。彼于彼处见满仓库种种众宝。彼于彼处得希有行得未曾有想。当生难得想。亦为彼财聚故。勤劬发精进意。欲得彼财聚故。所以者何。谓少果报故。善男子。如是如是。彼等众生若见如来已入涅槃。当得希有得未曾有当生苦想。于无量时诸佛世尊乃出于世。譬如优昙婆罗华于无量时乃出于世。如是如是。诸佛世尊于无量时乃当出世。彼等众生得希有行。得未曾有当得踊跃。彼等见如来已则当信向。若闻如来实语言时。当受如是等修多罗当不违竞。善男子。以是义故。如来不久住世速当涅槃。善男子。诸佛世尊如是方便善巧成熟众生。尔时彼等诸佛世尊隐没不现。</p>
<p style="text-align: left">
	　　尔时信相菩萨与无量百千菩萨。及无量俱致那由多百千众生。诣耆阇崛山释迦牟尼如来正遍知所。到已顶<a>礼佛</a>足却住一面。住一面已信相菩萨摩诃萨。白佛如上所说诸事。乃至彼等诸佛世尊。诣耆阇崛山释迦牟尼如来所。到已各各随方。各各于座而坐。尔时彼等诸佛世尊。各各告侍者菩萨言。汝善男子。去诣释迦牟尼如来所。到已为我等问讯。少病轻起气力安乐行不。复作是言。善哉释迦牟尼如来。今欲说金光明法本。我等当随喜。</p>
<p style="text-align: left">
	　　尔时彼等诸菩萨摩诃萨。诣释迦牟尼如来所到已顶礼释迦牟尼如来足。礼已却住一面。住一面已彼等诸菩萨摩诃萨白佛言。世尊。四方四佛世尊问讯。世尊。少病轻起气力安乐行不。复作是言。善哉世尊。愿说金光明修多罗法本。为诸众生利益安乐故。乃至除灭饥俭等故。</p>
<p style="text-align: left">
	　　尔时世尊释迦牟尼如来。赞诸菩萨众言。善哉善哉。善男子。汝等乃能为诸众生劝请如来。尔时世尊而说偈言。</p>
<p style="text-align: left">
	　　我不离此山常说此经宝</p>
<p style="text-align: left">
	　　成熟众生故示现般涅槃</p>
<p style="text-align: left">
	　　凡夫染着见不信我所说</p>
<p style="text-align: left">
	　　彼等成熟故我现般涅槃</p>
<p style="text-align: left">
	　　是时大会有婆罗门。姓憍陈如。名曰圣记。在于众中谛心安坐。无量百千婆罗门众。前后围绕而共恭敬供养如来。闻佛世尊寿命八十应般涅槃涕泪悲泣。与于百千婆罗门众。俱从坐起顶礼佛足白言。世尊。若佛如来怜愍利益一切众生。大慈大悲欲令皆悉得大安乐。为众生作真实父母。最上无等及无等等。为世间作归依覆护。令诸众生快乐清凉。如净满月作大光明。如日照于优陀延山。若佛世尊等观众生如罗睺罗。愿佛为我施一恩德。是时如来默然不答。于此会中有栗车毗国王童子。名曰一切众生喜见。在大众中具足辞辩善能问答。是时王子承佛神力。语婆罗门憍陈如言。大婆罗门。汝于世尊求何恩德。我能为汝施如意恩。婆罗门言。善哉王子。我等愿欲恭敬供养世尊之身。是故欲得如来<a>舍利</a>是芥子许。所以者何。如我所闻若善男子及善女人。恭敬供养如来舍利。六天帝主富贵安乐必得无穷。是时王子即便答言。大婆罗门。汝一心听。若欲愿求无量功德及六天报。此金光明诸经之王。难思难解福报无穷。声闻缘觉所不能知。此经摄持如是功德。无边福报不可思议。我今为汝略说之耳。婆罗门言。善哉王子。如是金光明微妙经典功德无边难解难觉。乃至如此不可思议。我等边国婆罗门等作如此说。若善男子及善女人。得<a>佛舍利</a>如芥子许置小塔中。暂时<a>礼拜</a>恭敬供养功德无边。是人命终作六天主。受上妙乐不可穷尽。汝今云何而不愿乐供养舍利求此报耶。如是王子。以是因缘我今从佛欲求一恩。</p>
<p style="text-align: left">
	　　是时王子即以偈答婆罗门言。</p>
<p style="text-align: left">
	　　设河驶流中可生拘物华</p>
<p style="text-align: left">
	　　世尊身舍利毕竟不可有</p>
<p style="text-align: left">
	　　假使乌赤色拘枳罗白形</p>
<p style="text-align: left">
	　　世尊真实身不可成舍利</p>
<p style="text-align: left">
	　　设使阎浮树能生多罗果</p>
<p style="text-align: left">
	　　佉受罗树等<a>转生</a>庵罗实</p>
<p style="text-align: left">
	　　如来身无灭不可生舍利</p>
<p style="text-align: left">
	　　设使龟毛等可以为衣裳</p>
<p style="text-align: left">
	　　佛身非虚妄终无有舍利</p>
<p style="text-align: left">
	　　假令蚊蚋脚可以作城楼</p>
<p style="text-align: left">
	　　如来寂静身无有舍利事</p>
<p style="text-align: left">
	　　假令水蛭虫口中生白齿</p>
<p style="text-align: left">
	　　如来<a>解脱</a>身终无系缚色</p>
<p style="text-align: left">
	　　兔角为梯橙从地得升天</p>
<p style="text-align: left">
	　　邪思惟舍利功德无是处</p>
<p style="text-align: left">
	　　鼠登兔角梯蚀月除修罗</p>
<p style="text-align: left">
	　　依舍利尽惑解脱无是处</p>
<p style="text-align: left">
	　　如蝇大醉酒不能造窠穴</p>
<p style="text-align: left">
	　　于佛无正行不能至三乘</p>
<p style="text-align: left">
	　　如驴但饱食终无有伎能</p>
<p style="text-align: left">
	　　歌舞令他乐凡夫二乘等</p>
<p style="text-align: left">
	　　能说及能行自他无是处</p>
<p style="text-align: left">
	　　假使乌与鸱同时一树栖</p>
<p style="text-align: left">
	　　和合相爱念如来真实体</p>
<p style="text-align: left">
	　　舍利虚妄身俱有无是处</p>
<p style="text-align: left">
	　　如波罗奈叶不能遮风雨</p>
<p style="text-align: left">
	　　于佛起虚妄<a>生死</a>终不灭</p>
<p style="text-align: left">
	　　如海大舶船具足诸财宝</p>
<p style="text-align: left">
	　　新生女人力执持无是处</p>
<p style="text-align: left">
	　　法身无边际不净地烦恼</p>
<p style="text-align: left">
	　　不能摄如来其义亦如是</p>
<p style="text-align: left">
	　　譬如诸鸟雀不能衔香山</p>
<p style="text-align: left">
	　　烦恼依法身不为烦恼动</p>
<p style="text-align: left">
	　　如是如来身甚深难思量</p>
<p style="text-align: left">
	　　若不<a>如法</a>观所愿不成就</p>
<p style="text-align: left">
	　　时婆罗门闻此义已。即便说偈答王子言。</p>
<p style="text-align: left">
	　　善哉善哉汝真佛子大吉祥人</p>
<p style="text-align: left">
	　　善巧方便于理不动已获正记</p>
<p style="text-align: left">
	　　王子听我今次第说度世依处</p>
<p style="text-align: left">
	　　佛德难思如来境界无能知者</p>
<p style="text-align: left">
	　　一切诸佛不与他共一切诸佛</p>
<p style="text-align: left">
	　　本来寂静一切诸佛所修行同</p>
<p style="text-align: left">
	　　一切诸佛后际<a>常住</a>一切诸佛</p>
<p style="text-align: left">
	　　同共一体如是等义是如来法</p>
<p style="text-align: left">
	　　如来真身非所造作所以者何</p>
<p style="text-align: left">
	　　诸佛无生金刚不毁内外无碍</p>
<p style="text-align: left">
	　　示现身相随化众生如来大仙</p>
<p style="text-align: left">
	　　无有色像如是身者非于血肉</p>
<p style="text-align: left">
	　　云何而得有于舍利为化众生</p>
<p style="text-align: left">
	　　方便示现一切正觉真法为身</p>
<p style="text-align: left">
	　　法界清净是名如来王子当知</p>
<p style="text-align: left">
	　　佛身如是如如来说如是之义</p>
<p style="text-align: left">
	　　我已闻知为请如来广演分别</p>
<p style="text-align: left">
	　　真实之义故求舍利开方便门</p>
<p style="text-align: left">
	　　是时会中三万二千天子。闻说如来如是甚深寿量义已。一切皆于无上菩提。发坚固心欢喜踊跃。异口同音说偈赞言。</p>
<p style="text-align: left">
	　　一切如来不般涅槃一切诸佛</p>
<p style="text-align: left">
	　　身无破坏但为成熟诸众生故</p>
<p style="text-align: left">
	　　方便胜智示现涅槃前际如来</p>
<p style="text-align: left">
	　　不可思议后际如来常无破坏</p>
<p style="text-align: left">
	　　中际如来种种庄严众生法界</p>
<p style="text-align: left">
	　　皆为利他</p>
<p style="text-align: left">
	　　是时信相菩萨从诸如来及二大士。闻说释迦寿命义已。得满所愿心无疑惑。踊跃欢喜身心快乐内外遍满。</p>
<p style="text-align: left">
	　　尔时复有无量阿僧祇等诸众生类闻说是义。于无上道皆得发心。时四如来忽然不现。是大会中惟释迦在。</p>
<p style="text-align: left">
	　　三身分别品第三</p>
<p style="text-align: left">
	　　尔时<a>虚空藏菩萨</a>摩诃萨。在大众中从座而起。偏袒右肩右膝着地。合掌恭敬顶礼佛足。以上微妙金宝之华宝幢幡盖悉以供养。而白佛言。世尊。云何菩萨摩诃萨于诸如来如法正修行。</p>
<p style="text-align: left">
	　　佛言。善男子。谛听谛听善思念之。吾当为汝分别解说。善男子。菩萨摩诃萨。一切如来有三种身。菩萨摩诃萨皆应当知。何者为三。一者<a>化身</a>。二者应身。三者法身。如是三身摄受阿耨多罗三藐三菩提。</p>
<p style="text-align: left">
	　　云何菩萨了别化身。善男子。如来昔在修行地中。为一切众生修种种法。是诸修法至修行满。修行力故而得<a>自在</a>。自在力故随众生心。随众生行。随众生界。多种了别不待时不过时。处所相应。时相应。行相应。说<a>法相</a>应。现种种身。是名化身。</p>
<p style="text-align: left">
	　　善男子。是诸佛如来。为诸菩萨得通达故说于真谛。为通达生死涅槃一味故。身见众生怖畏欢喜故。为无边<a>佛法</a>而作本故。如来相应如如如如智愿力故。是身得现具足三十二相八十种好项背圆光。是名应身。</p>
<p style="text-align: left">
	　　善男子。云何菩萨摩诃萨了别法身。为欲灭除一切诸烦恼等障。为欲具足一切诸善法故。惟有如如如如智。是名法身。前二种身是假名有。是第三身名为真有。为前二身而作本故。何以故。离法如如。离无分别智。一切诸佛无有别法。何以故。一切诸佛智慧具足故。一切烦恼究竟灭尽故。得清净佛地故。是故法如如如如智。摄一切佛法故。</p>
<p style="text-align: left">
	　　复次善男子。一切诸佛利益自他至于究竟。自利益者是法如如。利益他者是如如智。于自他利益处。而得自在种种无边用故。是故分别佛法无量无边种种故。善男子。譬如依<a>妄想</a>思惟。说种种烦恼。说种种业。说种种果报。依如是法如如如如智。说种种佛法。说种种缘觉法。说种种声闻法。依法如如。依如如智。一切佛法得自在成就。是为第一不可思议。譬如画空作庄严具亦难思议。如是于法如如如如智。摄成佛法亦难思议。</p>
<p style="text-align: left">
	　　善男子。云何法如如如如智。二种无分别而得自在事。善男子。譬如如来已般涅槃。愿自在故种种事未尽。故如是法。如如如如智。而得自在事。</p>
<p style="text-align: left">
	　　复次菩萨摩诃萨入<a>无心</a>定。依前愿力从<a>禅定</a>起事。如是二法无有分别得自在事故。善男子。譬如日月无有分别。亦如水镜无有分别。光明亦无分别。三种和合故得有影。如是法如如如如智。亦无分别。以愿自在故众生有感。故应化二身。如日月影和合出生。复次善男子。譬如无量无边水镜。依于光故空影得现种种异相。空者即是无相。</p>
<p style="text-align: left">
	　　善男子。如是受化之众诸<a>弟子</a>等是法身影。以愿力故应于二身现种种相貌。于法身地无有异相。善男子。依此二身一切诸佛说有余涅槃。依法身者说无余涅槃。何以故。一切余究竟尽故。依此三身一切诸佛说无住处涅槃。何以故。为二身故不住涅槃。离于法身无有别佛。何故二身不住涅槃。二身假名不实念念灭不住故。数数出现以不定故。法身不尔。是故二身不住涅槃。法身者不二。是故不住于般涅槃。依三身故说无住涅槃。善男子。一切凡夫为三相故。有缚有障远离三身不至三身。何者为三。一者思惟分别相。二者依他起相。三者成就相。如是诸相不能解故不能灭故。不能净故。是故不得至于三身。如是三相能解能灭能净。是故诸佛具足三身。善男子。诸凡夫人未能拔除于三心故。远离三身不能至故。何者为三。一者起事心。二者依根本心。三者根本心。依诸伏道起事心尽。依法断道依根本心尽。依胜拔道根本心尽。起事心灭故得显化身。依根本心灭故得显应身。根本心灭故得至法身。是故一切如来具足三身。善男子。一切诸佛于第一身与诸佛同事。于第二身与诸佛同意。于第三身与诸佛同体。善男子。是初佛身随众生意。有多种故现种种相。是故说多。是第二佛身弟子一意。故现一相。是故说一。是第三佛身过一切种相。非执相境界。是故说名不一不二。善男子。是第一身。依于应身。是故得显。是诸应身依于法身。故得显现。是法身者是真实有。无依处故。善男子。如是三身以有义故而说于常。以有义故说于无常。化身者恒转法轮。处处如如方便相续不断故。是故说常。非是本故。具足之用不显现故。故说无常。应身者从无始生死相续不断。一切诸佛不共之法能摄持故。众生未尽。用亦不尽故。是故说常。非是本故。以具足用不显现故。故说无常。法身者非是行法。无有异异。是自本故犹如虚空。是故说常。善男子。离无分别智更无胜智。离法如如无胜境界。是法如如如如智。是二种如如如如不一不异。是故法身。慧清净故。灭清净故。是二清净。是故法身具足清净。复次善男子。分别有四种身。有化身非应身。有应身非化身。有化身亦应身。有非化身亦非应身。何者化身非应身。如来已般涅槃。以愿自在故。如是之身即是化身。何者应身非化身。是地前身。何者化身亦应身。住有余涅槃如来之身。何者非化身非应身。是如来法身。善男子。是法身者二无所有显现故。何者名为二无所有。于此法身相及相处。二皆是无。非有非无。非一非二。非数非非数。非明非闇。如是如如智。不见相及相处。不见非有非无。不见非一非异。不见非数非非数。不见非明非闇。是故境界清净智慧清净。不可分别无有中间。为灭道本故。于此法身显现如来。善男子。是身因缘境界处所。果依于本难思量故。若了义说是身即是大乘。是如来性。是如来藏。依于此身得发初心。修行中心而得显现。不退地心亦皆得现。一生补处心。金刚之心。如来之心。而悉显现。无量无边如来妙法皆悉显现。依此法身不可思议摩诃三昧而得显现。依此法身得现一切大智。是故二身依于三昧依于智慧而得显现。如此法身。依于自体说常说实。依大三昧故说于乐。依于大智故说清净。是故如来常住自在安乐清净。依大三昧一切禅定首楞严等。一切念处大法念等。大慈大悲。一切陀罗尼。一切六<a>神通</a>。一切自在。一切法平等摄受。如是佛法皆悉出现。依此大智佛大十力四无所畏四无碍辩。一百八十不共之法。一切希有不可思议法皆悉显现。譬如依如意宝珠出无量无边种种诸宝悉皆得现。如是依大三昧宝。依大智慧宝。出种种无量无边诸佛妙法之宝。善男子。如是法身三昧智慧。过一切相不着于相。不可分别非常非断。是名中道。虽有分别无体分别。虽有三数而无三体。不增不减犹如梦幻。亦无所执亦无能执。法体如如是解脱处。过死王境界。越生死闇。一切众生不能修行所不能至。一切诸佛菩萨之所住处。善男子。譬如有人愿欲得金处处求觅即见金矿。既得见已即便破矿。选择取金以内炉中。加以销治得清净金。随意回转作诸镮钏种种严具。虽复诸用金性不改。若善男子善女人。求胜解脱修行世善。得见如来及弟子众。得亲近已而白佛言。世尊。何者为善。何者不善。何者正修行。而得清净离于不净。诸佛如来及弟子众如是思惟。是善男子善女人。欲求清净欲听<a>正法</a>。如是知已即说正法。是善男子善女人。已闻正法<a>正念</a>忆持发心修行。得精进力破懒惰障。破懒惰障已灭除一切罪障。破罪障已于菩萨学处破无尊重障。破无尊重障已破掉悔心。破掉悔心已入于初地。依于初地拔利益障。拔利益障已得入二地。依于二地破不逼恼困苦障。破此障已入于三地。依此三地破心软净障。破心软净障已入于四地。依此四地破善方便障。破善方便障已入于五地。依此五地破见真俗障。破见真俗障已入于六地。依此六地破见行相障。破见行相障已入于七地。依此七地破不见灭相障。破不见灭相障已入于八地。依此八地破不见生相障。破不见生相障已入于九地。依此九地破六通障。破六通障已入于十地。依此十地破一切所知障。破一切所知障已拔除本心入如来地。如来地者为三种净故得极清净。何者为三。一者烦恼净。二者苦净。三者相净。譬如有金镕销炼治既烧打已无复尘垢。为显金体本清净故。是金清净不为无金。譬如水界澄渟清净无复秽浊。为显水性清净。不为无水。如是法身烦恼本起悉皆清净。是法身清净不为无体。譬如空中烟云尘雾皆悉已净。是空清净。不为无空。如是法身一切诸苦悉皆灭尽。故说清净。不为无体。譬如有人于卧寐中梦见大水流泛其身。运手动足逆流而上。以其心力不懈退故。从于此岸得至<a>彼岸</a>。梦既觉已。不见有水彼此之岸。生死妄想既灭尽已。是觉清净不为无觉。如是法界一切妄想不复更生。故说清净。不为无体说于清净。复次善男子。是法身者烦恼障清净故能现应身。业障清净故能现化身。智障清净故能现法身。譬如依空出电依电出光。如是依于法身故出应身。依于应身故出化身。是故性极清净摄受法身。智慧清净摄受应身。三昧清净摄受化身。是三清净是法如如。是不异如如。一味如如。解脱如如。究竟如如。是故诸佛体一不异。善男子。若有善男子善女人。说于如来是我大师。当知是善男子善女人。悉知悉见如来之身无有别身。善男子。是故于一切境界不正思惟悉除断故。而于此法无有二相无有分别。圣所修行于如如无二相法中以修行故。如是如是一切种障悉皆除灭。如如一切障灭。如是如是法如如如如智。最得清净。如如法界智慧清净。如是如是一切自在具足摄受故。得一切自在者一切诸障悉灭除故。一切种清净故。是如如智相。如是见者是名圣见。是则名为真实见佛。何以故。如如得见如如故。是故如来见一切如来。何以故。声闻缘觉已出<a>三界</a>。觅于真境不能知见。如是<a>圣人</a>所不知见。一切凡夫皆生疑惑。颠倒分别不能得度。譬如兔子欲度大海。何以故。不能通达法如如故。复次善男子。一切如来无分别心。于一切法得大自在。无碍清净智慧见故。是自境界不共他故。是故于无量无边阿僧祇劫不惜身命难行能行。为得此身。如此之身最上无比。是处最胜不可思议。过言说界。是方寂静过一切怖畏。善男子。如是知见如如。不生不老不死寿命无限。无有寝卧无有食。身心常在定无有散动。若于如来起诤讼心。则不能得见于如来。如来所说皆能利益。有听闻者皆蒙解脱。若有恶人恶象恶禽兽等不相逢值。于佛起业果报无边。一切如来无无记事。一切境界无欲知心。生死涅槃无有异心。如来所记无不决定。诸佛如来四威仪中无非智摄。一切诸法无有不为。慈悲所摄无有不为。利益一切诸众生者。</p>
<p style="text-align: left">
	　　善男子。若有善男子善女人。于此金光明经听闻信解。不堕<a>地狱</a>饿鬼畜生阿修罗道。常生人天不为下劣。恒得亲近诸佛如来听受正法。常生诸佛清净国土。何以故。是甚深法得入于耳。是善男子。如来已见已记当得不退阿耨多罗三藐三菩提。是善男子。如是甚深之法得经于耳。当知是人不谤如来。不谤正法。不谤圣僧。一切众生未种善根令得种故。已种善根令增长成熟故。一切世界所有众生。皆悉能行<a>六波罗蜜</a>。</p>
<p style="text-align: left">
	　　是时虚空藏菩萨。梵释四王诸天众等即从坐起。偏袒右肩合掌恭敬。顶礼佛足而白佛言。世尊。若有处处国土讲说是金光明微妙经典。于其国土四种利益。何者为四。一者国王军众强盛无诸怨敌。离于疾疫寿命修长。吉祥安乐正法兴隆。二者辅相大臣和悦无诤王所敬爱。三者沙门婆罗门及国邑人民。修行正法多所利益。年命长远富逸安乐。于诸<a>福田</a>悉得修立。四者三时之中四大调适。是诸人天增加守护。慈悲平等心无伤害。令一切众生诚心归仰。皆悉修行菩提之行。如是四种利益功德。我等皆当处处为作利益。佛言。善哉善哉。善男子。如是如是。汝等应当如是修行如此经典。则法久住于世。</p>
		

	
	

		</div></div><hr><script charset='utf-8' src='../../js/footer.js'></script></body></html>