<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 合部金光明经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 合部金光明经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 合部金光明经</strong></p>
<p style="text-align: left">
	　　忏悔品第四</p>
<p style="text-align: left">
	　　尔时信相<a>菩萨</a>。即于其夜梦见金鼓其状姝大。其明普照喻如日光。复于光中得见十方无量无边诸佛<a>世尊</a>。众宝树下坐琉璃座。与无量百千眷属围绕而为<a>说法</a>。见有一人似<a>婆罗门</a>。以桴击鼓出大音声。其声演说忏悔偈颂。时信相菩萨从梦寤已。至心忆念梦中所闻忏悔偈颂。过夜至旦出王舍城。尔时亦有无量无边百千众生与菩萨俱。往耆阇崛山至于佛所。至佛所已顶<a>礼佛</a>足。右绕三匝却坐一面。敬心合掌瞻仰尊颜。以其梦中所见金鼓及忏悔偈。向如来说。</p>
<p style="text-align: left">
	　　昨夜所梦至心忆持梦见金鼓</p>
<p style="text-align: left">
	　　妙色晃耀其光大盛明踰于日</p>
<p style="text-align: left">
	　　遍照十方恒沙世界又因此光</p>
<p style="text-align: left">
	　　得见诸佛众宝树下坐琉璃座</p>
<p style="text-align: left">
	　　无量大众围绕说法见婆罗门</p>
<p style="text-align: left">
	　　击是金鼓其鼓音中说如是偈</p>
<p style="text-align: left">
	　　是大金鼓所出妙音悉能灭除</p>
<p style="text-align: left">
	　　三世诸苦<a>地狱</a>饿鬼畜生等苦</p>
<p style="text-align: left">
	　　贫穷困厄及诸有苦是鼓所出</p>
<p style="text-align: left">
	　　微妙之音能除众生诸恼所逼</p>
<p style="text-align: left">
	　　断众怖畏令得无惧犹如诸佛</p>
<p style="text-align: left">
	　　得无所畏诸佛<a>圣人</a>所成功德</p>
<p style="text-align: left">
	　　离于<a>生死</a>到大智岸如是众生</p>
<p style="text-align: left">
	　　所得功德定及助道犹如大海</p>
<p style="text-align: left">
	　　是鼓所出如是妙音令众生得</p>
<p style="text-align: left">
	　　<a>梵音</a>深远证佛无上菩提胜果</p>
<p style="text-align: left">
	　　转无上轮微妙清净住寿无量</p>
<p style="text-align: left">
	　　不思议劫演说<a>正法</a>利益众生</p>
<p style="text-align: left">
	　　能害烦恼消除诸苦贪嗔痴等</p>
<p style="text-align: left">
	　　悉令寂灭若有众生处在地狱</p>
<p style="text-align: left">
	　　大火炽然烧炙其身若闻金鼓</p>
<p style="text-align: left">
	　　微妙音声所出言教即寻礼佛</p>
<p style="text-align: left">
	　　亦令众生得知<a>宿命</a>百生千生</p>
<p style="text-align: left">
	　　千万亿生令心<a>正念</a>诸佛世尊</p>
<p style="text-align: left">
	　　亦闻无上微妙之言是金鼓中</p>
<p style="text-align: left">
	　　所出妙音复令众生值遇诸佛</p>
<p style="text-align: left">
	　　远离一切诸恶业等善修无量</p>
<p style="text-align: left">
	　　白净之业诸天世人及余众生</p>
<p style="text-align: left">
	　　随其所思诸所愿求如是金鼓</p>
<p style="text-align: left">
	　　所出之音皆悉能令成就具足</p>
<p style="text-align: left">
	　　若有众生堕大地狱猛火炎炽</p>
<p style="text-align: left">
	　　焚烧其身无有救护<a>流转</a>诸难</p>
<p style="text-align: left">
	　　当令是等悉灭诸苦若有众生</p>
<p style="text-align: left">
	　　诸苦所切三恶道报及以人中</p>
<p style="text-align: left">
	　　如是金鼓所出之音悉能灭除</p>
<p style="text-align: left">
	　　一切诸苦无依无归无有救护</p>
<p style="text-align: left">
	　　我为是等作归依处是诸世尊</p>
<p style="text-align: left">
	　　今当证知久已于我生大悲心</p>
<p style="text-align: left">
	　　在在处处十方诸佛现在世雄</p>
<p style="text-align: left">
	　　两足之尊我本所作恶不善业</p>
<p style="text-align: left">
	　　今者忏悔诸十力前不识诸佛</p>
<p style="text-align: left">
	　　及父母恩不解善法造作众恶</p>
<p style="text-align: left">
	　　自恃种姓及诸财宝盛年放逸</p>
<p style="text-align: left">
	　　作诸恶行心念不善口作恶业</p>
<p style="text-align: left">
	　　随心所作不见其过凡夫愚行</p>
<p style="text-align: left">
	　　无知闇覆亲近恶友烦恼乱心</p>
<p style="text-align: left">
	　　五欲因缘心生忿恚不知厌足</p>
<p style="text-align: left">
	　　故作众恶亲近非圣因生悭嫉</p>
<p style="text-align: left">
	　　贫穷因缘奸谄作恶系属于他</p>
<p style="text-align: left">
	　　常有怖畏不得<a>自在</a>而造诸恶</p>
<p style="text-align: left">
	　　贪欲恚痴扰动其心渴爱所逼</p>
<p style="text-align: left">
	　　造作众恶依因衣食及以女色</p>
<p style="text-align: left">
	　　诸结恼热造作众恶身口意恶</p>
<p style="text-align: left">
	　　所集三业如是众罪今悉忏悔</p>
<p style="text-align: left">
	　　或不恭敬<a>佛法</a>圣众如是诸罪</p>
<p style="text-align: left">
	　　今悉忏悔或不恭敬缘觉菩萨</p>
<p style="text-align: left">
	　　如是众罪今悉忏悔以无智故</p>
<p style="text-align: left">
	　　诽谤正法不知恭敬父母尊长</p>
<p style="text-align: left">
	　　如是众罪今悉忏悔愚惑所覆</p>
<p style="text-align: left">
	　　憍慢放逸因贪恚痴造作诸恶</p>
<p style="text-align: left">
	　　如是众罪今悉忏悔我今供养</p>
<p style="text-align: left">
	　　无量无边三千<a>大千世界</a>诸佛</p>
<p style="text-align: left">
	　　我当拔济十方一切无量众生</p>
<p style="text-align: left">
	　　所有诸苦我当安止不可思议</p>
<p style="text-align: left">
	　　阿僧祇众令住十地已得安止</p>
<p style="text-align: left">
	　　住十地者悉令具足如来正觉</p>
<p style="text-align: left">
	　　为一众生亿劫<a>修行</a>使无量众</p>
<p style="text-align: left">
	　　令度<a>苦海</a>我当为是诸众生等</p>
<p style="text-align: left">
	　　演说微妙甚深悔法所谓金光</p>
<p style="text-align: left">
	　　灭除诸恶千劫所作极重恶业</p>
<p style="text-align: left">
	　　若能至心一忏悔者如是众罪</p>
<p style="text-align: left">
	　　悉皆灭尽我今已说忏悔之法</p>
<p style="text-align: left">
	　　是金光明清净微妙速能灭除</p>
<p style="text-align: left">
	　　一切业障我当安止住于十地</p>
<p style="text-align: left">
	　　十种珍宝以为脚足成佛无上</p>
<p style="text-align: left">
	　　功德光明令诸众生度三有海</p>
<p style="text-align: left">
	　　诸佛所有甚深法藏不可思议</p>
<p style="text-align: left">
	　　无量功德一切种智愿悉具足</p>
<p style="text-align: left">
	　　百千<a>禅定</a>根力觉道不可思议</p>
<p style="text-align: left">
	　　诸陀罗尼十力世尊我当成就</p>
<p style="text-align: left">
	　　诸佛世尊有大慈悲当证微诚</p>
<p style="text-align: left">
	　　哀受我悔若我百劫所作众恶</p>
<p style="text-align: left">
	　　以是因缘生大忧苦贫穷困乏</p>
<p style="text-align: left">
	　　愁恐惊惧怖畏恶业心常怯劣</p>
<p style="text-align: left">
	　　在在处处暂无欢乐十方现在</p>
<p style="text-align: left">
	　　大悲世尊能除众生一切怖畏</p>
<p style="text-align: left">
	　　愿当受我诚心忏悔令我恐惧</p>
<p style="text-align: left">
	　　悉得消除我之所有烦恼业垢</p>
<p style="text-align: left">
	　　唯愿现在诸佛世尊以大悲水</p>
<p style="text-align: left">
	　　洗除令净过去诸恶今悉悔过</p>
<p style="text-align: left">
	　　现所作罪诚心发露所未作者</p>
<p style="text-align: left">
	　　更不敢作已作之业不敢覆藏</p>
<p style="text-align: left">
	　　身业三种口业有四意三业行</p>
<p style="text-align: left">
	　　今悉忏悔身口所作及以意思</p>
<p style="text-align: left">
	　　十种恶业一切忏悔远离十恶</p>
<p style="text-align: left">
	　　修行十善安止十住逮十力尊</p>
<p style="text-align: left">
	　　所造恶业应受恶报今于佛前</p>
<p style="text-align: left">
	　　诚心忏悔若此国土及余世界</p>
<p style="text-align: left">
	　　所有善法悉以回向我所修行</p>
<p style="text-align: left">
	　　身口意善愿于来世证无上道</p>
<p style="text-align: left">
	　　若在诸有六趣崄难愚痴无智</p>
<p style="text-align: left">
	　　造作诸恶今于佛前皆悉忏悔</p>
<p style="text-align: left">
	　　<a>世间</a>所有生死崄难种种淫欲</p>
<p style="text-align: left">
	　　愚烦恼难如是诸难我今忏悔</p>
<p style="text-align: left">
	　　心轻躁难近恶友难三有崄难</p>
<p style="text-align: left">
	　　及三毒难遇无难难值好时难</p>
<p style="text-align: left">
	　　修功德难值佛亦难如是诸难</p>
<p style="text-align: left">
	　　今悉忏悔诸佛世尊我所依止</p>
<p style="text-align: left">
	　　是故我今敬礼佛海金色晃耀</p>
<p style="text-align: left">
	　　犹如须弥是故我今顶礼最胜</p>
<p style="text-align: left">
	　　其色无上犹如真金眼目清净</p>
<p style="text-align: left">
	　　如绀琉璃功德威神名称显著</p>
<p style="text-align: left">
	　　佛日大悲灭一切闇善净无垢</p>
<p style="text-align: left">
	　　离诸尘翳无上佛日大光普照</p>
<p style="text-align: left">
	　　烦恼火炽令心燋热唯佛能除</p>
<p style="text-align: left">
	　　如月清凉三十二相八十种好</p>
<p style="text-align: left">
	　　庄严其身视之无厌功德巍巍</p>
<p style="text-align: left">
	　　明网显耀安住<a>三界</a>如日照世</p>
<p style="text-align: left">
	　　犹如琉璃净无瑕秽妙色广大</p>
<p style="text-align: left">
	　　种种各异其色红赤如日初出</p>
<p style="text-align: left">
	　　颇梨白银挍饰光网如是种种</p>
<p style="text-align: left">
	　　庄严佛日三有之中生死大海</p>
<p style="text-align: left">
	　　潦水波荡恼乱我心其味苦毒</p>
<p style="text-align: left">
	　　最为粗涩如来网明能令枯涸</p>
<p style="text-align: left">
	　　妙身端严相好殊特金色光明</p>
<p style="text-align: left">
	　　遍照一切智慧大海弥满三界</p>
<p style="text-align: left">
	　　是故我今稽首敬礼如大海水</p>
<p style="text-align: left">
	　　其量难知大地微尘不可称计</p>
<p style="text-align: left">
	　　诸须弥山难可度量<a>虚空</a>边际</p>
<p style="text-align: left">
	　　亦不可得诸佛亦尔功德无量</p>
<p style="text-align: left">
	　　一切有心无能知者于无量劫</p>
<p style="text-align: left">
	　　极心思惟不能得知佛功德边</p>
<p style="text-align: left">
	　　大地诸山尚可知量毛渧海水</p>
<p style="text-align: left">
	　　亦可知数诸佛功德无能知者</p>
<p style="text-align: left">
	　　相好庄严名称赞叹如是功德</p>
<p style="text-align: left">
	　　令众皆得我以善业诸因缘故</p>
<p style="text-align: left">
	　　来世不久成于佛道讲宣妙法</p>
<p style="text-align: left">
	　　利益众生度脱一切无量诸苦</p>
<p style="text-align: left">
	　　摧伏诸魔及其眷属转于无上</p>
<p style="text-align: left">
	　　清净法轮住寿无量不思议劫</p>
<p style="text-align: left">
	　　充足众生<a>甘露</a>法味我当具足</p>
<p style="text-align: left">
	　　<a>六波罗蜜</a>犹如过佛之所成就</p>
<p style="text-align: left">
	　　断诸烦恼除一切苦悉灭贪欲</p>
<p style="text-align: left">
	　　及恚痴等我等忆念宿命之事</p>
<p style="text-align: left">
	　　百生千生百千亿生常当至心</p>
<p style="text-align: left">
	　　正念诸佛闻说微妙无上之法</p>
<p style="text-align: left">
	　　我因善业常值诸佛远离诸恶</p>
<p style="text-align: left">
	　　修诸善业一切世界所有众生</p>
<p style="text-align: left">
	　　无量苦恼我当悉灭若有众生</p>
<p style="text-align: left">
	　　诸根毁坏不具足者悉令具足</p>
<p style="text-align: left">
	　　十方世界所有病苦羸瘦顿乏</p>
<p style="text-align: left">
	　　无救护者悉令<a>解脱</a>如是诸苦</p>
<p style="text-align: left">
	　　还得势力平复如本若犯王法</p>
<p style="text-align: left">
	　　临当刑戮无量怖畏愁忧苦恼</p>
<p style="text-align: left">
	　　如是之人悉令解脱若受鞭挞</p>
<p style="text-align: left">
	　　系缚枷锁种种苦事逼切其身</p>
<p style="text-align: left">
	　　无量百千愁忧惊畏种种恐惧</p>
<p style="text-align: left">
	　　扰乱其心如是无量诸苦恼等</p>
<p style="text-align: left">
	　　愿使一切悉得解脱若有众生</p>
<p style="text-align: left">
	　　饥渴所恼令得种种甘美饮食</p>
<p style="text-align: left">
	　　盲者得视聋者得听哑者能言</p>
<p style="text-align: left">
	　　裸者得衣贫穷之者即得宝藏</p>
<p style="text-align: left">
	　　仓库盈溢无所乏少一切皆受</p>
<p style="text-align: left">
	　　安隐快乐乃至无有一人受苦</p>
<p style="text-align: left">
	　　众生相视和颜悦色形貌端严</p>
<p style="text-align: left">
	　　人所喜见心常思念他人善事</p>
<p style="text-align: left">
	　　饮食饱满功德具足随诸众生</p>
<p style="text-align: left">
	　　之所思念皆愿令得种种伎乐</p>
<p style="text-align: left">
	　　箜篌筝笛琴瑟鼓吹如是种种</p>
<p style="text-align: left">
	　　微妙音声江河池沼流泉诸水</p>
<p style="text-align: left">
	　　金华遍布及优钵罗随诸众生</p>
<p style="text-align: left">
	　　之所思念即得种种衣服饮食</p>
<p style="text-align: left">
	　　钱财珍宝金银琉璃真珠璧玉</p>
<p style="text-align: left">
	　　杂厕璎珞愿诸众生不闻恶声</p>
<p style="text-align: left">
	　　乃至无有可恶见者愿诸众生</p>
<p style="text-align: left">
	　　色貌微妙各各相于共相爱念</p>
<p style="text-align: left">
	　　世间所有资生之具随其所念</p>
<p style="text-align: left">
	　　悉令具足愿诸众生诸所求索</p>
<p style="text-align: left">
	　　如其所须应念即得香华诸树</p>
<p style="text-align: left">
	　　常于三时雨细末香及涂身香</p>
<p style="text-align: left">
	　　众生受者<a>欢喜</a>快乐愿诸众生</p>
<p style="text-align: left">
	　　常得供养不可思议十方诸佛</p>
<p style="text-align: left">
	　　无上妙法清净无垢及诸菩萨</p>
<p style="text-align: left">
	　　声闻大众愿诸众生常得远离</p>
<p style="text-align: left">
	　　三恶八难值无难处觐睹诸佛</p>
<p style="text-align: left">
	　　无上之王愿诸众生常生尊贵</p>
<p style="text-align: left">
	　　多饶财宝安隐丰乐上妙色像</p>
<p style="text-align: left">
	　　庄严其身功德成就有大名称</p>
<p style="text-align: left">
	　　愿诸女人皆成男子具足智慧</p>
<p style="text-align: left">
	　　精勤不懈一切皆行菩萨之道</p>
<p style="text-align: left">
	　　勤心修集六波罗蜜常见十方</p>
<p style="text-align: left">
	　　无量诸佛坐宝树下琉璃座上</p>
<p style="text-align: left">
	　　安住禅定自在快乐演说正法</p>
<p style="text-align: left">
	　　众所乐闻若我现在及过去世</p>
<p style="text-align: left">
	　　所作恶业诸有崄难应得恶果</p>
<p style="text-align: left">
	　　不适意者愿悉尽灭令无有余</p>
<p style="text-align: left">
	　　若诸众生三有系缚生死罗网</p>
<p style="text-align: left">
	　　弥密牢固愿以智刀割断破裂</p>
<p style="text-align: left">
	　　除诸苦恼早成菩提若此阎浮</p>
<p style="text-align: left">
	　　及余他方无量世界所有众生</p>
<p style="text-align: left">
	　　所作种种善妙功德我今深心</p>
<p style="text-align: left">
	　　随其欢喜我今以此<a>随喜</a>功德</p>
<p style="text-align: left">
	　　及身口意所作善业愿于来世</p>
<p style="text-align: left">
	　　成无上道得净无垢吉祥果报</p>
<p style="text-align: left">
	　　若有敬礼赞叹十力<a>信心</a>清净</p>
<p style="text-align: left">
	　　无诸疑网能作如是所说忏悔</p>
<p style="text-align: left">
	　　便得超越六十劫罪诸善男子</p>
<p style="text-align: left">
	　　及善女人诸王刹利婆罗门等</p>
<p style="text-align: left">
	　　若有恭敬合掌向佛称叹如来</p>
<p style="text-align: left">
	　　并赞此偈在在生处常识宿命</p>
<p style="text-align: left">
	　　诸根具足清净端严种种功德</p>
<p style="text-align: left">
	　　悉皆成就在在处处常为国王</p>
<p style="text-align: left">
	　　辅相大臣之所恭敬非于一佛</p>
<p style="text-align: left">
	　　五佛十佛种诸功德闻是忏悔</p>
<p style="text-align: left">
	　　若于无量百千万亿诸佛如来</p>
<p style="text-align: left">
	　　种诸善根然后乃得闻是忏悔</p>
<p style="text-align: left">
	　　业障灭品第五</p>
<p style="text-align: left">
	　　是时世尊。善正分别入于深法妙有名禅。从于毛孔放种种光。无量百千种色皆从身出。因此光内一切诸佛刹土悉现光中。于十方恒河沙。譬喻算数所不能及。五浊恶世为光所照。是诸众生所作十恶。五无间业。诽谤三宝。不孝父母及<a>沙门</a>婆罗门。轻慢尊长。应堕地狱饿鬼畜生。各各蒙光至所住处。是诸众生见斯光已应念安乐。因光力故是诸众生端正微妙。色相具足福德庄严。皆得亲近诸佛世尊。</p>
<p style="text-align: left">
	　　是时大众与天帝释及恒水女神。皆来会所却坐一面。</p>
<p style="text-align: left">
	　　于是天帝释承佛神力。即从坐起偏袒右肩。右膝着地合掌向佛。而白佛言。世尊。云何善男子善女人。愿求阿耨多罗三藐三菩提修行大乘摄受一切众生。是诸业障云何忏悔而得解脱。</p>
<p style="text-align: left">
	　　佛言。善哉善哉。善男子。汝今修行欲为无量无数无边众生。令得清净解脱安乐哀愍世间。善男子。一切众生为业障故堕多种罪。应当日夜六时偏袒右肩右膝着地。合掌恭敬一心一意口自说言。归命顶礼一切诸佛世尊。现在十方世界。已得阿耨多罗三藐三菩提者。转法轮照法轮持法轮。雨大法雨击大法鼓。吹大法螺出微妙声。竖大法幢秉大法炬。为欲利益安乐众生故。行法施诱接荷负一切众生。为令无量无数众生得清净故得安乐故。欲令大众。得大果故。为诸<a>天人</a>得清净故。如是世尊故应礼敬。以身口意顶礼归诚。是诸世尊以真实慧以真实眼。真实证明真实平等。悉知悉见一切众生<a>善恶</a>之业。我从无始随生死流。与一切众生已造业障。贪嗔痴等之所缠缚。未识佛时未识法时未识僧时未识善恶。为身口意得无量罪。以恶心故出佛身血。诽谤正法。破和合僧。杀阿<a>罗汉</a>。杀害父母。十不善法。自作教他。见作随喜。身三口四意三业行。于诸众生横生毁呰。斗秤欺诳以伪为真。不净饮食以施众生。于生死<a>六道</a>所有父母更相触恼。塔物僧物四方僧物。心生偷夺自在而用。如佛所说言教法律过分谬学。师长教示不相随从。有行声闻者行缘觉者行大乘者。喜生骂辱令诸行人心退愁恨。见有胜己便怀嫉妒。法施财施而生障碍。无明所覆邪见疑惑使恶增长。于诸佛所而起恶言。法说非法非法说法。如是众罪齐如诸佛。真实慧真实眼真实证明。真实平等悉知悉见。奉对忏悔皆悉发露不敢覆藏。未作之罪不敢复作。已作之罪今悉忏悔。所作业障应堕恶道地狱畜生饿鬼阿修罗。生十二难处。愿我此生所有业障皆悉灭尽。未来不受犹如过去诸大菩萨之所修行三菩提道。所有业障悉已忏悔。如我业障今亦忏悔。皆悉发露不敢覆藏。已作之罪愿得除灭。未来之恶更不敢作。亦如未来诸大菩萨修三菩提行。所有业障悉已忏悔。如我业障今亦忏悔。皆悉发露不敢覆藏。已作之罪愿得除灭。未来之恶不敢复作。亦如现在十方世界菩萨摩诃萨修三菩提行。所有业障悉已忏悔。如我业障今亦忏悔。皆悉发露不敢覆藏。已作之罪愿得除灭。未来之恶不敢复作。亦如过去未来现在三世诸菩萨摩诃萨。如是业障皆悉忏悔。我亦如是。所有业障今亦忏悔。皆悉发露不敢覆藏。已作之罪愿得除灭。未来之恶不敢复作。是故善男子。若有罪过一<a>刹那</a>中不得覆藏。何况一日一夜。善男子。若有犯罪愿得清净。而怀羞愧信于未来必有果报。生大恐怖如是修行。譬如男女如火烧头如火烧衣救令速灭。火若不灭心不得安。是善男子。若已犯罪亦复如是。即应忏悔使令灭除。于一切法欲求清净无诸障碍。如是忏悔未来之罪不敢复作。若欲生富乐之家金银谷米仓库盈满。发大乘行亦应忏悔灭除业障。若欲生豪贵婆罗门家七宝具足。亦应忏悔灭除业障。若欲生刹利大贵之家及转轮圣王。亦应忏悔灭除业障。若欲生四天王天。亦应忏悔灭除业障。若欲生三十三天。夜摩天兜率陀天化乐天他化自在天。亦应忏悔灭除业障。若欲生梵辅梵净大梵天。亦应忏悔灭除业障。若欲生少光无量光净光天。亦应忏悔灭除业障。若欲生少净无量净遍净天。亦应忏悔灭除业障。若欲生无欲天无热天善现天善见天阿迦尼吒天。亦应忏悔灭除业障。若欲求须陀洹果斯陀含果阿那含果阿<a>罗汉果</a>。亦应忏悔灭除业障。若欲愿求三明六通菩提自在。声闻力究竟声闻大自在。辟支佛菩提自在地。亦应忏悔灭除业障。若欲愿求一切智智。净智。不思议智。不动智。三藐三菩提正遍智。亦应忏悔灭除业障。何以故。善男子。一切诸法从因缘生。如来所说异相生异相灭。以异因缘故。是时过去诸法已灭已尽已转。如是业障无复遗余。是诸行法未得现生而今得生。未来业障更不复起。何以故。善男子。一切法空。如来所说亦无众生。亦无寿者。亦<a>无我</a>人。亦无生灭。亦无行法。善男子。一切诸法皆依于本。是本亦不可说。何以故。过一切相故。若有善男子善女人。如是入于真理生于信敬。是名无众生而有于本。以是义故。说于忏悔除灭业障。善男子。有四种法成就。善男子善女人。灭除业障永得清净。何者为四。一者正心成就。二者念于甚深经义不生诽谤。三者于初发心菩萨起一切智心。四者于一切众生起无量慈心。若能成就如是四种之法。忏悔业障永得除灭。尔时世尊而说偈言。</p>
<p style="text-align: left">
	　　专心护三业不诽谤深经</p>
<p style="text-align: left">
	　　作一切智心慈心净业障</p>
<p style="text-align: left">
	　　善男子。复有四种最大业障。难可清净。何者为四。一者于菩萨律仪犯极重恶。二者于大乘十二部经心生诽谤。三者于自身中不能增长一切善根。四者贪著有心。又有四种对治灭业障法。何者为四。一者于十方世界一切如来。至心亲近忏悔一切罪。二者为十方一切众生。劝请诸佛说诸妙法。三者随喜十方一切众生所有成就功德。四者所有一切功德善根。悉以回向阿耨多罗三藐三菩提。是时天帝释白佛言。世尊。云何善男子善女人。于大乘行。其有<a>行者</a>。有不行者。云何而得随喜一切众生功德善根。</p>
<p style="text-align: left">
	　　佛言。善男子。若有善男子善女人。日夜六时偏袒右肩。右膝着地合掌恭敬。一心一意口自说言。十方世界一切众生。修施修戒修定我今皆悉随喜。以如前随喜故。尊胜可爱无上无等并皆随喜。如是过去未来所有善根皆悉随喜。于现在世中初发心菩萨所有发菩提心功德。过百大劫行菩萨行所有大功德聚。得无生法忍得不退地。功德之聚得一生补处。如是一切功德。悉以随喜赞叹皆如上说。过去未来一切菩萨功德。随喜赞叹亦复如是。现在十方世界一切诸佛如来应供正遍知。已具三菩提道。为度脱一切众生。转无上法轮行无碍法施。然大法炬击大法鼓。吹大法蠡出微妙声。竖大法幢。一切众生皆蒙法施悉得饱满。劝化众生皆令信受。为欲安乐一切众生哀念一切众生。一切人天皆蒙安乐。声闻辟支佛菩萨功德善根皆已修立。若有众生未具如此诸功德者悉令具足。我皆随喜而赞叹之。如是所说。亦如三世诸佛菩萨声闻之众所有功德。皆生随喜而赞叹之。如是。善男子。随喜无量无数功德之聚。譬如三千大千及恒河沙等世界所有一切众生。悉成阿罗汉灭一切诸漏。是善男子善女人。尽形寿以衣服饮食卧具医药四事供养。如是功德不及随喜修功德者。何以故。是前功德有数有量。不摄一切诸功德故。是随喜功德无量无数。能摄三世一切功德故。是故善男子。若有善男子善女人。欲增长自善根者。应如是随喜修功德者。若有女人欲转女身以为男身。应当随喜如是修功德者。是时帝释白佛言。世尊。愿为更说劝请功德。为令未来菩萨得大光明。现在菩萨愿修行故。</p>
<p style="text-align: left">
	　　佛言。善男子。若有善男子善女人。愿求阿耨多罗三藐三菩提者。应当修行声闻缘觉大乘之道。若有众生未得修行。日夜六时偏袒右肩。右膝着地合掌恭敬。一心一意口自说言。顶礼十方一切诸佛世尊现已得阿耨多罗三藐三菩提能转无上法轮者。我今皆悉顶礼劝请转无上法轮然大法灯。持法道理无碍法施。秉大法炬雨大法雨。击大法鼓吹大法蠡出微妙声。竖大法幢。为度脱一切众生故。悉如上说。乃至人天皆蒙安乐。</p>
<p style="text-align: left">
	　　复次善男子。若有善男子善女人。欲得阿耨多罗三藐三菩提者应修声闻缘觉大乘之行。其有未修行者。日夜六时偏袒右肩。右膝着地合掌恭敬一心一意口自说言。顶礼十方世界一切诸佛世尊欲舍应身入<a>涅槃</a>者。我今稽请莫般涅槃久住于世。度脱安乐一切众生。如前所说乃至人天皆蒙安乐。我今以此劝请善根功德。悉以回向阿耨多罗三藐三菩提。亦如过去未来现在。诸大菩萨所有功德。皆悉回向阿耨多罗三藐三菩提。我亦如是。所有劝请一切功德皆悉回向阿耨多罗三藐三菩提。善男子。譬如善男子善女人。以三千大千世界满中七宝供养如来。若有善男子善女人。劝请如来转大法轮。劝请功德其福胜彼。何以故。是上善根即是财施。劝请功德即是法施。善男子。且置三千大千世界七宝如是恒河沙数世界。若有善男子善女人。以七宝满恒河沙数世界。而用供养一切诸佛。若善男子善女人。劝请如来转大法轮其福胜彼。何以故。其法施者有五种事。何者为五。一者法施彼我兼利。财施不尔。二者法施能令众生出于三界。财施不出欲界。三者法施利益法身。财施之者增长色身。四者法施增长无穷。财施必皆有竭。五者法施能断无明。财施止伏贪心。是故善男子。劝请功德无量无数难可譬喻。如我昔行菩萨行时。如前诸佛世尊劝请转大法轮。是善根故。一切帝释及大梵王。劝请于我转大法轮。世尊请转法轮。为度脱安乐一切众生及诸人天。我于往昔为菩提行。劝请如来久住于世莫般涅槃。依诸功德。是故我得十力四无所畏四无碍辩大慈大悲。得无量无数不共之法。我已入于无余涅槃。而我正法久住于世。我法身者。无比清净种种相貌。无量智慧无量自在。难可思议无量福德。一切众生深蒙慈润。百千万亿劫说不可尽。是故法身能摄藏一切之法。一切之法不能摄藏法身。法身<a>常住</a>不堕常见。虽复断灭不堕断见。破一切众生种种之见。能生一切种种真见。能解一切众生之缚与缚不异。能种一切众生诸善根本。能成熟一切众生善根。已成熟者能令解脱。无作无动无为寂静。安乐自在远离愦闹。过于三世能见三世。过于声闻缘觉境界。大地菩萨之所修行。一切如来皆无异体劝请功德善根力故。如是法身我今已得。是故善男子。若有善男子善女人。为得阿耨多罗三藐三菩提。一句一偈以持劝化为人解说。功德善根难可限量。何况劝请如来转大法轮。久住于世莫般涅槃。</p>
<p style="text-align: left">
	　　是时帝释白佛言。世尊。云何善男子善女人。为得阿耨多罗三藐三菩提。修行声闻缘觉大乘之道。若有众生未得修行功德善根。云何悉以回向为一切智智。</p>
<p style="text-align: left">
	　　佛言。善男子。若有善男子善女人。欲求阿耨多罗三藐三菩提。修行声闻缘觉大乘之道。若有众生未得修行。一日一夜一心一意口自说言。我从无始生死以来。所有善根皆已成就。于三宝所若于他所。乃至畜生人非人等。乃至升撮以施一切。兼以善言和解斗诤。三归学戒。一切功德善根。皆由忏悔而得。皆由随喜而得。皆由劝请而得。是诸善根安置一处。摄受同时合集称量。皆以回施一切众生。永已舍施更无夺心。解脱不摄由如诸佛世尊知者见者不可思量。无碍无垢佛智慧故。如是一切功德善根。悉以回施一切众生。不住相心不舍相心。我亦如是。功德善根悉以回施一切众生愿一切众生皆得宝手。破空出宝满众生愿。富乐无尽福德无尽。妙法无尽自在无尽。四辩无尽。为得阿耨多罗三藐三菩提故。为得一切智智故。我今施与一切众生功德善根。从此善根复更获无量一切善根。合集称量悉以回向阿耨多罗三藐三菩提。是善根故悉与众生。共至阿耨多罗三藐三菩提得一切智智。如昔菩萨摩诃萨修行菩提之道。功德善根悉皆回向为一切种智。我亦如是。功德善根悉皆回向阿耨多罗三藐三菩提。是善根故亦与众生共之。同共一时得阿耨多罗三藐三菩提。为得一切智智故。犹如未来菩萨摩诃萨功德善根。亦应回向共一切众生得阿耨多罗三藐三菩提。我亦如是。所有功德善根亦以回向。如上广说。犹如现在菩萨摩诃萨功德善根。回向阿耨多罗三藐三菩提。与一切众生共得阿耨多罗三藐三菩提。我亦如是。所有功德善根亦与众生共之。如上广说。如余诸佛坐于道场菩提树下。不可思议无垢清净。住于无尽法藏陀罗尼首楞严三昧。破魔波旬无量兵众。应见应知应觉应可通达。如是一切一刹那中皆悉照了。于后夜中证甘露道得甘露法。我亦如是。与一切众生同共善根。是善根故俱得阿耨多罗三藐三菩提道。同得一切智智。犹如。</p>
<p style="text-align: left">
	　　无量寿佛胜光佛妙光佛。</p>
<p style="text-align: left">
	　　阿閦佛功德善光佛师子光明佛。</p>
<p style="text-align: left">
	　　百光明佛网光明佛宝相佛。</p>
<p style="text-align: left">
	　　宝炎佛炎光明佛炎盛光明佛。</p>
<p style="text-align: left">
	　　安吉上王佛微妙声佛妙庄严佛。</p>
<p style="text-align: left">
	　　法幢佛上胜身佛遍可爱色佛。</p>
<p style="text-align: left">
	　　光明遍照佛梵净王佛上性佛。</p>
<p style="text-align: left">
	　　如是诸如来应供正遍知。过去未来现在皆悉示现应化。得阿耨多罗三藐三菩提。转无上法轮。为欲度脱安乐一切众生。广说如上。我亦如是。同共众生得阿耨多罗三藐三菩提。转大法轮。广说如上。若善男子善女人。是金光明众经之王业障灭品。汝当受持读诵忆念不忘为他广说。无量无数广大功德之聚。犹如三千大千世界所有一切众生。无有前后皆得成就人身。得人身已得缘觉道。若有善男子善女人。尽形寿恭敬<a>礼拜</a>四事供养。一一缘觉各各供给七宝。如须弥山以用供养。如是一一缘觉皆入涅槃起七宝塔。是一一塔皆悉七宝。何者为七。金银琉璃颇梨马瑙车磲青黄宝等。其塔高广十二由旬。于此塔处以诸华香宝幢幡盖。一一供具皆以供养。善男子。于意云何。是善男子善女人得福多不。甚多世尊。佛言。善男子。是金光明微妙经典众经之王业障灭品。汝当受持读诵忆念不忘为他广说。如前功德善根。于后所得功德聚百分不及一。百千万亿分算数譬喻所不能及。何以故。是善男子善女人住正行中。劝请十方佛土正觉世尊转无上法轮。皆令如来欢喜赞叹。善男子。如我所说一切施中法施为胜。是故善男子。于三宝所所设供养不可为比。受持三归一切诸戒不可为比。三宝不空不可为比。一切世界三世三宝。劝请久住不可为比。三世一切世界。于无量劫劝请如来说深正法不可为比。一切世界一切众生。随力随能随心。于三乘中劝发菩提心不可为比。三世一切世界众生。皆令无碍速得成就功德满足不可为比。三世一切世界所有众生。劝令无碍得三菩提不可为比。三世一切世界众生。劝令出四恶道不可为比。三世一切世界众生。劝令灭深恶业不可为比。一切苦恼劝令得解脱不可为比。一切怖畏困苦逼切劝令得解脱。不可为比。三世佛前一切众生所有功德善根。劝令皆以随喜。三世自发菩提愿不可为比。恶行骂辱恶业道除。一切功德善根。皆愿摄持。生生世世劝请恭敬供养一切三宝。劝请普皆清净福行成满三菩提道。劝请满足具六波罗蜜。劝请转无上法轮。劝请住无量劫说无量甚深妙法。不可为比。是时帝释。恒水女神。无量诸梵王。及四天王。从坐而起。各偏袒右肩右膝着地。合掌顶礼而白佛言。世尊。我等一切得闻是金光明众经之王。今当受持读诵为他广说。应当依此法住。何以故。世尊。我等欲求阿耨多罗三藐三菩提。随此义故。种种之相正法行故。</p>
<p style="text-align: left">
	　　是时梵王。及天帝释等。皆悉云集于说法之处。以种种曼陀罗华而散佛上。三千大千世界地皆大动。一切天鼓及诸音乐不鼓自鸣。放金色光遍满世界所出言音。是金光明微妙经典。慈恩普被种种利益。种种增长菩萨善根灭诸业障。</p>
<p style="text-align: left">
	　　佛言。如是如是。如汝所说。何以故。善男子。我忆往昔至于此生。于百千阿僧祇劫。宝王大炎照如来应供正遍知出现于世。六百八十亿劫住于世界。初集会所百千亿亿万众。皆得阿罗汉。诸漏已尽具六<a>神通</a>自在无碍。第二集会。九十千亿亿万众得阿罗汉皆悉漏尽。三明六通皆得自在。第三大会。九十八千亿亿万众。皆得阿罗汉。三明六通自在无碍。是时宝王大炎照如来。与诸天人梵王沙门婆罗门及诸人民。为欲度脱安乐一切故。出现于世。善男子。我于尔时作女人身名福宝光明。第三集会于会坐所亲近世尊。受持读诵是金光明经。为他广说。为得阿耨多罗三藐三菩提故。是故世尊为我授记。是福宝光明女人。于未来世当得作佛。号释迦牟尼如来应供正遍知明行足善逝世间解无上士调御丈夫天人师佛世尊。舍女身后从是以来度四恶道。生天人中受上妙之乐。八十四百千反作转轮王。至于今日得作于佛。名称普闻遍满世界。</p>
<p style="text-align: left">
	　　时会乃见宝王大炎照如来。转无上法轮说微妙法。从此娑婆去彼东方。过百千恒河沙数佛土。有世界名宝庄严。今犹现在未般涅槃。说微妙法广化众生。</p>
<p style="text-align: left">
	　　复次若有善男子善女人。闻是宝王大炎照如来名号得不退转。于菩萨地至般涅槃。若有女人闻是宝王大炎照如来名号。临命终时得见世尊来至其所。得见佛已究竟不复更受女身。善男子。是金光明微妙经典种种利益。种种增长菩萨善根灭诸业障。善男子。若有<a>比丘</a><a>比丘尼</a>优婆塞优婆夷。在在处处为人讲说是金光明微妙经典。在所国土皆获四种功德善根。何等为四。一者国王无诸疾恼一切灾厄。二者<a>寿命</a>长远无有障碍。三者无诸怨敌兵众勇健无能胜者。四者安隐快乐妙法常兴。何以故。如是人王。释梵四王夜叉之众常来守护。善男子。有如是事不。此诸无量释梵四王及夜叉众。俱时同声答世尊言。如是如是。若在所国土讲说此经。是诸国王。我等四王常来拥护。行住共俱其王。若有一切灾障怨敌。我等四王皆能禳却。若有疾恼诸不适意。悉使除愈增长寿命。于吉祥法于爱敬法。我力能令生欢喜心。我等亦能使其兵众皆悉勇健。</p>
<p style="text-align: left">
	　　佛言。善哉善哉。善男子。如汝所说汝当修行。何以故。是诸国王<a>如法</a>修行。一切人民随王修习。若有人民能如法修行。汝等皆蒙色力胜利。宫殿光华眷属强盛。诸释梵等白佛言。如是世尊。</p>
<p style="text-align: left">
	　　佛言。于此国土处处讲说是金光明微妙经典。于诸国土大臣宰相蒙四种之恩。一者更相亲睦尊重爱念安忍。二者常为人王心所敬重。亦为沙门婆罗门大国小国之所爱护。三者轻财重法不求胜利。声名遍布人所赞仰。四者寿命修长安隐快乐。如是四种恩德。若有国土宣说是经。沙门婆罗门等得四种功德。何者为四。一者衣服饮食卧具医药。二者皆得安心坐禅读诵。三者依于山林得安乐住。四者依心皆得如意满足。是名四种功德。若有国土讲宣是经。一切人民皆得丰乐无诸疾疫。商估往还多获宝货具足四福。是名种种功德利益。</p>
<p style="text-align: left">
	　　是时释梵四王及此会大众。白佛言。世尊。如是经典甚深之义。若现在世。如来三十七助道品等住世未灭。若是经典灭尽之时正法亦灭。</p>
<p style="text-align: left">
	　　佛言。是故善男子。如是相貌是金光明经。一句一偈一品一部。一心正闻一心正持。一心正思惟一心正读诵。一心为他广说长夜安乐。</p>
		

	
	

		</div></div><hr><script charset='utf-8' src='../../js/footer.js'></script></body></html>