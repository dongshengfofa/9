<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 合部金光明经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 合部金光明经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 合部金光明经</strong></p>
<p style="text-align: left">
	　　赞叹品第七</p>
<p style="text-align: left">
	　　尔时佛告地神坚牢善女天。过去有王名金龙尊。常以赞叹赞叹去来现在诸佛。</p>
<p style="text-align: left">
	　　我今尊重敬礼赞叹去来现在</p>
<p style="text-align: left">
	　　十方诸佛诸佛清净微妙寂灭</p>
<p style="text-align: left">
	　　色中上色金光照曜于诸声中</p>
<p style="text-align: left">
	　　佛声最上犹如大梵深远雷音</p>
<p style="text-align: left">
	　　其发绀黑光螺焰起蜂翠孔雀</p>
<p style="text-align: left">
	　　色不得喻其齿鲜白犹如珂雪</p>
<p style="text-align: left">
	　　显发金颜分齐分明其目修广</p>
<p style="text-align: left">
	　　清净无垢如青莲华映水开敷</p>
<p style="text-align: left">
	　　舌相广长形色红晖光明照耀</p>
<p style="text-align: left">
	　　如华初生眉间毫相白如珂月</p>
<p style="text-align: left">
	　　右旋润泽如净琉璃眉细修杨</p>
<p style="text-align: left">
	　　形如月初其色黑曜过于蜂王</p>
<p style="text-align: left">
	　　鼻高圆直如铸金铤微妙柔软</p>
<p style="text-align: left">
	　　当于面门如来胜相次第最上</p>
<p style="text-align: left">
	　　得味真正无与等者一一毛孔</p>
<p style="text-align: left">
	　　一毛旋生软细绀青犹孔雀项</p>
<p style="text-align: left">
	　　即于生时身放大光普照十方</p>
<p style="text-align: left">
	　　无量国土灭尽<a>三界</a>一切诸苦</p>
<p style="text-align: left">
	　　令诸众生悉受快乐<a>地狱</a>畜生</p>
<p style="text-align: left">
	　　及以饿鬼诸人天等安隐无患</p>
<p style="text-align: left">
	　　悉灭一切无量恶趣身色微妙</p>
<p style="text-align: left">
	　　如镕金聚面貌清净如月盛满</p>
<p style="text-align: left">
	　　佛身明曜如日初出进止威仪</p>
<p style="text-align: left">
	　　犹如师子修臂下垂立过于膝</p>
<p style="text-align: left">
	　　犹如风动娑罗树枝圆光一寻</p>
<p style="text-align: left">
	　　能照无量犹如聚集百千日月</p>
<p style="text-align: left">
	　　佛身净妙无诸垢秽其明普照</p>
<p style="text-align: left">
	　　一切佛刹<a>佛光</a>巍巍明焰火盛</p>
<p style="text-align: left">
	　　悉能隐蔽无量日月佛日灯炬</p>
<p style="text-align: left">
	　　照无量界皆令众生寻光见佛</p>
<p style="text-align: left">
	　　本所修集百千行业聚集功德</p>
<p style="text-align: left">
	　　庄严佛身臂佣纤圆如象王鼻</p>
<p style="text-align: left">
	　　手足净软敬爱无厌去来诸佛</p>
<p style="text-align: left">
	　　数如微尘现在诸佛亦复如是</p>
<p style="text-align: left">
	　　如是如来我今悉礼身口清净</p>
<p style="text-align: left">
	　　意亦如是以好华香供养奉献</p>
<p style="text-align: left">
	　　百千功德赞咏歌叹设以百舌</p>
<p style="text-align: left">
	　　于千劫中叹佛功德不能得尽</p>
<p style="text-align: left">
	　　如来所有现世功德种种深固</p>
<p style="text-align: left">
	　　微妙第一设复千舌欲赞一佛</p>
<p style="text-align: left">
	　　尚不能尽功德少分况欲叹美</p>
<p style="text-align: left">
	　　诸佛功德大地及天以为大海</p>
<p style="text-align: left">
	　　乃至有顶满其中水尚可以毛</p>
<p style="text-align: left">
	　　知其渧数无有能知佛一功德</p>
<p style="text-align: left">
	　　我今已礼赞叹诸佛身口意业</p>
<p style="text-align: left">
	　　悉皆清净一切所修无量善业</p>
<p style="text-align: left">
	　　与诸众生证无上道如是人王</p>
<p style="text-align: left">
	　　赞叹佛已复作如是无量誓愿</p>
<p style="text-align: left">
	　　若我来世无量无边阿僧祇劫</p>
<p style="text-align: left">
	　　在在生处常于梦中见妙金鼓</p>
<p style="text-align: left">
	　　得闻忏悔深奥之声今所赞叹</p>
<p style="text-align: left">
	　　面貌清净愿我来世亦得如是</p>
<p style="text-align: left">
	　　诸佛功德不可思议于百千劫</p>
<p style="text-align: left">
	　　甚难得值愿于当来无量之世</p>
<p style="text-align: left">
	　　夜则梦见昼如实说我当具足</p>
<p style="text-align: left">
	　　<a>修行</a><a>六度</a>济拔众生越于<a>苦海</a></p>
<p style="text-align: left">
	　　然后我身成无上道令我世界</p>
<p style="text-align: left">
	　　无与等者奉贡金鼓赞佛因缘</p>
<p style="text-align: left">
	　　以此果报当来之世值释迦佛</p>
<p style="text-align: left">
	　　得授记莂并令二子金龙金光</p>
<p style="text-align: left">
	　　常生我家同共授记若有众生</p>
<p style="text-align: left">
	　　无救护者众苦逼切无所依止</p>
<p style="text-align: left">
	　　我于当来为是等辈作大救护</p>
<p style="text-align: left">
	　　及依止处能除众苦悉令灭尽</p>
<p style="text-align: left">
	　　施与众生诸善安乐我未来世</p>
<p style="text-align: left">
	　　行菩提道不计劫数如尽本际</p>
<p style="text-align: left">
	　　以此金光忏悔因缘使我恶海</p>
<p style="text-align: left">
	　　及以业海烦恼大海悉竭无余</p>
<p style="text-align: left">
	　　我功德海愿悉成就智慧大海</p>
<p style="text-align: left">
	　　清净具足无量功德助菩提道</p>
<p style="text-align: left">
	　　犹如大海珍宝具足以此金光</p>
<p style="text-align: left">
	　　忏悔力故菩提功德光明无碍</p>
<p style="text-align: left">
	　　慧光无垢照彻清净我当来世</p>
<p style="text-align: left">
	　　身光普照功德威神光明焰盛</p>
<p style="text-align: left">
	　　于三界中最胜殊特诸功德力</p>
<p style="text-align: left">
	　　无所减少当度众生越于苦海</p>
<p style="text-align: left">
	　　并复安置功德大海来世多劫</p>
<p style="text-align: left">
	　　行菩提道如昔诸佛行菩提道</p>
<p style="text-align: left">
	　　三世诸佛净妙国土诸佛至尊</p>
<p style="text-align: left">
	　　无量功德令我来世得此殊异</p>
<p style="text-align: left">
	　　功德<a>净土</a>如佛<a>世尊</a>信相当知</p>
<p style="text-align: left">
	　　尔时国王金龙尊者则汝身是</p>
<p style="text-align: left">
	　　尔时二子金龙金光今汝二子</p>
<p style="text-align: left">
	　　银相等是</p>
<p style="text-align: left">
	　　空品第八</p>
<p style="text-align: left">
	　　无量余经已广说空是故此中</p>
<p style="text-align: left">
	　　略而解说众生根钝鲜于智慧</p>
<p style="text-align: left">
	　　不能广知无量空义故此尊经</p>
<p style="text-align: left">
	　　略而说之异妙方便种种因缘</p>
<p style="text-align: left">
	　　为钝根故起大悲心今我演说</p>
<p style="text-align: left">
	　　此妙经典如我所解知众生意</p>
<p style="text-align: left">
	　　是身虚伪犹如空聚六入村落</p>
<p style="text-align: left">
	　　结贼所止一切自住各不相知</p>
<p style="text-align: left">
	　　眼根受色耳分别声鼻嗅诸香</p>
<p style="text-align: left">
	　　舌嗜于味所有身根贪受诸触</p>
<p style="text-align: left">
	　　意根分别一切诸法六情诸根</p>
<p style="text-align: left">
	　　各各自缘诸尘境界不行他缘</p>
<p style="text-align: left">
	　　心如幻化驰骋六情而常<a>妄想</a></p>
<p style="text-align: left">
	　　分别诸法犹如世人驰走空聚</p>
<p style="text-align: left">
	　　六贼所害愚不知避心常依止</p>
<p style="text-align: left">
	　　六根境界各各自知所伺之处</p>
<p style="text-align: left">
	　　随行色声香味触法心处六情</p>
<p style="text-align: left">
	　　如鸟投网其心在在常处诸根</p>
<p style="text-align: left">
	　　随逐诸尘无有暂舍身空虚伪</p>
<p style="text-align: left">
	　　不可长养无有诤讼亦无正主</p>
<p style="text-align: left">
	　　从诸因缘和合而有无有坚实</p>
<p style="text-align: left">
	　　妄想故起业力机关假伪空聚</p>
<p style="text-align: left">
	　　地水火风合集成立随时增减</p>
<p style="text-align: left">
	　　共相残害犹如四蛇同处一箧</p>
<p style="text-align: left">
	　　四大蚖蛇其性各异二上二下</p>
<p style="text-align: left">
	　　诸方亦二如是蛇大悉灭无余</p>
<p style="text-align: left">
	　　地水二蛇其性沉下风火二蛇</p>
<p style="text-align: left">
	　　性轻上升心识二性躁动不停</p>
<p style="text-align: left">
	　　随业受报<a>天人</a>诸趣随所作业</p>
<p style="text-align: left">
	　　而堕三有水火风种散灭坏时</p>
<p style="text-align: left">
	　　大小不净盈流于外体生诸虫</p>
<p style="text-align: left">
	　　无可爱乐捐弃冢间如朽败木</p>
<p style="text-align: left">
	　　善女当观诸法如是何处有人</p>
<p style="text-align: left">
	　　及以众生本性空寂无明故有</p>
<p style="text-align: left">
	　　如是诸大一一不实本自不生</p>
<p style="text-align: left">
	　　性无和合以是因缘我说诸大</p>
<p style="text-align: left">
	　　从本不实和合而有无明体性</p>
<p style="text-align: left">
	　　本自不有妄想因缘和合而生</p>
<p style="text-align: left">
	　　无所有故假名无明是故我说</p>
<p style="text-align: left">
	　　名曰无明行识名色六入触受</p>
<p style="text-align: left">
	　　爱取有生老死忧恼众苦行业</p>
<p style="text-align: left">
	　　不可思议<a>生死</a>无际轮转不息</p>
<p style="text-align: left">
	　　本无有生亦无和合不善思惟</p>
<p style="text-align: left">
	　　心行所造我断一切诸见缠等</p>
<p style="text-align: left">
	　　以智慧刀裂烦恼网五阴舍宅</p>
<p style="text-align: left">
	　　观悉空寂证无上道微妙功德</p>
<p style="text-align: left">
	　　开<a>甘露</a>门示甘露器入甘露城</p>
<p style="text-align: left">
	　　处甘露室令诸众生食甘露味</p>
<p style="text-align: left">
	　　吹大法螺击大法鼓然大法灯</p>
<p style="text-align: left">
	　　雨胜法雨我今摧伏一切怨结</p>
<p style="text-align: left">
	　　竖立第一微妙法幢度诸众生</p>
<p style="text-align: left">
	　　于生死海永断三恶无量苦恼</p>
<p style="text-align: left">
	　　烦恼炽然烧诸众生无有救护</p>
<p style="text-align: left">
	　　无所依止我以甘露清凉美味</p>
<p style="text-align: left">
	　　充足是辈令离焦热于无量劫</p>
<p style="text-align: left">
	　　遵修诸行供养恭敬诸佛世尊</p>
<p style="text-align: left">
	　　坚固修集菩提之道求于如来</p>
<p style="text-align: left">
	　　真实法身舍诸所重肢节手足</p>
<p style="text-align: left">
	　　头目髓脑所爱男女钱财珍宝</p>
<p style="text-align: left">
	　　真珠璎珞金银琉璃种种异物</p>
<p style="text-align: left">
	　　三千<a>大千世界</a>中所有树木折为筹</p>
<p style="text-align: left">
	　　三千大地碎微尘是等微尘遍<a>虚空</a></p>
<p style="text-align: left">
	　　一切众生有智慧以此智慧与一人</p>
<p style="text-align: left">
	　　如是人等如微尘算此微尘可知数</p>
<p style="text-align: left">
	　　如来智慧不可数如来一念有智慧</p>
<p style="text-align: left">
	　　不可数劫算不尽</p>
<p style="text-align: left">
	　　依空满愿品第九</p>
<p style="text-align: left">
	　　是时如意宝光耀善女天。于大众中从座而起偏袒右肩。右膝着地合掌恭敬。以偈白佛。</p>
<p style="text-align: left">
	　　我问照世界两足最胜尊</p>
<p style="text-align: left">
	　　<a>菩萨</a>正行法惟愿垂听许</p>
<p style="text-align: left">
	　　佛言善女天汝若有疑者</p>
<p style="text-align: left">
	　　随汝意所问吾当分别说</p>
<p style="text-align: left">
	　　云何诸菩萨行菩提正行</p>
<p style="text-align: left">
	　　离生死<a>涅槃</a>利益自他故</p>
<p style="text-align: left">
	　　佛言。善女天。依于法界行菩提法修平等行。善女天。云何依于法界行菩提法修平等行。善女天。五阴能现法界法界是五阴。五阴亦不可说。非五阴亦不可说。何以故。若五阴是法界则是断见。若离五阴即是常见。离于二边不着二边。不可见过。所见无名无相。是则名为说于法界。善女天。云何五阴能现法界。善女天。如是五阴不从因缘生。何以故。若从因缘生。已生故得生。未生故得生。若已得生何因缘生。若已生不从因缘生。若未生时不可得生。何以故。未生诸法则是不有。无名无相。非算数譬喻之所能知。非因缘所生。善女天。譬如鼓声依木依皮依捊依人工等故得出声。是鼓声空。过去亦空未来亦空现在亦空。何以故。是鼓音声不从木生。不从皮生。不从捊生。不从人工生。是声不于三世生是则不生。若不可得生则不可灭。若不可灭无所从来。若无所从来亦无处去。若无处去不常不断。若不常不断则不一不异。何以故。若一不异法界。若尔者凡夫人则见<a>真谛</a>。得于无上安乐涅槃。是义不然是故不一。若言其异者。一切诸佛菩萨行相即是执着。未得<a>解脱</a>烦恼系缚。则不能得阿耨多罗三藐三菩提。何以故。一切<a>圣人</a>于行非行法中同智慧行。是故不异。是故五阴非有。不从因缘生。非不有五阴。不过圣境界故。非言语之所能及。无名无相无因<a>无缘</a>。无有境界无有譬喻。始终寂静本来自空。是故五阴能现法界。善女天。若善男子善女人。欲求阿耨多罗三藐三菩提真异俗异。如是难可思量。于圣凡境界不异思惟。不舍于俗不舍于真。依于法界行菩提行。</p>
<p style="text-align: left">
	　　尔时世尊作是语已。时善女天。踊跃<a>欢喜</a>即从坐起。偏袒右肩右膝着地。合掌恭敬一心顶礼。而白佛言。世尊。如上所说菩提正行我今当学。</p>
<p style="text-align: left">
	　　是时<a>娑婆世界</a>主大梵天王。于大众中问如意宝光耀善女天。此菩提行难可修行。汝心云何于此菩提行而得<a>自在</a>。</p>
<p style="text-align: left">
	　　时善女天答梵王言。大梵王。若佛所说是真甚深。一切凡夫不得其味。是圣境界微妙难知。若使我心依于此法得安乐住。是真实语者。愿令一切五浊恶世无量无边众生。皆得金色三十二相。非男非女。坐宝莲华受无量快乐。雨天妙华。天诸音乐不鼓自鸣。一切供养皆悉具足。是时善女天说是语已。一切五浊恶世所有众生。皆悉金色具足三十二相。非男非女。坐宝莲华受无量快乐。犹如他化自在天宫。无诸恶道。宝树行列七宝莲华遍满世界。雨众七宝上妙天华作天伎乐。如意宝光耀善女天。即转女形作梵天身。</p>
<p style="text-align: left">
	　　时大梵天王问如意宝光耀菩萨言。汝昔以何行菩提行。菩萨答言。梵王。若水中月能行菩提<a>行者</a>。我亦已行菩提之行。若梦见行菩提行。我亦行菩提行。若焰露行菩提行。我亦行菩提行。若声响行菩提行。我亦行菩提行。时大梵王闻此说已语菩萨言。汝依何等而说此语。答言。梵王。无有一法而有实相。因果相成故。梵王又白菩萨言。若如此者。诸凡夫人皆悉应得阿耨多罗三藐三菩提。</p>
<p style="text-align: left">
	　　菩萨答言。以何思惟而作是说。梵王。惑痴人异。智慧人异。菩提异。非菩提异。解脱异。非解脱异。梵王。如是诸法平等无异。于此法界如如不异。无有中间而可执持。无增无减。梵王。譬如幻师善巧幻术。及幻<a>弟子</a>。于四衢道取诸土沙草木叶等。聚在一处作种种幻术。使人睹见。象众马众车众军众。七宝之聚。种种仓库若有众生愚痴无智。不能思惟。不知幻本。若见若闻作是思惟。如我所见象马众等。谓是真实。如见如闻随能随力各执所见。自言是实于他非真。后不重思惟。有智之人则能思惟了于幻本。若见若闻作是思惟。如我所见象马等众非是真实。惟有幻事惑人眼目。是处说名象马等众及诸库仓。惟有名字无有实体。如我所见如我所闻。随能随力不执所见。自言是实于他非真。后不重思惟。是诸智人随说世语。皆欲令他知实义故。如见如闻思惟则不如是。如是梵王。若有众生愚痴凡夫。未得出世圣智慧故。未知一切诸法如如不可言说。是诸凡愚若见若闻行非行法。作是思惟。实有如是诸法。如我所见如我所闻。是诸凡夫人如见如闻。随能随力执着所见。自言是实于他非真。后不重思惟。若有众生非凡夫人。已见第一义谛得出世圣慧。知一切法如如不可言说。是诸圣人。若见若闻行法非行法。随能随力不执着所见。自言是实于他非真。后不重思惟。无实行法。无实非行法。如我所见如我所闻。惟妄思惟行非行相或人智慧。是处说名行非行法惟有名字无有实体。如我所见如我所闻。随能随力不执所见。自言是实于他非真。后不重思惟。是诸圣人如世语言随顺其说。为欲令他知真实义。如是梵王。是诸圣人圣智见故。不可言法如如。摄行非行法。是法如如。为他证智故说种种名。</p>
<p style="text-align: left">
	　　时大梵王。问如意宝光耀菩萨言。有几众生能解能通如是微妙甚深<a>正法</a>。菩萨答言。梵王。凡是若干众幻化人心数。若干众生能解能通是甚深法。梵王又言。此幻化人即是不有。如是心数从何而得。</p>
<p style="text-align: left">
	　　菩萨答言。梵王。如是法界不有不无。如是众生能解能通是甚深义。</p>
<p style="text-align: left">
	　　是时梵王。白佛言。世尊。是如意宝光耀菩萨。不可思议通达如是甚深之义。佛言。如是如是。梵王。如汝所言。何以故。是如意宝光耀菩萨。已教梵王学观无生忍法。于是大梵天王。与诸梵众从坐而起偏袒右肩。右膝着地合掌恭敬。顶礼如意宝光耀菩萨足说如是言希有希有。我等今日得见大师。得闻正法。</p>
<p style="text-align: left">
	　　尔时世尊。于一切法通达无碍。告梵王言。是如意宝光耀菩萨。于未来世当得作佛。号曰德宝焰吉上藏如来应供正遍知。说是金光明微妙经典。三千亿菩萨得不退阿耨多罗三藐三菩提。八千亿天子得无垢净。于法成就清净<a>法眼</a>。无量无数国王臣民得法眼净。五十亿<a>比丘</a>行菩提行欲退菩提心。闻如意宝光耀菩萨<a>说法</a>。得坚固不可思议满足之愿。更复还发菩提之心。各自脱衣供养菩萨。重发无上胜进心。发无上胜进心已。愿令我等功德善根悉皆不退。回向阿耨多罗三藐三菩提。如是比丘依此功德修行。过九十大劫当得成就。是诸比丘出于生死。佛为授记过三十阿僧祇劫。当得作佛号难胜光王。其国名曰无垢光。同时皆得阿耨多罗三藐三菩提。皆同一号。名曰愿庄严间厕王佛。</p>
<p style="text-align: left">
	　　尔时佛告梵王。是金光明经正闻正听有大神力。梵王百千大劫行<a>六波罗蜜</a>无有方便。若有善男子善女人。已得听闻是金光明经书写。半月半月一过转读。是善功德聚于前功德。百千分不及一分。乃至算数譬喻所不能及。梵王。是故我今当令修学受持为他广说。何以故。如是甚深微妙经典。我行菩萨道时。如于战阵不惜身命。得通此经受持读诵为他解说。梵王。譬如转轮圣王。若王在世七宝不灭。王若过世一切七宝自然而尽梵王。是金光明微妙经典。若现在世大正法宝皆悉不灭。是故当依金光明经听闻读诵受持。为他解说令他书写。于功德中行精进波罗蜜。不惜<a>寿命</a>不惮疲劳。我诸弟子。应当如是精勤修学。</p>
<p style="text-align: left">
	　　是时天主大梵天王。与无量梵众帝释四王及夜叉众。俱从坐起偏袒右肩。右膝着地合掌恭敬。而白佛言。我等一切为守护<a>流通</a>是金光明微妙经典。说法法师若有诸难我当除却。令具诸善色味满足。辩才无碍身心开泰。时会之众皆令快乐。是处国土若饥馑怨贼非人之畏。我等禳却。使其人民丰盛欢逸。皆是我等四王恩力。若有供养是经卷者。我亦当为作大拥护如佛不异。</p>
		

	
	

		</div></div><hr><script charset='utf-8' src='../../js/footer.js'></script></body></html>