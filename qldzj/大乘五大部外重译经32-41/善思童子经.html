<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，善思童子经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>善思童子经</center></div><div class='fo'><center>经文出处:来自无量光明网</center><br/><br>
			<div style="text-align: center">第一卷&nbsp;&nbsp; 第二卷</div>
<p style="text-align: left">　　<strong>善思童子经</strong> 卷上</p>
<p style="text-align: left">　　如是我闻。一时婆伽婆住毗耶离城。在庵婆罗波梨园内。与诸声闻八千<a>比丘</a>一万<a>菩萨</a>。如是大众一切悉皆变化形服作诸天身。尔时<a>世尊</a>于晨朝时着衣持钵。将此化众前后围绕。入毗耶离大城之中次第乞食。渐渐行至毗摩罗诘离车之家。当于是时毗摩罗诘离车家内。有一童子名曰善思。是时善思在于自家重阁之上奶母抱持。时彼童子手中秉执一茎莲华玩弄嬉戏。而彼童子以其宿植众善所熏。又佛世尊<a>神通</a>力故。令此童子忽然以偈白其奶母。作如是言。</p>
<p style="text-align: left">　　今有响微妙翳诸音乐声</p>
<p style="text-align: left">　　愿奶放我身舍置于楼上</p>
<p style="text-align: left">　　而此光明照决是大丈夫</p>
<p style="text-align: left">　　右足跨于阃欲入此城门</p>
<p style="text-align: left">　　微妙令意喜诸鸟鸣唤声</p>
<p style="text-align: left">　　我耳未曾闻诸鸟如是唱</p>
<p style="text-align: left">　　决定是调御为利益<a>世间</a></p>
<p style="text-align: left">　　右足跨于阃欲入此城门</p>
<p style="text-align: left">　　如服诸璎珞遍体震鸣声</p>
<p style="text-align: left">　　其响妙铿锵闻者皆<a>欢喜</a></p>
<p style="text-align: left">　　决定千轮足威神庄严身</p>
<p style="text-align: left">　　右足跨于阃欲入此城门</p>
<p style="text-align: left">　　犹彼大地震亦如打铜钟</p>
<p style="text-align: left">　　诸如是等声无有不闻者</p>
<p style="text-align: left">　　决定彼人日大圣之身光</p>
<p style="text-align: left">　　欲入此大城令众生<a>无畏</a></p>
<p style="text-align: left">　　如诸林树木种种华庄严</p>
<p style="text-align: left">　　各闻微妙音众生随所乐</p>
<p style="text-align: left">　　决定善安住与愿大龙王</p>
<p style="text-align: left">　　右足跨于阃欲入此城门</p>
<p style="text-align: left">　　如<a>虚空</a>光照大地普皆明</p>
<p style="text-align: left">　　日彩曀不彰此世尊金色</p>
<p style="text-align: left">　　决定喜观察大威放焰光</p>
<p style="text-align: left">　　右足跨于阃欲入此城门</p>
<p style="text-align: left">　　阿奶今观此天众在虚空</p>
<p style="text-align: left">　　欢喜歌啸声弄诸衣服等</p>
<p style="text-align: left">　　决定利益世最胜诸众生</p>
<p style="text-align: left">　　右足跨于阃欲入此城门</p>
<p style="text-align: left">　　今此大城内相向起慈心</p>
<p style="text-align: left">　　各各共喜欢如父母爱子</p>
<p style="text-align: left">　　决定大福聚众德庄严身</p>
<p style="text-align: left">　　右足跨于阃欲入此城门</p>
<p style="text-align: left">　　又男夫妇女将种种香花</p>
<p style="text-align: left">　　满掬四面飘心生大欢喜</p>
<p style="text-align: left">　　决定大<a>自在</a>福德华庄严</p>
<p style="text-align: left">　　右足跨于阃欲入此城门</p>
<p style="text-align: left">　　<a>天人</a>华所散悉遍满虚空</p>
<p style="text-align: left">　　处处雨众香微妙甚可喜</p>
<p style="text-align: left">　　决定世善逝大福慧入城</p>
<p style="text-align: left">　　为利益众生所以今来到</p>
<p style="text-align: left">　　尔时善思怀抱奶母。闻其童子自口所说如此偈已。心生恐怖身毛悉竖。支节战掉不能自持。安彼童子于楼阁上置已。即作如是思惟。此子何也。为天为龙为是夜叉。为是罗刹为鸠槃茶。为毗舍遮为紧陀罗。或复为是摩睺罗伽。如此之言非是世间婴孩所说。时彼奶母即一定住不敢动移。亦不起行不敢大语。细喘低头默然察听。</p>
<p style="text-align: left">　　尔时世尊渐渐行近善思离车童子之家。入彼街巷至于其家门前止住。而是善思离车童子。遥见世尊在于阁下。见已即便从高楼上投身向佛。是时善思离车童子。以佛神力在于空中嶷然而住。即以偈颂而白佛言。</p>
<p style="text-align: left">　　世尊住智中最胜者住此</p>
<p style="text-align: left">　　利诸众生故愿受我莲花</p>
<p style="text-align: left">　　尔时世尊即还以偈。报于善思离车童子。作如是言。</p>
<p style="text-align: left">　　我所住实际非众生境界</p>
<p style="text-align: left">　　彼际无所有是际如实相</p>
<p style="text-align: left">　　尔时世尊说是语已。离车童子复更以偈。而白佛言。</p>
<p style="text-align: left">　　世尊云何住于此真实际</p>
<p style="text-align: left">　　此际既无有无有何所住</p>
<p style="text-align: left">　　尔时善思离车童子说是语已。佛复以偈而更报言。</p>
<p style="text-align: left">　　如际实际者彼际是如来</p>
<p style="text-align: left">　　如彼实际住我住彼亦然</p>
<p style="text-align: left">　　如实际诸佛其体一无殊</p>
<p style="text-align: left">　　如彼真实际我作如是住</p>
<p style="text-align: left">　　尔时世尊说是语已。善思童子复更以偈。重白佛言。</p>
<p style="text-align: left">　　非际际非际此际有何相</p>
<p style="text-align: left">　　作何等方便得名为实相</p>
<p style="text-align: left">　　尔时善思离车童子说是语已。佛复以偈。而更报言。</p>
<p style="text-align: left">　　不可执际际故言为实际</p>
<p style="text-align: left">　　彼际如虚空虚空亦无相</p>
<p style="text-align: left">　　尔时世尊说是语已。善思童子还更以偈白于佛言。</p>
<p style="text-align: left">　　希有真实处住处最上住</p>
<p style="text-align: left">　　愿众生住此如诸佛所住</p>
<p style="text-align: left">　　尔时善思离车童子说此偈已。一心合掌而白佛言。惟愿世尊。慈愍我故受此莲华。尔时世尊为欲怜愍善思离车孩童子故受彼莲华。佛受华已。是时善思离车童子。欢喜踊跃发是愿言。籍此善根我于来世。若当证得阿耨多罗三藐三菩提已。如今世尊。为于一切众生<a>说法</a>。然其法中诸凡夫法及阿<a>罗汉</a>。一切圣法皆不可得。尔时长老<a>舍利弗</a>同在集会闻是语已。于大众中即问善思离车童子作如是言。离车童子。汝向所言我当证彼如是法已。为诸众生说于彼法。云何说法彼法云何。尔时善思离车童子。即以偈答<a>舍利</a>弗言。</p>
<p style="text-align: left">　　彼法无有佛及诸声闻得</p>
<p style="text-align: left">　　我当证是法为诸众生说</p>
<p style="text-align: left">　　彼法无处所亦复无去来</p>
<p style="text-align: left">　　智者如是知法之本体性</p>
<p style="text-align: left">　　过去一切佛现在无上尊</p>
<p style="text-align: left">　　无不如是知入无余寂灭</p>
<p style="text-align: left">　　彼中无法界众生界亦无</p>
<p style="text-align: left">　　如是之边际世间无入者</p>
<p style="text-align: left">　　法界惟名字字从分别生</p>
<p style="text-align: left">　　分别无分别究竟不可得</p>
<p style="text-align: left">　　尔时长老富娄那弥多罗尼子。即于众中还以偈问善思童子。作如是言。</p>
<p style="text-align: left">　　童子汝云何能学解此法</p>
<p style="text-align: left">　　甚深无譬喻诸智者所迷</p>
<p style="text-align: left">　　汝今身未行已作如是辩</p>
<p style="text-align: left">　　能对最第一智慧大声闻</p>
<p style="text-align: left">　　汝体如真金遍皆巧知解</p>
<p style="text-align: left">　　显赫此城巷如月处虚空</p>
<p style="text-align: left">　　尔时善思离车童子即还以偈。答于长老富娄那弥多罗尼子。作如是言。</p>
<p style="text-align: left">　　尊者今言生此生无有处</p>
<p style="text-align: left">　　诸法无生故当生此是何</p>
<p style="text-align: left">　　诸法既无生何者名真体</p>
<p style="text-align: left">　　此我说本性一切诸法无</p>
<p style="text-align: left">　　法及法本性二俱不可得</p>
<p style="text-align: left">　　二既不可得此法诸佛说</p>
<p style="text-align: left">　　是名最上轮鹿苑中前转</p>
<p style="text-align: left">　　虚空搦拳已令觉多声闻</p>
<p style="text-align: left">　　唯鸣于法声众生多诳惑</p>
<p style="text-align: left">　　乘方便及者当说如真实</p>
<p style="text-align: left">　　言生及死者是名凡夫境</p>
<p style="text-align: left">　　此之颠倒见富娄那未尽</p>
<p style="text-align: left">　　<a>生死</a>及彼此世间人言语</p>
<p style="text-align: left">　　无言语法中假以语言说</p>
<p style="text-align: left">　　尔时长老富娄那弥多罗尼子。闻此偈已欢喜称赞。即便白佛作如是言。希有婆伽婆。希有修伽陀。此之善思离车童子。乃有如是甚深智慧难可度量。是时佛告富娄那言。如是如是。汝富娄那如汝所说。</p>
<p style="text-align: left">　　尔时世尊。问于善思离车童子作如是言。善思童子。汝今欲为何谁证于阿耨多罗三藐三菩提。是时善思离车童子。即以偈颂而答佛言。</p>
<p style="text-align: left">　　佛最胜世尊知而故问我</p>
<p style="text-align: left">　　欲为谁着铠今当真实宣</p>
<p style="text-align: left">　　我无所为人亦无著铠者</p>
<p style="text-align: left">　　甚深上法中无受化众生</p>
<p style="text-align: left">　　众生非众生一切皆无有</p>
<p style="text-align: left">　　此处不迷惑彼名为世尊</p>
<p style="text-align: left">　　如是生解法如实际常处</p>
<p style="text-align: left">　　非一非无异此甚深最上</p>
<p style="text-align: left">　　我当令觉众彼众生亦无</p>
<p style="text-align: left">　　众生体既无彼中何有智</p>
<p style="text-align: left">　　智慧及众生性毕竟非有</p>
<p style="text-align: left">　　若能如是解彼名世智人</p>
<p style="text-align: left">　　尔时善思离车童子。说是偈已而白佛言。大圣世尊。我若当来<a>自觉</a>了知如是法已。为诸众生作如是说。是时长老阿难比丘。于大众中即从座起而白佛言。世尊。希有婆伽婆。希有修伽陀。此之善思离车童子乃能如是宣说甚深微妙法句。不染着句无倚着句。此深法中天人世间恐怖迷没。世尊。如是实性甚深法中谁不欲行。惟有昔于甚深法中有因缘者乃能生信。尔时阿难欲重宣此义。而说偈言。</p>
<p style="text-align: left">　　犹如聚真金遥观妙显赫</p>
<p style="text-align: left">　　此善思童子处在大众中</p>
<p style="text-align: left">　　譬如须弥山安住于海内</p>
<p style="text-align: left">　　如是善说法弥覆此世间</p>
<p style="text-align: left">　　无有及非无善思童子说</p>
<p style="text-align: left">　　如是彼实际实际亦空无</p>
<p style="text-align: left">　　汝今说此时不曾生恐怖</p>
<p style="text-align: left">　　善思汝如是我云何得知</p>
<p style="text-align: left">　　尔时善思离车童子闻是语已。即还以偈报阿难言。</p>
<p style="text-align: left">　　我已誓舍身着此无为铠</p>
<p style="text-align: left">　　无望故求道多闻如是知</p>
<p style="text-align: left">　　为五欲所迷堕于可畏狱</p>
<p style="text-align: left">　　今见无上尊我云何不喜</p>
<p style="text-align: left">　　世尊大慈愍化度诸众生</p>
<p style="text-align: left">　　我身不坠伤今在佛前住</p>
<p style="text-align: left">　　虚空及我体此二悉是无</p>
<p style="text-align: left">　　身及空既无云何当畏坏</p>
<p style="text-align: left">　　佛身及空体真实不可分</p>
<p style="text-align: left">　　能有此忍心彼中无怖畏</p>
<p style="text-align: left">　　虚空及大地真如中悉无</p>
<p style="text-align: left">　　我今真实知是故无恐怖</p>
<p style="text-align: left">　　虚空遍大地毕竟不可得</p>
<p style="text-align: left">　　无真无生故真实无惊畏</p>
<p style="text-align: left">　　虚空无有高下处亦无有</p>
<p style="text-align: left">　　如是法知者彼无虚可惊</p>
<p style="text-align: left">　　尔时善思离车童子说是偈已。佛即问言。善思童子。汝不畏耶。是时善思即答佛言。善哉世尊。我实无畏。佛复更问善思童子。汝不恐耶。善思答言。善哉世尊。我实无恐。佛复问言。善思童子。汝不怖耶。善思答言。善哉世尊。我实不怖。</p>
<p style="text-align: left">　　尔时世尊赞善思言。善哉善哉。善思离车。真实善哉。汝今乃能如是不畏不恐不怖。佛因此事即为善思。而说偈言。</p>
<p style="text-align: left">　　有有故怖生彼有不可得</p>
<p style="text-align: left">　　能定此忍者彼即近菩提</p>
<p style="text-align: left">　　取相言众生而众生无有</p>
<p style="text-align: left">　　能如是了达彼即住真乘</p>
<p style="text-align: left">　　菩提无得人不得得不得</p>
<p style="text-align: left">　　离此得不得恐怖心则无</p>
<p style="text-align: left">　　若能如是知有无皆不住</p>
<p style="text-align: left">　　善思汝当识此路趣菩提</p>
<p style="text-align: left">　　尔时世尊说此偈已。复告善思作如是言。善思童子。是故菩萨摩诃萨等。若欲速疾安乐得成阿耨多罗三藐三菩提者。当应须念常相乐相我相净相。及众生相<a>寿命</a>养育福伽罗相。此相即是阿耨多罗三藐三菩提真正直路。善思童子。我于往昔发心行于菩萨行时。常念此路。以是义故我乘此路得至菩提。然其此路无有一法而可得者。此即是我无上菩提。</p>
<p style="text-align: left">　　尔时世尊欲重宣此义。而说偈言。</p>
<p style="text-align: left">　　我虽说常相其常非是有</p>
<p style="text-align: left">　　既知无有常即无有诤竞</p>
<p style="text-align: left">　　有着乐相者乐亦无真实</p>
<p style="text-align: left">　　此是颠倒见分别福伽罗</p>
<p style="text-align: left">　　若知诸法真各各无集处</p>
<p style="text-align: left">　　彼等不作相命及福伽罗</p>
<p style="text-align: left">　　路非是菩提非路亦复尔</p>
<p style="text-align: left">　　我说此本性诸法无处所</p>
<p style="text-align: left">　　本性及众物智者不分别</p>
<p style="text-align: left">　　善思汝当知此路向菩提</p>
<p style="text-align: left">　　若着如是路彼佛非行道</p>
<p style="text-align: left">　　若著有相者彼不知诸法</p>
<p style="text-align: left">　　亦不能乘乘诸佛所怜愍</p>
<p style="text-align: left">　　无有人能行此寂甚深处</p>
<p style="text-align: left">　　一切处无物彼物不可物</p>
<p style="text-align: left">　　既无有物故彼乐无处生</p>
<p style="text-align: left">　　诸乐及诸苦此路如虚空</p>
<p style="text-align: left">　　能得如是觉彼心得<a>解脱</a></p>
<p style="text-align: left">　　我虽说我相此法亦无有</p>
<p style="text-align: left">　　既无有我所亦复无有智</p>
<p style="text-align: left">　　既无有智知此即智境界</p>
<p style="text-align: left">　　寿命分别有其相毕竟空</p>
<p style="text-align: left">　　无有言知者小智即迷惑</p>
<p style="text-align: left">　　我相及寿命本性非是有</p>
<p style="text-align: left">　　本性及诸物此愚痴境界</p>
<p style="text-align: left">　　彼等不能近不思议佛乘</p>
<p style="text-align: left">　　不闻深经典复不读诵持</p>
<p style="text-align: left">　　此经典不说无有诸<a>法相</a></p>
<p style="text-align: left">　　我不得诸法说处亦复无</p>
<p style="text-align: left">　　我昔坐道场无一智可证</p>
<p style="text-align: left">　　此智我如是菩提不可得</p>
<p style="text-align: left">　　菩提及道场此二无证者</p>
<p style="text-align: left">　　凡夫辈分别诸佛说诸法</p>
<p style="text-align: left">　　此是假名字诸佛甚深处</p>
<p style="text-align: left">　　甚深及诸佛此是魔境界</p>
<p style="text-align: left">　　不闻此经典佛世尊所说</p>
<p style="text-align: left">　　彼等不知味诸法利益处</p>
<p style="text-align: left">　　菩萨行苦行其行无知故</p>
<p style="text-align: left">　　言佛及菩提此二不可见</p>
<p style="text-align: left">　　如是思惟已妄言诸佛说</p>
<p style="text-align: left">　　称有诸境界倚之而生着</p>
<p style="text-align: left">　　既有染着处彼等不见我</p>
<p style="text-align: left">　　若有诸众生成就甚深智</p>
<p style="text-align: left">　　彼等大唱说诸佛不思议</p>
<p style="text-align: left">　　是故汝善思欲知甚深法</p>
<p style="text-align: left">　　精勤当用心即知法真实</p>
<p style="text-align: left">　　彼法实无碍故名为甚深</p>
<p style="text-align: left">　　如是说之时名为不可得</p>
<p style="text-align: left">　　众生颠倒见此非彼境界</p>
<p style="text-align: left">　　非以<a>禅定</a>求可知真实义</p>
<p style="text-align: left">　　三昧非三昧空中不可得</p>
<p style="text-align: left">　　此非智境界无智亦复然</p>
<p style="text-align: left">　　虽令觉彼际亦非智境界</p>
<p style="text-align: left">　　此法从缘有甚深即能入</p>
<p style="text-align: left">　　若有乐寂静则无有彼此</p>
<p style="text-align: left">　　若心能信乐正说此经处</p>
<p style="text-align: left">　　彼非一佛边昔种诸善根</p>
<p style="text-align: left">　　于多诸佛所乃能受持此</p>
<p style="text-align: left">　　尔时世尊说此偈已。复告善思离车童子作如是言。善思童子。以是义故。诸大菩萨摩诃萨等。一切应当着如是铠。于世间中所有恐怖惊畏之处。应于彼中不生惊畏恐怖之意。发于此心如是着铠。是时善思即白佛言。大圣世尊。我信如是而世间中所不信处。</p>
<p style="text-align: left">　　尔时世尊复告善思童子。有诸菩萨摩诃萨等行于甚深。有如是相有如是瑞有如是形。彼等一切诸善丈夫。观于世间无有诸法可优劣者。既见一切诸法平等无有优劣。如是知已而心不畏不怖不惊。</p>
<p style="text-align: left">　　断一切诸法如是知已而不惊。不断一切诸法如是知已而不怖。</p>
<p style="text-align: left">　　有一切诸法如是知已而不惊。无一切诸法如是知已而不畏。</p>
<p style="text-align: left">　　聚一切诸法如是知已而不惊。散一切诸法如是知已而不畏。</p>
<p style="text-align: left">　　和合一切诸法如是知已而不惊。不和合一切诸法如是知已而不畏。</p>
<p style="text-align: left">　　嫌一切诸法如是知已而不惊。不嫌一切诸法如是知已而不畏。</p>
<p style="text-align: left">　　思念一切诸法如是知已而不惊。不思念一切诸法如是知已而不畏。</p>
<p style="text-align: left">　　造作一切诸法如是知已而不惊。不造作一切诸法如是知已而不畏。</p>
<p style="text-align: left">　　境界一切诸法如是知已而不惊。非境界一切诸法如是知已而不畏。</p>
<p style="text-align: left">　　欢喜一切诸法如是知已而不惊。非欢喜一切诸法如是知已而不畏。</p>
<p style="text-align: left">　　世谛一切诸法如是知已而不惊。非世谛一切诸法如是知已而不畏。</p>
<p style="text-align: left">　　寂静一切诸法如是知已而不惊。非寂静一切诸法如是知已而不畏。</p>
<p style="text-align: left">　　解一切诸法如是知已而不惊。不解一切诸法如是知已而不畏。</p>
<p style="text-align: left">　　持戒一切诸法如是知已而不惊。<a>破戒</a>一切诸法如是知已而不畏。</p>
<p style="text-align: left">　　明一切诸法如是知已而不惊。无明一切诸法如是知已而不畏。</p>
<p style="text-align: left">　　有名一切诸法如是知已而不惊。无名一切诸法如是知已而不畏。</p>
<p style="text-align: left">　　一切法出如是知已而不惊。一切法不出如是知已而不畏。</p>
<p style="text-align: left">　　一切法怖如是知已而不惊。一切法不怖如是知已而不畏。</p>
<p style="text-align: left">　　一切法生如是知已而不惊。一切法不生如是知已而不畏。</p>
<p style="text-align: left">　　一切法死如是知已而不惊。一切法不死如是知已而不畏。</p>
<p style="text-align: left">　　一切法菩提如是知已而不惊。一切法非菩提如是知已而不畏。</p>
<p style="text-align: left">　　一切法<a>涅槃</a>如是知已而不惊。一切法非涅槃如是知已而不畏。能作如是说法之时。是名菩萨不畏不惊不恐不怖。</p>
<p style="text-align: left">　　尔时世尊说是语已。欲为善思重宣此义。而说偈言。</p>
<p style="text-align: left">　　一切法无有真如不迷惑</p>
<p style="text-align: left">　　诸法无有故彼相即寂灭</p>
<p style="text-align: left">　　诸法无优劣此彼悉皆无</p>
<p style="text-align: left">　　一切法无故真实亦复无</p>
<p style="text-align: left">　　诸法有优劣此彼亦各无</p>
<p style="text-align: left">　　诸法既悉空则无有诤竞</p>
<p style="text-align: left">　　一切法既无本性何有性</p>
<p style="text-align: left">　　其性无有故云何有坏灭</p>
<p style="text-align: left">　　诸法有断耶智者无此念</p>
<p style="text-align: left">　　但假有断名求断处不得</p>
<p style="text-align: left">　　欲断一切法微细求觅无</p>
<p style="text-align: left">　　毫末及众多诸法皆无有</p>
<p style="text-align: left">　　诸法无有者此亦是言说</p>
<p style="text-align: left">　　彼中如是无但有中示现</p>
<p style="text-align: left">　　一切法无形但有相中现</p>
<p style="text-align: left">　　有有及无有一切皆假名</p>
<p style="text-align: left">　　一切法有合示现不合者</p>
<p style="text-align: left">　　真如无合故毕竟无有物</p>
<p style="text-align: left">　　诸法无和合无作无灭者</p>
<p style="text-align: left">　　如是亦不得诸法各各无</p>
<p style="text-align: left">　　诸法不可得彼等前际无</p>
<p style="text-align: left">　　本际既无故故名为实际</p>
<p style="text-align: left">　　一切法欢喜欢喜不可得</p>
<p style="text-align: left">　　既无有诸法彼亦不可说</p>
<p style="text-align: left">　　诸法无欢喜彼等二皆无</p>
<p style="text-align: left">　　真如中无物此是甚深相</p>
<p style="text-align: left">　　一切法无嫌真如中<a>无我</a></p>
<p style="text-align: left">　　真如无有故彼无有嫌处</p>
<p style="text-align: left">　　涅槃无赞叹彼法不可得</p>
<p style="text-align: left">　　诸法无有故故名为涅槃</p>
<p style="text-align: left">　　诸法无明者真如中示现</p>
<p style="text-align: left">　　此是假名说是故名为思</p>
<p style="text-align: left">　　诸法无思者此法无定处</p>
<p style="text-align: left">　　是故无众生此是诸法体</p>
<p style="text-align: left">　　一切法如幻彼幻不可得</p>
<p style="text-align: left">　　诸法不得故说有为诸行</p>
<p style="text-align: left">　　诸法既无为此彼真如体</p>
<p style="text-align: left">　　无有诸法处故言无有边</p>
<p style="text-align: left">　　虽言有境界境界实无有</p>
<p style="text-align: left">　　而凡夫所说故名为境界</p>
<p style="text-align: left">　　诸境界虚妄故说无境界</p>
<p style="text-align: left">　　说无有境界是境界真相</p>
<p style="text-align: left">　　言一切法体彼等无有数</p>
<p style="text-align: left">　　彼等既无有寂定汝等知</p>
<p style="text-align: left">　　无得言有得示现有得处</p>
<p style="text-align: left">　　得无得之处示现故有得</p>
<p style="text-align: left">　　彼处无持戒及破戒亦无</p>
<p style="text-align: left">　　无行及无戒如是诸法相</p>
<p style="text-align: left">　　一切法悉无故名为无明</p>
<p style="text-align: left">　　无有诸法故汝当知是明</p>
<p style="text-align: left">　　诸法名字者彼名实无有</p>
<p style="text-align: left">　　既无有法名当知是涅槃</p>
<p style="text-align: left">　　说有受名者以受故示现</p>
<p style="text-align: left">　　是处无有受故言受示现</p>
<p style="text-align: left">　　无有为有相示现名为有</p>
<p style="text-align: left">　　诸法中离有故言常无有</p>
<p style="text-align: left">　　如见幻华已愚痴言有相</p>
<p style="text-align: left">　　有有无有知是处智无惑</p>
<p style="text-align: left">　　法生处不知此二不可得</p>
<p style="text-align: left">　　愚痴人故言说此为生处</p>
<p style="text-align: left">　　诸法若有生应说当有死</p>
<p style="text-align: left">　　生处及死处此二不可得</p>
<p style="text-align: left">　　一切法皆空诸法不可得</p>
<p style="text-align: left">　　善思汝当知我说如是法</p>
<p style="text-align: left">　　菩提不可作是处作者无</p>
<p style="text-align: left">　　若当得菩提应即见<a>三界</a></p>
<p style="text-align: left">　　若分别菩提彼不行菩提</p>
<p style="text-align: left">　　行行及菩提彼等无分别</p>
<p style="text-align: left">　　一切有真实真实无有处</p>
<p style="text-align: left">　　真实无得故此是涅槃相</p>
<p style="text-align: left">　　毕竟无出者彼无处可得</p>
<p style="text-align: left">　　无有诸物故不灭复不灭</p>
<p style="text-align: left">　　若能知此义诸法无真实</p>
<p style="text-align: left">　　彼等无可生即不相诤竞</p>
<p style="text-align: left">　　说此甚深法若无恐怖时</p>
<p style="text-align: left">　　汝应知彼人真实是菩萨</p>
<p style="text-align: left">　　尔时世尊说此语已。善思童子复更以偈。重白佛言。</p>
<p style="text-align: left">　　世尊利益我出现于世间</p>
<p style="text-align: left">　　说此法相时我无有疑惑</p>
<p style="text-align: left">　　今者具足满佛出不思议</p>
<p style="text-align: left">　　我诸见网薄今得脱魔网</p>
<p style="text-align: left">　　我已断生死已住道场内</p>
<p style="text-align: left">　　如来说相时断除我疑结</p>
<p style="text-align: left">　　为我说得处摧灭诸见等</p>
<p style="text-align: left">　　无畏益世间善去我心垢</p>
<p style="text-align: left">　　<strong>善思童子经</strong> 卷下</p>
<p style="text-align: left">　　尔时世尊。复告善思离车童子作如是言。善思童子。此菩萨行无虚妄行。善思童子。此菩萨行是哀愍行。善思童子。此菩萨行是无患行。能断一切诸过患故。慈怜一切诸众生故。善思童子。此菩萨行甚深微妙无有相行。善思童子。此菩萨行真实能离一切欲相。善思童子。此无欲行无爱憎故。善思童子。此菩萨行一切众生平等心行。其心毕竟无所得故。善思童子。此菩萨行大慈悲行。于一切法无有得故善思童子。此菩萨行大布施行。无有施故。善思童子。此菩萨行不虚诳行。不受一切后身报故。善思童子。此菩萨行无恼忍行。现无诤故。善思童子。此菩萨行发誓愿行。舍懒惰故。善思童子。此菩萨行是三昧行。以寂静故。善思童子。此菩萨行是智慧行。于一切法无有得故。善思童子。此菩萨行是无畏行。心无恐故。善思童子。此菩萨行是无碍行。成就如来诸智力故。善思童子。此菩萨行是增益行。入智慧门无有着故。善思童子。此菩萨行观十方行。无染着故。</p>
<p style="text-align: left">　　尔时世尊。欲为善思重宣此义。而说偈言。</p>
<p style="text-align: left">　　无疑惑<a>行者</a>为诸菩萨说</p>
<p style="text-align: left">　　疑惑及诸行此二不可得</p>
<p style="text-align: left">　　为诸菩萨说有行无行处</p>
<p style="text-align: left">　　若知此行处彼等无诤竞</p>
<p style="text-align: left">　　摄受一切法为诸菩萨说</p>
<p style="text-align: left">　　无所有得处此行最为上</p>
<p style="text-align: left">　　我行此行处彼则颠倒行</p>
<p style="text-align: left">　　既住颠倒行彼无有畏处</p>
<p style="text-align: left">　　此虽名诤行彼诤不可得</p>
<p style="text-align: left">　　若能如是知彼行最上乘</p>
<p style="text-align: left">　　此乘无有惊佛乘最为上</p>
<p style="text-align: left">　　惊及无惊怖一切法假名</p>
<p style="text-align: left">　　虽说诸行处一切不可得</p>
<p style="text-align: left">　　一切既不得彼行最为上</p>
<p style="text-align: left">　　此行甚深行愍于一切法</p>
<p style="text-align: left">　　愍及甚深行皆从分别生</p>
<p style="text-align: left">　　甚深及诸行是处二俱无</p>
<p style="text-align: left">　　若知此际者彼于法无没</p>
<p style="text-align: left">　　诸法无可染非法亦复然</p>
<p style="text-align: left">　　此诸法本性当说无染处</p>
<p style="text-align: left">　　无牢及无固此但是有现</p>
<p style="text-align: left">　　无有名字处此句最为上</p>
<p style="text-align: left">　　我虽说有爱彼处无恐怖</p>
<p style="text-align: left">　　以无有物故彼处不生竞</p>
<p style="text-align: left">　　此诸众生行此处无有真</p>
<p style="text-align: left">　　若有知此者彼为善说行</p>
<p style="text-align: left">　　此处无众生故我说众生</p>
<p style="text-align: left">　　众生法一等此路最为上</p>
<p style="text-align: left">　　心及有众生毕竟不可得</p>
<p style="text-align: left">　　此名为最慈我前说大慈</p>
<p style="text-align: left">　　世间大施主亦名大众生</p>
<p style="text-align: left">　　常乐行布施故名大施主</p>
<p style="text-align: left">　　法尚不可得况复当有边</p>
<p style="text-align: left">　　大智菩萨辈故名为施主</p>
<p style="text-align: left">　　佛既不可得法亦不思议</p>
<p style="text-align: left">　　此戒不缺犯诸法无倚处</p>
<p style="text-align: left">　　彼等不思议佛戒不思议</p>
<p style="text-align: left">　　不分别戒行为诸菩萨说</p>
<p style="text-align: left">　　忍向众生辈众生毕竟无</p>
<p style="text-align: left">　　此是最胜忍我法行中说</p>
<p style="text-align: left">　　心不可得故诤竞无处生</p>
<p style="text-align: left">　　此是最上忍诸法不可得</p>
<p style="text-align: left">　　菩萨无<a>懈怠</a>不被他毁辱</p>
<p style="text-align: left">　　此名最精进名为不舍取</p>
<p style="text-align: left">　　身心善质直能办于此行</p>
<p style="text-align: left">　　是名最精进为诸菩萨说</p>
<p style="text-align: left">　　菩萨能懒惰不发诸行等</p>
<p style="text-align: left">　　能不舍不取彼住最精进</p>
<p style="text-align: left">　　心界不可得若外若在内</p>
<p style="text-align: left">　　故名最定心其心无有处</p>
<p style="text-align: left">　　攀缘及心行真如中无有</p>
<p style="text-align: left">　　不思彼三昧示现如是定</p>
<p style="text-align: left">　　我说此三昧自在修伽陀</p>
<p style="text-align: left">　　能行此行者我说彼得定</p>
<p style="text-align: left">　　不以智能知有诸真<a>如法</a></p>
<p style="text-align: left">　　真如及智慧此二边无有</p>
<p style="text-align: left">　　此法不可得此是识境界</p>
<p style="text-align: left">　　法不以识知真体此处寂</p>
<p style="text-align: left">　　能知如是者彼等名真念</p>
<p style="text-align: left">　　菩萨真如行世所不能行</p>
<p style="text-align: left">　　彼胜一切众为众生说法</p>
<p style="text-align: left">　　彼无众生相况复有徒众</p>
<p style="text-align: left">　　众生如幻化幻化亦无有</p>
<p style="text-align: left">　　如是能说者彼无有恐怖</p>
<p style="text-align: left">　　若我若他身此二俱无有</p>
<p style="text-align: left">　　能有此智者彼无有惊惧</p>
<p style="text-align: left">　　诸内及与外有相毕竟无</p>
<p style="text-align: left">　　心无怯弱处即胜一切世</p>
<p style="text-align: left">　　诸法无有碍犹如虚空行</p>
<p style="text-align: left">　　既如虚空行法真如亦然</p>
<p style="text-align: left">　　若能知此智菩萨无所畏</p>
<p style="text-align: left">　　巧解一切法彼知众生行</p>
<p style="text-align: left">　　既知无众生一切法亦然</p>
<p style="text-align: left">　　界智巧解知彼界不可得</p>
<p style="text-align: left">　　若入是法门此路最为胜</p>
<p style="text-align: left">　　有能从此道即知众生行</p>
<p style="text-align: left">　　境界及众生此二无有物</p>
<p style="text-align: left">　　欲识诸法门须知此胜智</p>
<p style="text-align: left">　　若内若有外智慧无集处</p>
<p style="text-align: left">　　无碍诸法中故名为实际</p>
<p style="text-align: left">　　诸法不思议故名为<a>佛法</a></p>
<p style="text-align: left">　　彼无所有处其处亦复无</p>
<p style="text-align: left">　　若能如是行世间无障碍</p>
<p style="text-align: left">　　智既无有碍故名为佛智</p>
<p style="text-align: left">　　诸法不思议彼辈无真正</p>
<p style="text-align: left">　　诸法既无体是觉诸佛法</p>
<p style="text-align: left">　　佛及诸佛法此二俱无有</p>
<p style="text-align: left">　　菩提无有故是名为佛道</p>
<p style="text-align: left">　　乘此大乘者到法安乐处</p>
<p style="text-align: left">　　此世最为胜人世不可得</p>
<p style="text-align: left">　　凡世间所有一切处众生</p>
<p style="text-align: left">　　彼菩萨为胜行此胜智者</p>
<p style="text-align: left">　　能求此诸法佛法不思议</p>
<p style="text-align: left">　　能得此诸法彼即近菩提</p>
<p style="text-align: left">　　菩提及诸法此二毕竟无</p>
<p style="text-align: left">　　能作如是行即近诸佛法</p>
<p style="text-align: left">　　能行此行者不染诸世间</p>
<p style="text-align: left">　　既无有染心彼去菩提近</p>
<p style="text-align: left">　　尔时世尊说此偈已。复更重告善思离车童子作是言。复次善思。我今宣说若有菩萨摩诃萨等善着铠者。能于如是甚深经典能善说者。最妙微密善说之时。闻已其人能不惊怖不悔不没。如是菩萨摩诃萨等即得住于菩提道场。即得入于诸佛境界。即证无碍。即住无为解脱法门。又能巧住无得之行。即能观察一切十方。即能证得大慈大悲。即得诸佛十八不共法。即得无上最大灌顶。说此甚深微妙法时。能有信行能有思惟如是法者。诸佛已观彼等菩萨。一切诸佛已护持彼。若菩萨能信此行者。或有不信于此行者。亦为一切诸佛所知。若有能入此法门者。诸佛已知。若能信行此法门者。我当为于彼等作师。彼等则为随我<a>出家</a>。</p>
<p style="text-align: left">　　尔时世尊。欲为善思重宣此义。而说偈言。</p>
<p style="text-align: left">　　彼等证道场道场者即空</p>
<p style="text-align: left">　　若不取菩提彼等即住智</p>
<p style="text-align: left">　　诸法无有碍毕竟不可得</p>
<p style="text-align: left">　　法既不可得解脱亦复然</p>
<p style="text-align: left">　　诸佛<a>智行</a>者一切诸法处</p>
<p style="text-align: left">　　及于诸法行世尊如是说</p>
<p style="text-align: left">　　有碍无碍处愚痴作是心</p>
<p style="text-align: left">　　佛及大菩萨不如是分别</p>
<p style="text-align: left">　　虽观世间法世间毕竟空</p>
<p style="text-align: left">　　智能观世间彼智亦无有</p>
<p style="text-align: left">　　众生及诸佛一种无分别</p>
<p style="text-align: left">　　既无分别处彼慈最为胜</p>
<p style="text-align: left">　　法界广大性众生界亦然</p>
<p style="text-align: left">　　大智诸菩萨不如是思惟</p>
<p style="text-align: left">　　虽复欲起慈彼慈实无体</p>
<p style="text-align: left">　　慈体及无性非众生境界</p>
<p style="text-align: left">　　若五指量空先无今亦无</p>
<p style="text-align: left">　　诸世间亦然此慈最为胜</p>
<p style="text-align: left">　　诸法无上者名为诸佛法</p>
<p style="text-align: left">　　彼等无得处此即是真体</p>
<p style="text-align: left">　　世尊大慈悲无有形与色</p>
<p style="text-align: left">　　如是无色法是行名世间</p>
<p style="text-align: left">　　虚空无有边境界不可执</p>
<p style="text-align: left">　　诸佛如是法智者行此顺</p>
<p style="text-align: left">　　是即无上智而智不可得</p>
<p style="text-align: left">　　智既无得处彼处实无有</p>
<p style="text-align: left">　　此岸及<a>彼岸</a>若思惟若见</p>
<p style="text-align: left">　　彼等无此行甚深是名相</p>
<p style="text-align: left">　　若知此等法一切处平等</p>
<p style="text-align: left">　　于我法行中不假求知识</p>
<p style="text-align: left">　　若作取舍心分别二见处</p>
<p style="text-align: left">　　此事言有者彼非善知识</p>
<p style="text-align: left">　　有言此法成或言此法灭</p>
<p style="text-align: left">　　善思此比丘非是我<a>弟子</a></p>
<p style="text-align: left">　　言证苦灭者毕竟不可得</p>
<p style="text-align: left">　　如是说法师彼非说我法</p>
<p style="text-align: left">　　诸法无起处何言诸法集</p>
<p style="text-align: left">　　无起处说灭彼等远我法</p>
<p style="text-align: left">　　如是寂法中无有分别处</p>
<p style="text-align: left">　　诸法既无有灭处亦复无</p>
<p style="text-align: left">　　若有诤竞心岂名说寂灭</p>
<p style="text-align: left">　　善思汝知此彼不名真实</p>
<p style="text-align: left">　　说道及与法此是示现有</p>
<p style="text-align: left">　　既示现有处彼假现有路</p>
<p style="text-align: left">　　我说诸菩萨未来世大智</p>
<p style="text-align: left">　　能作如是行彼依此境界</p>
<p style="text-align: left">　　能行此行者诸佛说甚深</p>
<p style="text-align: left">　　彼已供养我利益诸含识</p>
<p style="text-align: left">　　能持此经典诸大智菩萨</p>
<p style="text-align: left">　　彼于未来世住持诸法故</p>
<p style="text-align: left">　　我所说诸法<a>常住</a>无分别</p>
<p style="text-align: left">　　此即是菩提离此无别道</p>
<p style="text-align: left">　　尔时世尊说是法已。是时善思离车童子。于诸法中即便证得无生顺忍。既得证彼无生忍已。远离一切世间忧喜得大欢乐。即更飞腾上虚空中。离地高于七多罗树。</p>
<p style="text-align: left">　　尔时世尊。当于彼时即便微笑。而诸世尊。有如是法微笑之时。从其面门出种种光其光杂色。所谓青黄赤白红缥绿绀颇梨。彼之光明如是遍照无量无边诸佛世界。乃至有顶大梵天宫。照已还回至于佛所围绕三匝。绕已从于佛顶而入。当入之时此之大地。具足六种十八相动。动遍动等遍动。踊遍踊等遍踊。没遍没等遍没。震遍震等遍震。吼遍吼等遍吼。觉遍觉等遍觉。</p>
<p style="text-align: left">　　尔时上界虚空之中。天雨种种细栴檀末。沉水末香及天华雨。天诸种种微妙音声自然而作。此之三千<a>大千世界</a>清净庄严。犹如北方郁单越国。庄严华丽一种无殊。此之三千大千世界亦尔无异。</p>
<p style="text-align: left">　　尔时长老阿难比丘。从座而起整理衣服。偏袒右肩右膝着地。合掌向佛而白佛言。希有世尊。未审如来有何因缘微笑放光。诸佛世尊非无因缘而放光明。作是语已即便以偈。而白佛言。</p>
<p style="text-align: left">　　诸佛世间最胜尊微笑放光必有以</p>
<p style="text-align: left">　　利益之处愿尊说有此瑞相何因缘</p>
<p style="text-align: left">　　虚空天雨华供养世尊故</p>
<p style="text-align: left">　　欢喜皆歌啸称赞说此经</p>
<p style="text-align: left">　　三千世界中种种庄严净</p>
<p style="text-align: left">　　犹如郁单越光普照十方</p>
<p style="text-align: left">　　如昔诸世尊其中授记者</p>
<p style="text-align: left">　　佛出光照讫回入佛顶中</p>
<p style="text-align: left">　　世尊所放光其光种种色</p>
<p style="text-align: left">　　从佛面门出为我说此因</p>
<p style="text-align: left">　　尔时世尊。即以偈告长老阿难。作如是言。</p>
<p style="text-align: left">　　此童子善思宿植善根厚</p>
<p style="text-align: left">　　当于未来世成佛两足尊</p>
<p style="text-align: left">　　尔时世尊。说此偈已告阿难言。阿难。此之善思离车童子。从今已去供养恭敬亿那由他阿僧祇劫诸佛如来。承奉不违彼诸<a>佛教</a>。又复供养彼诸世尊。衣服汤药房舍卧具四事皆足。彼诸如来灭度之后供养舍利。以种种宝而用作塔其一一塔各各皆高百千由旬。于彼一切诸宝塔中安置舍利。以诸名香供养彼塔。复将一切华鬘校饰。一切诸宝一切诸幡。种种妙华及栴檀末沉水末等。而以散上。复将最妙种种音声以供养之。供养彼诸多陀阿伽度阿罗诃三藐三<a>佛陀</a>已。舍最后身而得作佛。名为净月多陀阿伽度阿罗诃三藐三佛陀。出现于世善逝世间解无上士调御丈夫天人师佛世尊。</p>
<p style="text-align: left">　　尔时世尊。欲为阿难及诸大众重宣此义。而说偈言。</p>
<p style="text-align: left">　　若满十方界诸宝妙珍奇</p>
<p style="text-align: left">　　布施佛世尊及诸菩萨众</p>
<p style="text-align: left">　　得闻此法相如大圣所宣</p>
<p style="text-align: left">　　校量财施功此福多于彼</p>
<p style="text-align: left">　　尔时长老舍利弗。闻佛世尊说此校量功德语已。即更以偈而白佛言。</p>
<p style="text-align: left">　　世尊说此经甚深最微妙</p>
<p style="text-align: left">　　而不说名字我等云何持</p>
<p style="text-align: left">　　此经典所明诸法皆平等</p>
<p style="text-align: left">　　无有得不得希有佛善说</p>
<p style="text-align: left">　　有漏及有为无漏无为法</p>
<p style="text-align: left">　　此经不分别世尊善巧说</p>
<p style="text-align: left">　　世间出世间世谛第一义</p>
<p style="text-align: left">　　二界无有异此经如是说</p>
<p style="text-align: left">　　佛所说诸行方便为众生</p>
<p style="text-align: left">　　真理皆悉无世尊金口说</p>
<p style="text-align: left">　　诸佛及诸法彼等一切无</p>
<p style="text-align: left">　　能所乘并空希有佛善说</p>
<p style="text-align: left">　　十方诸世尊所说诸法相</p>
<p style="text-align: left">　　彼等无真体此经如是行</p>
<p style="text-align: left">　　善哉大圣尊善哉最胜智</p>
<p style="text-align: left">　　此经名云何为我等解说</p>
<p style="text-align: left">　　智慧此语已今日决诸疑</p>
<p style="text-align: left">　　八功德相圆音声告于彼</p>
<p style="text-align: left">　　欲知此经者名为灌顶王</p>
<p style="text-align: left">　　虽言灌顶王灌顶亦无有</p>
<p style="text-align: left">　　能持此经者诸佛说彼人</p>
<p style="text-align: left">　　于天人世间当为如宝塔</p>
<p style="text-align: left">　　我说是经处听众有八千</p>
<p style="text-align: left">　　多种诸善根发无上道意</p>
<p style="text-align: left">　　彼等于来世决作无上尊</p>
<p style="text-align: left">　　得闻此妙经难思议福德</p>
<p style="text-align: left">　　止住安隐处甚深善根中</p>
<p style="text-align: left">　　彼乃如是能受持此经典</p>
<p style="text-align: left">　　系念专读诵此之灌顶王</p>
<p style="text-align: left">　　彼等人辈于诸法无疑惑</p>
<p style="text-align: left">　　此不说初忍第二忍亦无</p>
<p style="text-align: left">　　诸法相既空云何有说处</p>
<p style="text-align: left">　　若人受持此灌顶王经典</p>
<p style="text-align: left">　　彼作如是等诸法乘辩才</p>
<p style="text-align: left">　　若有智女人受持此经典</p>
<p style="text-align: left">　　速舍女杂秽罪业不净身</p>
<p style="text-align: left">　　一智一切知一切智一知</p>
<p style="text-align: left">　　此是持诸法此经中具说</p>
<p style="text-align: left">　　此经所说法入处如虚空</p>
<p style="text-align: left">　　我说此入道作诸法光明</p>
<p style="text-align: left">　　即知种种名处处有多种</p>
<p style="text-align: left">　　虽复说诸法彼法不可得</p>
<p style="text-align: left">　　所有无言体其相毕竟无</p>
<p style="text-align: left">　　知是诸法门是名受持法</p>
<p style="text-align: left">　　言无诸法者彼处有无无</p>
<p style="text-align: left">　　此是法体相名为陀罗尼</p>
<p style="text-align: left">　　若人欲无边一切光明照</p>
<p style="text-align: left">　　当持此经典善说灌顶王</p>
<p style="text-align: left">　　欲求法界边此中已说讫</p>
<p style="text-align: left">　　彼界不可得故名陀罗尼</p>
<p style="text-align: left">　　一切法甚深法者无得处</p>
<p style="text-align: left">　　既无法得处彼处无常无</p>
<p style="text-align: left">　　若成就辩才智深远无碍</p>
<p style="text-align: left">　　乃能知此义是经无所著</p>
<p style="text-align: left">　　如阿耨达龙于空中降雨</p>
<p style="text-align: left">　　彼无有心想名不可思议</p>
<p style="text-align: left">　　若欲广多宣种种辩才说</p>
<p style="text-align: left">　　依此经中学无倚一切法</p>
<p style="text-align: left">　　彼法无来处善说如此经</p>
<p style="text-align: left">　　诸法无有生如此经所说</p>
<p style="text-align: left">　　如日光明照彼光无处来</p>
<p style="text-align: left">　　此经如是明法光常充满</p>
<p style="text-align: left">　　来世善男子欲无尽辩才</p>
<p style="text-align: left">　　当学灌顶王善说此法本</p>
<p style="text-align: left">　　速得无碍辩甚深不思议</p>
<p style="text-align: left">　　若学灌顶王世多作利益</p>
<p style="text-align: left">　　若不修此法无上灌顶王</p>
<p style="text-align: left">　　彼人不受持如是无譬喻</p>
<p style="text-align: left">　　彼等四部众远我法行中</p>
<p style="text-align: left">　　不解此义人无义可能义</p>
<p style="text-align: left">　　若有四部众能行此行时</p>
<p style="text-align: left">　　无上诸法中即为世间眼</p>
<p style="text-align: left">　　如忉利宫殿显现高巍巍</p>
<p style="text-align: left">　　此经典亦然世间最为最</p>
<p style="text-align: left">　　如立须弥顶睹见世间人</p>
<p style="text-align: left">　　如是住此经观见一切法</p>
<p style="text-align: left">　　如人暗夜中秉高大火炬</p>
<p style="text-align: left">　　彼人所行处终无诸黑闇</p>
<p style="text-align: left">　　此经光所照明见一切法</p>
<p style="text-align: left">　　能持此经者彼无诸闇黑</p>
<p style="text-align: left">　　譬如日光焰一切处悉明</p>
<p style="text-align: left">　　此经典亦然能出多种法</p>
<p style="text-align: left">　　又如虚空月放光明<a>流转</a></p>
<p style="text-align: left">　　如是此经典遍照十方界</p>
<p style="text-align: left">　　此印诸法印一切印中印</p>
<p style="text-align: left">　　故遣住此印为诸菩萨辈</p>
<p style="text-align: left">　　如欲印虚空本无亦不住</p>
<p style="text-align: left">　　虚空及与印此二是分别</p>
<p style="text-align: left">　　如是佛及法此经中所说</p>
<p style="text-align: left">　　诸佛不可说诸法亦复然</p>
<p style="text-align: left">　　如王舍命时殷勤善嘱授</p>
<p style="text-align: left">　　敕诸大臣等财付我诸子</p>
<p style="text-align: left">　　如是圣法身我昔修习得</p>
<p style="text-align: left">　　阿难汝来世付嘱诸菩萨</p>
<p style="text-align: left">　　我以说此经为诸菩萨辈</p>
<p style="text-align: left">　　能持是经者此人福甚多</p>
<p style="text-align: left">　　能信受此经依灌顶王说</p>
<p style="text-align: left">　　彼人若致疑我当不作佛</p>
<p style="text-align: left">　　人欲自在辩于诸法无碍</p>
<p style="text-align: left">　　应当学此经我善说灌顶</p>
<p style="text-align: left">　　世间说诸法彼是菩提道</p>
<p style="text-align: left">　　知已莫应怠此经当读诵</p>
<p style="text-align: left">　　彼等正信人于世间无惑</p>
<p style="text-align: left">　　既读诵此经复能为他说</p>
<p style="text-align: left">　　此是诸佛法为诸菩萨说</p>
<p style="text-align: left">　　得闻此经已甚深难思议</p>
<p style="text-align: left">　　当说此经时十方一切佛</p>
<p style="text-align: left">　　微笑放光明各言善说此</p>
<p style="text-align: left">　　竖立大胜幢法幢不思议</p>
<p style="text-align: left">　　此经四句偈为大众演说</p>
<p style="text-align: left">　　巧行多方便不思议法中</p>
<p style="text-align: left">　　能持此经者兼复为他说</p>
<p style="text-align: left">　　彼人共佛语证法无上尊</p>
<p style="text-align: left">　　能持此经者不思议灌顶</p>
<p style="text-align: left">　　尔时世尊说此偈报舍利弗已。复更重告长老阿难作如是言。阿难。若有比丘或<a>比丘尼</a>诸优婆塞及优婆夷。于当来世有能<a>信心</a>听此经典受持读诵。彼人当得最大福德。其福德聚不可称量无有边际。譬如空界。无有人能量知边际。如是如是。长老阿难。此法本中有能受持一四句偈。或自读诵或为他说。彼人所得功德善根。亦不可量亦不可说无有边际。</p>
<p style="text-align: left">　　尔时世尊欲为阿难及诸大众重宣此义。而说偈言。</p>
<p style="text-align: left">　　若能读诵此无边方便身</p>
<p style="text-align: left">　　利益多众生灌顶王怜愍</p>
<p style="text-align: left">　　假使我今说虚空可度量</p>
<p style="text-align: left">　　欲比校斯经不可得穷尽</p>
<p style="text-align: left">　　十方一切佛世中无上尊</p>
<p style="text-align: left">　　若受持此经悉皆供养彼</p>
<p style="text-align: left">　　十方一切佛断生死法王</p>
<p style="text-align: left">　　能持此经人名已供养彼</p>
<p style="text-align: left">　　十方诸世界除断十恶根</p>
<p style="text-align: left">　　闻此经典人能供彼诸圣</p>
<p style="text-align: left">　　我未来诸佛及过去如来</p>
<p style="text-align: left">　　现在十方中两足尊无上</p>
<p style="text-align: left">　　能作师子吼彼悉供养之</p>
<p style="text-align: left">　　能受持此经诸佛所宣说</p>
<p style="text-align: left">　　持资财供养此非正智人</p>
<p style="text-align: left">　　若能持此经供养中为最</p>
<p style="text-align: left">　　一切十方界满七宝行檀</p>
<p style="text-align: left">　　以供诸世尊劣持此经福</p>
<p style="text-align: left">　　若学此经典一如灌顶王</p>
<p style="text-align: left">　　此敬诸如来真实如中显</p>
<p style="text-align: left">　　我所说诸法诸佛不可得</p>
<p style="text-align: left">　　彼闻不惊怖即是供世尊</p>
<p style="text-align: left">　　此供养甚深世间无解者</p>
<p style="text-align: left">　　不取及不舍此供养最胜</p>
<p style="text-align: left">　　诸佛及诸法一切不取舍</p>
<p style="text-align: left">　　此供养最胜诸佛世尊叹</p>
<p style="text-align: left">　　往昔定光佛我供养此法</p>
<p style="text-align: left">　　此供最为胜为诸菩萨说</p>
<p style="text-align: left">　　于时彼佛边我持此供养</p>
<p style="text-align: left">　　彼佛授我记汝当得作佛</p>
<p style="text-align: left">　　若当欲作佛复为众生最</p>
<p style="text-align: left">　　应成就此路是名供养佛</p>
<p style="text-align: left">　　我如是供养今得成佛道</p>
<p style="text-align: left">　　洞达一切法堪受天人供</p>
<p style="text-align: left">　　所有诸佛法世间无上尊</p>
<p style="text-align: left">　　乘此最胜供诸供养中最</p>
<p style="text-align: left">　　证于佛境界智慧不思议</p>
<p style="text-align: left">　　能作师子吼如我今无畏</p>
<p style="text-align: left">　　作师子吼已得诸法自在</p>
<p style="text-align: left">　　解脱众生辈入无漏涅槃</p>
<p style="text-align: left">　　尔时世尊说此经已。善思童子及毗耶离。一切大众天龙夜叉乾闼婆阿修罗人非人等。闻佛所说皆悉信受。欢喜奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>