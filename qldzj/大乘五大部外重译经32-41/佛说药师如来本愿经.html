<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说药师如来本愿经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说药师如来本愿经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说药师如来本愿经</strong><br />
<br />
　　药师如来本愿功德经序</p>
<p style="text-align: left">　　药师如来本愿经者，致福消灾之要法也。曼殊以慈悲之力请说尊号，如来以利物之心盛陈功业。十二大愿彰因行之弘远，七宝庄严显果德之纯净。忆念称名则众苦咸脱，祈请供养则诸愿皆满。至于病士求救应死更生，王者攘灾转祸为福。信是消百怪之神符，除九横之妙术矣。</p>
<p style="text-align: left">　　昔宋孝武之世，鹿野寺<a>沙门</a>慧简，已曾译出在世流行。但以梵宋不融，文辞杂糅，致令转读之辈多生疑惑。矩早学梵书，恒披叶典，思遇此经，验其纰谬。开皇十七年初获一本，犹恐脱误，未敢即翻。至大业十一年复得二本，更相仇比，方为揩定。遂与<a>三藏</a>法师达磨笈多，并大隋翻经沙门法行、明则、长顺、海驭等，于东都洛水南上林园翻经馆重译此本。深鉴前非，方惩后失，故一言出口必三覆乃书，传度幽旨差无大过。其年十二月八日翻勘方了，仍为一卷。所愿此经深义人人共解，彼佛名号处处遍闻，十二夜叉<a>念佛</a>恩而护国，七千眷属承经力以利民，帝祚遐永，群生安乐，式贻来世，序之云尔。</p>
<p style="text-align: left">　　如是我闻：一时，婆伽婆游行人间，至毗舍离国，住乐音树下。与大<a>比丘</a>众八千人俱，<a>菩萨</a>三万六千，国王、大臣、<a>婆罗门</a>、<a>居士</a>，天、龙、阿修罗、揵达婆、伽楼荼、紧那罗、摩呼罗伽等，大众围绕于前<a>说法</a>。</p>
<p style="text-align: left">　　尔时，曼殊室利法王子，承佛威神即从座起，偏露一髆，右膝著地，向婆伽婆合掌曲躬，白言：&ldquo;<a>世尊</a>，唯愿演说诸佛名号，及本昔所发<a>殊胜</a>大愿，令众生闻已业障消除，摄受来世<a>正法</a>坏时诸众生故。&rdquo;</p>
<p style="text-align: left">　　尔时，婆伽婆赞曼殊室利童子言：&ldquo;善哉！善哉！曼殊室利大慈悲者，起无量悲，劝请我说，为欲义利种种业障所缠众生，<a>饶益</a>安乐诸<a>天人</a>故。曼殊室利，当善忆念，听我所说。&rdquo;</p>
<p style="text-align: left">　　时，曼殊室利童子乐听佛说，白言：&ldquo;唯然，世尊。&rdquo;</p>
<p style="text-align: left">　　佛告曼殊室利：&ldquo;东方过此佛土十恒河沙等佛土之外，有世界名净琉璃，彼土有佛，名药师琉璃光如来、应、正遍知、明行足、善逝、<a>世间</a>解、无上士、调御丈夫、天人师、佛世尊。曼殊室利，彼世尊药师琉璃光如来本行菩萨行时，发十二大愿。何者十二？</p>
<p style="text-align: left">　　&ldquo;第一大愿，愿我来世于佛菩提得正觉时，自身光明炽然照曜无量无数无边世界，三十二丈夫大相及八十小好以为庄严。我身既尔，令一切众生如我无异。</p>
<p style="text-align: left">　　&ldquo;第二大愿，愿我来世得菩提时，身如琉璃，内外清净无复瑕垢，光明旷大，威德炽然，身善安住，焰网庄严过于日月。若有众生生世界之间，或复人中昏暗及夜莫知方所，以我光故，随意所趣作诸事业。</p>
<p style="text-align: left">　　&ldquo;第三大愿，愿我来世得菩提时，以无边无限智慧方便，令无量众生界受用无尽，莫令一人有所少乏。</p>
<p style="text-align: left">　　&ldquo;第四大愿，愿我来世得菩提时，诸有众生行异道者，一切安立菩提道中，行声闻道、行辟支佛道者，皆以大乘而安立之。</p>
<p style="text-align: left">　　&ldquo;第五大愿，愿我来世得菩提时，若有众生于我法中<a>修行</a>梵行，此诸众生无量无边，一切皆得不缺减戒，具三聚戒，无有<a>破戒</a>趣恶道者。</p>
<p style="text-align: left">　　&ldquo;第六大愿，愿我来世得菩提时，若有众生其身下劣，诸根不具，丑陋顽愚，聋、盲、跛躄、身挛、背伛、白癞、癫狂，若复有余种种身病，闻我名已，一切皆得诸根具足，身分成满。</p>
<p style="text-align: left">　　&ldquo;第七大愿，愿我来世得菩提时，若有众生诸患逼切，无护无依，无有住处，远离一切资生医药，又无亲属贫穷可愍，此人若得闻我名号，众患悉除，无诸痛恼，乃至究竟无上菩提。</p>
<p style="text-align: left">　　&ldquo;第八大愿，愿我来世得菩提时，若有女人为妇人百恶所逼恼故，厌离女身，愿舍女形，闻我名已，转女人身成丈夫相，乃至究竟无上菩提。</p>
<p style="text-align: left">　　&ldquo;第九大愿，愿我来世得菩提时，令一切众生<a>解脱</a>魔网，若堕种种异见稠林，悉当安立置于<a>正见</a>，次第示以菩萨行门。</p>
<p style="text-align: left">　　&ldquo;第十大愿，愿我来世得菩提时，若有众生种种王法系缚鞭挞，牢狱应死，无量灾难悲忧煎迫，身心受苦，此等众生以我福力，皆得解脱一切苦恼。</p>
<p style="text-align: left">　　&ldquo;十一大愿，愿我来世得菩提时，若有众生饥火烧身，为求食故作诸恶业，我于彼所先以最妙色香味食饱足其身，后以法味毕竟安乐而建立之。</p>
<p style="text-align: left">　　&ldquo;十二大愿，愿我来世得菩提时，若有众生贫无衣服，寒热蚊虻日夜逼恼，我当施彼随用衣服种种杂色如其所好，亦以一切宝庄严具，华鬘、涂香、鼓乐、众伎，随诸众生所须之具皆令满足。</p>
<p style="text-align: left">　　&ldquo;此十二大愿，是彼世尊药师琉璃光如来、应、正遍知，行菩萨时本昔所作。</p>
<p style="text-align: left">　　&ldquo;复次，曼殊室利，药师琉璃光如来所有诸愿及彼佛土功德庄严，乃至穷劫说不可尽。彼佛国土一向清净，无女人形离诸欲恶，亦无一切恶道苦声，琉璃为地，城阙、垣墙、门窗、堂阁、柱梁、斗拱、周匝罗网，皆七宝成如极乐国，净琉璃界庄严如是。于其国中，有二菩萨摩诃萨，一名日光，二名月光，于彼无量无数诸菩萨众最为上首，持彼世尊药师琉璃光如来正法之藏。是故，曼殊室利，<a>信心</a>善男子、善女人，应当愿生彼佛国土。&rdquo;</p>
<p style="text-align: left">　　尔时，世尊复告曼殊室利童子言：&ldquo;曼殊室利，或有众生不识<a>善恶</a>，多贪无厌，不知布施及施果报，愚痴无智，阙于信根，聚财护惜不欲分施。此等众生无施心故，见乞者来，其心不喜如割身肉。复有无量悭贪众生，自不受用，亦不欲与父母、妻子，况奴婢、作使及余乞人！此等众生人间命终，生饿鬼道或<a>畜生道</a>。由昔人间曾得闻彼药师琉璃光如来名号故，或在鬼道，或畜生道，如来名号暂得现前，即于念时彼处命终还生人道，得<a>宿命</a>智，怖畏恶趣，不乐欲乐，好行慧施，赞叹施者，一切所有悉能舍施，渐以头、目、手、足、血、肉、身分皆与求者，况余财物！</p>
<p style="text-align: left">　　&ldquo;复次，曼殊室利，有诸众生，虽奉如来受持学句，然破戒、破行、破于正见；或受学句，护持禁戒，然不求多闻，不解如来所说修多罗中甚深之义；或复多闻而增上慢，自是非他，嫌谤正法，为魔伴党。此等痴人，及余无量百千俱胝那由他众生行邪道者，当堕<a>地狱</a>。此等众生应于地狱<a>流转</a>无期，以得闻彼世尊药师琉璃光如来名号故，于地狱处，彼佛威力如来名号暂得现前，即时舍命还生人道，正见精进，淳善净心，便能舍家，于如来教中<a>出家</a>学道，满次修行菩萨诸行。</p>
<p style="text-align: left">　　&ldquo;复次，曼殊室利，或有众生以妒忌故，但自称赞，不赞他人。此诸众生以自高轻他故，于三恶道无量千岁受诸苦毒。过无量千岁已，于彼命终生畜生趣，作牛、马、驼驴，鞭杖捶击，饥渴逼恼，身负重担随路而行。若生人道常居下贱，为人奴婢受他驱役。若昔人中闻彼世尊药师琉璃光如来名号者，以此善根众苦解脱，诸根猛利，聪慧博识，恒求善本，得与良友常相随逐，能断魔罥，破无明[穀-禾+卵]，竭烦恼河，解脱一切生老病死忧悲苦恼。</p>
<p style="text-align: left">　　&ldquo;复次，曼殊室利，有诸众生，好喜乖离更相斗讼。此等互起恶心众生，身口及意恒作诸恶，为欲相损，各各常以无益相加，或告林神、树神、山神、冢神、种种别神，杀诸畜生取其血肉，祭祀一切夜叉、罗刹食血肉者，书怨人字并作其形，成就种种毒害咒术、厌魅、蛊道、起尸鬼咒，欲断彼命及坏其身。由闻世尊药师琉璃光如来名号故，此诸恶事不能伤损，皆得互起慈心、益心、无嫌恨心，各各欢悦，更相摄受。</p>
<p style="text-align: left">　　&ldquo;复次，曼殊室利，此诸四众，比丘、<a>比丘尼</a>、优婆塞、优婆夷，及余信心善男子、善女人等，受八分斋，或复一年、或复三月受持诸戒。以此善根，随所喜乐，随所愿求，若欲往生西方<a>极乐世界</a>阿弥陀如来所者，由得闻彼世尊药师琉璃光如来名号故，于命终时有八菩萨，乘空而来示其道径，即于彼界种种异色波头摩华中自然化生。若复此人欲生天上即得往生，本昔善根无有穷尽，不复更生诸余恶趣；天上命尽，当生人间为转轮王，四洲<a>自在</a>，安立无量百千俱胝那由他众生于十善业道；或复生于刹利大族、婆罗门大族、居士大家，金银粟帛仓库盈满，形色具足，自在具足，眷属具足，勇健多力如大力士。若有女人得闻说此如来名号，至心受持，此人于后永离女身。&rdquo;</p>
<p style="text-align: left">　　尔时，曼殊室利童子白佛言：&ldquo;世尊，我于后时，以彼世尊药师琉璃光如来名号，于信心善男子、善女人所，种种方便流布令闻，乃至睡中亦以佛名觉寤其耳。若受持此经读诵宣说，或复为他分别开解，若自书，若令人书，若取经卷五色净彩以盛裹之，洒扫净处以安置之，持种种华、种种香、涂香、华鬘、宝幢、幡盖而用供养，尔时四大天王与其眷属并余百千俱胝那由他诸天皆诣其所。若此经卷流行之处，若复有人诵持此经，以得闻彼世尊药师琉璃光如来名号及本昔所发殊胜大愿故，当知是处无复横死，亦复不为诸鬼所持夺其魂魄，设已夺者还复如故。&rdquo;</p>
<p style="text-align: left">　　佛言：&ldquo;如是，如是，曼殊室利，如汝所说。曼殊室利，信心善男子、善女人，若欲供养彼如来者，此人应作如来形像，七日七夜受八分斋食清净食，于清净处散种种华，烧种种香，以种种缯彩、种种幡幢庄严其处，澡浴清洁著新净衣，应生无垢浊心、无怒害心，于一切众生起利益心、慈悲喜舍平等之心，鼓乐歌赞右绕佛像，应念彼如来本昔大愿并解释此经。如所思念，如所愿求，一切所欲皆得<a>圆满</a>，求长寿得长寿，求福报得福报，求自在得自在，求男女得男女。或复有人忽得恶梦，或见诸恶相，或怪鸟来集，于其住所百怪出现，此人若能以种种众具，供养恭敬彼药师琉璃光如来者，一切恶梦、恶相、不吉祥事皆悉隐没。或有水怖、火怖、刀怖、毒怖、悬崄之怖，恶象、师子、虎、狼、熊罴、毒蛇、恶蝎、蜈蚣、蚰蜒如是等怖，忆念供养彼如来者，一切怖畏皆得解脱。若他国侵扰、贼盗反乱如是等怖，亦应念彼如来恭敬尊重。</p>
<p style="text-align: left">　　&ldquo;复次，曼殊室利，若有信心善男子、善女人，乃至尽形受三归依，不事余天，或持<a>五戒</a>，或持<a>十戒</a>，或持菩萨一百四戒，或复出家受持比丘二百五十戒，若比丘尼受持五百戒，于随所受中毁犯禁戒畏堕恶道，若能供养彼世尊药师琉璃光如来者，决定不受三恶道报。或有女人临当产时受于极苦，若能称名供养彼世尊药师琉璃光如来者，速得解脱，所生之子身分具足，形色端正，见者<a>欢喜</a>，利根聪明，安隐少病，无有非人夺其魂魄。&rdquo;</p>
<p style="text-align: left">　　尔时，世尊告慧命阿难言：&ldquo;阿难，如我称扬彼世尊药师琉璃光如来所有功德，汝信受耶？汝于如是诸佛如来甚深境界多生疑惑。&rdquo;</p>
<p style="text-align: left">　　时，慧命阿难白佛言：&ldquo;大德世尊，我于如来所说法中无复疑惑。何以故？一切如来身口意行无不清净。世尊，此日月有如是大<a>神通</a>、有如是大威力可令堕落，须弥山王可得移动，诸佛所言无有差异。大德世尊，或有众生信根不具，闻说如来佛境界已，作是思惟：&lsquo;云何但念彼如来名获尔许功德？&rsquo;心不信受生于诽谤，此等长夜无义饶益，当堕苦趣。&rdquo;</p>
<p style="text-align: left">　　佛言：&ldquo;阿难，若彼如来所有名号入其耳中，此人堕恶道者无有是处。阿难，诸佛境界诚为难信！汝今信受，应知皆是如来威力。非一切声闻、辟支佛地所能信受，唯除一生补处菩萨摩诃萨。阿难，人身难得，于三宝中信敬尊重亦难可得，闻彼如来名号倍难于此。阿难，彼世尊药师琉璃光如来无量菩萨行、无量诸巧便、无量旷大愿，我欲一劫若过一劫说彼如来菩萨行愿，乃至穷劫，彼世尊药师琉璃光如来本昔所行及殊胜大愿，亦不究尽。&rdquo;</p>
<p style="text-align: left">　　尔时，众中有菩萨摩诃萨名曰救脱，即从座起，偏露一[骨+專]，右膝著地，向婆伽婆合掌曲躬白言：&ldquo;大德世尊，于未来世当有众生身婴重病，长患羸瘦，不食饥渴，喉唇干燥，死相现前，目无所见，父母、亲眷、朋友、知识啼泣围绕。其人尸形卧在本处，阎摩使人引其神识，置于阎摩法王之前。此人背后有同生神，随其所作若罪若福一切皆书，尽持授与阎摩法王。时阎摩法王推问其人算计所作，随善随恶而处分之。若能为此病人归依彼世尊药师琉璃光如来，<a>如法</a>供养，即得还复。此人神识得回还时，如从梦觉皆自忆知。或经七日，或二十一日，或三十五日，或四十九日，神识还已，具忆所有善恶业报。由自证故，乃至失命不造恶业。是故信心善男子、善女人，应当供养药师如来。&rdquo;</p>
<p style="text-align: left">　　尔时，慧命阿难问救脱菩萨言：&ldquo;善男子，应云何供养彼世尊药师琉璃光如来也？&rdquo;</p>
<p style="text-align: left">　　救脱菩萨言：&ldquo;大德阿难，若有患人欲脱重病，当为此人七日七夜受八分斋，当以饮食及种种众具，随力所办供养比丘僧，昼夜六时<a>礼拜</a>供养彼世尊药师琉璃光如来，四十九遍读诵此经，燃四十九灯，应造七躯彼如来像，一一像前各置七灯，一一灯量大如车轮，或复乃至四十九日光明不绝，当造五色彩幡长四十九尺。</p>
<p style="text-align: left">　　&ldquo;复次，大德阿难，灌顶刹利王等若灾难起时，所谓人民疾疫难、他方侵逼难、自界反逆难、星宿变怪难、日月薄蚀难、非时风雨难、过时不雨难，尔时此灌顶刹利王，当于一切众生起慈愍心，赦诸系闭，依前所说供养法式供养彼世尊药师琉璃光如来。时灌顶刹利王用此善根，由彼世尊药师琉璃光如来本昔胜愿故，其王境界即得安隐，风雨以时，禾稼成就，国土丰熟，一切国界所有众生，无病安乐多生欢喜。于其国界亦无夜叉、罗刹、毗舍阇等诸恶鬼神扰乱众生，所有恶相皆即不现。彼灌顶刹利王<a>寿命</a>、色、力，无病自在，并得增益。&rdquo;</p>
<p style="text-align: left">　　尔时，慧命阿难问救脱菩萨言：&ldquo;善男子，云何已尽之命而可更延？&rdquo;</p>
<p style="text-align: left">　　救脱菩萨言：&ldquo;阿难，汝岂不闻如来所说九横死耶？是故教以咒药方便。或有众生得病非重，然无医药及看病人，或复医人疗治失所，非时而死，是为初横；第二横者，王法所杀；第三横者，游猎放逸，淫醉无度，为诸非人害其魂魄；第四横者，为火所烧；第五横者，为水所溺；第六横者，入狮子、虎、豹诸恶兽中；第七横者，饥渴所困，不得饮食因此致死；第八横者，厌祷、毒药、起尸鬼等之所损害；第九横者，投岩取死。是名如来略说大横有此九种，其余复有无量诸横。&rdquo;</p>
<p style="text-align: left">　　尔时，众中有十二夜叉大将，俱在会坐，所谓：</p>
<p style="text-align: left">　　宫毗罗大将， 跋折罗大将，</p>
<p style="text-align: left">　　迷佉罗大将， 安捺罗大将，</p>
<p style="text-align: left">　　安怛罗大将， 摩涅罗大将，</p>
<p style="text-align: left">　　因陀罗大将， 波异罗大将，</p>
<p style="text-align: left">　　摩呼罗大将， 真达罗大将，</p>
<p style="text-align: left">　　招度罗大将， 鼻羯罗大将，</p>
<p style="text-align: left">　　此等十二夜叉大将，一一各有七千夜叉以为眷属，皆同一声白世尊言：&ldquo;我等今者蒙佛威力，得闻世尊药师琉璃光如来名号已，不复更有恶道之怖。我今相与皆同一心，乃至寿尽归依佛、归依法、归依僧，皆当荷负一切众生为作义利饶益安乐。随于何等村城聚落、阿兰拏处，若流布此经，若复持彼世尊药师琉璃光如来名号亲近供养者，我等眷属卫护是人，皆使解脱一切苦难，诸有所求悉令满足。</p>
<p style="text-align: left">　　尔时，世尊赞诸夜叉大将言：&ldquo;善哉！善哉！大夜叉将，汝等若念彼世尊药师琉璃光如来恩德者，当念饶益一切众生。&rdquo;</p>
<p style="text-align: left">　　尔时，慧命阿难白佛言：&ldquo;世尊，此经何名？云何奉持？&rdquo;</p>
<p style="text-align: left">　　佛言：&ldquo;阿难，此法门者，名为《药师琉璃光如来本昔所发殊胜大愿》，当如是持；名为《十二夜叉大将自誓》，当如是持；名为《净一切业障》，当如是持。&rdquo;</p>
<p style="text-align: left">　　时，婆伽婆说是语已，诸菩萨摩诃萨，诸大声闻，国王、大臣、婆罗门、居士，及一切大众，阿修罗、揵达婆等，闻佛所说，欢喜奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>