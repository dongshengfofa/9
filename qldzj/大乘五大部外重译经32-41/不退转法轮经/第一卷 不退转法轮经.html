<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 不退转法轮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 不退转法轮经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 不退转法轮经</strong></p>
<p style="text-align: left">
	　　序品第一</p>
<p style="text-align: left">
	　　如是我闻。一时佛在舍卫国祇树给孤独园。与大<a>比丘</a>僧千二百五十人俱。及诸<a>菩萨</a>摩诃萨众无量无边阿僧祇数。尔时<a>世尊</a>于中夜后入广大光明照三昧。是时文殊师利法王子。于中夜后入大光明照三昧。<a>弥勒</a>菩萨。于中夜后亦入遍炬三昧。是时世尊从三昧起。与<a>舍利弗</a>于中夜后共出其房。到文殊师利法王子所住之处。时尊者<a>舍利</a>弗。见文殊师利法王子房及世尊房左右。皆悉满中池水。其池水中亦有无量种种莲华遍布水上。而诸莲华各放光明。普照祇洹及舍卫国。乃至三千<a>大千世界</a>皆悉照明。大闻法音遍于十方一切世界。其中菩萨互共咨请发问论议。时尊者舍利弗既入室已。见文殊师利寂然<a>禅定</a>在前而立。尊者舍利弗。即便弹指謦咳出声。尔时世尊及舍利弗等。见文殊师利法王子<a>神通</a>变化。各见其身在大海中。是时舍利弗。在文殊师利室中不能得出。欲踊<a>虚空</a>亦不能去。而不自知从何处来。况复能以神通而去。是时尊者舍利弗。结加趺坐。忽然而见文殊师利在其目前正身端坐。文殊师利神通力故。不离本处令舍利弗见。文殊师利。过恒河沙有世界。名阿鞞跋致论议音声。彼中有佛。号善住光华开敷。现在于世。有无量亿千菩萨围绕。见彼佛身于诸毛孔皆出莲华。其一一华光明遍照三千大千世界。华有千叶。皆以绀琉璃为茎。马瑙为须。众宝为台。其华台上。见诸菩萨结加趺坐。彼诸菩萨。皆住阿鞞跋致当得阿耨多罗三藐三菩提。于诸陀罗尼门成就大忍。以三十二相而自庄严。身色如真金微妙第一。尔时善住光华开敷佛。脐中出大莲华。其色众多华叶无量。亦以绀琉璃为茎。金刚为叶。因陀琉璃为须。龙坚旃檀王为台。<a>世间</a>尘水所不能染。舍利弗。见此华台空无所有。文殊师利入中而坐。与莲华台俱上至有顶。文殊师利绕佛三匝。一心合掌顶<a>礼佛</a>足。于莲华台中结加趺坐<a>正念</a>向佛。是时善住光华开敷如来问文殊师利言。汝从何方而来到此。文殊师利白佛言。世尊。我从<a>娑婆世界</a>故到此土。彼佛国中有二菩萨。一名善音。二名善声。是二菩萨摩诃萨。皆已住阿鞞跋致地。决定当得阿耨多罗三藐三菩提。俱从莲华台中而出。更整衣服右膝着地。一心合掌各白佛言。世尊。娑婆世界去此几何。尔时善住光华开敷佛答二菩萨言。娑婆世界。去此佛刹恒河沙世界之外。文殊师利从彼而来。是时善音善声菩萨俱白佛言。世尊。于彼世界。佛号何等。今欲知之。尔时善住光华开敷佛。即便答言。娑婆世界。有佛如来多陀阿伽度阿罗呵三藐三<a>佛陀</a>。号释迦牟尼。今现在世。是二菩萨复更问言。<a>释迦牟尼佛</a>为说何法。彼佛答言。说三乘法。而彼菩萨复白佛言。云何名为三乘。佛言。所谓声闻乘辟支佛乘佛乘。释迦牟尼佛常作如是说三乘法。时彼菩萨复白佛言。世尊。诸佛<a>说法</a>何故不同。佛言。一切诸佛有所说法悉皆同等。彼诸菩萨复白佛言。云何同等。佛言。不退法轮。一切诸佛皆悉等说。时彼菩萨复白佛言。世尊。何以故。释迦牟尼佛说三乘法。佛言。娑婆世界众生心多下劣。若说一乘则不能解。是故释迦牟尼佛。以善方便为诸众生出五浊世。分别说三引导众生令入一乘。时二菩萨白佛言。世尊。释迦牟尼佛说法为最甚难。佛言。释迦牟尼佛说法实为甚难。善音善声菩萨白佛言。世尊。我等今者快得善利。不生如是下劣恶国。尔时佛答二菩萨言。莫作是语。当疾舍离。善音善声菩萨复白佛言。世尊。以何因缘令舍是语。彼恶世中说此法难。以是故。我等今者不生喜乐。佛言。于此世界二十亿那由他劫修诸善根。不如娑婆世界于一食顷。与诸般若波罗蜜相应。令一众生归依三宝受持<a>五戒</a>。远离声闻辟支佛心。使发无上菩提道意甚难。于彼二十亿那由他者。况复有能劝人<a>出家</a>赞叹功德。广为说法令出<a>三界</a>。作如是教逮得己利。修集善法入诸禅定。何以故。此诸众生。多为烦恼之所浊乱。是二菩萨复白佛言。世尊。云何于彼世界。诸众生等。多为烦恼而浊乱耶。佛言。若我尽寿更为汝等。说娑婆世界众生浊乱。贪欲嗔恚愚痴。无量诸恶不善诸法。犹不可尽。惟佛能知业报<a>善恶</a>。尔时善音善声彼菩萨等。俱共叹言。是真释迦牟尼佛。是真释师子。是真释仙。作如是等三种赞叹。善哉说法。善知心念。亦为广说诸不善法贪欲嗔恚愚痴邪见无量诸恶。巧说善趣及向声闻辟支佛道。皆归于佛。成就佛智第一清净。发菩提心。随顺<a>解脱</a>。入佛智慧。为诸众生。成熟善根。心无所染。彼诸菩萨。皆悉共取七宝莲华若干种色。有百千万亿叶。如金刚宝藏。天绀琉璃为须。龙坚栴檀为台。众宝为茎。不着尘水。眼识所知。其华微妙。于虚空中而自回转。不可执持。犹如影幻从业报生。亦从解脱诸三昧生。于虚空中取已。遥散娑婆世界释迦牟尼佛上。持诸华鬘华盖悉是众宝。亦有宝云宝盖及杂彩缯盖末香涂香无量种色。供养释迦牟尼佛已。五体投地向佛作礼。皆作是言。南无释迦牟尼佛。此娑婆世界菩萨摩诃萨。庄严大乘。精进无懈。修诸功德。悉能护持过去未来现在诸佛一切<a>正法</a>。为欲拔济苦恼众生。作大照明住于一乘。我等欲往见释迦牟尼佛。及娑婆世界诸大菩萨摩诃萨众。以大庄严而自庄严。为绍佛种使不断绝。善住光华开敷如来。闻诸菩萨作是语已。观察其心。复重为说诸佛功德。示教利喜。告诸菩萨言。汝当随学释迦牟尼佛本所行道。于一切众生发大慈心生利益心。于诸深法莫生惊怖及诸诽谤。而起无相具足善根不求果报。如是菩萨摩诃萨。皆悉当往释迦牟尼佛国。以本愿力俱生于彼。护持正法随顺诸佛本所修学。汝可往见。彼二菩萨作如是言。我当乘佛神力。及过去未来诸佛之力而诣于彼。善住光华开敷如来告善音善声菩萨等。汝今当共文殊师利诣娑婆世界。亦语文殊师利。与二菩萨俱共到彼。时二菩萨语文殊师利言。我等欲见释迦牟尼佛及诸菩萨一切大众。当依汝神力得见彼佛。文殊师利语二菩萨言。善男子。汝等应当先礼彼佛。亦应亲近供养恭敬无数诸佛。悉为利益十方世界一切众生。为欲增长佛菩提故。亦为成就佛智慧故。彼二菩萨即如其教作如是言。我等亦当随逐供养诸佛如来。亲近<a>礼拜</a>尊重赞叹。当学文殊师利。为欲利益一切众生。尔时文殊师利。便礼善住光华开敷如来。绕佛三匝恭敬尊重。与诸菩萨并舍利弗俱诣于彼到已听法。受<a>佛教</a>敕谛观如来。散华供养末香涂香缯盖幢旛清净第一。悉为过去诸佛神力之所护持。念慧坚固。悉遍供养<a>佛法</a>僧宝。为一切众生得解脱故。如大力士屈伸臂顷。于彼东方恒河沙佛前忽然而见。于诸佛所。即便劝请广说清净不退转法轮。是诸佛国无有女人。亦无二乘声闻辟支佛名。亦如善住光华开敷佛国等无有异。诸世界中纯大菩萨以为庄严。是诸菩萨毛孔脐中皆出莲华。莲华台中皆有菩萨。一一莲华台上皆有文殊师利。悉作如是神通变化。供养诸佛。南西北方四维上下。乃至十方世界。悉有文殊师利。说不退转法轮。皆有二菩萨。从华台中而出问佛。彼娑婆世界云何名为说三乘法。皆悉欲随文殊师利。见释迦牟尼佛。尔时文殊师利法王子。于十方世界。安慰诸菩萨等。我当共汝俱往至彼娑婆世界。到阎浮提。天将欲明。是时阿难。天既未晓。门籥孔中而见光明。即起出外。便见大光遍照祇洹。净水澄洁湛然盈满。渊明镜彻无诸尘垢。林树精舍悉皆不现。阿难见已。即作是言。今何因缘忽有是相。寻念此瑞必说大法。尔时阿难入其水中。足不沉没水不着身。心意<a>欢喜</a>。即往佛所绕佛住处。有十千莲华闻大音乐。见诸莲华皆出光明。其光遍照祇洹精舍。及舍卫国阎浮提内。三千大千世界。悉皆大明如昼光照。阿难踊跃发大欢喜。右膝着地恭敬合掌一心向佛。尔时明相便已显现。日欲出时见十千莲华。中有一莲华。于祇洹林最胜特出。尊者阿难发心念言。今日世尊必应说法。我当敷座以待如来。见有如是说<a>法相</a>故。即便为佛敷师子座。于一瞬顷<a>刹那</a>中间佛坐已定。尔时大地六种震动。乃至十方恒沙世界。亦复如是六返震动。三千大千世界遍布天华。拘物头华。分陀利华。优钵罗华。诸果华树自然而出。时诸比丘皆悉欲出。见其大水而心惊怖。都不敢出。见祇洹林僧房。池水悉已盈满清净无垢。一切树木及诸僧房。堂舍园苑亦皆不现。惟见光明无不遍照。诸比丘等俱作是言。今此瑞相必说大法。尔时世尊从禅定起安详而坐。十方世界一切诸佛。放大光明若干宝网。百千万亿无数种色。眼识所识不可执捉。文殊师利共十方恒河沙等诸佛世界大菩萨等。为欲利益无量众生。于一一诸佛多陀阿伽度阿罗呵三藐三佛陀。皆悉礼拜供养恭敬尊重赞叹。与如是等诸菩萨摩诃萨俱。神通变化不可思议。欲令众生使信佛法<a>教化</a>利益。随其所应皆得闻见。方便为说悉令解悟。尔时文殊师利知释迦牟尼佛坐已。一切大地六返震动。有诸菩萨从地踊出。一阿僧祇百阿僧祇。乃至百千万亿那由他数阿僧祇等悉来集会。俱共绕佛至百千匝。复持无数莲华若干种色。其叶无量不可思议而散佛上。能令众生一心专念发趣胜慧。所散之华遍覆三千大千世界。龙坚旃檀种种诸香。持戒忍辱精进禅定智慧方便神通波罗蜜。皆是无想助道之香。并诸旃檀众杂妙香。悉为十方诸佛神通之所护持。以用供养释迦牟尼佛。尔时文殊师利为欲供养诸如来故。与众菩萨庄严妙塔。持诸摩尼八楞宝珠。及众宝树缯盖幢幡。以杂宝网罗覆其上。亦以摩尼造作僧房。门屏户牖种种严饰。池泉流渠及诸大河。优钵罗华。拘物头华。分陀利华。众宝莲华而覆水上。八功德水亦常盈满。异类众鸟皆悉游集。诸天宝树<a>随念</a>皆现。救度众生使得解脱。为修佛智发菩提心。皆是文殊师利不可思议神通变化。乘佛神力及誓愿力。亦是释迦牟尼佛本行愿力。文殊师利作是变化。为欲成就调伏众生。心不思议见不思议。发大庄严入圣境界。尔时文殊师利并诸菩萨摩诃萨众。庄严一切如意华树至于佛前。是诸菩萨若欲坐时。文殊师利先现其相。于刹那顷。无相莲华从毛孔出。茎若干种无量百千杂色。其叶无数不可思议。金刚宝藏以为光网。天绀琉璃以为其须。龙坚栴檀以为其台。有诸菩萨而在其中结加趺坐。尔时释迦牟尼佛放脐中光。普照<a>六道</a>幽闇之处。亿千种光皆如阿提目多伽色。种种无数光明细软。如莲<a>华藏</a>清净香洁。周遍十方通达无碍。莲华台中出妙楼阁。佛所护持与法界等。如寂灭乐解脱之色。空无相无愿无作无为无生无灭。与三世等。悉入空界过于眼境。文殊师利。在楼阁上正身端坐。心不动摇<a>念佛</a>境界。自证空法得金刚三昧。善学释迦牟尼佛法。决定成就<a>无缘</a>三昧。深入佛慧。文殊师利并诸菩萨摩诃萨。于十方世界作佛事已。心乐正法常勤修集。亦于过去诸佛法中。久种善根。皆是文殊师利之所摄持。志行菩提心无退没。犹如师子处<a>无畏</a>座。佛告阿难。汝语祇洹诸比丘众。及舍卫国诸<a>比丘尼</a>。如来世尊。今欲说法。令舍卫国优婆塞优婆夷等。信乐三宝善根纯熟。悉皆来集一时听法。尔时尊者阿难。从其僧房及经行处。皆即告言。佛欲说法。时有比丘已来集者。复有比丘住在房中。各言已见说法光相。而我等辈不能得往。阿难复问。何故不来。诸比丘言。今见祇洹大水盈满无诸树木。惟见光明未敢便去。尔时阿难即往佛所。白言。世尊。诸比丘不能得来。何以故。见祇洹中大水悉满清净无垢。亦复不见精舍树木。以是义故皆不得来。佛告阿难。彼诸比丘。于无水中而生水想。无色中生于色想。无受想行识中生受想行识想。无声闻辟支佛作声闻辟支佛想。阿难。汝今更往唤诸比丘。从其僧房及经行处悉来听法。尔时阿难即承佛教到舍卫国。敕诸比丘并比丘尼优婆塞优婆夷等。世尊今者为欲说法。令使我唤。宜速往听。诸比丘比丘尼优婆塞优婆夷。皆悉来集至于佛前。佛告目连。汝今当从三千大千世界诸菩萨摩诃萨等发大庄严。比丘比丘尼优婆塞优婆夷。皆趣大乘。天龙夜叉乾闼婆阿修罗伽楼罗紧那罗摩睺罗伽人非人等。亦皆集会而来听法。所未闻者皆悉得闻。<a>天人</a>阿修罗皆来听法。已于过去无量诸佛宿殖善根发趣大乘。求大乘者成最胜乘。亦名清净第一之乘。菩萨摩诃萨发大庄严而自庄严。修此乘者。普告令知悉来集会。目连白佛言。唯然世尊。如壮力士屈伸臂顷。遍至三千大千世界。于诸菩萨大庄严所。诸比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。以佛神力及誓愿力皆悉闻知。即还佛所。白言。世尊。我悉告已。尔时四众一切云集。纵广千由旬。高五千由旬。满中天人心乐闻法。文殊师利白佛言。世尊。四众已集。是时诸天遍满虚空。皆悉合掌而白佛言。今此大众皆悉惊惧。如来威德不敢辄坐。惟愿世尊。赐听令坐。尔时如来。即现瑞相。于刹那顷。有阎浮提金莲华百千万亿叶。从地踊出。光色照耀犹如火藏。以天琉璃为须。赤真珠为台。七宝为茎。一切大众。皆各自知坐如来前。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆面向佛瞻仰世尊。尔时文殊师利菩萨最为上首。诸菩萨摩诃萨。皆以三十二相而自严身。色如真金。勇猛精进威德炽盛。尔时诸菩萨摩诃萨文殊师利等。皆从华台起合掌向佛。劝请世尊一心念佛。尔时文殊师利白佛言。世尊。四众皆集寂然已定。一切诸天遍满虚空。惟愿世尊。广说清净不退法轮。是时比丘比丘尼优婆塞优婆夷。无量百千诸天。有信行法<a>行者</a>并诸八辈。有须陀洹想。斯陀含想。阿那含想。阿<a>罗汉</a>想。声闻想。辟支佛想。佛想。各作是想。愿佛演说安慰其心。何因缘故。说信行法行乃至八辈须陀洹斯陀含阿那含阿罗汉。何以故。作如是说。世尊默然。尔时尊者舍利弗白佛言。世尊。我于夜后分天欲明时。从坐而起出其住处。即向文殊师利房。到已前入其舍。见如来室。有十千莲华周匝踊出。天鼓自鸣闻歌咏声。见祇洹林及舍卫国三千大千世界光明普照。今何因缘而现此瑞。舍利弗作是语已。佛即告言。为说法故先现斯瑞。是时文殊师利请问如来。为说何法先现此瑞。尔时阿难复白佛言。世尊。我于夜后天欲明时。于户牖中光从而入。见已即从坐起便出其房。见祇洹林满中净水无垢无浊。不见树木精舍僧房惟见大光。何因何缘先现此瑞。尔时世尊告阿难言。如来为说清净法轮。亦是文殊师利神力劝请瑞相。尔时世尊为文殊师利。即说偈言。</p>
<p style="text-align: left">
	　　此乘清净成得佛智文殊妙辩</p>
<p style="text-align: left">
	　　发问斯义一乘无垢得佛上智</p>
<p style="text-align: left">
	　　文殊为显故作斯问乘无分别</p>
<p style="text-align: left">
	　　离诸戏论文殊为显故作斯问</p>
<p style="text-align: left">
	　　本无有来亦复无去犹如<a>涅槃</a></p>
<p style="text-align: left">
	　　文殊所问实无得果亦无所说</p>
<p style="text-align: left">
	　　但以方便引导众生远离音声</p>
<p style="text-align: left">
	　　声即一相文殊为显故作斯问</p>
<p style="text-align: left">
	　　寻声求声无声可取声名字空</p>
<p style="text-align: left">
	　　文殊所问是声如风无所依止</p>
<p style="text-align: left">
	　　声即解脱文殊所问阿难谛听</p>
<p style="text-align: left">
	　　文殊所问方便菩提皆无所有</p>
<p style="text-align: left">
	　　佛及菩提有声无实亦无方所</p>
<p style="text-align: left">
	　　诸法皆然菩提无色因缘无生</p>
<p style="text-align: left">
	　　无有去来是诸佛说无为无相</p>
<p style="text-align: left">
	　　如空无见菩提无说文殊所问</p>
<p style="text-align: left">
	　　去来今佛一切皆然智无方所</p>
<p style="text-align: left">
	　　无闻无见性相如是显现法界</p>
<p style="text-align: left">
	　　但以假名开示真实修清净施</p>
<p style="text-align: left">
	　　持戒无缺忍辱坚固志求菩提</p>
<p style="text-align: left">
	　　精进无懈修禅摄意智慧清净</p>
<p style="text-align: left">
	　　以求菩提佛善方便度诸神通</p>
<p style="text-align: left">
	　　无依众生为说菩提分别三乘</p>
<p style="text-align: left">
	　　四果差别以如实智随应救世</p>
<p style="text-align: left">
	　　现五浊刹为诸下劣于一乘道</p>
<p style="text-align: left">
	　　惊疑不信故说四果开示罗汉</p>
<p style="text-align: left">
	　　从声闻门入佛教门说数无数</p>
<p style="text-align: left">
	　　因缘差别现见<a>四谛</a>证诸法相</p>
<p style="text-align: left">
	　　声闻罗汉缘觉辟支同得无生</p>
<p style="text-align: left">
	　　是为菩萨行空无相无愿三昧</p>
<p style="text-align: left">
	　　入解脱门安住涅槃去来今际</p>
<p style="text-align: left">
	　　心无所著能开十方无生无为</p>
<p style="text-align: left">
	　　如是深法阿难文殊方便发问</p>
<p style="text-align: left">
	　　无相慧力乘一乘道知法无相</p>
<p style="text-align: left">
	　　是故问佛今说诸果三世平等</p>
<p style="text-align: left">
	　　知空无相诸声寂灭无佛菩提</p>
<p style="text-align: left">
	　　无数恒沙诸佛世界来求菩提</p>
<p style="text-align: left">
	　　文殊召集闻彼诸佛菩萨所行</p>
<p style="text-align: left">
	　　欲说三乘集娑婆界文殊发问</p>
<p style="text-align: left">
	　　为决疑惑乘果分别请说菩提</p>
<p style="text-align: left">
	　　以佛神力及誓愿力故说三乘</p>
<p style="text-align: left">
	　　度苦众生令勤修习文殊声辩</p>
<p style="text-align: left">
	　　愿救世说菩萨所行亿千诸天</p>
<p style="text-align: left">
	　　供养救世生果想者安慰彼疑</p>
<p style="text-align: left">
	　　如是比丘及比丘尼清信男女</p>
<p style="text-align: left">
	　　作最胜相文殊所问为慰疑惑</p>
<p style="text-align: left">
	　　是诸菩萨为法故来</p>
<p style="text-align: left">
	　　信行品第二</p>
<p style="text-align: left">
	　　尔时世尊说是偈已。阿难白佛言。如来今为文殊师利转不退法轮作如是问。佛言。如是如是。阿难复白佛言。世尊。如来今转不退法轮耶。佛言。如是如是。阿难。如来实转不退转法轮。阿难复白佛言。如来云何方便。说于信行法行如是八辈。须陀洹斯陀含阿那含。阿罗汉。声闻。辟支佛。是诸人等。如来皆为显示菩萨法耶。何故复言。为下劣众生出五浊世。不解大乘。如来<a>自在</a>成就方便。见诸众生大心者少多怀下劣。是故世尊。知其根性开示佛法方便济度。以无量善法教化众生。令灭诸苦得尽<a>生死</a>。离诸衰恼令住正证无为涅槃。乃至使得一切种智。尔时世尊告阿难言。菩萨摩诃萨。为无量无边众生。令生信解佛之知见。及无数诸佛所知之法。无色乃至受想行识。无染无著是名信行。复次阿难。菩萨摩诃萨能信如来一切法空作如是解。亦复名为菩萨信行。菩萨摩诃萨信佛智慧心生欣乐。云何智慧。都不见法。以不见故名为信行。复次阿难。菩萨摩诃萨不染五欲不舍<a>信心</a>。是名菩萨信行。菩萨摩诃萨复作是念。以不思议法施诸众生犹如如相。能信如是不思议法施者。是名菩萨信行。菩萨摩诃萨以欢喜故。能舍己身而不厌足。于一切处不生嫉恚。所作之施皆悉回向。作是回向已而亦不取菩提之想。以不坏故。是名菩萨信行。复次阿难。菩萨摩诃萨以清净信正念向佛。心无垢秽亦信无垢。诸法平等。无有众生<a>寿命</a>我人。无阴界入。亦自不着寿命处所。是名信行解脱。教化众生令信佛法。以调伏心回向菩提。亦不见心相。能知六界阴入平等悉同法界。以无分别故。则知法界无有异相。是名信施。一切无常。一切行苦。一切行空。一切行<a>无我</a>。于是法中得智慧力。信施信圣戒不戏论戒。得禅<a>定力</a>信寂灭界。是名信施菩萨。虽教化众生常信寂灭。然不取于众生之相。观诸众生同于寂灭。善知一切众生无相。悉同法界非见非不见。何以故。法界即是一切众生心界。是名菩萨摩诃萨信行。复次阿难。菩萨摩诃萨。观一切众生无有真实。无住无灭性相本空。是故不见一切众生无依止处。观一切众生同涅槃界。何以故。一切众生悉入空界。菩萨能令如是无量众生皆生信解。是名菩萨摩诃萨信行。尔时世尊。欲重宣此义。而说偈言。</p>
<p style="text-align: left">
	　　多信众生见无数佛不着色相</p>
<p style="text-align: left">
	　　是名信行信一切法开示空相</p>
<p style="text-align: left">
	　　成就解脱是名信行常信正法</p>
<p style="text-align: left">
	　　欣乐求佛何时当得不思议智</p>
<p style="text-align: left">
	　　观察五欲无可信者逮得信力</p>
<p style="text-align: left">
	　　是名信行如是之信最为善哉</p>
<p style="text-align: left">
	　　当修法施供养大仙不思议施</p>
<p style="text-align: left">
	　　故得信辩无下劣想是名信行</p>
<p style="text-align: left">
	　　悉舍一切所爱之身而无舍想</p>
<p style="text-align: left">
	　　是名信行能施一切不怀嫉妒</p>
<p style="text-align: left">
	　　舍菩提想是名信行信心清净</p>
<p style="text-align: left">
	　　无诸浊秽亦无寿命是名信行</p>
<p style="text-align: left">
	　　虽<a>修行</a>施不求果报得深信力</p>
<p style="text-align: left">
	　　是名信行弃舍六入不念果报</p>
<p style="text-align: left">
	　　善解六界是名信行己自调伏</p>
<p style="text-align: left">
	　　亦调伏他令信佛法是名信行</p>
<p style="text-align: left">
	　　得是信已回向菩提而<a>无心</a>相</p>
<p style="text-align: left">
	　　是名信行知于六界悉同法界</p>
<p style="text-align: left">
	　　虽说法界不得界相诸行无常</p>
<p style="text-align: left">
	　　苦空非我亦不取着是名信行</p>
<p style="text-align: left">
	　　能信圣戒无诸戏论成就禅定</p>
<p style="text-align: left">
	　　是名信行信诸众生同寂灭相</p>
<p style="text-align: left">
	　　知无相已是名信行不着众生</p>
<p style="text-align: left">
	　　同入法界是众生界即不思议</p>
<p style="text-align: left">
	　　以信生信是名为信菩萨无畏</p>
<p style="text-align: left">
	　　是名信行众生决定无所有想</p>
<p style="text-align: left">
	　　体性如空无处无证众生涅槃</p>
<p style="text-align: left">
	　　是二俱空于彼生信是名信行</p>
<p style="text-align: left">
	　　菩萨无畏信诸众生不取名字</p>
<p style="text-align: left">
	　　从信而生能如是信常念不失</p>
<p style="text-align: left">
	　　阿难忆持显示分别如是诸法</p>
<p style="text-align: left">
	　　无量无数佛所证觉菩萨显现</p>
<p style="text-align: left">
	　　复次阿难。如来多陀阿伽度。如是深义具足信力则为广说。是名菩萨摩诃萨信行。尔时世尊。见诸众生信力坚固。复重颂曰。</p>
<p style="text-align: left">
	　　一切闻者心皆欢喜是诸佛子</p>
<p style="text-align: left">
	　　所说功德菩萨显现不可思议</p>
<p style="text-align: left">
	　　诸佛菩提不信者信不染假名</p>
<p style="text-align: left">
	　　亦无心数不着十方名最胜信</p>
<p style="text-align: left">
	　　菩萨显说常修信法不取于空</p>
<p style="text-align: left">
	　　显示寂灭救世所说如是解脱</p>
<p style="text-align: left">
	　　色相亦然如说修行菩萨显说</p>
<p style="text-align: left">
	　　智者能信佛不思议无量忆念</p>
<p style="text-align: left">
	　　菩萨所信虚空无边佛智无量</p>
<p style="text-align: left">
	　　号名丈夫志求无著不为贪欲</p>
<p style="text-align: left">
	　　造作不善而舍乐法是名菩萨</p>
<p style="text-align: left">
	　　能行法施菩萨之信善誓所印</p>
<p style="text-align: left">
	　　法施不思议信施而饮食</p>
<p style="text-align: left">
	　　摩尼金象马车乘奴婢等</p>
<p style="text-align: left">
	　　妻子诸男女舍所有国土</p>
<p style="text-align: left">
	　　手足支节等头目及髓脑</p>
<p style="text-align: left">
	　　眼耳与鼻口菩萨之胜信</p>
<p style="text-align: left">
	　　舍身无染着亦不念行施</p>
<p style="text-align: left">
	　　我本修法施以求于佛智</p>
<p style="text-align: left">
	　　舍身无染着一切施欢喜</p>
<p style="text-align: left">
	　　恒与善知识弃舍危脆身</p>
<p style="text-align: left">
	　　于诸众生中信心常清净</p>
<p style="text-align: left">
	　　闻法信诸佛是名为菩萨</p>
<p style="text-align: left">
	　　知眼耳鼻舌身根皆无常</p>
<p style="text-align: left">
	　　不坚如聚沫深信而舍身</p>
<p style="text-align: left">
	　　为无依众生建立于四摄</p>
<p style="text-align: left">
	　　慈心于一切信佛无量智</p>
<p style="text-align: left">
	　　见造恶众生为发无上心</p>
<p style="text-align: left">
	　　深信于菩提不取诸心相</p>
<p style="text-align: left">
	　　众生不求道愚惑于六界</p>
<p style="text-align: left">
	　　谓一切真实无界说界相</p>
<p style="text-align: left">
	　　见<a>流转</a>众生愚痴着诸边</p>
<p style="text-align: left">
	　　菩萨信我无诸行皆无常</p>
<p style="text-align: left">
	　　见诸<a>破戒</a>者信戒不思议</p>
<p style="text-align: left">
	　　净戒立禅定菩萨住摄心</p>
<p style="text-align: left">
	　　若见<a>懈怠</a>者求佛精进力</p>
<p style="text-align: left">
	　　调伏诸三昧总持正法智</p>
<p style="text-align: left">
	　　愚痴着寿命观阴无寿者</p>
<p style="text-align: left">
	　　众生性寂灭诸法相亦然</p>
<p style="text-align: left">
	　　信阴无来去善恶业不断</p>
<p style="text-align: left">
	　　因净不净业不离于生死</p>
<p style="text-align: left">
	　　众生同法界法界即生死</p>
<p style="text-align: left">
	　　是名不思议菩萨无畏信</p>
<p style="text-align: left">
	　　胜信不思议精勤修法智</p>
<p style="text-align: left">
	　　不为于少智名为净信说</p>
<p style="text-align: left">
	　　同信诸众生<a>常住</a>无所有</p>
<p style="text-align: left">
	　　于空无有着一切法不住</p>
<p style="text-align: left">
	　　众生空亦空同于涅槃界</p>
<p style="text-align: left">
	　　说法常无相令众生信解</p>
<p style="text-align: left">
	　　一切法性空平等观众生</p>
<p style="text-align: left">
	　　三有中胜智得如是信持</p>
<p style="text-align: left">
	　　亦名最上信好乐无畏法</p>
<p style="text-align: left">
	　　佛法中智人自信劝他信</p>
<p style="text-align: left">
	　　如是展转教增长诸功德</p>
<p style="text-align: left">
	　　净心无染着利益之<a>福田</a></p>
<p style="text-align: left">
	　　欣乐调伏施净戒及忍辱</p>
<p style="text-align: left">
	　　精进禅定等智慧为开导</p>
<p style="text-align: left">
	　　方便现净智令众得胜乐</p>
<p style="text-align: left">
	　　命终离恶趣菩萨智最胜</p>
<p style="text-align: left">
	　　神通化众生世界六种动</p>
<p style="text-align: left">
	　　光明悉普照菩萨之妙智</p>
<p style="text-align: left">
	　　无相师子吼东西南北等</p>
<p style="text-align: left">
	　　四维及上下皆出于法音</p>
<p style="text-align: left">
	　　誓于佛不疑教他亦令然</p>
<p style="text-align: left">
	　　以是因缘故显现无量相</p>
<p style="text-align: left">
	　　住于此智者惟佛能证智</p>
<p style="text-align: left">
	　　阿难。是名如来多陀阿伽度阿罗呵三藐三佛陀为诸菩萨如是方便演说信行。</p>
<p style="text-align: left">
	　　阿难言。云何如来复为诸菩萨说于法行。佛语阿难。汝今当知。菩萨摩诃萨不住佛法而能显示不离法界究竟不思议界。受持诸法心无下劣。虽说诸法。而于法相无所取着。无念无住。总持诸法如实相性。不取于法不舍非法。非乐于法非不乐法。虽能如是而离诸法相。以善调伏心常安乐。善说诸法而无扰乱。于诸法相不离于身亦不住身。是身前际等法界。如虚空无来无去。同真际如如相。是佛所说菩萨证知清净无垢。观一切法空无见无取。何以故。无故离故不着故不见诸法。无所执持无有诤论。显现法界无言无说。体性本空心行处灭。是心不可得。亦不可思议。但示寂灭无缘境界。护持诸法。无所依止。何以故。一切法无体无相故。是菩萨法一相无相。不可称誉无果说法。若为他说法相名字一切章句。皆已自证。成就此法名为种性菩萨摩诃萨。得是种性已。于诸法中。无来无去。无取无舍。持一切法。无动无坏。以不坏故。是名法行。成就法故。便见一切诸法无相。得法利故。亦名法行。尔时世尊。而说偈言。</p>
<p style="text-align: left">
	　　法无退转诸佛亦尔若能持者</p>
<p style="text-align: left">
	　　是名法行显示佛法无形无相</p>
<p style="text-align: left">
	　　甚深无染是名法行不离诸界</p>
<p style="text-align: left">
	　　即不思议到于法界是名法行</p>
<p style="text-align: left">
	　　护持诸智如佛显示心无瑕秽</p>
<p style="text-align: left">
	　　是名法行转不退轮名为无相</p>
<p style="text-align: left">
	　　而不取着是名法行无取无住</p>
<p style="text-align: left">
	　　受持法智如是持者是名法行</p>
<p style="text-align: left">
	　　心常好乐求法无厌远离懈怠</p>
<p style="text-align: left">
	　　是名法行闻法受持无漏无依</p>
<p style="text-align: left">
	　　善住安乐是名法行若说法者</p>
<p style="text-align: left">
	　　不念不着无相受持是名法行</p>
<p style="text-align: left">
	　　善身善住住无处所是身非身</p>
<p style="text-align: left">
	　　名知身相无前后际等于法性</p>
<p style="text-align: left">
	　　无去无来名知身相亦如诸佛</p>
<p style="text-align: left">
	　　显示菩萨得是法已是名法行</p>
<p style="text-align: left">
	　　空界性相一切无著能如是持</p>
<p style="text-align: left">
	　　是名法行又于诸法空无所见</p>
<p style="text-align: left">
	　　若无所见则无障碍显示无相</p>
<p style="text-align: left">
	　　无有诤论无言无说亦无所有</p>
<p style="text-align: left">
	　　离诸心相而无所得若心无得</p>
<p style="text-align: left">
	　　名不思议无来无去非不显现</p>
<p style="text-align: left">
	　　无缘无说名不思议若持是法</p>
<p style="text-align: left">
	　　不可依止名无所有是名持法</p>
<p style="text-align: left">
	　　如是法者菩萨所说无合无散</p>
<p style="text-align: left">
	　　显示无作名为行处是种性处</p>
<p style="text-align: left">
	　　得如是利名为行处从是种性</p>
<p style="text-align: left">
	　　无可讥呵得如是界是名持法</p>
<p style="text-align: left">
	　　见法无减虽行无去来而不来</p>
<p style="text-align: left">
	　　不见有法若来若去诸法亦尔</p>
<p style="text-align: left">
	　　如是持法亦无动摇不增不减</p>
<p style="text-align: left">
	　　是无作法若无增减是名持法</p>
<p style="text-align: left">
	　　法相如如无缘无说得此法者</p>
<p style="text-align: left">
	　　是名持法是故阿难显示菩萨</p>
<p style="text-align: left">
	　　得深法利是名持法是故阿难</p>
<p style="text-align: left">
	　　显示持法为不信者而说是法</p>
<p style="text-align: left">
	　　如是分别为菩萨说皆以方便</p>
<p style="text-align: left">
	　　开示佛法</p>
<p style="text-align: left">
	　　如是阿难。如来正觉。为诸菩萨摩诃萨说斯方便显示持法。</p>
<p style="text-align: left">
	　　佛告阿难。云何如来。为诸菩萨摩诃萨说八正道法。云何菩萨摩诃萨。离于八邪向八解脱。出过凡夫。修八正道。而无到处。远离诸边。住于中道。越凡夫地。安住菩提。亦不住菩提相。离诸邪见。修于<a>正见</a>。不取身相。亦复不住菩提之相。佛身无为。离于诸数。修佛相者。则得众生一相无相。出离众生生死阴界。安住无为毕竟空舍。见一切法无生无住。何以故。诸法性相皆无住故。远离世间及出世间。住寂灭处。不染世间。不着出世间。若法非法。有为无为。皆悉远离。舍于断常。住平等相。知过去未来现在心数无有异相。亦不得菩提心相。何以故。一切诸心皆平等故。身相亦尔。是故不为毒火刀箭之所伤害。何以故。已离一切烦恼毒故。常生净国离诸恶趣。虽住诸趣而证菩提。常住安隐亦无依止。以如是义。一切刀兵不能加害。何以故。见寂灭菩提空无住处。以无住故一切毒箭皆不能害。是名无缚。乘于疾乘亦不住乘。是名无缚。何以故。无所得故。是故刀箭不害其身。知诸法空求不可得。一切毒害所不能侵。何以故。行普之慈遍覆一切故。行菩提慈不得诸众生故。行空之慈诸法寂灭故。行无热慈远离诸烦恼故。行如是慈能令刀兵皆不害身。欲色无<a>色界</a>亦悉平等。知一切界一切法性同于菩提等无异相。若能如是心无思虑。亦无调戏寂灭清净。菩萨摩诃萨。知一切法如呼声响。离一切相。尽同法界。无归无趣。善解一切音声语言。无示无说离音声相。不自高己离于我想。过于一切言说音声而无过相。是故悉知一切法寂灭。亦不得一切法相。出过诸法心无所归。于诸言音亦不染着。尔时世尊。而说偈言。</p>
<p style="text-align: left">
	　　离于八邪而修八正九次八解</p>
<p style="text-align: left">
	　　是名八辈出过凡夫不住菩提</p>
<p style="text-align: left">
	　　法中之雄是名八辈出过凡夫</p>
<p style="text-align: left">
	　　不住菩提离菩提相是名八辈</p>
<p style="text-align: left">
	　　舍诸邪见修行正见既到道已</p>
<p style="text-align: left">
	　　是名八辈过诸身相不住菩提</p>
<p style="text-align: left">
	　　离证佛身是名八辈离众生想</p>
<p style="text-align: left">
	　　常修佛想度禅定想是名八辈</p>
<p style="text-align: left">
	　　离众生窟入涅槃城诸法无住</p>
<p style="text-align: left">
	　　是名八辈出于世间开示圣道</p>
<p style="text-align: left">
	　　会寂灭界是名八辈离诸世间</p>
<p style="text-align: left">
	　　说佛法相心无所证是名八辈</p>
<p style="text-align: left">
	　　无有有际亦无无际远离有无</p>
<p style="text-align: left">
	　　是名八辈寂灭无为舍于断常</p>
<p style="text-align: left">
	　　深入平等是名八辈不取过去</p>
<p style="text-align: left">
	　　及未来心现在亦尔是名八辈</p>
<p style="text-align: left">
	　　说有初心而发菩提心相自空</p>
<p style="text-align: left">
	　　何名菩提无到无出亦无菩提</p>
<p style="text-align: left">
	　　毒火刀箭所不能害断于诸趣</p>
<p style="text-align: left">
	　　永离依止无来无去而无所害</p>
<p style="text-align: left">
	　　无向菩提显说音声自证如实</p>
<p style="text-align: left">
	　　不由他教不得是趣及诸非趣</p>
<p style="text-align: left">
	　　声念念灭大乘速显常说安隐</p>
<p style="text-align: left">
	　　第一空法若能速证是名无缚</p>
<p style="text-align: left">
	　　疾乘是法菩萨所记心无弃舍</p>
<p style="text-align: left">
	　　是名无缚刀兵恶趣所不侵逼</p>
<p style="text-align: left">
	　　身得无畏毒不能害菩萨行慈</p>
<p style="text-align: left">
	　　普遍一切离于诤讼是名无缚</p>
<p style="text-align: left">
	　　不取身相善分别身到菩提道</p>
<p style="text-align: left">
	　　弃舍恶趣除其愚痴神通自在</p>
<p style="text-align: left">
	　　得明菩提是名八辈知欲色界</p>
<p style="text-align: left">
	　　及与无色三界同相是名八辈</p>
<p style="text-align: left">
	　　诸界平等离恼菩提<a>妄想</a>无智</p>
<p style="text-align: left">
	　　所不能染出一切相无所讥嫌</p>
<p style="text-align: left">
	　　若有所说皆趣法界说无所趣</p>
<p style="text-align: left">
	　　同于法界心住法忍是名八辈</p>
<p style="text-align: left">
	　　若欲修行住寂灭法不自称己</p>
<p style="text-align: left">
	　　而为他说出过声相度无声相</p>
<p style="text-align: left">
	　　不着音声是名八辈因声解脱</p>
<p style="text-align: left">
	　　知法无相亦无住处无趣无出</p>
<p style="text-align: left">
	　　阿难当知如是八辈于诸说中</p>
<p style="text-align: left">
	　　最为第一</p>
<p style="text-align: left">
	　　尔时世尊告阿难言。汝今当知。如来等正觉为诸菩萨摩诃萨方便说示如是八辈。</p>
<p style="text-align: left">
	　　阿难言。云何如来世尊。为诸菩萨摩诃萨说须陀洹。佛言。须陀洹者。所为得入圣道流。名不思议佛法。若菩萨摩诃萨。能如是修不见道及所<a>修道</a>。度一切相。流注佛法非色非生。于一切法无著。一切法无处。一切法无缘。一切法无住。一切法无所有。一切法不成就。菩萨摩诃萨。若到是道得坚精进坚势力坚智坚慧不生懈怠。安住寂灭乘如实道。救护众生最胜无上。不取是道亦复不住。修如是道求一切法。而无所得不没不动。无住想无道想无世间想无佛想。悉皆平等无诸盖障。<a>智行</a>境界无所挂碍。于一切法及诸邪见住平等相。开佛知见示深法门。分别身见出过我想。是名须陀洹。不取佛道究竟无碍。乐求佛道不著有戒。亦不取佛戒。非戒取戒。非取相戒。三结已离不住三界。如佛所学修行圣道。离一切想不取于缘。无诸障碍入于佛道。心得寂灭。不着寿命我人等见。诸根清净。远离烦恼。为修菩提而行于施。悉舍一切。救苦众生。使度四流令立涅槃。尽诸有相显示无相。若见四众不生怖畏。志求寂灭净菩提道。已离怖畏无有死畏。何以故。现证寂灭离诸尘垢。善住佛道知去来趣亦无去来。而善分别众生之想。心无戏论究竟佛道。是名菩萨摩诃萨须陀洹相。</p>
		

	
	

		</div></div><hr><script charset='utf-8' src='../../js/footer.js'></script></body></html>