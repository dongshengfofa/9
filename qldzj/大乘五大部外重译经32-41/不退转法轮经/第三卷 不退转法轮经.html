<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 不退转法轮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 不退转法轮经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 不退转法轮经</strong></p>
<p style="text-align: left">
	　　除想品第五</p>
<p style="text-align: left">
	　　尔时众中。复有无量百千阿<a>罗汉</a>。<a>舍利弗</a>。大目揵连。<a>须菩提</a>。阿那律。阿[少/兔]楼驮。劫宾那。憍梵波提。而为上首。从座而起整其衣服。住<a>世尊</a>前曲躬恭敬。白佛言。世尊。我今发真实愿。离于<a>妄想</a>摧伏众魔。具足五逆具足五欲。具足邪见离于<a>正见</a>。断于无量众生命者。我今当令悉成菩提入无余<a>涅槃</a>。尔时世尊默然而住。无量百千在会大众皆生疑惑。何故尔耶。而今我等尽皆盲冥无所觉知。诸阿罗汉尚作是说。何况凡夫。各坐一处而不动摇。一切坐者不能得起。若有立者亦不能坐。皆言何故作如是说。尔时阿难。即为大众百千万亿众生故。以佛神力令自知心亦知他心。问文殊师利言。如是大众百千亿等。闻诸罗汉作是说已皆生疑惑。唯愿文殊。为我分别说其因缘。尔时如来默然而住。文殊师利告阿难言。是不退转地<a>菩萨</a>。见诸大德因缘故作如是说。阿难言。文殊师利。不退转地是菩提耶。文殊师利答言。如是如是。不退转地是诸大德菩提。阿难问言。诸尊者何故作如是说。尔时文殊师利语阿难言。无明为母。从行生爱究竟灭尽悉除怨害。倒想为父。离于颠倒除灭欲爱。作阿罗汉坚固不坏。尽凡夫想及以僧想。坏是想故能修一切无坏法想。乃至不取如来之想。习学无生究竟永离。尊者阿难。诸大德作如是说。我今云何具足五逆。何以故。无来去想。是故名为具足五逆。又阿难言。何者为五欲。是诸<a>比丘</a>。知于五欲。如梦如幻如水上泡如呼声响。如是智慧具足。云何具足智慧不增不减。云何五欲亦不增不减。何以故。如是五欲究竟无体无相。如实知已。即五欲相得证智慧。是故名为具足五欲。以是义故。诸大德作如是说。我今具足五欲。阿难。何者是具足邪见离于正见。于一切法而皆取着。是名邪见。邪见者是虚妄想。一切诸法非依非无依。犹如<a>虚空</a>无归无依。何以故。一切法无实可得。应如是知。一切法皆悉平等。除其等想。是名正见。何以故。如是等想。即是恶想。以是义故。诸大德比丘。不见等想。亦不见恶想。何以故。尽一切想。名佛菩提。逮菩提已。而亦不见少法可得。阿难。以是因缘。大德比丘作如是说。离于正见具足邪见。阿难。何以故。是诸比丘言。我今实断百千众生命。诸大德出是语时。百千万亿诸天。闻如是说。皆即得解诸法。如梦如幻如水中影如呼声响。得如是解已。便断众生丈夫<a>寿命</a>及人等想。亦即得<a>解脱</a>无有种。于菩提善根一切诸法。皆无起无作无所修习。闻说假名深信无疑。及优婆塞优婆夷等。皆悉除断众生丈夫寿命及人等想。除是想已。便得不复数数受生。何以故。断除众生丈夫寿命人及饿鬼想。有是想故数受<a>生死</a>。离是想已。即得究竟自证无生。以是因缘。诸大德。如是方便善说假名。言断无量众生之命。是故说言具足得佛菩提。我今于无余涅槃而般涅槃。得佛相好。以是<a>教化</a>无量百千万亿众生。灭诸结使如佛所证。何以故。令诸众生皆发阿耨多罗三藐三菩提心。得无生忍已令得菩提。亦不舍烦恼。不近<a>佛法</a>。从意生烦恼尽灭无余。以是因缘。诸大德皆言。我今得到菩提。阿难。是故今者名为无生。何以故。如是善男子善女人。发阿耨多罗三藐三菩提心。照明诸法。发菩提心已。亦无所得。离菩提相及一切<a>法相</a>。于无余涅槃入般涅槃。阿难。如是族姓男女乘菩萨乘。不以见日而生昼想。凡夫愚人若见日时便作日想。则非智者。何以故。阿难。若日有体非虚妄者。则可积聚。以虚妄故。亦无过去未来。夜亦如是。若日作日想。夜作夜想。则是凡愚妄想所见。阿难。是菩萨乘。<a>修行</a>阿耨多罗三藐三菩提。有善知识。不应昼生昼想夜生夜想。何以故。离一切想。能住菩提如来之道。尔时文殊师利。而说偈言。</p>
<p style="text-align: left">
	　　无明以为母从行之所生</p>
<p style="text-align: left">
	　　若断其根本是名为除害</p>
<p style="text-align: left">
	　　喜爱诸倒想是说名为父</p>
<p style="text-align: left">
	　　若能如实知究竟无所有</p>
<p style="text-align: left">
	　　知彼悉虚妄则断诸根本</p>
<p style="text-align: left">
	　　<a>无缘</a>亦无住是说名除害</p>
<p style="text-align: left">
	　　若说诸罗汉凡夫不思议</p>
<p style="text-align: left">
	　　如实不坏相是灭名究竟</p>
<p style="text-align: left">
	　　我本着僧想如实知是已</p>
<p style="text-align: left">
	　　诸法皆无坏亦令一切闻</p>
<p style="text-align: left">
	　　先取于如来是名为虚妄</p>
<p style="text-align: left">
	　　知彼无异想平等同一空</p>
<p style="text-align: left">
	　　拔断其根本是名无生智</p>
<p style="text-align: left">
	　　若能如是说显现<a>禅定</a>力</p>
<p style="text-align: left">
	　　若说具诸欲如是五名字</p>
<p style="text-align: left">
	　　能离如是想犹如于幻梦</p>
<p style="text-align: left">
	　　不增亦不减是名具五欲</p>
<p style="text-align: left">
	　　在于救世前彼作如是说</p>
<p style="text-align: left">
	　　知欲本性空犹如梦化相</p>
<p style="text-align: left">
	　　毕竟无有生具足如实智</p>
<p style="text-align: left">
	　　知诸邪见过虚妄生分别</p>
<p style="text-align: left">
	　　以此究竟智一切皆具足</p>
<p style="text-align: left">
	　　虚妄无取着离于和合相</p>
<p style="text-align: left">
	　　如是善知已无相无所有</p>
<p style="text-align: left">
	　　同智一切过邪见正见等</p>
<p style="text-align: left">
	　　逮得真实法邪正相俱灭</p>
<p style="text-align: left">
	　　众生生死想愚痴妄分别</p>
<p style="text-align: left">
	　　若不得众生则无有生死</p>
<p style="text-align: left">
	　　众生多方便舍离于命想</p>
<p style="text-align: left">
	　　远离是想已知命想最恶</p>
<p style="text-align: left">
	　　若离众生想分别寿命等</p>
<p style="text-align: left">
	　　断多众生命是彼之所说</p>
<p style="text-align: left">
	　　舍离于死想愚痴所分别</p>
<p style="text-align: left">
	　　究竟得无生是名为实法</p>
<p style="text-align: left">
	　　灭除诸结使得证于无相</p>
<p style="text-align: left">
	　　菩提无有色无灭亦无果</p>
<p style="text-align: left">
	　　魔怨不能障<a>自觉</a>于菩提</p>
<p style="text-align: left">
	　　诸法无诤论无生性寂灭</p>
<p style="text-align: left">
	　　尔时文殊师利说是偈已。如是无量百千众生除诸疑悔。离疑悔已心生<a>欢喜</a>得法照明。各脱上服供养文殊师利。作如是言。能令我等皆得此法悉作是说。亦令众生心证诸法。皆得如彼文殊师利所解实相。尔时阿难白佛言。世尊。云何如是百千万亿众生皆生疑悔。何故如来不自为说令断疑悔。于是佛告阿难言。如是百千万亿众生。皆从文殊师利发菩提心。于文殊师利而得调伏。阿难复言。皆得阿耨多罗三藐三菩提耶。佛言如是。阿难。一切众生皆不退转于阿耨多罗三藐三菩提。何以故。皆由文殊师利善知识故。阿难言。如是等诸比丘。信行法行须陀洹斯陀含阿那含阿罗汉声闻辟支佛想尽。不退转于阿耨多罗三藐三菩提耶。佛言。有难信者。少智下劣者。<a>懈怠</a>懒惰少精进者。贪嗜饮食近于五欲。乐处愦闹心不远离。忘失<a>正念</a>无智慧者。心无正定常惊乱者。增上慢者。取着增上慢者。贪着己身乐于寿命不观无常。多诸贪嫉愚痴无智。毁破禁戒心生恼害。于佛法中起于疑惑。见无智者。近恶知识远离善知识。亦不恭敬善知识。不学般若波罗蜜。不修陀罗尼诸经之王。常起妄见。着妄见已得于恶师贪乐衣钵。于和上阿阇梨无恭敬心。亦不乐亲近。于初中后夜心生懈怠。两舌难信好喜妄语。恶口贪嫉亲近邪见。习邪见已常修邪观不好学戒。心无惭愧无所顾畏。亲近愚痴乐行外道。不信空无相无愿无生无灭。于一切法不生<a>信心</a>。阿难。如是人等难可解悟。</p>
<p style="text-align: left">
	　　尔时世尊默然而住。是时阿难承佛神力。问文殊师利言。如来何故默然而住。文殊师利答言。于末法中。后未来世多有众生。在于彼世成就如是心。不信法不能解了。是故如来默然而住。阿难言。复有众生能信如是法不。文殊师利答言。亦有众生少能信者。阿难。少有众生能识于宝。多有众生不识是宝。阿难。少有众生能生信解。如是<a>说法</a>城邑聚落。多有众生弃舍不信。何以故。是彼众生宿世因缘。本作谤法罪业障故。阿难言。唯愿文殊。当令是诸众生信解所说。文殊师利言。汝当问佛。佛自为汝分别解说。尔时阿难白佛言。惟愿世尊。时为我说。族姓男女少信解者。彼得闻已生大欢喜。尔时世尊遍观四方面门出舌。普覆三千<a>大千世界</a>。从其舌根出大光明。遍照东方恒河沙等诸佛世界。如是南西北方四维上下。各于十方恒河沙世界。尔时四众。以佛神力亦见东方恒河沙世界诸佛同说此法。亦皆遥闻不增不减。如是次第十方世界亦复如是。于是世界诸佛说法如此。大众皆悉见闻。得见闻已。亦皆一心劝请。世尊。惟愿哀愍。重为我等分别演说。使见无量无边不可称数诸佛所说。不增不减不可思议诸佛<a>正法</a>。唯愿世尊。时为说之。还摄舌相。佛告阿难。颇有作妄语人能得如是舌相不耶。阿难言。不也世尊。若有实语柔软语诸有智者。善能调顺利益语。慈悲喜舍如是等。乃至一切智人。得是舌相。惟愿世尊。为族姓男女有少信者分别解说。亦为怜愍不解者说。当使此辈心生悔恨。尔时佛告阿难。四众已集正身端坐。天龙夜叉乾闼婆阿修罗紧那罗迦楼罗摩睺罗伽人非人等。诸来在坐能听法者。皆不退转于阿耨多罗三藐三菩提心。各于此地而说正法。不增不减如今所说。尔时四众。及天龙夜叉乾闼婆阿修罗迦楼罗紧那罗摩睺罗伽人非人等。心生欢喜。皆脱上服以奉于佛。或散华香。或散华鬘。或以金鬘。或以银鬘。或以琉璃鬘。或以玻璃鬘。或以马瑙鬘。或以毗卢旃鬘。或以曼陀罗华。摩诃曼陀罗华。曼殊沙华。摩诃曼殊沙华。或以所作之华而散佛上。或以天优钵罗华。拘物头华。芬陀利华。以散佛上。于虚空中。天乐自鸣。龙雨真珠。诸妇女等。以身璎珞。各脱上服以供养佛。整其衣服右膝着地。合掌向佛皆共同音。白佛言。世尊。如来无二。尔时佛告阿难。如是如是。如彼所说。如来无二永尽愚痴。如来世尊无有吝惜。无一切过。已离过故。离于诸欲。一切尘垢清净无染。憍慢贪嫉悉断无余。智慧具足<a>觉悟</a>正法。到于<a>彼岸</a>。犹如大梵得大<a>自在</a>。威仪具足究竟诸行。得四具足。天龙夜叉乾闼婆阿修罗迦楼罗紧那罗摩睺罗伽人非人等。而不取著有为无为。不染生死。从佛世尊得正解脱。得具足见无阙失见具足亲近。阿难言。云何如来。得具足见无阙失见。具足闻佛具足见佛具足亲近。佛告阿难。汝不知耶。阿难言。我实不知。佛言。汝今谛听。当为汝说。阿难言。唯然世尊。愿为解说。阿难。汝今闻我<a>释迦牟尼佛</a>。已闻当闻。如是等。皆得不退于阿耨多罗三藐三菩提。何以故。一切法身若有所说。其见闻者皆悉利益。阿难。若以一华供养如来。及般涅槃后。为<a>佛舍利</a>起塔供养。亦得不退于阿耨多罗三藐三菩提。阿难。乃至畜生。得闻佛名。亦得阿耨多罗三藐三菩提耶。佛言。阿难。复有人闻释迦牟尼佛音声。称其名号。皆是阿耨多罗三藐三菩提种子。若善男子善女人。闻释迦牟尼佛名号。如其所说皆实不虚。阿难。譬如尼拘陀树。若一若二若三若四。乃至五十百千无量等众。止息其下皆蒙覆荫。阿难。于汝意云何。尼拘陀子为大小耶。阿难言。尼拘树子最为甚小。佛告阿难。如是尼拘陀树。以水雨粪土人功因缘。积其日月渐渐长大。阿难言。如是世尊。佛告阿难。以尼拘树子本甚微小。以水土日月因缘故。渐渐长大。如是阿难。得闻释迦牟尼佛名。善根种子终不败坏。不退于阿耨多罗三藐三菩提。亦复如是。何以故。无相种子于一切不住。是故不坏。以不坏故。如是种子不可毁坏。亦不取相。是故于一切法不坏。阿难白佛言。世尊。为是如来本愿之力。为是诸佛法应尔耶。佛即答言。以本愿力故。若有众生闻我名者。皆得不退于阿耨多罗三藐三菩提。一切诸佛法亦如是。何以故。一切佛法皆平等故。阿难言。一切佛法平等有何利益。佛言。能令众生虽不闻法以发愿力故亦使得同闻法利益。尔时阿难白佛言。世尊。如来成就未曾有法故。能大利益诸菩萨摩诃萨等。佛言。如是如是。阿难。我今虽为众生作大利益。若闻法者。无不得住利益<a>福田</a>。我于过去供养诸佛。不惜身命。一切皆舍。离诸贪嫉。勤修精进。诸根清净。于一切法。不取不着。无所依止。是故阿难。我成菩提能大利益一切众生。</p>
<p style="text-align: left">
	　　降魔品第六</p>
<p style="text-align: left">
	　　尔时阿难白佛言。世尊。说是不退转法轮。能令恶魔使不扰乱。何以故。佛言。是文殊师利<a>神通</a>之力。能使波旬不令得闻。文殊师利发真实誓。能令恶魔闻空中声。释迦牟尼佛转不退法轮。尔时波旬。身毛皆竖心生惊怖。作如是言。见此世界皆非世界。忧愁涕泣身变朽老。如百岁人发白面皱。是时魔王。形体肤发亦皆俱老。尔时魔王。将四种兵魔及魔天。皆诣佛所。亦如如来初成道时。严治器仗而来向佛。各见己身皆悉朽老。如百岁人形体挛曲。持杖而行到于佛前。时四种兵及虚空诸天。皆闻释迦牟尼佛转不退法轮。而此四兵皆不能进。即住一面心生惊疑。悉不能得随魔王意。尔时魔王。独至佛所无有伴党。而白佛言。世尊。我今衰老愿赐手力。本所有国皆非我有。如来大悲怜愍一切。宁不与我一人以为手力。于是佛告波旬。我观众生界分甚多。譬如恒沙无有量数。日日成佛得般涅槃。若一劫若过一劫。不能令彼众生界减。尔时魔王白佛言。世尊。众生界分虽多无量。我无一人可为手力。或当倾危谁见扶侍。惟愿如来慈哀慰喻。令得还宫并诸眷属。于是佛告波旬。颠倒众生诸不信者皆属于汝。是汝手力。是卿等侣。尔时波旬甚大喜悦作如是言。我今当令一切众生不起信心皆生疑惑。堕疑惑者悉是我力。尔时波旬白佛言。唯愿世尊。重见慰喻令我欢喜。如佛言曰。若得闻佛称其名号。皆得不退于阿耨多罗三藐三菩提。唯愿如来。默然莫作是说。若有闻者是诸众生。当勤精进修于菩提。唯愿世尊。如是慰喻。尔时佛告波旬。勿生愁恼。欢喜而去。我今当令无一众生发菩提心。亦无众生而能动于众生界者。乃至无一众生于色动。及受想行识动。乃至无一众生于身见疑戒取等动。亦无众生于过去未来现在想动。无有众生于杀盗淫妄语两舌恶口绮语贪欲嗔恚邪见等动。乃至不见众生于诸邪有而能动者。我亦不见众生修行布施持戒忍辱精进禅定智慧。不见众生。于众生想。寿命想。父母想。兄弟想。妻子男女想。昼夜想。一月想。半月想。岁数想。劫想。施想。戒想。忍辱想。精进想。禅定想。智慧想。力<a>无畏</a>想。五根想。七觉意想。八正道想。佛想。法想。僧想。菩提想。无碍想。一切法不动想。无有众生于此诸想而能动者。波旬勿生忧恼。欢喜而去。尔时波旬闻是语已。离诸忧恼。便大欢喜。即于此处还复壮年。并以天华而散佛上。绕佛三匝。于世尊前。而说偈言。</p>
<p style="text-align: left">
	　　我今心欢喜救世三<a>佛陀</a></p>
<p style="text-align: left">
	　　佛所说无异真实不虚妄</p>
<p style="text-align: left">
	　　尔时波旬说是偈已。欢喜而去。还于本宫五欲自娱。更不复起扰乱之心。魔去不久。尔时大地六种震动。阿难白佛言。世尊。今此大地。以何因缘六种震动。非魔力耶。佛言。是我神力为遣魔故。令此大地六种震动。尔时有六十四百千众生。得无生法忍。是故大地六种震动。阿难白佛言。世尊。颇有众生起疑惑不。佛言。复有十亿众生。心生疑惑。我等今者。无谬闻乎。各皆迷乱。不识四方。从何而来。以痴冥故。悉不相见。尔时阿难白佛言。唯愿世尊。当疾哀愍为彼众生作大照明令离疑惑。如来所说假名法相。若不可知悉堕<a>地狱</a>。阿难白佛言。世尊。如来何故令此魔王心得少恼欢喜而去。都无一人住于菩提。亦无众生能动众生界。于色受想行识亦无能动。乃至身见一切取相六十二见。过去未来现在种种相动者。亦无众生于杀盗淫妄语恶口两舌绮语贪嗔恚邪见等动者。何故如来作如是慰喻魔王波旬言。无众生修行布施持戒忍辱精进禅智。乃至无众生寿命父母兄弟妻子男女昼夜等想。亦无一月半月岁数时节诸劫之想。如来何故作如是说。慰喻波旬少恼而去。亦无众生于菩提心想动。于根力无畏想动。根觉意道想动。无佛想法想僧想菩提想无碍想动。菩萨想动。如来何故慰喻波旬少恼而去。复言。当使无一众生同于法想。世尊何故作如是说。唯愿如来。为此等众作大照明。当使未来一切众生得蒙照明。得照明已。当令此法次第相续使不断坏。若有众生。深心信解受持是法者。当为是人演其因缘。如来何故作如是说。尔时世尊即为无数百千众生除诸疑惑。重说偈言。</p>
<p style="text-align: left">
	　　菩提无住处亦无能住者</p>
<p style="text-align: left">
	　　以是因缘故说无住菩提</p>
<p style="text-align: left">
	　　菩提及众生非一亦非异</p>
<p style="text-align: left">
	　　以是因缘故说无住菩提</p>
<p style="text-align: left">
	　　众生本不动其界亦复然</p>
<p style="text-align: left">
	　　是法无成就究竟无所得</p>
<p style="text-align: left">
	　　众生体相空其界难思议</p>
<p style="text-align: left">
	　　无有能动者惟一切智知</p>
<p style="text-align: left">
	　　如所说诸阴众生无动相</p>
<p style="text-align: left">
	　　阴即是众生无二无住相</p>
<p style="text-align: left">
	　　阴以空为体性相即不动</p>
<p style="text-align: left">
	　　若无相可取云何有动者</p>
<p style="text-align: left">
	　　是故知诸阴亦无有动相</p>
<p style="text-align: left">
	　　言说永寂灭无相亦无体</p>
<p style="text-align: left">
	　　身即是阴相阴即名行处</p>
<p style="text-align: left">
	　　非行处而行说阴名为空</p>
<p style="text-align: left">
	　　所说空界者不生亦不起</p>
<p style="text-align: left">
	　　如是同于阴是名不可动</p>
<p style="text-align: left">
	　　身见相无体亦无法可得</p>
<p style="text-align: left">
	　　不得故无动我今如是说</p>
<p style="text-align: left">
	　　不取众生相究竟无所住</p>
<p style="text-align: left">
	　　亦无有心相形处不可得</p>
<p style="text-align: left">
	　　若说于诸见现示六十二</p>
<p style="text-align: left">
	　　如是众生等亦如水中像</p>
<p style="text-align: left">
	　　诸见同水像六十二亦然</p>
<p style="text-align: left">
	　　<a>无我</a>无所有其性不可动</p>
<p style="text-align: left">
	　　过去及未来现在亦复尔</p>
<p style="text-align: left">
	　　无相无所有皆如炎水像</p>
<p style="text-align: left">
	　　是名为无我不得众生想</p>
<p style="text-align: left">
	　　众生不可动亦无能动者</p>
<p style="text-align: left">
	　　譬如<a>杀生</a>者处生死旷野</p>
<p style="text-align: left">
	　　亦住于寂灭是名为不动</p>
<p style="text-align: left">
	　　欲令众生动众生不可得</p>
<p style="text-align: left">
	　　实无有众生是名说不动</p>
<p style="text-align: left">
	　　菩提无有断亦无有能度</p>
<p style="text-align: left">
	　　是故当勤修不得于动者</p>
<p style="text-align: left">
	　　法施不思议度过去众生</p>
<p style="text-align: left">
	　　应当勤修习是名不可动</p>
<p style="text-align: left">
	　　度脱于邪欲亦不得邪想</p>
<p style="text-align: left">
	　　应当勤修习是名不可动</p>
<p style="text-align: left">
	　　妄语诸众生为令得解脱</p>
<p style="text-align: left">
	　　当发大精进如彼不动相</p>
<p style="text-align: left">
	　　恶口及两舌绮语亦复然</p>
<p style="text-align: left">
	　　如是平等相如焰无所有</p>
<p style="text-align: left">
	　　诸法皆如是亦无依止处</p>
<p style="text-align: left">
	　　犹如呼声响善知寂灭相</p>
<p style="text-align: left">
	　　过去诸无明着我故生忧</p>
<p style="text-align: left">
	　　若证于无我是名为不动</p>
<p style="text-align: left">
	　　能知烦恼害体性本无相</p>
<p style="text-align: left">
	　　无相即菩提是名为不动</p>
<p style="text-align: left">
	　　深证诸邪见得修于正智</p>
<p style="text-align: left">
	　　离邪见<a>丛林</a>是名为不动</p>
<p style="text-align: left">
	　　若心得无欲现受宝女抱</p>
<p style="text-align: left">
	　　乃至诸童女智者所远离</p>
<p style="text-align: left">
	　　以邪相持戒而不舍正法</p>
<p style="text-align: left">
	　　智者<a>无心</a>意惟求于圣道</p>
<p style="text-align: left">
	　　是名修法忍显示于外道</p>
<p style="text-align: left">
	　　无心而行忍亦不近涅槃</p>
<p style="text-align: left">
	　　外道自显异五热为精进</p>
<p style="text-align: left">
	　　非智所修学苦行非菩提</p>
<p style="text-align: left">
	　　外道所说定取相为行处</p>
<p style="text-align: left">
	　　非佛所赞叹亦不令他学</p>
<p style="text-align: left">
	　　菩萨无所畏能摄诸众生</p>
<p style="text-align: left">
	　　以是因缘说取相所不动</p>
<p style="text-align: left">
	　　非取着所摄能生菩提心</p>
<p style="text-align: left">
	　　菩提不取相是故不能动</p>
<p style="text-align: left">
	　　父母兄弟等姊妹及妻子</p>
<p style="text-align: left">
	　　譬如于幻化是故不能动</p>
<p style="text-align: left">
	　　一切取相法皆悉无所有</p>
<p style="text-align: left">
	　　若住无所有是故不能动</p>
<p style="text-align: left">
	　　若有昼夜想一月及半月</p>
<p style="text-align: left">
	　　如是一切想如炎水中像</p>
<p style="text-align: left">
	　　布施及持戒修忍辱精进</p>
<p style="text-align: left">
	　　皆起于取着是相则为动</p>
<p style="text-align: left">
	　　菩萨大势力禅定修智慧</p>
<p style="text-align: left">
	　　若有无畏想一切想非想</p>
<p style="text-align: left">
	　　觉意及正道本有菩提想</p>
<p style="text-align: left">
	　　愚痴之所起智者则远离</p>
<p style="text-align: left">
	　　佛及众法想乃至有僧想</p>
<p style="text-align: left">
	　　如是种种想皆说为动想</p>
<p style="text-align: left">
	　　菩提名无想种智即菩提</p>
<p style="text-align: left">
	　　远离如是想菩提难思议</p>
<p style="text-align: left">
	　　是故作是说来者如水像</p>
<p style="text-align: left">
	　　若动彼想已则不远菩提</p>
<p style="text-align: left">
	　　菩提与众生一切法如如</p>
<p style="text-align: left">
	　　故我如是说不知恶魔心</p>
<p style="text-align: left">
	　　佛次第说遣魔偈已。十亿众生断除疑惑得法照明。于一切法得无生忍。得是忍已。十亿众生。住于佛前。而说偈言。</p>
<p style="text-align: left">
	　　佛道难思议最胜之第一</p>
<p style="text-align: left">
	　　故号为世尊除疑蒙安慰</p>
<p style="text-align: left">
	　　一切皆照明安住于佛道</p>
<p style="text-align: left">
	　　神光遍十方见无数亿佛</p>
<p style="text-align: left">
	　　见佛得闻法色相庄严身</p>
<p style="text-align: left">
	　　除秽得净智救世能度者</p>
<p style="text-align: left">
	　　于亿福田中佛福田最胜</p>
<p style="text-align: left">
	　　随佛所住处无上救世尊</p>
<p style="text-align: left">
	　　尔时十亿众生。闻说偈已。皆以盛服。供养于佛。及供养法。作如是言。当令一切众生。悉闻是法。皆共来集。尔时阿难白佛言。世尊。转是遣魔法轮。诸族姓男女得闻是已。皆悉解脱信受无疑得几所福。佛言。阿难。若族姓男女。日初出时。亲近供养恭敬尊重赞叹百佛。于中时亲近供养百佛。乃至晡时供养百佛。于初夜时供养百佛。于中夜时供养百佛。于后夜时供养百佛。以众妙乐具最上衣服。于二万岁供养于佛。日常六时尊重赞叹。行住坐卧修行供养。初不暂息。阿难。于汝意云何。得福多不。阿难言。得福甚多。不可以譬喻知其限数。佛言。阿难。若族姓男女。得闻如是遣魔章句。其义次第闻已。复能信解不生疑惑。是人功德倍多于彼。</p>
<p style="text-align: left">
	　　除魔品第七</p>
<p style="text-align: left">
	　　佛告。善男子。复有三菩萨摩诃萨。从东方来住大乘道。持曼陀罗华百千万叶。如日初出。阿难见已。一切众会亦皆同见。生未曾有想。尔时阿难白佛言。世尊。是三族姓子从何处来。佛言。从东方过恒河沙须弥莲华世界。有佛名云上功德如来。今现在彼。此中有三善男子。初闻法时于彼国来。尔时三菩萨住世尊前。以曼陀莲华散于佛上。散已作如是言。我于此法深生信解。无有疑惑。何以故。如来世尊。已于此法得无疑滞。是故我今亦无疑滞。尔时是三菩萨其第一者白佛言。世尊。若有人说如来我即如来。于此法中都无疑惑。第二菩萨复白佛言。世尊。若有人称说世尊我即世尊。亦于此法悉无疑惑。第三菩萨白佛言。世尊。若有人称说阿罗诃三藐三佛陀。我即阿罗诃三藐三佛陀。亦于此法悉无疑惑。尔时大众无量百千亿众生。悉皆战动心不喜乐。我从昔来。初不闻说于一世界而有二佛。云何今者。是三大士各称为佛。于世尊前互相指言。唯佛如来<a>天人</a>中尊。于一切法皆得自在。明达三世悉无挂碍。是三菩萨何故今日俱作是说。尔时阿难白佛言。世尊。是三菩萨名字何等。能于佛前作师子吼。佛时答言。其第一者。名乐欲如来声正住。第二者。名乐欲世尊声正住。第三者。名乐欲佛声正住。阿难。以是因缘故。此三大士作如是说。阿难白佛言。世尊。如是百千万亿众生。心皆惊骇。以此事故。是诸菩萨更作是说。复有闻者。心不惊疑增长净善。譬如年少好自严饰。形体净洁。加复洗浴。香油涂身。以赤栴<a>檀香</a>汁洒体。复倍香洁。其身光泽。若闻此法信受不疑。亦复如是。阿难白佛言。世尊。云何菩萨作如是说。佛言。此三菩萨。善解假名。故作是说。阿难言。如是如是。此菩萨等。善说假名。惟愿世尊。重为我说。亦令大众蒙法照明。尔时世尊。便为如是百千万亿众生。解其疑悔决定善根。即于尔时。而说偈言。</p>
<p style="text-align: left">
	　　若能见过去未来亦复然</p>
<p style="text-align: left">
	　　如实知诸法是名为如来</p>
<p style="text-align: left">
	　　现在亦如是去来悉同等</p>
<p style="text-align: left">
	　　非一亦非异究竟寂灭相</p>
<p style="text-align: left">
	　　譬如过去佛行施不思议</p>
<p style="text-align: left">
	　　彼施亦如是是故说假名</p>
<p style="text-align: left">
	　　譬如过去佛住无碍菩提</p>
<p style="text-align: left">
	　　彼住亦复尔是名为如来</p>
<p style="text-align: left">
	　　一切法不住菩提亦寂灭</p>
<p style="text-align: left">
	　　不得菩提相是名为如来</p>
<p style="text-align: left">
	　　若说过去戒未来亦如是</p>
<p style="text-align: left">
	　　现在皆同等是名为如来</p>
<p style="text-align: left">
	　　过去世行忍菩萨截手足</p>
<p style="text-align: left">
	　　彼忍亦如是是名住于忍</p>
<p style="text-align: left">
	　　若发大精进本求于菩提</p>
<p style="text-align: left">
	　　得是精进已是名为如来</p>
<p style="text-align: left">
	　　一切法平等获彼如实证</p>
<p style="text-align: left">
	　　亦不取我相是名为如来</p>
<p style="text-align: left">
	　　不取于诸法一切悉平等</p>
<p style="text-align: left">
	　　知彼平等已无相无所有</p>
<p style="text-align: left">
	　　如是等三昧不取诸法相</p>
<p style="text-align: left">
	　　安住于禅定是名为如来</p>
<p style="text-align: left">
	　　一切法性相及所说诸法</p>
<p style="text-align: left">
	　　知其性相已如实无所有</p>
<p style="text-align: left">
	　　当知诸法空智慧非福田</p>
<p style="text-align: left">
	　　知彼非智已得到智彼岸</p>
<p style="text-align: left">
	　　若到于彼岸智慧不思议</p>
<p style="text-align: left">
	　　而不得此智到寂灭彼岸</p>
<p style="text-align: left">
	　　如相非到智无有此彼岸</p>
<p style="text-align: left">
	　　不得如是智是名为如来</p>
<p style="text-align: left">
	　　菩提非如得凡愚所不思</p>
<p style="text-align: left">
	　　一切法无碍是名为如来</p>
<p style="text-align: left">
	　　若得于无碍而到大智处</p>
<p style="text-align: left">
	　　一切法无利证无碍菩提</p>
<p style="text-align: left">
	　　如本所<a>修道</a>救世者济度</p>
<p style="text-align: left">
	　　得彼无依道能知于体相</p>
<p style="text-align: left">
	　　如是修习已获于最胜道</p>
<p style="text-align: left">
	　　调伏此道已知一切皆空</p>
<p style="text-align: left">
	　　知其初中后皆与诸法同</p>
<p style="text-align: left">
	　　此法平等已是名为如来</p>
<p style="text-align: left">
	　　道若如菩提是名住菩提</p>
<p style="text-align: left">
	　　犹如虚空相是名为如来</p>
<p style="text-align: left">
	　　如是说法已如悉平等相</p>
<p style="text-align: left">
	　　若于此无疑是名住菩提</p>
<p style="text-align: left">
	　　阿难知假名言说为如来</p>
<p style="text-align: left">
	　　言说亦如是智者所行处</p>
<p style="text-align: left">
	　　菩萨无所畏明智不退转</p>
<p style="text-align: left">
	　　一切所行处作如是显说</p>
<p style="text-align: left">
	　　阿难是次第如来之所说</p>
<p style="text-align: left">
	　　为诸菩萨等令得于无碍</p>
<p style="text-align: left">
	　　尔时阿难。作如是言。而说偈言。</p>
<p style="text-align: left">
	　　以何因缘故能知诸法相</p>
<p style="text-align: left">
	　　是菩萨无碍亦名为世尊</p>
<p style="text-align: left">
	　　世尊答曰。</p>
<p style="text-align: left">
	　　于百千万亿无量无数劫</p>
<p style="text-align: left">
	　　尔乃成菩提佛道难思议</p>
<p style="text-align: left">
	　　成就菩提已为众生住世</p>
<p style="text-align: left">
	　　处处实无生是名为世尊</p>
<p style="text-align: left">
	　　久超轮回趣不受于生死</p>
<p style="text-align: left">
	　　救度众生故是名为世尊</p>
<p style="text-align: left">
	　　不处轮回趣亦不入生死</p>
<p style="text-align: left">
	　　云何拔众苦号世无上尊</p>
<p style="text-align: left">
	　　不念于诸法亦不怀危脆</p>
<p style="text-align: left">
	　　不得众生相能度诸苦恼</p>
<p style="text-align: left">
	　　无生死轮转亦不住生死</p>
<p style="text-align: left">
	　　令众如是住是名为世尊</p>
<p style="text-align: left">
	　　得诸法无畏于佛亦复然</p>
<p style="text-align: left">
	　　无量无有际说法若干种</p>
<p style="text-align: left">
	　　诸法究竟空佛法之体性</p>
<p style="text-align: left">
	　　如是成就已而不见诸法</p>
<p style="text-align: left">
	　　若能专修行空空之体性</p>
<p style="text-align: left">
	　　心得于无畏是名知空法</p>
<p style="text-align: left">
	　　如实知诸法一切皆妄想</p>
<p style="text-align: left">
	　　显现无所畏如是实法相</p>
<p style="text-align: left">
	　　已过怖畏处亦离于净居</p>
<p style="text-align: left">
	　　无恐亦无畏<a>超度</a>诸恶道</p>
<p style="text-align: left">
	　　勉济亿众生生死之大畏</p>
<p style="text-align: left">
	　　不得于生死而能度众生</p>
<p style="text-align: left">
	　　安置于众生寂灭涅槃岸</p>
<p style="text-align: left">
	　　亦无众生相是名为世尊</p>
<p style="text-align: left">
	　　诸法犹虚空显示现众生</p>
<p style="text-align: left">
	　　于彼亦无畏是名为世尊</p>
<p style="text-align: left">
	　　一切法平等显现若干种</p>
<p style="text-align: left">
	　　菩提无分别不得菩提相</p>
<p style="text-align: left">
	　　众生如是学得成于菩提</p>
<p style="text-align: left">
	　　如说如修行则无恐怖想</p>
<p style="text-align: left">
	　　分别菩提想犹如众生想</p>
<p style="text-align: left">
	　　超过一切想是名为世尊</p>
<p style="text-align: left">
	　　灭除一切想菩萨则无垢</p>
<p style="text-align: left">
	　　不得名字相是名为世尊</p>
<p style="text-align: left">
	　　能知一切法同于尽灭离</p>
<p style="text-align: left">
	　　过去不可得是名为世尊</p>
<p style="text-align: left">
	　　不重名字故是以不求名</p>
<p style="text-align: left">
	　　离著名字者而为广说法</p>
<p style="text-align: left">
	　　菩提离名字如彼之所住</p>
<p style="text-align: left">
	　　众生重名字远离于菩提</p>
<p style="text-align: left">
	　　名如呼声响分别则多种</p>
<p style="text-align: left">
	　　声亦无分别而恃空名称</p>
<p style="text-align: left">
	　　不着一切声名亦无所依</p>
<p style="text-align: left">
	　　菩提无戏论是名为世尊</p>
<p style="text-align: left">
	　　如是等诸法世尊之所说</p>
<p style="text-align: left">
	　　非菩萨所得是名为世尊</p>
<p style="text-align: left">
	　　若解于修道无有能知者</p>
<p style="text-align: left">
	　　安住于菩提除碍名无漏</p>
<p style="text-align: left">
	　　阿难是假名但以言语说</p>
<p style="text-align: left">
	　　是以我今称自号为世尊</p>
<p style="text-align: left">
	　　阿难复说偈言。</p>
<p style="text-align: left">
	　　以何因缘故菩萨作是说</p>
<p style="text-align: left">
	　　复以何因缘自号称为佛</p>
<p style="text-align: left">
	　　佛答言。</p>
<p style="text-align: left">
	　　阿难是佛子一切法无碍</p>
<p style="text-align: left">
	　　觉悟无碍法自号称为佛</p>
<p style="text-align: left">
	　　佛知烦恼过不使得自在</p>
<p style="text-align: left">
	　　已离于结使自号称为佛</p>
<p style="text-align: left">
	　　但以空为佛亦无有身相</p>
<p style="text-align: left">
	　　此中无真实云何身可得</p>
<p style="text-align: left">
	　　不坚生坚想凡愚计为身</p>
<p style="text-align: left">
	　　如实觉悟已自号称为佛</p>
<p style="text-align: left">
	　　觉愚痴无智体性无所有</p>
<p style="text-align: left">
	　　明智之所得自号称为佛</p>
<p style="text-align: left">
	　　本有过去想觉已得无想</p>
<p style="text-align: left">
	　　知想及无想不令想自在</p>
<p style="text-align: left">
	　　觉了于色阴本自无生住</p>
<p style="text-align: left">
	　　凡愚妄分别非色非成就</p>
<p style="text-align: left">
	　　觉知无根本本来无有性</p>
<p style="text-align: left">
	　　是故无所受一切法无依</p>
<p style="text-align: left">
	　　想如热时焰因缘无所有</p>
<p style="text-align: left">
	　　是故灭除想一切法亦然</p>
<p style="text-align: left">
	　　不得是身行身相不坚固</p>
<p style="text-align: left">
	　　若知身行空是故不着身</p>
<p style="text-align: left">
	　　是身及行相皆悉如<a>芭蕉</a></p>
<p style="text-align: left">
	　　如是觉真实自号称为佛</p>
<p style="text-align: left">
	　　求识真实相不在于身内</p>
<p style="text-align: left">
	　　亦复不在外云何有生处</p>
<p style="text-align: left">
	　　是识若无生一切法亦然</p>
<p style="text-align: left">
	　　悉无其处所有为不可得</p>
<p style="text-align: left">
	　　如是知识已毕竟无所有</p>
<p style="text-align: left">
	　　体性犹如幻亦无有生者</p>
<p style="text-align: left">
	　　若不能见识众生亦复然</p>
<p style="text-align: left">
	　　实无有众生云何能知识</p>
<p style="text-align: left">
	　　是识无有实诸法毕竟空</p>
<p style="text-align: left">
	　　法及于众生一切无成就</p>
<p style="text-align: left">
	　　一切法无相彼已决定觉</p>
<p style="text-align: left">
	　　寂灭无戏论自号称为佛</p>
<p style="text-align: left">
	　　证知于佛法正觉之所住</p>
<p style="text-align: left">
	　　一切法皆无自号称为佛</p>
<p style="text-align: left">
	　　如来犹菩提正觉之所住</p>
<p style="text-align: left">
	　　佛及菩提相究竟不可得</p>
<p style="text-align: left">
	　　若生于心处亦如住菩提</p>
<p style="text-align: left">
	　　心同菩提已佛犹如幻化</p>
<p style="text-align: left">
	　　阿难是假名但以言语说</p>
<p style="text-align: left">
	　　以如名为佛我是救世者</p>
<p style="text-align: left">
	　　如是相似生同佛音声说</p>
<p style="text-align: left">
	　　若得此法音安住于菩提</p>
<p style="text-align: left">
	　　不着于菩提当作如是知</p>
<p style="text-align: left">
	　　不应起疑意一切法无求</p>
<p style="text-align: left">
	　　于诸法无疑众生中最上</p>
<p style="text-align: left">
	　　如是相似法当知真实相</p>
<p style="text-align: left">
	　　作如是说。如来世尊佛等三号。于是百千亿数众生白佛言。世尊。我等实蒙光明得除疑悔。菩萨摩诃萨。能作如是种种假名。说为如来世尊及佛。我今如是知已如是解已。于一切法逮得忍力。如来世尊。作大利益。犹如父母。以佛神力及智慧手。挽出我等。令不迷乱而无所扰。犹如一切不动。世尊。譬如虚空无能动者。如是世尊。于一切法心不动。亦复如是。何以故。一切诸法皆同虚空。如佛觉了无有动相。尔时百千亿大众绕佛三匝。去佛不远却坐一面。说是如来世尊佛名品时。常照净根菩萨。从坐而起。更整衣服。偏袒右肩右膝着地。持种种华散于佛上。各以偈颂。赞叹世尊。</p>
<p style="text-align: left">
	　　众生贪着果悉令得解脱</p>
<p style="text-align: left">
	　　成就离果想故我礼智者</p>
<p style="text-align: left">
	　　能说于诸果令知平等想</p>
<p style="text-align: left">
	　　正觉证平等归命礼最上</p>
<p style="text-align: left">
	　　众生多贪着行处种种果</p>
<p style="text-align: left">
	　　佛以解脱故我今礼智者</p>
<p style="text-align: left">
	　　显现于诸法安住平等处</p>
<p style="text-align: left">
	　　得觉平等已敬礼牟尼尊</p>
<p style="text-align: left">
	　　众生多系缚种种诸果报</p>
<p style="text-align: left">
	　　佛悉令解脱归命礼最上</p>
<p style="text-align: left">
	　　成就寂灭道不住种种果</p>
<p style="text-align: left">
	　　善知假名相顶礼世智者</p>
<p style="text-align: left">
	　　尔时照明净根菩萨摩诃萨。说是偈已。绕佛三匝。去佛不远。瞻仰尊颜目不暂舍。是时莲华胜藏菩萨摩诃萨。从坐而起。整其衣服。偏袒右肩。右膝着地。以种种华而散佛上。复以偈颂。赞叹于佛。</p>
<p style="text-align: left">
	　　众生多取想能令悉除灭</p>
<p style="text-align: left">
	　　离畏得欢喜敬礼牟尼尊</p>
<p style="text-align: left">
	　　寂灭离诸有无畏而说法</p>
<p style="text-align: left">
	　　是名世雄猛敬礼牟尼尊</p>
<p style="text-align: left">
	　　知有本空寂其体不可得</p>
<p style="text-align: left">
	　　诸有中最妙敬礼牟尼尊</p>
<p style="text-align: left">
	　　永离于三有灭除诸结使</p>
<p style="text-align: left">
	　　离畏得无畏敬礼牟尼尊</p>
<p style="text-align: left">
	　　无畏亦无惧施中得最上</p>
<p style="text-align: left">
	　　出过一切施敬礼牟尼尊</p>
<p style="text-align: left">
	　　离畏得无畏拔除忧毒箭</p>
<p style="text-align: left">
	　　解脱于诸法敬礼牟尼尊</p>
<p style="text-align: left">
	　　尔时莲华功德藏菩萨。说如是偈赞世尊已。而白佛言。若有众生。于后末世得闻是经。心不惊畏。我当礼敬。尔时离垢意菩萨。于世尊前。复说偈言。</p>
<p style="text-align: left">
	　　常应散众华智者所修行</p>
<p style="text-align: left">
	　　得闻是经已当令得解脱</p>
<p style="text-align: left">
	　　尔时离垢意菩萨摩诃萨。于世尊前。复说偈曰。</p>
<p style="text-align: left">
	　　佛法甚深广显说如是经</p>
<p style="text-align: left">
	　　当有少众生信受不疑惑</p>
<p style="text-align: left">
	　　贪着于我见于身取身想</p>
<p style="text-align: left">
	　　不信于此经是名无智者</p>
<p style="text-align: left">
	　　尔时莲华眼菩萨摩诃萨。于世尊前。复说偈言。</p>
<p style="text-align: left">
	　　实为诸众生开示眼目导</p>
<p style="text-align: left">
	　　如是之经法唯善者不疑</p>
<p style="text-align: left">
	　　尔时不思议解脱菩萨摩诃萨。于世尊前。复说偈言。</p>
<p style="text-align: left">
	　　世号人中尊众生不思议</p>
<p style="text-align: left">
	　　说如是等经闻则无疑悔</p>
<p style="text-align: left">
	　　尔时常忆念菩萨摩诃萨。于世尊前。复说偈言。</p>
<p style="text-align: left">
	　　若不忆念者数数生死中</p>
<p style="text-align: left">
	　　不着于诸法修行则无疑</p>
<p style="text-align: left">
	　　尔时宝衣解脱菩萨摩诃萨。于世尊前。复说偈言。</p>
<p style="text-align: left">
	　　多衣满一亿净洁而细致</p>
<p style="text-align: left">
	　　初摩而缠覆修行则无疑</p>
<p style="text-align: left">
	　　尔时施食菩萨摩诃萨。于世尊前。复说偈言。</p>
<p style="text-align: left">
	　　所设众饮食具足诸肴膳</p>
<p style="text-align: left">
	　　日日应常施修行无有疑</p>
<p style="text-align: left">
	　　尔时悲行菩萨摩诃萨。于世尊前。复说偈言。</p>
<p style="text-align: left">
	　　应悲诸众生数数而号哭</p>
<p style="text-align: left">
	　　此经甚深妙厌恶不修学</p>
<p style="text-align: left">
	　　若从地狱来则乐处地狱</p>
<p style="text-align: left">
	　　虽似修功德须臾寻生疑</p>
<p style="text-align: left">
	　　亲近恶知识不信甚深法</p>
<p style="text-align: left">
	　　愚痴网自蔽如是生疑惑</p>
<p style="text-align: left">
	　　诸有<a>破戒</a>者恶心见其过</p>
<p style="text-align: left">
	　　闻经不信受诽谤于此行</p>
<p style="text-align: left">
	　　懈怠少精进不住于菩提</p>
<p style="text-align: left">
	　　无智心下劣不解如是行</p>
<p style="text-align: left">
	　　众生多乐着我见心自在</p>
<p style="text-align: left">
	　　常处于<a>三界</a>无能修<a>行者</a>。</p>
<p style="text-align: left">
	　　愚痴起恶心无智染诸欲</p>
<p style="text-align: left">
	　　乐处于愦闹作是诽谤行</p>
<p style="text-align: left">
	　　愚痴少智人饕餮嗜饮食</p>
<p style="text-align: left">
	　　不修清净法故作诽谤行</p>
<p style="text-align: left">
	　　众生多贪着偏执取妄想</p>
<p style="text-align: left">
	　　不识于假名唯救世能度</p>
<p style="text-align: left">
	　　尔时能远离解脱菩萨摩诃萨。于世尊前。而说偈言。</p>
<p style="text-align: left">
	　　远离诸众生如弃于粪秽</p>
<p style="text-align: left">
	　　虚伪犹泥钱解脱着果想</p>
<p style="text-align: left">
	　　譬如坏死尸其恶甚可厌</p>
<p style="text-align: left">
	　　若谤如是行应疾速远离</p>
<p style="text-align: left">
	　　如贼劫村落处于旷崄路</p>
<p style="text-align: left">
	　　闻者悉远避愿莫值是恶</p>
<p style="text-align: left">
	　　若见坏烂者厌恶如贼害</p>
<p style="text-align: left">
	　　有诽谤此经如是恶莫见</p>
<p style="text-align: left">
	　　尔时阿难白佛言。世尊。如是菩萨摩诃萨。甚为希有。其意明了。为是自<a>定力</a>耶。为是佛神力乎。佛言。皆是乘佛神力能作是说。亦是此经功德威力。逮得无碍。何以故。如是族姓子。以于六十亿佛所。从于佛口常闻此法不增不减。亦如从我得闻不异。是故亿念过去一切诸禅定力及佛神力。阿难言。如是如是。信如所说。此诸菩萨。现可证知。</p>
		

	
	

		</div></div><hr><script charset='utf-8' src='../../js/footer.js'></script></body></html>