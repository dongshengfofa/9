<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 不退转法轮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 不退转法轮经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 不退转法轮经</strong></p>
<p style="text-align: left">
	　　声闻辟支佛品第三</p>
<p style="text-align: left">
	　　尔时<a>世尊</a>。即说偈言。</p>
<p style="text-align: left">
	　　说于四道佛难思议若有住者</p>
<p style="text-align: left">
	　　不退菩提犹如<a>虚空</a>无所依止</p>
<p style="text-align: left">
	　　无住<a>无缘</a>离于取着是名为道</p>
<p style="text-align: left">
	　　得坚固意乘如是乘无上救世</p>
<p style="text-align: left">
	　　不住彼此不处中流不着佛道</p>
<p style="text-align: left">
	　　名须陀洹一切<a>世间</a>及佛余法</p>
<p style="text-align: left">
	　　究竟<a>彼岸</a>名须陀洹灭诸盖障</p>
<p style="text-align: left">
	　　显示佛道尽一切相名须陀洹</p>
<p style="text-align: left">
	　　不高己身而起<a>佛法</a>开示知见</p>
<p style="text-align: left">
	　　入于佛慧先起我想颠倒众恶</p>
<p style="text-align: left">
	　　如是知已不着佛道本疑于佛</p>
<p style="text-align: left">
	　　为得不得究竟无著不取道想</p>
<p style="text-align: left">
	　　不起戒取善住佛戒常修正勤</p>
<p style="text-align: left">
	　　不取戒想断于三结不着<a>三界</a></p>
<p style="text-align: left">
	　　行于佛道知众生想虽修菩提</p>
<p style="text-align: left">
	　　而不取想心行寂灭清净佛道</p>
<p style="text-align: left">
	　　<a>欢喜</a>布施远离颦蹙住于正命</p>
<p style="text-align: left">
	　　心无戏论悉舍一切济苦众生</p>
<p style="text-align: left">
	　　得无上施名须陀洹断数数生</p>
<p style="text-align: left">
	　　无相无著远离恐怖出世间畏</p>
<p style="text-align: left">
	　　法及非法一切皆舍不着诸阴</p>
<p style="text-align: left">
	　　名世间明安处四众而无所畏</p>
<p style="text-align: left">
	　　显示寂灭净修佛法无众生想</p>
<p style="text-align: left">
	　　亦非实想是名无染分别怖畏</p>
<p style="text-align: left">
	　　离一切畏亦无死畏处于寂灭</p>
<p style="text-align: left">
	　　离垢安隐已过恶趣是故不畏</p>
<p style="text-align: left">
	　　善说诸道无漏无相<a>菩萨</a>之法</p>
<p style="text-align: left">
	　　示须陀洹为诸下劣故作是说</p>
<p style="text-align: left">
	　　以巧方便显示佛法为放逸者</p>
<p style="text-align: left">
	　　故显此法救世世尊多方便说</p>
<p style="text-align: left">
	　　随其本行而示佛道阿难当知</p>
<p style="text-align: left">
	　　是须陀洹为小智者说如是事</p>
<p style="text-align: left">
	　　不解方便愚痴狭劣不识甚深</p>
<p style="text-align: left">
	　　而生诤论以百千法示须陀洹</p>
<p style="text-align: left">
	　　须陀洹者显菩提法</p>
<p style="text-align: left">
	　　如是阿难。如来等正觉。为诸菩萨摩诃萨以善方便说须陀洹。</p>
<p style="text-align: left">
	　　阿难言。云何名如来等正觉为菩萨摩诃萨说斯陀含。阿难当知。菩萨摩诃萨。随顺于智。佛智不可思议。修无量因。亦不取因相及菩提智。能断一切惑而求佛智慧。赞叹金刚三昧出过一切诸<a>禅定</a>上。灭一切结烦恼暗障。悉见于佛。得一切佛法平等正观。以无量因求无所得。如佛证法不动众生。亦不动于众生之界而取法界。无量众生。于旷劫中多所乏少。不能成就菩提之道。引诸众生到不退转。志求于佛。根力觉道禅定<a>解脱</a>名无色定。我今当以如是等法。开示众生令得解悟而求佛道。欲坐道场求如实智。通达佛眼不思议眼。为欲利益一切众生求于佛眼。如是智慧为最为上。悉知诸法甚深之相。而自于智无所分别。安立众生住于诸法中。使知一切法不住。为得是法而来集会。名斯陀含。来已见众生界及不思议界通达无碍。不取境界亦无得无到。云何当有成就众生。不见成就众生故。于一切法及众生界。非见非不见。而知众生。流注法界。明了法界。同于菩提。解于法界。及众生界。无量佛道。无得无分别。同于道智。近无等智。离垢清净。得无所得。证无所证。是名真智。菩萨摩诃萨求如是智名斯陀含。尔时世尊。而说偈言。</p>
<p style="text-align: left">
	　　随顺此智者是名不思议</p>
<p style="text-align: left">
	　　为求佛慧故故名斯陀含</p>
<p style="text-align: left">
	　　无量因缘说成就菩提道</p>
<p style="text-align: left">
	　　<a>修行</a>是法故我常往来求</p>
<p style="text-align: left">
	　　不动三昧相灭除烦恼结</p>
<p style="text-align: left">
	　　是故专修习成就而不退</p>
<p style="text-align: left">
	　　亦知法非法通达无碍相</p>
<p style="text-align: left">
	　　住诸法实际修于斯陀含</p>
<p style="text-align: left">
	　　随顺佛所说如闻而修行</p>
<p style="text-align: left">
	　　为得此法故我常往来求</p>
<p style="text-align: left">
	　　法界未曾有不动于众生</p>
<p style="text-align: left">
	　　是名斯陀含寂灭去来相</p>
<p style="text-align: left">
	　　众生无智慧愚痴甚苦恼</p>
<p style="text-align: left">
	　　为欲安立故而求佛智慧</p>
<p style="text-align: left">
	　　根力觉道等禅定及解脱</p>
<p style="text-align: left">
	　　勤修三昧相而求佛智慧</p>
<p style="text-align: left">
	　　究竟菩提道诸佛之所行</p>
<p style="text-align: left">
	　　是名斯陀含发行而常求</p>
<p style="text-align: left">
	　　若得如是法佛眼难思议</p>
<p style="text-align: left">
	　　是名斯陀含恒求于佛眼</p>
<p style="text-align: left">
	　　如佛所应求为救护依止</p>
<p style="text-align: left">
	　　我今所求者一切智最上</p>
<p style="text-align: left">
	　　是智之所知诸<a>法相</a>真实</p>
<p style="text-align: left">
	　　于智无染着是智为最上</p>
<p style="text-align: left">
	　　是智之所知诸法相真实</p>
<p style="text-align: left">
	　　心常无所染恒求如是法</p>
<p style="text-align: left">
	　　利安诸众生一切智中上</p>
<p style="text-align: left">
	　　是名斯陀含往来之所求</p>
<p style="text-align: left">
	　　谛观于法界众生不思议</p>
<p style="text-align: left">
	　　是名斯陀含为求众生界</p>
<p style="text-align: left">
	　　知众生界已不着于众生</p>
<p style="text-align: left">
	　　是名斯陀含而求无所得</p>
<p style="text-align: left">
	　　若不得众生一切法无相</p>
<p style="text-align: left">
	　　能作如是知开导诸众生</p>
<p style="text-align: left">
	　　虽观一切法不见观察相</p>
<p style="text-align: left">
	　　执心无乱意而求诸佛法</p>
<p style="text-align: left">
	　　如是清净智远离一切垢</p>
<p style="text-align: left">
	　　不得是智相是名为求道</p>
<p style="text-align: left">
	　　开示诸众生菩萨所不讥</p>
<p style="text-align: left">
	　　是名究竟智为得彼故来</p>
<p style="text-align: left">
	　　阿难汝当知为说斯陀含</p>
<p style="text-align: left">
	　　少智诸众生妄相着是非</p>
<p style="text-align: left">
	　　阿难汝当知为说斯陀含</p>
<p style="text-align: left">
	　　使精勤众生令作如是解</p>
<p style="text-align: left">
	　　常善修多闻决定甚深法</p>
<p style="text-align: left">
	　　逮得真实义速成于菩提</p>
<p style="text-align: left">
	　　阿难。是名如来等正觉为诸菩萨摩诃萨方便说斯陀含。阿难言。云何名如来等正觉为诸菩萨摩诃萨说阿那含。佛告阿难。菩萨摩诃萨出过一切世间之相。究竟佛行心无行处。虽知去来。而常不取去来之相。知一切法无依住亦不来还。何以故。不见诸法有去无去。出过凡夫除凡夫想。不着佛想逮无住法。何以故。究竟一切寂灭法界。亦不得佛与凡夫差别之相。远离恶道除其贪欲。不着众味离于四食。开示知见。不取一切六十二见。不见有相。不着无相。悉离有无。于诸盖障作<a>涅槃</a>相。无转无不转除恶道垢。摧伏众魔远离愚痴。拔无明箭竭无明种。害无明怨照除贪嗔。断诸结使开示诸有。拔爱欲箭除诸憍慢。晓了阴相究竟明处。常乐佛乘不思议乘。到于一切诸法实相。菩萨摩诃萨若能如是出于淤泥。离于系着得本愿藏。亦得过去未来诸佛之藏。悉于一切伏藏中上。亦为过去诸佛之所建立。而心平等不高不下。得如是乘。于诸众生。为最为胜第一无上。菩萨摩诃萨究竟佛乘。于一切法悉得无相。菩萨摩诃萨于诸法中断于疑网证不还果。复次阿难。菩萨摩诃萨以四弘誓摄取一切众生。安立一切众生。悉入佛乘住菩提道。云何安住菩提。所谓众生相。如实<a>觉悟</a>住众生界。何以故。善知空界不思议界离众生想。何以故。是贤圣界即众生界。不思议界即是空相。亦无众生离诸结使。犹如虚空无形相。实无所有。无染无著。知一切众生。悉皆平等不出不没。究竟菩提离众生相。犹如空界无所觉了。何以故。无法可得。如是无得。即是一切法相及众生相。心所觉了即非觉了。何以故。无法可得。如是无得即是无证。是故名为得阿那含。一切众生。一切诸法。佛法僧等。出如是相。名阿那含。尔时世尊。即说偈言。</p>
<p style="text-align: left">
	　　不复还来灭凡夫法舍世间行</p>
<p style="text-align: left">
	　　名阿那含知无去来无住无依</p>
<p style="text-align: left">
	　　无有处所是故不来舍于凡夫</p>
<p style="text-align: left">
	　　为佛救护更不复来名阿那含</p>
<p style="text-align: left">
	　　法无有去亦无来相无来无去</p>
<p style="text-align: left">
	　　名阿那含断诸贪欲不着四食</p>
<p style="text-align: left">
	　　不退道场名阿那含除灭一切</p>
<p style="text-align: left">
	　　六十二见而无所去名阿那含</p>
<p style="text-align: left">
	　　离一切有心无常相解了如实</p>
<p style="text-align: left">
	　　是故不来涅槃寂灭离诸烦恼</p>
<p style="text-align: left">
	　　灭去来相是故不来断诸恶趣</p>
<p style="text-align: left">
	　　离一切垢证于涅槃是故不来</p>
<p style="text-align: left">
	　　摧伏怨敌诸魔军将超出假名</p>
<p style="text-align: left">
	　　是故不来拔无明箭害一切爱</p>
<p style="text-align: left">
	　　弃舍喜欲是故不来灭诸结使</p>
<p style="text-align: left">
	　　开示阴相得决定智名阿那含</p>
<p style="text-align: left">
	　　拔忧恼刺破憍慢山善解五阴</p>
<p style="text-align: left">
	　　名阿那含究竟照明庄严佛乘</p>
<p style="text-align: left">
	　　出欲淤泥名阿那含悉知伏藏</p>
<p style="text-align: left">
	　　诸伏藏上佛所安置是故不来</p>
<p style="text-align: left">
	　　安住最胜佛乘无上断除诸结</p>
<p style="text-align: left">
	　　名阿那含以四弘誓建立菩提</p>
<p style="text-align: left">
	　　住菩提已是故不来知诸空界</p>
<p style="text-align: left">
	　　难可思议除灭诸想是故不来</p>
<p style="text-align: left">
	　　于诸众生及法界相而无所得</p>
<p style="text-align: left">
	　　是故不来心无所取不随于相</p>
<p style="text-align: left">
	　　安住菩提名阿那含众生界空</p>
<p style="text-align: left">
	　　不可思议知如是法是故不来</p>
<p style="text-align: left">
	　　如是阿难显示那含诸无碍相</p>
<p style="text-align: left">
	　　安立佛法</p>
<p style="text-align: left">
	　　阿难当知。如来等正觉。为诸菩萨摩诃萨。随宜方便说阿那含。佛告阿难。我今复说菩萨摩诃萨阿<a>罗汉</a>。灭一切行。修佛所行。舍诸有为。而能成熟一切众生。亦断一切众生苦恼。是名阿罗汉。不得众生相。亦不得苦恼相。是名阿罗汉。灭诸取着。住于无相。知诸法空。离一切相。悉无所有。除诸众生一切<a>妄想</a>颠倒痴惑。了达空法不可思议。是阿罗汉得不思议菩提。成就如是法故名阿罗汉。如过去诸佛所应<a>说法</a>。未来现在一切诸佛亦如是说。无有戏论具足清白。演说真实菩提之法名阿罗汉。安立众生住菩提道。无所取著名阿罗汉。应行诸波罗蜜慈。得佛大慈满足众生。无相之慈亦能安立一切众生。如是修慈无所分别。不取众生及以慈相名阿罗汉。为一切众生说法。而于诸法都无所取。若能如是名阿罗汉。分别显示根力觉道。于诸众生无染无著名阿罗汉。善知一切众生心行。发起菩提。能如是者名阿罗汉。演说一切有为诸行。而不取著名阿罗汉。亦为诸余一切众生。说无著行无取行。作如是说名阿罗汉。游诸佛国心无去相悉到佛所。以无相智如佛而见名阿罗汉。若能如是成就佛国具足诸功德。亦名不思议平等无垢清净<a>福田</a>。空行福田。阿鞞跋致福田。第一清净无女人相福田。离诸结使贪欲福田。如佛证知能尽一切盖障福田。摧伏诸魔尘劳福田。悉制外道邪见福田。一切福田。庄严福田。离于一切怖畏福田。无诤福田。寂灭福田。<a>神通</a>福田。最胜福田。无窟宅福田。无尽福田。具足菩萨所行福田。得佛<a>自在</a>最上福田。佛所护持福田。变化福田。以是法印印诸众生令得安隐巧说福田。一切璎珞庄严佛界决定涅槃寂灭福田。亦于一切福田中。成就如是福田。能知一切法不生不灭。名阿罗汉。除诸染着。见来嗔者而心不恼。名阿罗汉。于一切法不取其相。名阿罗汉。灭除习智修最上智。而能速证名阿罗汉。以是威仪建立菩提。菩提势力名阿罗汉。如是菩提亦名不思议。不思议者亦名不动。如是不动。能令无数亿种众生。安立菩提。无所取着。皆住平等。同于坏相。无所有相。知一切法。皆入菩提。住无所住阿罗汉。如是知已。能为众生说如斯法而不染着。虽有言说亦无说相。度诸众生。亦复不取诸众生想。断常二边于身不动。不断烦恼而离憍慢。于一切法无生寂灭无行。不坏色相不坏受想行识诸凡夫法相。而心不动。以求解脱安住佛法。亦非安住须陀洹果相解脱。斯陀含阿那含阿<a>罗汉果</a>相解脱。妄见一切起诸颠倒取佛智慧解脱。妄见取菩提心解脱。妄见修菩提施解脱。妄见修菩提戒解脱。妄见恼害忍辱解脱。妄见<a>懈怠</a>精进解脱。妄见乱想禅定解脱。妄见愚痴智慧解脱。妄见声闻凡夫解脱。妄见父母妻子男女眷属。如是等一切解脱。妄见贪嗜诸欲无量苦恼。而生亲爱起于染着。是结使法是恼害处。于此法中生二种相。为除妄想度脱众生。名阿罗汉。为除利养贪求妄想及在家<a>出家</a>想。于诸鄙贱及最胜法皆悉平等。而亦不见此凡夫法彼是佛法。为断如是妄想颠倒说解脱法。若欲严净佛国<a>教化</a>成就如是众生。是名涅槃。如是众生不名涅槃。如是众生生于诸有。如是众生不生诸有。如是众生行于菩提。如是众生不行菩提。如是众生毁破禁戒。如是众生受持禁戒。如是众生名有智慧。如是众生名无智慧。若有众生。起于二心而生妄想。为除如是众生妄想。非福田非不福田。如是众生勤行精进。如是众生不勤精进。是愚痴法。是智人法。是女人法。是男子法。是圣法。是非圣法。起于二想。为除如是二心妄想故。菩萨住于不退菩提亦非不退菩提。有受菩提记亦非受菩提记。有近菩提座非近菩提座。有如是二心起虚妄想。如是菩提逮得菩提。菩萨不得菩提真实解脱。以要言之。着一切法皆是妄想。是故阿难。阿罗汉为断一切众生妄想。使得解脱故能如是说无相法。是名菩萨摩诃萨阿罗汉。尔时世尊。而说偈言。</p>
<p style="text-align: left">
	　　除一切行离<a>生死</a>行出于世间</p>
<p style="text-align: left">
	　　名阿罗汉灭烦恼结度脱一切</p>
<p style="text-align: left">
	　　诸苦众生名阿罗汉不得众生</p>
<p style="text-align: left">
	　　及诸结使于法无利名阿罗汉</p>
<p style="text-align: left">
	　　灭除妄想住无妄想知诸法空</p>
<p style="text-align: left">
	　　名阿罗汉知空最胜而得无相</p>
<p style="text-align: left">
	　　尽一切相名阿罗汉灭诸众生</p>
<p style="text-align: left">
	　　一切恶相弃一切相名阿罗汉</p>
<p style="text-align: left">
	　　除诸边际得无想法而自证知</p>
<p style="text-align: left">
	　　名阿罗汉为得菩提难可思议</p>
<p style="text-align: left">
	　　发胜精进名阿罗汉若说于法</p>
<p style="text-align: left">
	　　无毁无浊安立菩提名阿罗汉</p>
<p style="text-align: left">
	　　为净福田令众得乐不得众生</p>
<p style="text-align: left">
	　　名阿罗汉若说诸法一切无取</p>
<p style="text-align: left">
	　　无法非法名阿罗汉觉道根力</p>
<p style="text-align: left">
	　　为众显示得第一果名阿罗汉</p>
<p style="text-align: left">
	　　善知众生净于菩提为说是相</p>
<p style="text-align: left">
	　　名阿罗汉世间所说一切诸行</p>
<p style="text-align: left">
	　　于行无著名阿罗汉勇猛世尊</p>
<p style="text-align: left">
	　　难思福田随佛住处为人演说</p>
<p style="text-align: left">
	　　若欲见佛无见不见如佛所见</p>
<p style="text-align: left">
	　　名阿罗汉是应福田圣贤福田</p>
<p style="text-align: left">
	　　无上精进名阿罗汉远离染欲</p>
<p style="text-align: left">
	　　于嗔不嗔亦说菩提名阿罗汉</p>
<p style="text-align: left">
	　　知一切法寂灭无相是故菩提</p>
<p style="text-align: left">
	　　名阿罗汉不动一相诸众生界</p>
<p style="text-align: left">
	　　令无数亿安住菩提众生菩提</p>
<p style="text-align: left">
	　　悉住无相知彼平等名阿罗汉</p>
<p style="text-align: left">
	　　得无等等同一切法而知无相</p>
<p style="text-align: left">
	　　平等菩提能如是解说名罗汉</p>
<p style="text-align: left">
	　　知如实法清净无浊为众说法</p>
<p style="text-align: left">
	　　而无所说度无量众亦无动摇</p>
<p style="text-align: left">
	　　不得众生断常诸边而众皆见</p>
<p style="text-align: left">
	　　度脱苦恼究竟诸法无生无灭</p>
<p style="text-align: left">
	　　而已方便度脱众生不坏于色</p>
<p style="text-align: left">
	　　受想行识亦复如是即名解脱</p>
<p style="text-align: left">
	　　于诸凡夫而无动相建立佛法</p>
<p style="text-align: left">
	　　安住解脱能令众生不念果报</p>
<p style="text-align: left">
	　　佛解脱相为人说法妄取菩提</p>
<p style="text-align: left">
	　　修行布施持戒忍辱为除妄想</p>
<p style="text-align: left">
	　　懈怠懒惰取相精进除解脱相</p>
<p style="text-align: left">
	　　罗汉所说生禅定想愚无智慧</p>
<p style="text-align: left">
	　　为令解脱说阿罗汉此无相法</p>
<p style="text-align: left">
	　　能除虚妄如是说法名阿罗汉</p>
<p style="text-align: left">
	　　众生虚妄取声闻想无解脱相</p>
<p style="text-align: left">
	　　罗汉说法父母妻子愚痴取着</p>
<p style="text-align: left">
	　　则非菩提染着生死兄弟姊妹</p>
<p style="text-align: left">
	　　妄生亲爱寂灭解脱名阿罗汉</p>
<p style="text-align: left">
	　　造诸行业贪着亲爱见即生恋</p>
<p style="text-align: left">
	　　本是我亲更相染着互共亲爱</p>
<p style="text-align: left">
	　　不识离别令魔自在不离世间</p>
<p style="text-align: left">
	　　为最极恶如是过患罗汉所说</p>
<p style="text-align: left">
	　　于诸结使皆悉觉悟二俱虚妄</p>
<p style="text-align: left">
	　　罗汉所说为利多人行无戏论</p>
<p style="text-align: left">
	　　如是解脱罗汉所说在家出家</p>
<p style="text-align: left">
	　　多生妄想凡愚取着罗汉解脱</p>
<p style="text-align: left">
	　　见家系缚广显<a>正法</a>凡愚妄想</p>
<p style="text-align: left">
	　　罗汉解脱弃舍凡夫无利佛法</p>
<p style="text-align: left">
	　　<a>舍利</a>无利名阿罗汉见有高下</p>
<p style="text-align: left">
	　　若干等种众生取想罗汉解脱</p>
<p style="text-align: left">
	　　成就取相多所修习如是着相</p>
<p style="text-align: left">
	　　善能解脱得佛福田究竟真实</p>
<p style="text-align: left">
	　　妄取是田罗汉解脱无灭非灭</p>
<p style="text-align: left">
	　　亦物非物虽修菩提不得菩提</p>
<p style="text-align: left">
	　　持戒毁戒有智无智众生愚痴</p>
<p style="text-align: left">
	　　起于二想人多取着有若干种</p>
<p style="text-align: left">
	　　解脱此想罗汉所说作福田想</p>
<p style="text-align: left">
	　　非福田想无智凡愚作种种想</p>
<p style="text-align: left">
	　　于诸女人及与男子圣非圣法</p>
<p style="text-align: left">
	　　作二种心如是众生凡愚无智</p>
<p style="text-align: left">
	　　取着二想罗汉解脱退不退法</p>
<p style="text-align: left">
	　　有记无记近坐菩提不取菩提</p>
<p style="text-align: left">
	　　得菩提已毕竟寂灭永离生死</p>
<p style="text-align: left">
	　　取涅槃想断众生缚灭一切相</p>
<p style="text-align: left">
	　　是故罗汉为名解脱菩萨法尔</p>
<p style="text-align: left">
	　　现为罗汉不起法忍即罗汉智</p>
<p style="text-align: left">
	　　如是罗汉菩萨不讥心<a>常住</a>于</p>
<p style="text-align: left">
	　　最上菩提</p>
<p style="text-align: left">
	　　尔时世尊告阿难言。汝今当知。是名如来等正觉为诸菩萨摩诃萨方便说阿罗汉。阿难言。云何如来等正觉复为诸菩萨摩诃萨说名声闻。佛言。阿难。菩萨能使无量阿僧祇众生。以佛法声令一切闻。故名声闻。亦令得闻不可思议声。闻不可思议声已。而于菩提无有戏论。以清净声令彼得闻。亦名声闻。又使得闻唯涅槃乐更无余乐。闻如是声亦名声闻。又使得闻根力觉道禅定解脱。诸三昧等念处正勤证于无余。如是之法令无数众皆悉得闻亦名声闻。是身苦空<a>无我</a>。而诸阴相皆不可得。凡夫愚痴。分别此身妄起取着。闻如是声亦名声闻。又得眼界虚伪不实。乃至佛眼皆同眼界不可思议。能令众生如实而见。于一切法无成就相名成就眼。如是法相使众生闻名为声闻。如呼声响令众生闻名为声闻。不应于声而妄取着。无有声相亦无所得。闻如是声名为声闻。不应于香而取香相亦无所得。譬如有人梦中闻香实无有香。于无香中妄起香想。但是颠倒自生分别。而取香相凡愚信受。闻如是声名为声闻。舌入相空犹如肉段不能知味。亦如聚沫不可为喻。过于喻故非味非具。分别味相实无所得。如是味界及不思议界平等无二。离心无念亦无思惟实<a>无心</a>想。闻如是声名为声闻。已所知法皆令他闻名为声闻。若闻于身分别身相。身相体性本空非生非不生。是名菩提。令无量众得闻是声名为声闻。心性无体实无所有。皆如幻化非生非灭。能令众生皆悉得闻名为声闻。佛告阿难。声闻法施不可思议。得证是道名不思议。以是不思议法施能生菩提。何以故。种子相似生故。无果为果。非财施所得。从闻信解名为声闻。财施微小法施为上。如是法施不嫉于他。亦无施相不着是施。譬如幻化无分别。不生愿求不取施想无愿求故。阿难当知。如是施者成就菩提。从闻信解名为声闻。尽一切相离诸结使。出过声闻一切僧上。发大音声演说佛法。何以故。得具足声出过一切诸音声故。出是声已令闻佛法。知诸声相非一非异成就正信。说法无二亦非不二。闻如是法名为声闻。尔时世尊。而说偈言。</p>
<p style="text-align: left">
	　　无量众生闻佛法不思议</p>
<p style="text-align: left">
	　　菩萨广大辩是名为声闻</p>
<p style="text-align: left">
	　　闻已信菩提无浊无戏论</p>
<p style="text-align: left">
	　　令一切悉闻是名为声闻</p>
<p style="text-align: left">
	　　闻于涅槃乐是乐最第一</p>
<p style="text-align: left">
	　　普令闻寂灭是名为声闻</p>
<p style="text-align: left">
	　　诸力及觉道念处与根等</p>
<p style="text-align: left">
	　　速得于究竟是名为声闻</p>
<p style="text-align: left">
	　　闻此身苦空无有坚实相</p>
<p style="text-align: left">
	　　贪恚痴所侵是故分别身</p>
<p style="text-align: left">
	　　亦闻于眼入非实而见实</p>
<p style="text-align: left">
	　　众生多愚痴凡夫盲无智</p>
<p style="text-align: left">
	　　若得于佛眼<a>正见</a>不思议</p>
<p style="text-align: left">
	　　逮得如是眼无复诸愚痴</p>
<p style="text-align: left">
	　　诸法无成就一切众生闻</p>
<p style="text-align: left">
	　　以如是因缘亦名为声闻</p>
<p style="text-align: left">
	　　一切诸法相犹如呼声响</p>
<p style="text-align: left">
	　　此中无闻者亦无有说者</p>
<p style="text-align: left">
	　　令无数众闻是名为声闻</p>
<p style="text-align: left">
	　　此中无所闻无有染著者</p>
<p style="text-align: left">
	　　譬如人梦中虽闻多种香</p>
<p style="text-align: left">
	　　无一成就者如是知香体</p>
<p style="text-align: left">
	　　远离一切垢亦无闻香者</p>
<p style="text-align: left">
	　　菩萨之解脱多颠倒众生</p>
<p style="text-align: left">
	　　闻舌犹肉段不能得知味</p>
<p style="text-align: left">
	　　肉段若知味亦应知平等</p>
<p style="text-align: left">
	　　分别如是相贪味为最恶</p>
<p style="text-align: left">
	　　此界难思议是名知于味</p>
<p style="text-align: left">
	　　决定知味已菩萨无所著</p>
<p style="text-align: left">
	　　令众闻决定是名为声闻</p>
<p style="text-align: left">
	　　观身分别相本性空无生</p>
<p style="text-align: left">
	　　若知于真实无生无能生</p>
<p style="text-align: left">
	　　菩提如是相亦无生能生</p>
<p style="text-align: left">
	　　普令众生闻是名为声闻</p>
<p style="text-align: left">
	　　意亦如是知体性无所有</p>
<p style="text-align: left">
	　　空无体性故能令一切闻</p>
<p style="text-align: left">
	　　如物法无生无灭亦无二</p>
<p style="text-align: left">
	　　无相无所见是名为声闻</p>
<p style="text-align: left">
	　　咸使闻其施法施不思议</p>
<p style="text-align: left">
	　　修行趣道场成就于菩提</p>
<p style="text-align: left">
	　　譬如种种子各得相似果</p>
<p style="text-align: left">
	　　修施不思议证道亦复然</p>
<p style="text-align: left">
	　　悉施诸财物法施为最胜</p>
<p style="text-align: left">
	　　舍心无贪嫉是名菩提道</p>
<p style="text-align: left">
	　　心常不取着虽施无依怙</p>
<p style="text-align: left">
	　　若能如是施速证于菩提</p>
<p style="text-align: left">
	　　能离一切相悉舍诸结使</p>
<p style="text-align: left">
	　　无有诸染着是名为声闻</p>
<p style="text-align: left">
	　　其声甚微妙于诸声最上</p>
<p style="text-align: left">
	　　此声令远闻佛法不思议</p>
<p style="text-align: left">
	　　能令一切知诸声无所依</p>
<p style="text-align: left">
	　　非一亦非异是名为声闻</p>
<p style="text-align: left">
	　　欲令一切闻诸佛之所说</p>
<p style="text-align: left">
	　　随所闻法音皆发于菩提</p>
<p style="text-align: left">
	　　闻诸福田中佛福田最胜</p>
<p style="text-align: left">
	　　随佛所住处亲近救世尊</p>
<p style="text-align: left">
	　　使闻三千界安住于虚空</p>
<p style="text-align: left">
	　　众生亦复尔皆同涅槃相</p>
<p style="text-align: left">
	　　所说四大界分别为众生</p>
<p style="text-align: left">
	　　犹如虚空相等于不思议</p>
<p style="text-align: left">
	　　诸界如是相亦无有能知</p>
<p style="text-align: left">
	　　是中无生死无恼无涅槃</p>
<p style="text-align: left">
	　　诸法无真实众生亦皆然</p>
<p style="text-align: left">
	　　是名寂灭界云何见生者</p>
<p style="text-align: left">
	　　为无量众生昼夜常闻知</p>
<p style="text-align: left">
	　　不着己名利但为众生说</p>
<p style="text-align: left">
	　　当知是声闻欲令一切闻</p>
<p style="text-align: left">
	　　实非声闻法但现为声闻</p>
<p style="text-align: left">
	　　世雄假名说说法中最上</p>
<p style="text-align: left">
	　　是故知众生一切皆如相</p>
<p style="text-align: left">
	　　是名为声闻无漏除结缚</p>
<p style="text-align: left">
	　　解脱一切结而为众生说</p>
<p style="text-align: left">
	　　显示离诸缚清净无调戏</p>
<p style="text-align: left">
	　　见已为人说佛法皆亦然</p>
<p style="text-align: left">
	　　不久当得见如佛所说法</p>
<p style="text-align: left">
	　　菩萨所修行于法无染着</p>
<p style="text-align: left">
	　　是名为声闻无缚而清净</p>
<p style="text-align: left">
	　　亦使一切闻如闻而修行</p>
<p style="text-align: left">
	　　阿难汝当知我以方便说</p>
<p style="text-align: left">
	　　如是知声闻菩萨无所依</p>
<p style="text-align: left">
	　　阿难当知。是名如来等正觉为诸菩萨摩诃萨方便说名声闻。阿难言。云何如来等正觉。复为诸菩萨摩诃萨说辟支佛法。佛言。阿难。菩萨现见一切法。云何现见。所谓知诸法无诤皆是假名。不坏法性而能见法证法。是名辟支佛。佛不思议。于一切法及诸众生。同涅槃相等无差别。无形无相清净寂灭。实际众生际涅槃际。犹如影幻无分齐无所有。于此诸际亦无际相。非言非说无所依止亦无所说。何以故。如我空无生无灭知众生际。则知法际生死际即是佛际。知如是际。是名辟支佛。现知于色。色者则名色阴。色阴尽已。但有言说。无我我所。何以故。如说色阴。但有言说。是空无生无灭。言无言相。云何以言说。说是色阴。亦现见受想行识。乃至说是识阴。知假名识阴等。但有言说。言说皆空无生无灭非实非虚。言说尚无。何况阴相。如是五阴。从假名起。是名辟支佛。何以故。因于名字言说为色。色但假名。无因非因。说名为因。是阴因缘不可说相。一切诸法无依无缘。如是觉知名辟支佛。尔时世尊。而说偈言。</p>
<p style="text-align: left">
	　　现见一切法皆悉知无诤</p>
<p style="text-align: left">
	　　不生亦不坏无有浊乱相</p>
<p style="text-align: left">
	　　现见一切法本性皆空寂</p>
<p style="text-align: left">
	　　体相如是者则无有决定</p>
<p style="text-align: left">
	　　现见究竟处一切法亦然</p>
<p style="text-align: left">
	　　是名为正智缘觉不思议</p>
<p style="text-align: left">
	　　众生及涅槃前际不可得</p>
<p style="text-align: left">
	　　是际无有生佛亦难思议</p>
<p style="text-align: left">
	　　如众生涅槃无生无出处</p>
<p style="text-align: left">
	　　若法无生相是名为涅槃</p>
<p style="text-align: left">
	　　众生与涅槃皆如水中影</p>
<p style="text-align: left">
	　　有像无众生是名为涅槃</p>
<p style="text-align: left">
	　　众生与涅槃一切假名说</p>
<p style="text-align: left">
	　　无生亦无灭但有假名字</p>
<p style="text-align: left">
	　　如是言说相知无有众生</p>
<p style="text-align: left">
	　　是义应当知众生即涅槃</p>
<p style="text-align: left">
	　　一切言说空无心亦无法</p>
<p style="text-align: left">
	　　以言说非言决定无知者</p>
<p style="text-align: left">
	　　非言际无依言说亦无住</p>
<p style="text-align: left">
	　　如是言说相众生不思议</p>
<p style="text-align: left">
	　　众生及涅槃实际非实际</p>
<p style="text-align: left">
	　　出离得安隐永趣寂灭宅</p>
<p style="text-align: left">
	　　一切众生际犹如于影响</p>
<p style="text-align: left">
	　　无因亦无缘实际不思议</p>
<p style="text-align: left">
	　　一切诸法本但以假名说</p>
<p style="text-align: left">
	　　是际无所有不得名字相</p>
<p style="text-align: left">
	　　实际无言说亦无能知者</p>
<p style="text-align: left">
	　　以空无实际众生不思议</p>
<p style="text-align: left">
	　　实际无言说言说无所成</p>
<p style="text-align: left">
	　　真实相如如众生亦无际</p>
<p style="text-align: left">
	　　言说相自空非以言故知</p>
<p style="text-align: left">
	　　如汝之所说众生莫能思</p>
<p style="text-align: left">
	　　如是实际相非思议能知</p>
<p style="text-align: left">
	　　是名正觉说辟支难思议</p>
<p style="text-align: left">
	　　现见于色阴但有假名字</p>
<p style="text-align: left">
	　　如是阴相性常离于言说</p>
<p style="text-align: left">
	　　无有真实相乃名为出世</p>
<p style="text-align: left">
	　　如是知诸阴本性无住处</p>
<p style="text-align: left">
	　　是色无所有假名以为阴</p>
<p style="text-align: left">
	　　但有空名字不生亦不灭</p>
<p style="text-align: left">
	　　言说及诸法无有决定处</p>
<p style="text-align: left">
	　　若无有言说是名说色阴</p>
<p style="text-align: left">
	　　现见于痛阴想行亦如是</p>
<p style="text-align: left">
	　　乃至识阴等但有假言说</p>
<p style="text-align: left">
	　　见阴不可说离于一切相</p>
<p style="text-align: left">
	　　本性无所有不生亦不住</p>
<p style="text-align: left">
	　　如所说真实远离一切法</p>
<p style="text-align: left">
	　　如是知诸相体性无住处</p>
<p style="text-align: left">
	　　假名之所说说阴等亦空</p>
<p style="text-align: left">
	　　知言说空已无生亦无灭</p>
<p style="text-align: left">
	　　言说及诸法无有决定处</p>
<p style="text-align: left">
	　　若无有言说是名为识阴</p>
<p style="text-align: left">
	　　是阴离言说不可得限量</p>
<p style="text-align: left">
	　　无生无灭相亦无所依处</p>
<p style="text-align: left">
	　　解脱诸烦恼非业非果报</p>
<p style="text-align: left">
	　　非觉亦非阴非言非涅槃</p>
<p style="text-align: left">
	　　是想无决定亦无有智慧</p>
<p style="text-align: left">
	　　内外不可得无懈怠精勤</p>
<p style="text-align: left">
	　　无调戏疑惑亦无有成就</p>
<p style="text-align: left">
	　　不惊不怖畏无有一切色</p>
<p style="text-align: left">
	　　亦不见于空无相亦复然</p>
<p style="text-align: left">
	　　无有一异相非缚亦非解</p>
<p style="text-align: left">
	　　一切诸言音是声无所入</p>
<p style="text-align: left">
	　　是名为律陀非言所能及</p>
<p style="text-align: left">
	　　究竟于现见而说无尽法</p>
<p style="text-align: left">
	　　得是三昧已不着于言说</p>
<p style="text-align: left">
	　　此智若现见等说阿律陀</p>
<p style="text-align: left">
	　　律陀同诸法默然而演说</p>
<p style="text-align: left">
	　　于此现见倒不从他因缘</p>
<p style="text-align: left">
	　　是名为正觉缘觉不思议</p>
<p style="text-align: left">
	　　释二乘相品第四</p>
<p style="text-align: left">
	　　阿难如是。菩萨摩诃萨。现知明无明。知行无行。知识知识相。知名色知名色相。知六入知六入相。知触知触相。知受知受相。知爱知爱相。知取知取相。知有知有相。知生知生相。知老死知老死相。修集现见名辟支佛。尔时世尊。而说偈言。</p>
<p style="text-align: left">
	　　现见无明而无所知亦无成就</p>
<p style="text-align: left">
	　　如水中影明亦不动不着于法</p>
<p style="text-align: left">
	　　若不着法是名明相无明如空</p>
<p style="text-align: left">
	　　一切法相到于现见是名缘觉</p>
<p style="text-align: left">
	　　若说诸行非内非外亦非从佛</p>
<p style="text-align: left">
	　　而起于行是行假名决定非有</p>
<p style="text-align: left">
	　　无生无灭犹如虚空到此现见</p>
<p style="text-align: left">
	　　菩萨<a>无畏</a>是名正觉缘觉难思</p>
<p style="text-align: left">
	　　知一切法皆如幻化明如幻已</p>
<p style="text-align: left">
	　　是名现见不如实知是识行处</p>
<p style="text-align: left">
	　　是想分别知识法空识智非智</p>
<p style="text-align: left">
	　　一切不着若知于法识如幻想</p>
<p style="text-align: left">
	　　名色因缘皆有为相无决定体</p>
<p style="text-align: left">
	　　亦无成就离于六入说六入相</p>
<p style="text-align: left">
	　　言说音声体性皆空触无因缘</p>
<p style="text-align: left">
	　　从六入生分别是触如幻皆空</p>
<p style="text-align: left">
	　　是触无体从妄想生触无真实</p>
<p style="text-align: left">
	　　亦无住处现见于触知无触相</p>
<p style="text-align: left">
	　　成就厌离名辟支佛若证于受</p>
<p style="text-align: left">
	　　不坚如泡性相皆空究竟无实</p>
<p style="text-align: left">
	　　断于爱结得无爱法得尽诸欲</p>
<p style="text-align: left">
	　　是名缘觉分别于取空无所有</p>
<p style="text-align: left">
	　　如热时炎无有成就无有作想</p>
<p style="text-align: left">
	　　生想亦尔知生体性空寂无有</p>
<p style="text-align: left">
	　　得离于老亦不畏死无所成就</p>
<p style="text-align: left">
	　　不受后有现见此法无所依止</p>
<p style="text-align: left">
	　　以缘觉声实修菩萨</p>
<p style="text-align: left">
	　　阿难汝今当知。是如来等正觉为诸菩萨摩诃萨方便说辟支佛。尔时阿难。即从坐起。整其衣服。合掌向佛。而说偈言。</p>
<p style="text-align: left">
	　　涅槃非涅槃救度于世间</p>
<p style="text-align: left">
	　　犹如空中结以空而自解</p>
<p style="text-align: left">
	　　若能如是说亦名有所说</p>
<p style="text-align: left">
	　　世尊善方便而说无著法</p>
<p style="text-align: left">
	　　尔时阿难说是偈已白佛言。世尊。一切世间愚痴所蔽而自欺诳。不解如来作假名说。信行法行八辈等法。须陀洹斯陀含阿那含阿罗汉声闻缘觉。尔时佛告阿难。汝于过去佛不忘假名植诸善根。以善解假名故。不为愚闇之所劫夺。何以故。假名诸法。如幻如水中影如热时焰如呼声响。如是假名。阿难汝今当知。不为诸恶之所侵害。具足庄严而自庄严。能知诸法假名因缘。无所忘失成就精进。而亦不取精进之相。无有忘失。得最胜智亦不取智相。尔时世尊。即说偈言。</p>
<p style="text-align: left">
	　　愚痴诸众生懈怠少智者</p>
<p style="text-align: left">
	　　则不知假名应当勤精进</p>
<p style="text-align: left">
	　　能解于假名如实知诸阴</p>
<p style="text-align: left">
	　　救度于世间令得真实智</p>
<p style="text-align: left">
	　　知假名空已便即菩提觉</p>
<p style="text-align: left">
	　　亦不得菩提是名说菩提</p>
<p style="text-align: left">
	　　假名即空相空不能知空</p>
<p style="text-align: left">
	　　空但有音声离一切诤论</p>
<p style="text-align: left">
	　　显示如是义于空无所取</p>
<p style="text-align: left">
	　　亦无可证处云何有得者</p>
<p style="text-align: left">
	　　是名为空空</p>
<p style="text-align: left">
	　　如是阿难当知。空法甚深无量。不生放逸亦无所失。是名说辟支佛具足行地。尔时众中有五百亿<a>比丘</a>皆得信行。从座而起在世尊前。俱说偈言。</p>
<p style="text-align: left">
	　　离疑得正智救世无上主</p>
<p style="text-align: left">
	　　世尊说假名信行住菩提。</p>
<p style="text-align: left">
	　　尔时众中。复有五百亿法行比丘。闻说偈已。从座而起。整其衣服。俱说偈言。</p>
<p style="text-align: left">
	　　我等除疑惑菩提之照明</p>
<p style="text-align: left">
	　　如来说假法法行住菩提</p>
<p style="text-align: left">
	　　尔时众中。复有十亿八辈比丘。闻说偈已。从座而起。住于佛前。俱说偈言。</p>
<p style="text-align: left">
	　　我先离疑悔久修于八辈</p>
<p style="text-align: left">
	　　如来说假名八辈住菩提</p>
<p style="text-align: left">
	　　尔时众中。复有十亿须陀洹。闻说偈已。从座而起。住于佛前。俱说偈言。</p>
<p style="text-align: left">
	　　我今蒙照明救世之圣主</p>
<p style="text-align: left">
	　　知佛所说法开示于假名</p>
<p style="text-align: left">
	　　尔时众中。复有二百五万斯陀含比丘。闻说偈已。从座而起。住于佛前。俱说偈言。</p>
<p style="text-align: left">
	　　我先有取着而得斯陀含</p>
<p style="text-align: left">
	　　今离诸妄想寂静无戏论</p>
<p style="text-align: left">
	　　尔时众中。复有十亿阿那含。闻说偈已。从座而起。住于佛前。俱说偈言。</p>
<p style="text-align: left">
	　　救世无上尊令我离戏论</p>
<p style="text-align: left">
	　　拔离果想已照明菩提道</p>
<p style="text-align: left">
	　　尔时众中。复有三十五亿比丘。皆住四禅得阿罗汉。闻说偈已。从座而起。住于佛前。俱说偈言。</p>
<p style="text-align: left">
	　　我今得离垢自证于无余</p>
<p style="text-align: left">
	　　诸乘入一乘如幻无决定</p>
<p style="text-align: left">
	　　尔时众中。复有二万比丘。闻说偈已。从座而起。住于佛前。俱说偈言。</p>
<p style="text-align: left">
	　　我本着妄说世尊说假名</p>
<p style="text-align: left">
	　　自谓为声闻住于假名法。</p>
<p style="text-align: left">
	　　尔时众中。复有五千比丘。住辟支佛乘。闻是偈已。从座而起。住于佛前。俱说偈言。</p>
<p style="text-align: left">
	　　我今得现见为缘觉菩提</p>
<p style="text-align: left">
	　　如来说假名缘觉不思议</p>
<p style="text-align: left">
	　　尔时众中。复有百万<a>比丘尼</a>。取须陀洹斯陀含阿那含阿罗汉果想。闻说偈已。从座而起。住于佛前。俱说偈言。</p>
<p style="text-align: left">
	　　愿于女身相皆入平等法</p>
<p style="text-align: left">
	　　世尊无异说照明为最上</p>
<p style="text-align: left">
	　　尔时众中。复有八百亿万优婆塞优婆夷。皆作须陀洹斯陀含阿那含阿罗汉果想。闻说偈已。从座而起。住于佛前。而说偈言。</p>
<p style="text-align: left">
	　　我今心无垢净如毗琉璃</p>
<p style="text-align: left">
	　　今始名出家得住于佛法</p>
<p style="text-align: left">
	　　尔时虚空中。有六十亿那由他诸天。以天曼陀罗华而散佛上。于如来前。俱说偈言。</p>
<p style="text-align: left">
	　　我先取乘想贪着于诸果</p>
<p style="text-align: left">
	　　我今悉舍离始觉菩提道</p>
		

	
	

		</div></div><hr><script charset='utf-8' src='../../js/footer.js'></script></body></html>