<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，六字神咒经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>六字神咒经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>六字神咒经</strong></p>
<p style="text-align: left">　　唵婆髻驮那(上)莫</p>
<p style="text-align: left">　　此文殊师利六字咒功能我今欲说。若有持此咒欲成就者。或食乳糜或食菜。或食果食乳。应食此食日别三时洗浴。谓入五更以后为初时。午时已后是第二时。黄昏已后至初夜为第三时。于此三时各一度洗浴。各别着一具净衣。是故亦须三具净衣。诵咒令满六十万遍。此为最初承事供养文殊。又若欲受持成就者。先须画文殊师利像。其画像法。取好白毡勿令有毛发。亦不得割断纑缕。彩色不得用胶。应以香汁和画。其文殊师利像。莲华座上结跏趺坐。右手作<a>说法</a>手。左手于怀中仰着。其像身作童子形。黄金色。天衣作白色遮脐已下。余身皆露。首戴天冠身佩璎珞臂印钏等。众事庄严。左厢画观世音像。其身白银色。璎珞衣服庄严如常。坐莲华上结跏趺坐。右手执白拂。右厢画<a>普贤菩萨</a>像。其身金色。璎珞庄严如常。亦坐莲华座右手执白拂。于文殊上空中两边。各作一首陀会天。手执华鬘。在空云内唯现半身。手垂华鬘。于文殊像下右边。画受持咒者。右膝着地手执香炉。其文殊师利等所坐华下遍画作池水。其<a>菩萨</a>像两边。各画在山峰。其画师从起首欲画之时。即日日受八戒。洒浴着净衣而画。乃至画了。若有<a>舍利塔</a>即安文殊像。在塔西面像面向西。若无大塔应以小塔安。文殊像前以面向西。设种种华种种饮食果子等。三时供养。道场内然酥灯。其道场要须在寂静处。唯令一人供给。若正在道场诵咒时。所须华香等弹指而索不得出言。取沉水香截为长二指。都卢婆香油(苏合香稀者是)无烟佉陀罗木炭。若无。以紫橿木替。又以<a>沉香</a>内前油中。于像前佉罗木炭火中烧尽一夜。至明相出已。即见文殊师利。所有求愿皆悉满足。除淫欲事。自外悉皆不违所求。又法于像前。取旃檀截断长二指还。昼夜烧供养。是时文殊师利即现身当为说法。所有身患皆悉除愈。得菩萨地<a>自在</a>。又法于像前。以瞿摩夷涂地。散众名华。<a>行者</a>于涂地场内一边坐。诵咒满一百八遍。经一月得聪明持一切经论。又法日日随心常诵莫忘。定受业报亦令消灭。又法若日别能诵满一百八遍。临命终时得见文殊师利。随心所愿皆得受生。文殊师利为利益众生故。于诸功能中略说少许。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>