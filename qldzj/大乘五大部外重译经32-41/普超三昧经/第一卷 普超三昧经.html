<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 普超三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 普超三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 普超三昧经</strong></p>
<p style="text-align: left">
	　　正士品第一</p>
<p style="text-align: left">
	　　闻如是。一时佛游王舍城灵鹫山。与大<a>比丘</a>众俱。比丘三万二千。<a>菩萨</a>八万四千。一切圣达靡所不明。开士大士<a>神通</a>已畅。已得总持辩才无碍。得无所著不起法忍。晓了定行见众生心。随所应度而为<a>说法</a>。四天王天帝释梵忍天王。及余无数诸天龙神犍沓和阿须伦加留罗真陀罗摩休勒。人与非人。各百千众而俱来会。</p>
<p style="text-align: left">
	　　尔时软首童真菩萨。在山一面异处梁上。与二十五正士俱而讲论法。其名曰龙首菩萨。龙施菩萨。首具菩萨。首藏菩萨。莲首菩萨。莲首藏菩萨。持人菩萨。持地菩萨。宝掌菩萨。宝印手菩萨。师子意菩萨。师子步雷音菩萨。<a>虚空藏菩萨</a>。发意转法轮菩萨。辩诸句菩萨。辩积菩萨。海意菩萨。大山菩萨。喜见菩萨。喜王菩萨。察无圻菩萨。游无际法行菩萨。超魔见菩萨。无忧施菩萨。诸议告菩萨。是为二十五正士。兜率天上有四天子。俱造软首童真于后侍焉。其名普华天子。光华天子。美香天子。常进法行天子。复有异天子不可计数佥然来侍。如斯正士诸天子等。亦悉会坐各各讲论。如是之俦迭相谓曰。仁者。欲知佛之智慧弘普无限不可思议不可称量。无能灭度尽极际者。不可以小意思原大德铠。当以何方便誓被戒德铠而能逮兹大乘佛乘。诸通慧乘。不可思乘。斯应道乎。</p>
<p style="text-align: left">
	　　龙首菩萨曰。积累功德不以厌足建立休祚不可限量而不毁失戒德之铠。一切所作无所悕望。则应大乘诸通慧矣。</p>
<p style="text-align: left">
	　　龙施菩萨曰。普弘等心调和其志。温润其性。柔软其意。而心仁厚坚住正愿。于诸通慧被戒德铠化度<a>生死</a>。则应大乘诸通慧矣。</p>
<p style="text-align: left">
	　　首具菩萨曰不可计劫趣斯大乘被戒德铠。于无数劫不念劫数。则应大乘诸通慧矣。首藏菩萨曰。其自建立独安己者。不能逮趣大乘通慧。舍己之安建立众生。欲使大安随其所便。令无侥冀而无所起。劝进群黎立于道法。则应大乘诸通慧矣。</p>
<p style="text-align: left">
	　　莲首菩萨曰。族姓子。忆如来所讲。假使有人自不柔顺无有静寂。不随律教而欲调伏静寂于他。以律劝人者未之有也。其自调顺静寂奉律。乃能化励刚强愦乱抑挫犯禁。则应大乘诸通慧矣。</p>
<p style="text-align: left">
	　　莲首藏菩萨曰。其同尘劳于世法者则不度世。其不同尘于世法者乃能度世。是故菩萨有利无利。若誉若毁有名无名。若苦若乐不动不摇。则应大乘诸通慧矣。</p>
<p style="text-align: left">
	　　持人菩萨曰。不可从他而致大乘诸通慧也。吾独一己而无有侣。以众生故誓被德铠设护一切。则吾所应将济救摄。须臾精进而不<a>懈怠</a>。<a>教化</a>黎元建发学。斯则应大乘诸通慧矣。持地菩萨曰譬如仁者地之所载。一切众果百谷药木因地而生。地无所置亦不求报。群庶品类皆仰地活。地不辞厌不以为劳。开士大士亦当如是。发心如地心无所著。不以喜怒劝诸黎元。使趣佛慧而不想报。则应大乘诸通慧矣。</p>
<p style="text-align: left">
	　　宝掌菩萨曰。仁者当知。被上德铠乃至佛慧。无能沮败令释大乘。若于梦中不志二乘声闻缘觉常以宝心诸通慧心为人讲宣。于珍宝心无所贪惜无所爱吝。劝众大乘誓被德铠。彼所学乘非无有乘不增不减。其心如是无所歆慕。则应大乘诸通慧矣。</p>
<p style="text-align: left">
	　　宝印手菩萨曰。睹于群黎堕坠六趣。而发愍哀惠施众生授以法手。其无信者为造信手。其少智者为博闻手。其悭贪者为惠施手。其犯戒者为护禁手。其嗔怒者为忍辱手。其懈怠者为精进手。其乱意者为一心手。其邪智者为智慧手。而随众生离清白法。各各应时具设法手。开士殖斯德本之手印于三宝。何谓三。具立群生于佛智慧。劝助至于宝印之手。成已德本则宝印手。念一切法犹如<a>虚空</a>则宝印手。兴立如斯是则为三。则应大乘诸通慧矣。</p>
<p style="text-align: left">
	　　师子意菩萨曰。仁者当知。被<a>无畏</a>铠是为无惧。所誓德铠。无难铠。无挂碍铠。无怯弱铠。无懈怠铠。斯则佛慧。是故<a>行者</a>不当恐怖。无难无碍无怯无怠。离诸危懅衣毛不竖。在于终始无有瑕秽。亦不希仰泥洹之德。等住苦乐而无二行。则应大乘诸通慧矣。</p>
<p style="text-align: left">
	　　师子步雷音菩萨曰。仁者当知。其斯事者非下才行。则为正士之所建造。其正士者。归趣平等离于邪见。其正士者。其心质朴而无谀谄。其正士者。劳谦柔顺尊师敬圣。其正士者。劝学不惓所受根究。其正士者。钦悦正治建立正业。其正士者。若有所欲损废秽法。其正士者。若有嗔怒意无结恨。其正士者。若有愚痴照除幽冥。其正士者。寂然澹泊近于定藏。其正士者。具足恩施惠及贫厄一切辄济。其正士者。护身口意喟而静寞。其正士者。言行相副情性质直。其正士者。所志坚强尚<a>真谛</a>法。其正士者。离于非法亲存正典。其正士者。乐于法乐护以<a>正法</a>。其正士者。轻忽身命不释众生。其正士者。所立铿然善施无羡。其正士者。志纯淑法消化凶伪。其正士者。则以宝藏救济贫匮。其正士者。则为良药疗诸疹疾。其正士者。护诸畏惧令得自归。其正士者。导诸邪见至无崖际。其正士者。勉济劳秽劝以经典。其正士者。调忍嗔怒而顺所宜。是故建立正士之法。则应大乘诸通慧矣。</p>
<p style="text-align: left">
	　　虚空藏菩萨曰。修以无量虚空之慈。其精进行未曾释废大哀之行。诸根悦豫悉怀踊跃。于诸爱欲所可娱乐。察如虚空。布施持戒忍辱精进一心智慧。等如虚空。则应大乘诸通慧矣。发意转法轮菩萨曰。发菩萨意所发意者。不当发意令魔得便。无令如来而不欣乐。使诸<a>天人</a>所不悦喜。不令德本而有耗减。若欲兴建为道意者。随顺诱劝当令弊魔不得其便。顺如来意天人悦豫。不失己身所造德本。所修如斯一切发意则转法轮。所以者何。其菩萨者。诸所发意因缘所造而无所生。晓了诸法永无所起。无所起者。诸佛如来顺如正觉之转法轮。如是发心被戒德铠。则应大乘诸通慧矣。</p>
<p style="text-align: left">
	　　辩诸句菩萨曰。正士当知。其道心者。正士普入尘劳怒害。有漏无漏有为无为。亦入于罪不罪殃福。亦入于善亦入不善。亦入世法度世之法。亦入终始无为之为。亦入断灭有常之计。亦入诸阴衰入之事。亦入地水火风。所以者何。此诸因缘悉为自然。志性本净所在之处有所言说。一切所讲皆悉为空而无所有。譬如虚空无所不入。道心如是一切普至。菩萨喜乐如是慧者。除弃一切文字辩才。分别众庶逮得辩慧。若能入斯一圣达者。则应大乘诸通慧矣。</p>
<p style="text-align: left">
	　　辩积菩萨曰。一切所说皆无有言。一切音声而不可得。菩萨喜乐如斯慧者。好言恶言不悦不戚。譬如太山风来吹之。寻复还反山不动摇。菩萨如是。于诸异学一切语言不动不摇。在诸外径亦无所著。若如来言外径异语等法察之。不以增减亦无所乱。见诸辩才一切法尽。于诸尽法不念自天亦无所思。菩萨能行如斯慧者。则应大乘诸通慧矣。</p>
<p style="text-align: left">
	　　海意菩萨曰。菩萨所入当如入海觉了大道。一切声闻所不能及。信乐专心于一法味。入若干法无有若干。观深妙法未曾惑乱。于缘起法不增不减。于诸经典无有若干。是则名曰不生不起。一切众生所业起者。不殖德本福无有尽所教无边。当分别了弃捐断灭有常之事。不受诸法不断诸法。当建立志为无量器。不忘舍法习诸通慧。亦不释法以平等法为众生说。当习一切诸德善法。如是具足无数<a>佛法</a>。以如是心被戒德铠。则应大乘诸通慧矣。</p>
<p style="text-align: left">
	　　大山菩萨曰。仁者当知。其此乘者。普超诸世则谓佛慧。其行所入不可限量。由是之故<a>超度</a>一切<a>世间</a>志性。已能超度世间所行。其所信者过于俗间。已过俗间其所施者。持戒忍辱精进一心智慧。亦复如是。悉能超度一切世间之所有慧。其所造福过于世间所兴福祚。则应大乘诸通慧矣。</p>
<p style="text-align: left">
	　　喜见菩萨曰。假使菩萨目所视色而无所恶。色之自然其心清净。耳所听闻亦无所恶。音声自然其心清净。鼻香舌味及身更心法。于六情界而无所恶。其六情界自然本寂其心清净。其于憎爱心无所著其心清净。观于众生顺佛法者器无不应。又其众生处邪见者。亦复睹之在佛<a>法器</a>。其爱己者在于王者<a>欢喜</a>习俗。有所施与寻复悔者等敬若兹。菩萨大士所行如是。则应大乘诸通慧矣。</p>
<p style="text-align: left">
	　　喜王菩萨曰。假使有人骂詈诽谤。轻易毁辱挝捶打扑。于菩萨者心不怀恨而加喜悦。以善友想待遇对者。而能忍辱现于忍力。其心欣豫思惟其法。何所是骂谁为骂者。信解内空不疑外空。自见己身又睹他人则欢喜悦。便能惠施身命支体头眼手足。妻子男女国城丘聚。财谷珍宝倍复踊跃。宁闻一颂恬忽世荣转轮王位。常乐为人讲说经法不羡帝释。思开一人使发道心不侥梵天。愿见如来。不贪三千<a>大千世界</a>满溢珂珍。从生明达不乏诸根。信乐爱敬诸道品法。如是悦乐所造行者。则应大乘诸通慧矣。</p>
<p style="text-align: left">
	　　察无圻菩萨曰。假使见一切法度于<a>彼岸</a>。不堕贪身净诸佛土。睹诸佛国皆亦清净亦无想行。见一切佛不发色想。见诸群黎想虽有肉眼睹罪福净。具足天眼得无所坏。虽得慧眼离诸尘劳。信乐佛眼具足成就十八不共诸佛之法。已得<a>法眼</a>具足如来十种之力。假使菩萨所被德铠信行如斯。则应大乘诸通慧矣。</p>
<p style="text-align: left">
	　　游无际法行菩萨曰。族姓子。知一切缘菩萨所为则悉归趣诸通敏慧。所以者何。观诸所有一切因缘。不住于内不处于外不在口言。假使菩萨不住因缘。亦不御趣尘劳之碍。亦不劝导罪福之碍。无<a>报应</a>碍无诸根碍。无诸法碍无非慧碍。已度罪福尘垢魔界。则应大乘诸通慧矣。</p>
<p style="text-align: left">
	　　超魔见菩萨曰。惟族姓子。已住吾我自见己身。则便处于魔之事业。已断吾我不睹所虚。已除所见则无诸阴。已除诸阴则不见魔。已度魔界则寻逮成无碍脱门。菩萨已逮无碍脱门。则应大乘诸通慧矣。</p>
<p style="text-align: left">
	　　无忧施菩萨曰。仁者当知。其犯恶者后怀汤火。其为善业后无忧戚。是故菩萨当修善业。其所作者无能说短。所兴造者后无所悔无诸碍盖。假使众生愁忧不乐。则为讲说离忧之法。菩萨大士如是行者。则应大乘诸通慧矣。</p>
<p style="text-align: left">
	　　诸议告菩萨曰。惟族姓子。其有士夫奉禁戒者所愿必获。已获所愿。所获立本由无放逸。立无逸已具道品法。已能具立道品之法。则诸通慧戒禁之正也。菩萨已住无逸道法。则应大乘诸通慧矣。</p>
<p style="text-align: left">
	　　普花天子曰。譬族姓子。树花盛时多所<a>饶益</a>于一切人。菩萨以功德本而自庄严。犹树花茂饶益群黎。如忉利天昼度之树纷葩茂盛。忉利诸天莫不敬仰。菩萨如是以诸法门而自挍饰。诸天龙神揵沓和世人阿须伦靡不宗戴。犹如天上明月之珠。无有瑕秽众德具足。开士志性清净无瑕德议显备。则应大乘诸通慧矣。</p>
<p style="text-align: left">
	　　光华天子曰。譬族姓子。日出光明灭除众冥终始光现。菩萨如是具足慧光慧法施世。为诸愚冥无明众生。显示大光导自然法。其幽闇者不能蔽晖。其光明者则能消冥。导示径路已住径路。菩萨大士其在邪径示现正路已住正路则应大乘诸通慧矣。</p>
<p style="text-align: left">
	　　心华香天子曰。譬族姓子。心华之树其香普熏周四十里其香无想。菩萨如是。以戒博闻定慧解度知见之香。以为芬熏三千大千世界。以法之香靡不周遍。一切众病香即疗愈。假使菩萨被此法香则应大乘诸通慧矣。</p>
<p style="text-align: left">
	　　常进法行天子曰。仁者当知。其精进者无懈怠心。是故菩萨修诸德本而不厌惓。常当遵崇志八法行。何等八。<a>六度</a>无极。四等梵行。游步五通。而以四恩救摄群萌。志三脱门逮得法忍。劝勉佛慧开化众生令发道意。导权方便接齐有为所有诸法。是为八。遵崇八法之行。则应大乘诸通慧矣。</p>
<p style="text-align: left">
	　　于是软首语诸正士及天子曰。仁者。欲知菩萨精进若不精进至诸通慧。所以者何。其玩习者行在<a>三界</a>。若遵修者谓诸往见。其玩习者是谓为内。亦不玩习是谓为外。其玩习者谓声闻地。若遵修者谓缘觉地。其玩习者谓在众结所行勤劳。若遵修者则谓所著凡夫之法。其玩习者即谓为名。若遵修者则谓为色。其玩习者即谓报应。若遵修者则谓所见。其玩习者谓有所著。若遵修者则谓有所得。其玩习者即谓我所。若遵修者则谓吾身。其玩习者即谓悭贪。若遵修者则谓布施而不想慢。其玩习者即谓犯戒。若遵修者则谓持戒而不想慢。其玩习者谓嗔怒。若遵修者则谓忍辱而不想慢。其玩习者谓懈怠。若遵修者则谓精进而不想慢。其玩习者谓乱意。若遵修者则谓一心而不想慢。其玩习者谓愚痴。若遵修者则谓智慧而不想慢。其玩习者谓不善本。若遵修者谓等善本而不想慢。其玩习者谓无福根。若遵修者谓殖德本而不想慢。其玩习者谓世俗法。若遵修者谓度世法而不想慢。其玩习者谓有为法。若遵修者谓无为法而不想慢。其玩习者谓为罪。若遵修者谓无罪法而不想慢。其玩习者谓诸漏。若遵修者则谓无漏而不想慢。是谓玩习至于遵修离诸所见不着不断。菩萨指趣则应大乘诸通慧矣。又次仁者。而不得至于诸通慧。何故不至。以何等至诸通敏慧。诸通慧者离诸所作。其诸通慧亦无所至亦无有逮。诸通慧者又诸通慧亦无色像。亦无痛痒思想生死识之形貌也。其诸通慧亦无法则亦无非法。其诸通慧亦无有施。所以者何。诸通慧者则为施与。又诸通慧无有持戒忍辱精进一心智慧。所以者何。诸通慧者则自然圣。诸通慧者无去来今。所以者何。其诸通慧超度三世。诸通慧者无眼耳鼻口身心识。所以者何。度诸界故。诸仁。欲知诸通慧者。若有菩萨欲得通慧住如通慧。当云何住。于一切法而无所住。斯则为住于诸通慧。一切诸法皆非我所。斯诸通慧于一切法无所猗着。斯诸通慧等凡夫地等于佛地。于一切法亦为平等。斯诸通慧又行菩萨不当于余求。诸通慧惟当从此四大界求自然造行。所以者何。斯自然者此无所有。斯自然者则无有形。于是善法名曰我身。于我身者而无有身无有<a>善恶</a><a>无我</a>无寿无命无人。假令我身则无所有。亦复无有彼则无行亦无所有。彼所有形则亦无实。其所见者亦无所有亦无有实。其慧见于所有无有有实无实等。斯诸慧则诸通慧。软首童真说是语时。二千天子。得不起法忍。万二千人。皆发无上正真道意。</p>
<p style="text-align: left">
	　　化佛品第二</p>
<p style="text-align: left">
	　　于是辩积菩萨。白软首曰。且当俱往觐于如来面问大圣。菩萨大士当兴何行。软首寻于其处化作如来。其体形像如能仁佛。软首童真谓辩积曰。族姓子。如来在斯。何不启问菩萨大士所设之行。于是辩积问化如来。唯然<a>世尊</a>。菩萨大士当设何行。时佛告曰。如我所设菩萨亦当修如是行。又问。云何世尊所造立行。其佛答曰。亦不行施。不行禁戒。不行忍辱。不行精进。不行一心。不行智慧。不行欲界。不行<a>色界</a>。不行无色界。不造身行。不造言行。心无念行。一切无行亦无因缘。是菩萨行。于族姓子心趣云何。其化现者岂有行乎。答曰。天中天。化者无行。报曰。如是。族姓子。菩萨大士当造斯行。辩积菩萨白软首曰。岂所见佛将无化乎。软首答曰。仁者。不闻一切诸法化自然乎。幻变之相而不退转。报曰。如是。诸法实化自然幻变而不退转。答曰。今族姓子。何故发言今现如来将无化乎。一切诸佛及一切法岂不化耶。又问。谁为化者。答曰。自然业净而化之耳。又族姓子。菩萨不当住于我人<a>寿命</a>。佛之圣道及凡夫者而计有住。辩积问化如来。世尊。何学自致得佛。答曰。无所学者则菩萨学。菩萨所学无有形像。亦无伦比。亦无所受。亦非不受。亦无想念。亦不离想。亦无所行。无行不行。则菩萨学。无著不着。无慢不慢。亦不调戏。亦不遵修。不离遵修。无想无取。无所游居。亦无有想。不起不灭。不来不去。无住无化。亦无有形。亦无言词。普离一切诸所想行。则菩萨学。其作斯学是为等学。造斯学者则无所趣。则无所增。亦无所损。造斯学者亦无所著。亦无所脱。亦无所染。亦无离尘。亦无结恨。不堕愚冥。如是学者乃名为学。学如斯者不诣诸趣。是故族姓子。菩萨大士欲得逮成无上正真道者学我所学。又问。云何佛学。答曰。如我无戒。亦无所犯。不施不受。不戒不犯。不忍不嗔。不进不怠。不禅不乱。不智不愚。无学非无学。无所不行。而吾无得。亦无所等。无佛无法。亦无我想。亦无人想。亦无寿想。亦无命想。亦无法想。亦无有想。亦无无想。所以者何。一切诸法悉无所造。一切诸法以无所造。自然如幻。亦无有相。亦无有二。一切诸法离诸所乐。一切诸法而不可见。一切诸法超度眼句。诸法平等而无差特。诸法愚冥亦无所径。无为无人。故无人言教。故无处所。无有言教则无所生。其信此者不念所信。亦不自大。亦不念道。是故族姓子。若有菩萨如是比类<a>学佛</a>道者。不恐不惧不难不畏乃为菩萨。如族姓子。虚空之畏。不畏于火。不畏于风。不畏于雨。不畏于雾。不畏于尘。不畏于雷。不畏于云。不畏于电。不畏于雪。所以者何。空者自然故曰空畏。菩萨如是于一切法而无所畏。于一切法不念苦乐。假使菩萨心等如是。则能成佛降伏众魔。则成无上正真之道为最正觉。亦能导利一切众生。时化如来说此语竟。寻即化灭不知其处。辩积菩萨问软首曰。今者如来为所至凑。答曰。从所来处。又问。何所从来。答曰。如所去处。又问。软首。其化现者。无所从来。无所从去。答曰。族姓子。譬如化者。无所从来。无所从去。一切诸法亦复如是。一切众生等无有异。不来不去。又问。软首。一切诸法为何所趣。答曰。所趣自然。又问。一切众生为何所归。答曰。随其所作。又问。软首。一切诸法无作无报。答曰。族姓子。其法界者无作无报无往。等御诸法则为法界。又问。云何言有作有报有往而谓无往。答曰。族姓子。如其所作如其所报所往亦然。又问软首曰。何谓为作云何报应何因所往。答曰。如所作者报应亦如所往亦如。又问。软首。其如无本者。亦无有作无有报应无有往趣。答曰。如族姓子。如无本者。亦无所作亦无报应亦无往趣。所作报应往趣亦然。无来无去。所作报应所往至处。其如无本无所归趣。说是语时。如在世尊能仁佛前。贤者<a>舍利弗</a>。贤者阿难。及余大<a>弟子</a>悉闻斯讲。<a>舍利</a>弗白佛。唯然如来。怪未曾有。斯诸正士为大<a>圣人</a>。而师子吼等同一法。说若干种音声言说。与法会同而无错谬。谁闻斯者不发无上正真之道乎。佛告舍利弗。诚如所云。菩萨大学无挂碍故。今者所说无所挂碍。如其所种必获其果。如其所出报应亦然。菩萨如是学无挂碍。从其圣慧而分别说。如舍利弗本所学禁。自故斯慧辩才亦然。光净菩萨问世尊曰。何谓声闻学。何谓菩萨学。佛言。有限有碍是声闻学。无限无碍是菩萨学。其声闻学因其所限而致挂碍。由是之故所说有限致于挂碍。而诸菩萨学无有限致无挂碍。由是之故所说无限无有挂碍。光净菩萨前白佛言。惟天中天。愿现感应使诸正士来至于斯。令此众会闻所说法。各得其所无令唐举。所以者何。软首童真所行深奥。所论经法亦复要妙。尔时世尊即现瑞应。软首寻时与二十五正士及诸天子。往诣佛所稽首足下迁住一面。光净菩萨谓软首曰。仁者。何故越如来会。独于屏处而论讲经。软首答曰。族姓子。知如来甚尊而不可当。诸佛大圣由是之故。一切所说。或惧不可故在一面。又问软首。说何所法可如来乎。软首答曰。如吾所说世尊知之。光净曰。虽尔愿说其意。答曰。如吾所及今当宣现。惟族姓子。如有所说不违法界。不失本无不失本际所说如是则可如来。又若所说无所讼理。无所呵叱。无所兴为。亦无因缘。无有色像。亦无比类。如是说者奉顺如来。无我同像。无他人形。不等法貌。无非法貌。无终始貌。无泥洹貌。如是说者为可如来。于是世尊告软首曰。善哉善哉。快说此言诚如所云。如是说者不违如来。又次软首。假使悉离一切戏乐而无愦乱。若不平要离诸所想无有众想。有所说者所趣寂然而不动转。被一德铠定意说法。无能毁败其经典者。不见诸法有所增者有所减者。如斯所说则可如来。说是语时。八百菩萨得不起法忍。</p>
<p style="text-align: left">
	　　奉钵品第三</p>
<p style="text-align: left">
	　　尔时天子千二百人在于会中。乃于往古造菩萨行。则忘道意志不坚固。心自念曰。佛慧巍巍不可限量。无上正真道意难可获致。菩萨所学而不可逮。最正觉者甚难可得。吾等于是不能学办。不如改求声闻缘觉而取灭度。尔时世尊。知诸天子心之所念。以此等伦堪成无上正真之道为最正觉。而欲中废随取小乘。佛欲劝化诸天子故。离于道场在众会表化作长者。手擎满钵百种饮食赍诣佛所。白世尊曰。惟愿大圣。加哀受食。佛即取钵软首菩萨兴诣佛所。叉手启曰。今食盛膳当念故恩。吾诚信闻。大圣虽食而不以法惠及于鄙。惟宜加施以<a>法相</a>惠克复往意。于是贤者舍利弗。心自念言。软首往古有何恩德。于世尊所而言虽食顾前法恩则白佛言。软首童真宿有何恩于大圣乎。而置如来虽当食者念前法恩。佛告。且待斯须自当发遣。如来所知非尔所及。佛即寻时舍钵于地。钵即下没游诸佛土。诸佛正觉今现在者。各各见钵降其足下。在于下方过七十二江河沙等诸佛国土。至光明王如来国界。界号昭耀。钵住于彼处于虚空。无执持者自然而立。所往诸<a>佛弟子</a>众。各各前启问其世尊钵所从来。诸佛各告说其意故。上方世界界号为忍。彼有如来名曰能仁。现在说法。能仁如来故降斯钵。而欲劝化诸异菩萨志退落者。于时世尊告舍利弗。汝行求钵察知所在而赴致来。即时受教自以智力承佛圣旨三昧正受。以一万定超万佛土。遍求索钵不知所在。还白佛言。唯然世尊。求之不见不知所在。于时世尊告大目连。汝今且行求索钵来。察其所在为处何方。目连受教以神足力承佛圣旨。三昧正受入八千定。倏忽超过八千佛国。求之不见不知所处。还白佛言。辄竭神力不蒙执钵焉能致乎。世尊复告<a>须菩提</a>曰。汝行求钵知其所归索赍致来。即亦受教三昧正受。万二千定恍惚超越万二千佛土。求不见钵不知所止。如是五百诸大声闻。在于虚空各现神足。三昧之力神通圣势天眼彻瞻。各行求钵不知所在亦不能得。时须菩提即前告白慈氏菩萨曰。仁者高才一生补处如来所莂当为无上正真道成最正觉。仁慈恩广智慧弘达众所不及。独步三界而无有侣。当知钵处惟能致之奉赍来耳。幸屈威尊而举钵还。慈氏菩萨报须菩提曰。诚如所云。受如来慧当成正觉。今者软首所兴定意进止坐起。予所不及不能晓了于斯三昧。惟须菩提。虽于来世吾当成佛。佛菩萨众数如江河沙。悉为软首之所开道。欲知一步举足所念不识所归。是故仁者。当请软首。惟斯大士知钵处所所止之土堪任致来。时须菩提启世尊曰。愿垂恩教。大圣则遣软首取钵。软首奉命自思念曰。吾不起座不离众会而举钵来。软首三昧名曰普超。是诸菩萨定意正受。于时软首伸其右掌。而内于地过踰下方。所经诸佛无极大圣。一一次第以首礼之。其手掌中自然有音。称能仁如来至真等正觉。敬问无量。兴处轻利力势如常游居安耶。其掌手臂一一毛孔。寻自然出忆百千。垓光曜之明。一一光明各各变现百千莲花。一一莲花各化如来相好具足。处莲花上加趺而坐。一一世尊各各赞扬能仁如来名德功勋。所可游历诸佛之土。应时诸国六反震动。又诸佛国自然大光靡不周遍。一切佛国各各而现有斯手掌。又诸佛土自然悬缯幢幡众盖莫不庄严。遍散众花处处挍饰。软首手掌过七十二江河沙等诸佛国土。礼诸佛竟。斯须之间忽然即至照曜世界光明王佛国。礼毕自然有大音出称。能仁如来敬问无量。光明王如来。有侍菩萨名曰光英。自启如来。此何手掌。殊妙魏魏威神难及。而自然出亿百千垓光明晖赫。一一光明而各化出亿百千垓严净莲华。一一莲花如来各坐。咨嗟能仁圣哲之勋。光明王佛告光英曰。有族姓子。上方去此。七十二江河沙等诸佛国土。有忍世界。如来至真等正觉号曰能仁。现在说法。彼有大士名曰软首。被戒德铠不可思议。一切神通力度无极。<a>自在</a>于座而不移起延手掌来欲举钵还。时光明王佛土诸菩萨众皆共渴仰。欲得睹见彼忍世界能仁如来软首大士。光明王佛。悉知众会意之所见。便放眉顶相光。其光通照七十二江河沙等诸佛国土。上至忍界靡不晃昱。其有众生被蒙光者。一切获安无有诸患。如四域皇帝转轮圣王。诸<a>修行</a>者专精学定。被斯光者悉得道迹。其得禅者悉过三界获四证德。其漏尽者得八脱门。<a>禅定</a><a>罗汉</a>得无著原。其诸菩萨光照身者。普皆逮得日光三昧。如是之比。光明王边如来佛土菩萨大士。见斯忍界世尊能仁。软首童真。一切声闻比丘圣众。诸菩萨等。光英菩萨。睹忍世界诸菩萨众。寻即泪出便说斯言自白佛曰。唯然世尊。如妙水精如意明珠。堕不净中诚可矜惜。此诸菩萨生忍界者。亦复如是甚可怜感。光明王佛谓光英曰。勿宣是语。所以者何。在此佛土精修禅行至于十劫。不如忍界从明晨旦至早食顷。兴发慈心哀念众生。此之功德最胜无伦难可逮及。所以者何。斯诸菩萨大士之众。无有阴盖尘劳以尽。其于忍界护正法者德不可量。尔时忍界诸菩萨众光明照身。则问能仁天中天曰。唯然世尊。此何光明孰演出来。灭诸尘劳令无瑕秽。时佛告曰。有族姓子。下方度此七十二江河沙等诸佛国土。而有世界名曰照曜。彼有如来号光明王。现在说法。其光明王如来至真放眉顶光。其光通照七十二江河沙等诸佛国土。而大晃昱逮照斯土。时诸菩萨及众声闻。各启佛曰。唯然世尊。我等欲见照曜世界光明王如来诸菩萨众。能仁如来放足心千辐轮光。其光普照下方七十二江河沙等诸佛国土。至照曜界靡不周遍。下方世界诸菩萨众身蒙斯光。皆悉逮得须弥光明三昧。当尔之时。于斯佛土及彼世界。斯土见彼彼土见此。转相睹达。犹如此土阎浮提人。住于地上仰瞻日月。下方世界观诸菩萨能仁如来及忍世界亦复如是。此土人民见于下方。犹如诸天住须弥顶。俯于天下阎浮提城。斯诸菩萨见光明王如来诸菩萨等。被大德铠难及难量。于是软首以右掌至照曜界彼光明王如来佛土。于虚空中即握取钵。与无央数亿百千垓诸菩萨众。眷属围绕踊出上方。手掌擎钵所历佛国转来上者。光明莲花稍便不现。右手执钵还忍世界。于大圣前跪而奉授。启世尊曰。垂恩受之。佛即受钵。时诸菩萨与软首掌而俱来者。前诣佛所稽首于地。各各自宣如来之名。某佛大圣致敬无量。圣体胜常游步无限慧力平康。诸菩萨众敬问已毕。退坐一面如佛所教安隐之座。</p>
<p style="text-align: left">
	　　尔时世尊告舍利弗。今且听斯善思念之。今为若说。乃去往古吾身造行为菩萨时。则是软首本所建发。今者所以宣置斯惠。世尊虽食当念畴昔法施之恩。乃曩过去久远世时。无央数不可计会。亿百千劫复踰此数。尔时有佛名莫能胜幢如来至真等正觉。世界名无别异。莫能胜幢如来。诸声闻众八万四千。菩萨大士十二亿众。其佛世尊于五浊世演三乘教。有一比丘而为法师名曰慧王。明旦着衣执持应器。入弘广国而行分卫。得百味饭若干种食。分卫竟出行于街路有尊者子名离垢臂。为乳母所抱而行游戏。时离垢臂遥见比丘。游行趣之下乳母抱。寻随比丘从求饭食。于时比丘与模持蜜搏幼童即食知其甘美。遂随比丘蜜搏欲尽。顾眄乳母意欲还抱。比丘复授蜜搏。幼童复进稍稍转至莫能胜幢如来之所。稽首足下则住其前。于时比丘慧王。所得分卫食膳授与幼童而谓之曰。童子受斯分卫之具。供养如来寻即受之。已满佛钵食不减损。次与声闻八万四千。菩萨十二亿。佛及圣众。皆悉充饱。如是之供至于七日。饭则如故亦不损减。于时幼童踊跃欢喜善心生焉。住世尊前则而颂曰。</p>
<p style="text-align: left">
	　　佛圣众饱满钵食不损耗</p>
<p style="text-align: left">
	　　奉事于众祐<a>福田</a>无有疑</p>
<p style="text-align: left">
	　　世吼食充足肴膳而不减</p>
<p style="text-align: left">
	　　献进于众祐不疑道无尽</p>
<p style="text-align: left">
	　　其膳既不损供具转弘多</p>
<p style="text-align: left">
	　　恭敬等正觉增长清白法</p>
<p style="text-align: left">
	　　佛告舍利弗。于时幼童以一钵食。供养世尊及圣众。承佛圣旨已心清白。具足七日食不损耗。慧王比丘教训幼童。归命于佛及法圣众。令受禁戒克心悔过。劝使请问发无上正真道意。于时父母求索其子。便诣莫能胜幢如来所。稽首作礼退住一面。幼童拜谒问讯父母。以偈赞曰。</p>
<p style="text-align: left">
	　　我志愿佛道愍哀诸群生</p>
<p style="text-align: left">
	　　闲暇难得值亲亦宜誓意</p>
<p style="text-align: left">
	　　且观正觉身诸相好庄严</p>
<p style="text-align: left">
	　　慧度于无极孰不发道意</p>
<p style="text-align: left">
	　　惟父母见释得出弃捐家</p>
<p style="text-align: left">
	　　顺妙智慧教得学为寂志</p>
<p style="text-align: left">
	　　父母即答曰我等好乐道</p>
<p style="text-align: left">
	　　从尔为明则亦欲愿舍家</p>
<p style="text-align: left">
	　　佛告舍利弗。于时幼童化其父母及五百人。悉念<a>学法</a>志于无上正真之道。皆于佛世弃家为道。时<a>佛教</a>之行菩萨道。六度无极四等四恩。分别解空精进不懈自致得佛。卿舍利弗。欲知。尔时慧王比丘为法师者。岂异人乎。勿作斯观。所以者何。则软首童真也。其离垢臂尊者子者。则吾是也。昔往古世。软首童真以膳见施供养佛众。令发无上正真道意。则是本身初发意原。以是之故而当知之。今者如来所成圣觉无极之慧。十种力四无所畏。十八不共无挂碍慧。皆是软首所劝之恩。所以者何。因从发意至诸通慧。如佛所蒙因致大道。今吾观睹十方世界。不可称限不可计会。诸佛国土今现在者。诸佛世尊同号能仁。悉是仁者软首所劝。或号咸圣。或号明星。或名所欢。或名锭光。或谓离漏。或谓妙胜佛告舍利弗。今我一劫若过一劫。宣扬演说诸佛名号。软首大士所开化者。于今现在转于法轮不可称限。何况有行菩萨乘者。或有处于兜率天者。或有退来入母胞胎。而复出生舍家为道。或坐佛树。或处道场。成最正觉不可限喻。其有欲说诚谛之事审实无虚。软首童真则诸菩萨之父母也。愍哀劝化兴显大道。所生亲者则当谓于软首童真。向者软首宣扬报恩今复伸说。虽当食者施我钵膳所食之余。吾前世时先有所施正谓于斯。尔时千二百诸天子欲堕落者各心念言。当坚其志恭敬于法察诸因缘去诸根原。今者现在世尊前所发愿。软首劝化及开余人。使至于道而不退转于无上正真。吾等云何而欲堕落。吾等何故在如来前。兴卑贱意志崇小节。今当舍于声闻缘觉殷勤志求无上正真道意。软首伸掌示现变化。乃至下方光明王佛所处国土。而致钵来一切普入。又复讲说往古开化所说经典。下方佛土此世尊界。不可计数众生之类即发道心。十方世界群萌之俦。悉来供养软首童真。诸佛世尊皆遣宝盖供施经典。彼时宝盖则覆三千大千佛国。从其宝盖自然出音。诚如能仁尊。如如来所赞称扬。悉是软首之所劝化。</p>
		

	
	

		</div></div><hr><script charset='utf-8' src='../../js/footer.js'></script></body></html>