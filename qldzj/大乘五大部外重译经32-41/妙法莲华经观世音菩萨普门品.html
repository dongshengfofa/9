<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，妙法莲华经观世音菩萨普门品' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>妙法莲华经观世音菩萨普门品</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong><a>妙法莲华经</a><a>观世音菩萨普门品</a></strong></p>
<p style="text-align: left">　　尔时，无尽意<a>菩萨</a>即从座起，偏袒右肩，合掌向佛，而作是言：&ldquo;<a>世尊</a>，<a>观世音菩萨</a>以何因缘名观世音？&rdquo;</p>
<p style="text-align: left">　　佛告无尽意菩萨：&ldquo;善男子，若有无量百千万亿众生受诸苦恼，闻是观世音菩萨，一心称名，观世音菩萨，即时观其音声，皆得<a>解脱</a>。</p>
<p style="text-align: left">　　&ldquo;若有持是观世音菩萨名者，设入大火，火不能烧，由是菩萨威神力故。若为大水所漂，称其名号，即得浅处。若有百千万亿众生，为求金银、琉璃、砗磲、玛瑙、珊瑚、琥珀、真珠等宝，入于大海，假使黑风吹其船舫，飘堕罗刹鬼国，其中若有乃至一人，称观世音菩萨名者，是诸人等，皆得解脱罗刹之难。以是因缘，名观世音。</p>
<p style="text-align: left">　　&ldquo;若复有人临当被害，称观世音菩萨名者，彼所执刀杖寻段段坏而得解脱。若三千大千国土，满中夜叉、罗刹欲来恼人，闻其称观世音菩萨名者，是诸恶鬼，尚不能以恶眼视之，况复加害。设复有人，若有罪、若无罪，杻械枷锁检系其身，称观世音菩萨名者，皆悉断坏，即得解脱。若三千大千国土，满中怨贼，有一商主，将诸商人，赍持重宝，经过险路。其中一人作是唱言：&lsquo;诸善男子，勿得恐怖！汝等应当一心称观世音菩萨名号，是菩萨能以<a>无畏</a>施于众生，汝等若称名者，于此怨贼，当得解脱！&rsquo;众商人闻，俱发声言：&lsquo;南无观世音菩萨！&rsquo;称其名故，即得解脱。</p>
<p style="text-align: left">　　&ldquo;无尽意，观世音菩萨摩诃萨威神之力，巍巍如是。若有众生多于淫欲，常念恭敬观世音菩萨，便得离欲；若多嗔恚，常念恭敬观世音菩萨，便得离嗔；若多愚痴，常念恭敬观世音菩萨，便得离痴。无尽意，观世音菩萨有如是等大威神力，多所<a>饶益</a>，是故众生常应心念。</p>
<p style="text-align: left">　　&ldquo;若有女人，设欲求男，<a>礼拜</a>供养观世音菩萨，便生福德智慧之男；设欲求女，便生端正有相之女，宿植德本，众人爱敬。无尽意，观世音菩萨有如是力。若有众生，恭敬礼拜观世音菩萨，福不唐捐，是故众生皆应受持观世音菩萨名号。</p>
<p style="text-align: left">　　&ldquo;无尽意，若有人受持六十二亿恒河沙菩萨名字，复尽形供养饮食、衣服、卧具、医药，于汝意云何？是善男子，善女人，功德多不？&rdquo;</p>
<p style="text-align: left">　　无尽意言：&ldquo;甚多，世尊。&rdquo;</p>
<p style="text-align: left">　　佛言：&ldquo;若复有人受持观世音菩萨名号，乃至一时礼拜供养，是二人福，正等无异，于百千万亿劫，不可穷尽。</p>
<p style="text-align: left">　　&ldquo;无尽意，受持观世音菩萨名号，得如是无量无边福德之利。&rdquo;</p>
<p style="text-align: left">　　无尽意菩萨白佛言：&ldquo;世尊，观世音菩萨云何游此<a>娑婆世界</a>？云何而为众生<a>说法</a>？方便之力，其事云何？&rdquo;</p>
<p style="text-align: left">　　佛告无尽意菩萨：&ldquo;善男子，若有国土众生，应以佛身得度者，观世音菩萨即现佛身而为说法；应以辟支佛身得度者，即现辟支佛身而为说法；应以声闻身得度者，即现声闻身而为说法；应以梵王身得度者，即现梵王身而为说法；应以帝释身得度者，即现帝释身而为说法；应以<a>自在</a>天身得度者，即现自在天身而为说法；应以大自在天身得度者，即现大自在天身而为说法；应以天大将军身得度者，即现天大将军身而为说法；应以毗<a>沙门</a>身得度者，即现毗沙门身而为说法；应以小王身得度者，即现小王身而为说法；应以长者身得度者，即现长者身而为说法；应以<a>居士</a>身得度者，即现居士身而为说法；应以宰官身得度者，即现宰官身而为说法；应以<a>婆罗门</a>身得度者，即现婆罗门身而为说法；应以<a>比丘</a>、<a>比丘尼</a>、优婆塞、优婆夷身得度者，即现比丘、比丘尼、优婆塞、优婆夷身而为说法；应以长者、居士、宰官、婆罗门妇女身得度者，即现妇女身而为说法。应以童男、童女身得度者，即现童男、童女身而为说法。应以天、龙、夜叉、乾闼婆、阿修罗、迦楼罗、紧那罗、摩睺罗伽、人、非人等身得度者，即皆现之而为说法；应以执金刚神得度者，即现执金刚神而为说法。</p>
<p style="text-align: left">　　&ldquo;无尽意，是观世音菩萨成就如是功德，以种种形，游诸国土度脱众生，是故汝等应当一心供养观世音菩萨。是观世音菩萨摩诃萨，于怖畏急难之中能施无畏，是故，此娑婆世界皆号之为施无畏者。&rdquo;</p>
<p style="text-align: left">　　无尽意菩萨白佛言：&ldquo;世尊，我今当供养观世音菩萨。&rdquo;即解颈众宝珠璎珞，价值百千两金，而以与之，作是言：&ldquo;仁者，受此法施珍宝璎珞。&rdquo;时观世音菩萨不肯受之。无尽意菩萨复白观世音菩萨言：&ldquo;仁者，愍我等故，受此璎珞。&rdquo;</p>
<p style="text-align: left">　　尔时，佛告观世音菩萨：&ldquo;当愍此无尽意菩萨及四众、天、龙、夜叉、乾闼婆、阿修罗、迦楼罗、紧那罗、摩睺罗伽、人、非人等故，受是璎珞！&rdquo;</p>
<p style="text-align: left">　　即时，观世音菩萨愍诸四众及于天、龙、人、非人等，受其璎珞，分作二分，一分奉<a>释迦牟尼佛</a>，一分奉多宝佛塔。</p>
<p style="text-align: left">　　&ldquo;无尽意，观世音菩萨，有如是自在神力，游于娑婆世界！&rdquo;</p>
<p style="text-align: left">　　尔时，无尽意菩萨以偈问曰：</p>
<p style="text-align: left">　　&ldquo;世尊妙相具，我今重问彼，</p>
<p style="text-align: left">　　佛子何因缘，名为观世音，</p>
<p style="text-align: left">　　具足妙相尊，偈答无尽意：</p>
<p style="text-align: left">　　汝听观音行，善应诸方所，</p>
<p style="text-align: left">　　弘誓深如海，历劫不思议，</p>
<p style="text-align: left">　　侍多千亿佛，发大清净愿。</p>
<p style="text-align: left">　　我为汝略说，闻名及见身，</p>
<p style="text-align: left">　　心念不空过，能灭诸有苦。</p>
<p style="text-align: left">　　假使兴害意，推落大火坑；</p>
<p style="text-align: left">　　念彼观音力，火坑变成池。</p>
<p style="text-align: left">　　或漂流巨海，龙鱼诸鬼难；</p>
<p style="text-align: left">　　念彼观音力，波浪不能没。</p>
<p style="text-align: left">　　或在须弥峰，为人所推堕；</p>
<p style="text-align: left">　　念彼观音力，如日<a>虚空</a>住。</p>
<p style="text-align: left">　　或被恶人逐，堕落金刚山；</p>
<p style="text-align: left">　　念彼观音力，不能损一毛。</p>
<p style="text-align: left">　　或值怨贼绕，各执刀加害；</p>
<p style="text-align: left">　　念彼观音力，咸即起慈心。</p>
<p style="text-align: left">　　或遭王难苦，临刑欲寿终；</p>
<p style="text-align: left">　　念彼观音力，刀寻段段坏。</p>
<p style="text-align: left">　　或囚禁枷锁，手足被杻械；</p>
<p style="text-align: left">　　念彼观音力，释然得解脱。</p>
<p style="text-align: left">　　咒诅诸毒药，所欲害身者；</p>
<p style="text-align: left">　　念彼观音力，还著于本人。</p>
<p style="text-align: left">　　或遇恶罗刹，毒龙诸鬼等；</p>
<p style="text-align: left">　　念彼观音力，时悉不敢害。</p>
<p style="text-align: left">　　若恶兽围绕，利牙爪可怖；</p>
<p style="text-align: left">　　念彼观音力，疾走无边方。</p>
<p style="text-align: left">　　蚖蛇及蝮蝎，气毒烟火燃；</p>
<p style="text-align: left">　　念彼观音力，寻声自回去。</p>
<p style="text-align: left">　　云雷鼓掣电，降雹澍大雨；</p>
<p style="text-align: left">　　念彼观音力，应时得消散。</p>
<p style="text-align: left">　　众生被困厄，无量苦逼身；</p>
<p style="text-align: left">　　观音妙智力，能救<a>世间</a>苦。</p>
<p style="text-align: left">　　具足<a>神通</a>力，广修智方便，</p>
<p style="text-align: left">　　十方诸国土，无刹不现身。</p>
<p style="text-align: left">　　种种诸恶趣，<a>地狱</a>鬼畜生，</p>
<p style="text-align: left">　　生老病死苦，以渐悉令灭。</p>
<p style="text-align: left">　　真观清净观，广大智慧观，</p>
<p style="text-align: left">　　<a>悲观</a>及慈观，常愿常瞻仰。</p>
<p style="text-align: left">　　无垢清净光，慧日破诸暗，</p>
<p style="text-align: left">　　能伏灾风火，普明照世间。</p>
<p style="text-align: left">　　悲体戒雷震，慈意妙大云，</p>
<p style="text-align: left">　　澍<a>甘露</a>法雨，灭除烦恼焰。</p>
<p style="text-align: left">　　诤讼经官处，怖畏军阵中；</p>
<p style="text-align: left">　　念彼观音力，众怨悉退散。</p>
<p style="text-align: left">　　妙音观世音，<a>梵音</a>海潮音，</p>
<p style="text-align: left">　　胜彼世间音，是故须常念。</p>
<p style="text-align: left">　　念念勿生疑，观世音净圣，</p>
<p style="text-align: left">　　于苦恼死厄，能为作依怙。</p>
<p style="text-align: left">　　具一切功德，慈眼视众生，</p>
<p style="text-align: left">　　福聚海无量，是故应顶礼。&rdquo;</p>
<p style="text-align: left">　　尔时，持地菩萨即从座起，前白佛言：&ldquo;世尊，若有众生，闻是观世音菩萨品自在之业、普门示现神通力者，当知是人功德不少。&rdquo;</p>
<p style="text-align: left">　　佛说是<a>普门品</a>时，众中八万四千众生，皆发无等等阿耨多罗三藐三菩提心。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>