<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 妙法莲华经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 妙法莲华经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 <a>妙法莲华经</a></strong></p>
<p style="text-align: left">
	　　五百<a>弟子</a>受记品第八</p>
<p style="text-align: left">
	　　尔时，富楼那弥多罗尼子，从佛闻是智慧方便随宜<a>说法</a>，又闻授诸大弟子阿耨多罗三藐三菩提记，复闻宿世因缘之事，复闻诸佛有大<a>自在</a><a>神通</a>之力，得未曾有，心净踊跃，即从座起到于佛前，头面礼足，却住一面，瞻仰尊颜，目不暂舍，而作是念：&ldquo;<a>世尊</a>，甚奇特！所为希有！随顺<a>世间</a>若干种性，以方便知见而为说法，拔出众生处处贪著。我等于佛功德言不能宣！唯佛世尊，能知我等深心本愿。&rdquo;</p>
<p style="text-align: left">
	　　尔时，佛告诸<a>比丘</a>：&ldquo;汝等见是富楼那弥多罗尼子不？我常称其于说法人中最为第一，亦常叹其种种功德，精勤护持助宣我法，能于四众示教利喜，具足解释佛之<a>正法</a>，而大<a>饶益</a>同梵<a>行者</a>。自舍如来，无能尽其言论之辩。汝等勿谓富楼那但能护持助宣我法，亦于过去九十亿诸佛所，护持助宣佛之正法，于彼说法人中亦最第一。又于诸佛所说空法明了通达，得四无碍智，常能审谛清净说法无有疑惑，具足<a>菩萨</a>神通之力，随其<a>寿命</a>常修梵行。彼佛世人咸皆谓之实是声闻，而富楼那以斯方便，饶益无量百千众生，又化无量阿僧祇人令立阿耨多罗三藐三菩提，为净佛土故，常作佛事<a>教化</a>众生。</p>
<p style="text-align: left">
	　　&ldquo;诸比丘，富楼那亦于七佛说法人中而得第一，今于我所说法人中亦为第一，于贤劫中当来诸佛说法人中亦复第一，而皆护持助宣<a>佛法</a>。亦于未来护持助宣无量无边诸佛之法，教化饶益无量众生，令立阿耨多罗三藐三菩提。为净佛土故，常勤精进教化众生，渐渐具足菩萨之道。过无量阿僧祇劫，当于此土得阿耨多罗三藐三菩提，号曰法明如来、应供、正遍知、明行足、善逝、世间解、无上士、调御丈夫、<a>天人</a>师、佛世尊。其佛以恒河沙等三千<a>大千世界</a>为一佛土，七宝为地，地平如掌，无有山陵、溪涧、沟壑，七宝台观充满其中。诸天宫殿近处<a>虚空</a>，人天交接两得相见，无诸恶道，亦无女人。一切众生皆以化生，无有淫欲得大神通，身出光明，飞行自在，志念坚固，精进智慧，普皆金色三十二相而自庄严。其国众生常以二食：一者、法喜食，二者、<a>禅悦</a>食。有无量阿僧祇千万亿那由他诸菩萨众，得大神通四无碍智，善能教化众生之类。其声闻众算数校计所不能知，皆得具足六通、三明及八<a>解脱</a>。其佛国土，有如是等无量功德庄严成就，劫名宝明，国名善净。其佛寿命无量阿僧祇劫，法住甚久。佛灭度后，起七宝塔遍满其国。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;诸比丘谛听， 佛子所行道，</p>
<p style="text-align: left">
	　　善学方便故， 不可得思议。</p>
<p style="text-align: left">
	　　知众乐小法， 而畏于大智，</p>
<p style="text-align: left">
	　　是故诸菩萨， 作声闻缘觉，</p>
<p style="text-align: left">
	　　以无数方便， 化诸众生类。</p>
<p style="text-align: left">
	　　自说是声闻， 去佛道甚远，</p>
<p style="text-align: left">
	　　度脱无量众， 皆悉得成就，</p>
<p style="text-align: left">
	　　虽小欲<a>懈怠</a>， 渐当令作佛。</p>
<p style="text-align: left">
	　　内秘菩萨行， 外现是声闻，</p>
<p style="text-align: left">
	　　少欲厌<a>生死</a>， 实自净佛土。</p>
<p style="text-align: left">
	　　示众有三毒， 又现邪见相，</p>
<p style="text-align: left">
	　　我弟子如是， 方便度众生。</p>
<p style="text-align: left">
	　　若我具足说， 种种现化事，</p>
<p style="text-align: left">
	　　众生闻是者， 心则怀疑惑。</p>
<p style="text-align: left">
	　　今此富楼那， 于昔千亿佛，</p>
<p style="text-align: left">
	　　勤修所行道， 宣护诸佛法。</p>
<p style="text-align: left">
	　　为求无上慧， 而于诸佛所，</p>
<p style="text-align: left">
	　　现居弟子上， 多闻有智慧，</p>
<p style="text-align: left">
	　　所说无所畏， 能令众<a>欢喜</a>，</p>
<p style="text-align: left">
	　　未曾有疲惓， 而以助佛事。</p>
<p style="text-align: left">
	　　已度大神通， 具四无碍智，</p>
<p style="text-align: left">
	　　知诸根利钝， 常说清净法，</p>
<p style="text-align: left">
	　　演畅如是义， 教诸千亿众，</p>
<p style="text-align: left">
	　　令住大乘法， 而自净佛土。</p>
<p style="text-align: left">
	　　未来亦供养， 无量无数佛，</p>
<p style="text-align: left">
	　　护助宣正法， 亦自净佛土。</p>
<p style="text-align: left">
	　　常以诸方便， 说法无所畏，</p>
<p style="text-align: left">
	　　度不可计众， 成就一切智。</p>
<p style="text-align: left">
	　　供养诸如来， 护持法宝藏，</p>
<p style="text-align: left">
	　　其后得成佛， 号名曰法明。</p>
<p style="text-align: left">
	　　其国名善净， 七宝所合成，</p>
<p style="text-align: left">
	　　劫名为宝明。 菩萨众甚多，</p>
<p style="text-align: left">
	　　其数无量亿， 皆度大神通，</p>
<p style="text-align: left">
	　　威德力具足， 充满其国土。</p>
<p style="text-align: left">
	　　声闻亦无数， 三明八解脱，</p>
<p style="text-align: left">
	　　得四无碍智， 以是等为僧。</p>
<p style="text-align: left">
	　　其国诸众生， 淫欲皆已断，</p>
<p style="text-align: left">
	　　纯一变化生， 具相庄严身，</p>
<p style="text-align: left">
	　　法喜禅悦食， 更无余食想，</p>
<p style="text-align: left">
	　　无有诸女人， 亦无诸恶道。</p>
<p style="text-align: left">
	　　富楼那比丘， 功德悉成满，</p>
<p style="text-align: left">
	　　当得斯<a>净土</a>， 贤圣众甚多。</p>
<p style="text-align: left">
	　　如是无量事， 我今但略说。&rdquo;</p>
<p style="text-align: left">
	　　尔时，千二百阿<a>罗汉</a>心自在者作是念：&ldquo;我等欢喜，得未曾有。若世尊各见授记如余大弟子者，不亦快乎！&rdquo;佛知此等心之所念，告摩诃迦葉：&ldquo;是千二百阿罗汉，我今当现前次第与授阿耨多罗三藐三菩提记。于此众中，我大弟子憍陈如比丘，当供养六万二千亿佛，然后得成为佛，号曰普明如来、应供、正遍知、明行足、善逝、世间解、无上士、调御丈夫、天人师、佛世尊。其五百阿罗汉，优楼频螺迦葉、伽耶迦葉、那提迦葉、迦留陀夷、优陀夷、阿[少/兔]楼驮、离婆多、劫宾那、薄拘罗、周陀、莎伽陀等，皆当得阿耨多罗三藐三菩提，尽同一号，名曰普明。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;憍陈如比丘， 当见无量佛，</p>
<p style="text-align: left">
	　　过阿僧祇劫， 乃成等正觉。</p>
<p style="text-align: left">
	　　常放大光明， 具足诸神通，</p>
<p style="text-align: left">
	　　名闻遍十方， 一切之所敬，</p>
<p style="text-align: left">
	　　常说无上道， 故号为普明。</p>
<p style="text-align: left">
	　　其国土清净， 菩萨皆勇猛，</p>
<p style="text-align: left">
	　　咸升妙楼阁， 游诸十方国，</p>
<p style="text-align: left">
	　　以无上供具， 奉献于诸佛。</p>
<p style="text-align: left">
	　　作是供养已， 心怀大欢喜，</p>
<p style="text-align: left">
	　　须臾还本国， 有如是神力。</p>
<p style="text-align: left">
	　　佛寿六万劫， 正法住倍寿，</p>
<p style="text-align: left">
	　　像法复倍是， 法灭天人忧。</p>
<p style="text-align: left">
	　　其五百比丘， 次第当作佛，</p>
<p style="text-align: left">
	　　同号曰普明， 转次而授记：</p>
<p style="text-align: left">
	　　我灭度之后， 某甲当作佛，</p>
<p style="text-align: left">
	　　其所化世间， 亦如我今日。</p>
<p style="text-align: left">
	　　国土之严净， 及诸神通力，</p>
<p style="text-align: left">
	　　菩萨声闻众， 正法及像法，</p>
<p style="text-align: left">
	　　寿命劫多少， 皆如上所说。</p>
<p style="text-align: left">
	　　迦葉汝已知， 五百自在者，</p>
<p style="text-align: left">
	　　余诸声闻众， 亦当复如是，</p>
<p style="text-align: left">
	　　其不在此会， 汝当为宣说。&rdquo;</p>
<p style="text-align: left">
	　　尔时，五百阿罗汉于佛前得受记已，欢喜踊跃，即从座起，到于佛前，头面礼足，悔过自责：&ldquo;世尊，我等常作是念，自谓已得究竟灭度，今乃知之如无智者。所以者何？我等应得如来智慧，而便自以小智为足。世尊，譬如有人至亲友家，醉酒而卧。是时亲友官事当行，以无价宝珠系其衣里，与之而去。其人醉卧，都不觉知。起已游行，到于他国。为衣食故，勤力求索甚大艰难，若少有所得便以为足。于后亲友会遇见之，而作是言：&lsquo;咄哉！丈夫，何为衣食乃至如是？我昔欲令汝得安乐，五欲自恣，于某年日月，以无价宝珠系汝衣里。今故现在，而汝不知，勤苦忧恼以求自活，甚为痴也！汝今可以此宝贸易所须，常可如意，无所乏短。&rsquo;佛亦如是，为菩萨时，教化我等，令发一切智心；而寻废忘，不知不觉，既得阿罗汉道，自谓灭度，资生艰难得少为足，一切智愿犹在不失。今者世尊<a>觉悟</a>我等，作如是言：&lsquo;诸比丘，汝等所得非究竟灭。我久令汝等种佛善根，以方便故示<a>涅槃</a>相，而汝谓为实得灭度。&rsquo;世尊，我今乃知实是菩萨，得受阿耨多罗三藐三菩提记，以是因缘，甚大欢喜，得未曾有。&rdquo;</p>
<p style="text-align: left">
	　　尔时，阿若憍陈如等欲重宣此义，而说偈言：</p>
<p style="text-align: left">
	　　&ldquo;我等闻无上， 安隐授记声，</p>
<p style="text-align: left">
	　　欢喜未曾有， 礼无量智佛。</p>
<p style="text-align: left">
	　　今于世尊前， 自悔诸过咎，</p>
<p style="text-align: left">
	　　于无量佛宝， 得少涅槃分，</p>
<p style="text-align: left">
	　　如无智愚人， 便自以为足。</p>
<p style="text-align: left">
	　　譬如贫穷人， 往至亲友家，</p>
<p style="text-align: left">
	　　其家甚大富， 具设诸肴膳，</p>
<p style="text-align: left">
	　　以无价宝珠， 系著内衣里，</p>
<p style="text-align: left">
	　　默与而舍去， 时卧不觉知。</p>
<p style="text-align: left">
	　　是人既已起， 游行诣他国，</p>
<p style="text-align: left">
	　　求衣食自济， 资生甚艰难，</p>
<p style="text-align: left">
	　　得少便为足， 更不愿好者，</p>
<p style="text-align: left">
	　　不觉内衣里， 有无价宝珠。</p>
<p style="text-align: left">
	　　与珠之亲友， 后见此贫人，</p>
<p style="text-align: left">
	　　苦切责之已， 示以所系珠。</p>
<p style="text-align: left">
	　　贫人见此珠， 其心大欢喜，</p>
<p style="text-align: left">
	　　富有诸财物， 五欲而自恣。</p>
<p style="text-align: left">
	　　我等亦如是， 世尊于长夜，</p>
<p style="text-align: left">
	　　常愍见教化， 令种无上愿。</p>
<p style="text-align: left">
	　　我等无智故， 不觉亦不知，</p>
<p style="text-align: left">
	　　得少涅槃分， 自足不求余。</p>
<p style="text-align: left">
	　　今佛觉悟我， 言非实灭度，</p>
<p style="text-align: left">
	　　得佛无上慧， 尔乃为真灭。</p>
<p style="text-align: left">
	　　我今从佛闻， 授记庄严事，</p>
<p style="text-align: left">
	　　及转次受决， 身心遍欢喜。&rdquo;</p>
<p style="text-align: left">
	　　授学无学人记品第九</p>
<p style="text-align: left">
	　　尔时，阿难、罗睺罗而作是念：&ldquo;我等每自思惟，设得受记，不亦快乎！&rdquo;即从座起到于佛前，头面礼足，俱白佛言：&ldquo;世尊，我等于此亦应有分。唯有如来，我等所归。又我等为一切世间天、人、阿修罗所见知识。阿难常为侍者，护持法藏。罗睺罗是佛之子。若佛见授阿耨多罗三藐三菩提记者，我愿既满，众望亦足。&rdquo;尔时，学无学声闻弟子二千人，皆从座起，偏袒右肩，到于佛前，一心合掌，瞻仰世尊，如阿难、罗睺罗所愿，住立一面。</p>
<p style="text-align: left">
	　　尔时，佛告阿难：&ldquo;汝于来世当得作佛，号山海慧自在通王如来、应供、正遍知、明行足、善逝、世间解、无上士、调御丈夫、天人师、佛世尊。当供养六十二亿诸佛，护持法藏，然后得阿耨多罗三藐三菩提。教化二十千万亿恒河沙诸菩萨等，令成阿耨多罗三藐三菩提。国名常立胜幡。其土清净，琉璃为地，劫名妙音遍满。其佛寿命，无量千万亿阿僧祇劫，若人于千万亿无量阿僧祇劫中算数校计不能得知，正法住世倍于寿命，像法住世复倍正法。阿难，是山海慧自在通王佛，为十方无量千万亿恒河沙等诸佛如来，所共赞叹，称其功德。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;我今僧中说， 阿难持法者，</p>
<p style="text-align: left">
	　　当供养诸佛， 然后成正觉，</p>
<p style="text-align: left">
	　　号曰山海慧， 自在通王佛。</p>
<p style="text-align: left">
	　　其国土清净， 名常立胜幡，</p>
<p style="text-align: left">
	　　教化诸菩萨， 其数如恒沙。</p>
<p style="text-align: left">
	　　佛有大威德， 名闻满十方，</p>
<p style="text-align: left">
	　　寿命无有量， 以愍众生故，</p>
<p style="text-align: left">
	　　正法倍寿命， 像法复倍是。</p>
<p style="text-align: left">
	　　如恒河沙等， 无数诸众生，</p>
<p style="text-align: left">
	　　于此佛法中， 种佛道因缘。&rdquo;</p>
<p style="text-align: left">
	　　尔时，会中新发意菩萨八千人，咸作是念：&ldquo;我等尚不闻诸大菩萨得如是记，有何因缘而诸声闻得如是决？&rdquo;尔时，世尊知诸菩萨心之所念，而告之曰：&ldquo;诸善男子，我与阿难等，于空王佛所，同时发阿耨多罗三藐三菩提心。阿难常乐多闻，我常勤精进。是故我已得成阿耨多罗三藐三菩提，而阿难护持我法，亦护将来诸佛法藏，教化成就诸菩萨众。其本愿如是，故获斯记。&rdquo;阿难面于佛前，自闻授记及国土庄严，所愿具足，心大欢喜，得未曾有。即时忆念过去无量千万亿诸佛法藏，通达无碍如今所闻，亦识本愿。</p>
<p style="text-align: left">
	　　尔时，阿难而说偈言：</p>
<p style="text-align: left">
	　　&ldquo;世尊甚希有， 令我念过去，</p>
<p style="text-align: left">
	　　无量诸佛法， 如今日所闻。</p>
<p style="text-align: left">
	　　我今无复疑， 安住于佛道，</p>
<p style="text-align: left">
	　　方便为侍者， 护持诸佛法。&rdquo;</p>
<p style="text-align: left">
	　　尔时，佛告罗睺罗：&ldquo;汝于来世当得作佛，号蹈七宝华如来、应供、正遍知、明行足、善逝、世间解、无上士、调御丈夫、天人师、佛世尊。当供养十世界微尘等数诸佛如来，常为诸佛而作长子，犹如今也。是蹈七宝华佛，国土庄严，寿命劫数，所化弟子，正法、像法，亦如山海慧自在通王如来无异，亦为此佛而作长子，过是已后，当得阿耨多罗三藐三菩提。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;我为太子时， 罗睺为长子，</p>
<p style="text-align: left">
	　　我今成佛道， 受法为法子。</p>
<p style="text-align: left">
	　　于未来世中， 见无量亿佛，</p>
<p style="text-align: left">
	　　皆为其长子， 一心求佛道。</p>
<p style="text-align: left">
	　　罗睺罗密行， 唯我能知之，</p>
<p style="text-align: left">
	　　现为我长子， 以示诸众生，</p>
<p style="text-align: left">
	　　无量亿千万， 功德不可数，</p>
<p style="text-align: left">
	　　安住于佛法， 以求无上道。&rdquo;</p>
<p style="text-align: left">
	　　尔时，世尊见学无学二千人，其意柔软，寂然清净，一心观佛，佛告阿难：&ldquo;汝见是学无学二千人不？&rdquo;</p>
<p style="text-align: left">
	　　&ldquo;唯然，已见。&rdquo;</p>
<p style="text-align: left">
	　　&ldquo;阿难，是诸人等，当供养五十世界微尘数诸佛如来，恭敬尊重，护持法藏，末后同时于十方国各得成佛，皆同一号，名曰宝相如来、应供、正遍知、明行足、善逝、世间解、无上士、调御丈夫、天人师、佛世尊。寿命一劫，国土庄严，声闻、菩萨，正法、像法，皆悉同等。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;是二千声闻， 今于我前住，</p>
<p style="text-align: left">
	　　悉皆与授记， 未来当成佛。</p>
<p style="text-align: left">
	　　所供养诸佛， 如上说尘数，</p>
<p style="text-align: left">
	　　护持其法藏， 后当成正觉。</p>
<p style="text-align: left">
	　　各于十方国， 悉同一名号，</p>
<p style="text-align: left">
	　　俱时坐道场， 以证无上慧。</p>
<p style="text-align: left">
	　　皆名为宝相。 国土及弟子，</p>
<p style="text-align: left">
	　　正法与像法， 悉等无有异。</p>
<p style="text-align: left">
	　　咸以诸神通， 度十方众生，</p>
<p style="text-align: left">
	　　名闻普周遍， 渐入于涅槃。&rdquo;</p>
<p style="text-align: left">
	　　尔时，学无学二千人，闻佛授记欢喜踊跃，而说偈言：</p>
<p style="text-align: left">
	　　&ldquo;世尊慧灯明， 我闻授记音，</p>
<p style="text-align: left">
	　　心欢喜充满， 如<a>甘露</a>见灌。&rdquo;</p>
<p style="text-align: left">
	　　法师品第十</p>
<p style="text-align: left">
	　　尔时，世尊因<a>药王菩萨</a>，告八万大士：&ldquo;药王，汝见是大众中无量诸天、龙王、夜叉、乾闼婆、阿修罗、迦楼罗、紧那罗、摩睺罗伽、人与非人，及比丘、<a>比丘尼</a>、优婆塞、优婆夷，求声闻者，求辟支佛者，求佛道者，如是等类咸于佛前，闻《妙<a>法华经</a>》一偈一句，乃至一念<a>随喜</a>者，我皆与授记，当得阿耨多罗三藐三菩提。&rdquo;</p>
<p style="text-align: left">
	　　佛告药王：&ldquo;又如来灭度之后，若有人闻《妙法华经》乃至一偈一句一念随喜者，我亦与授阿耨多罗三藐三菩提记。若复有人，受持、读诵、解说、书写《妙法华经》乃至一偈，于此经卷敬视如佛，种种供养，华香、璎珞、末香、涂香、<a>烧香</a>、缯盖、幢幡、衣服、伎乐，乃至合掌恭敬。药王当知，是诸人等，已曾供养十万亿佛，于诸佛所成就大愿，愍众生故生此人间。</p>
<p style="text-align: left">
	　　&ldquo;药王，若有人问，何等众生于未来世当得作佛？应示是诸人等于未来世必得作佛。何以故？若善男子、善女人，于《法华经》乃至一句受持、读诵、解说、书写，种种供养经卷，华香、璎珞、末香、涂香、烧香、缯盖、幢幡、衣服、伎乐，合掌恭敬，是人一切世间所应瞻奉，应以如来供养而供养之。当知此人是大菩萨，成就阿耨多罗三藐三菩提，哀愍众生愿生此间，广演分别《妙法华经》，何况尽能受持、种种供养者！药王当知，是人自舍清净业报，于我灭度后，愍众生故，生于恶世广演此经。若是善男子、善女人，我灭度后，能窃为一人说《法华经》乃至一句。当知是人则如来使，如来所遣行如来事，何况于大众中广为人说！</p>
<p style="text-align: left">
	　　&ldquo;药王，若有恶人以不善心，于一劫中现于佛前常毁骂佛，其罪尚轻。若人以一恶言，毁呰在家<a>出家</a>读诵《法华经》者，其罪甚重！药王，其有读诵《法华经》者，当知是人，以佛庄严而自庄严，则为如来肩所荷担。其所至方应随向礼，一心合掌，恭敬供养，尊重赞叹，华香、璎珞、末香、涂香、烧香、缯盖、幢幡、衣服、肴馔，作诸伎乐，人中上供而供养之，应持天宝而以散之，天上宝聚应以奉献。所以者何？是人欢喜说法，须臾闻之，即得究竟阿耨多罗三藐三菩提故。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;若欲住佛道， 成就自然智，</p>
<p style="text-align: left">
	　　常当勤供养， 受持法华者。</p>
<p style="text-align: left">
	　　其有欲疾得， 一切种智慧，</p>
<p style="text-align: left">
	　　当受持是经， 并供养持者。</p>
<p style="text-align: left">
	　　若有能受持， 妙法华经者，</p>
<p style="text-align: left">
	　　当知佛所使， 愍念诸众生。</p>
<p style="text-align: left">
	　　诸有能受持， 妙法华经者，</p>
<p style="text-align: left">
	　　舍于清净土， 愍众故生此。</p>
<p style="text-align: left">
	　　当知如是人， 自在所欲生，</p>
<p style="text-align: left">
	　　能于此恶世， 广说无上法。</p>
<p style="text-align: left">
	　　应以天华香， 及天宝衣服，</p>
<p style="text-align: left">
	　　天上妙宝聚， 供养说法者。</p>
<p style="text-align: left">
	　　吾灭后恶世， 能持是经者，</p>
<p style="text-align: left">
	　　当合掌礼敬， 如供养世尊。</p>
<p style="text-align: left">
	　　上馔众甘美， 及种种衣服，</p>
<p style="text-align: left">
	　　供养是佛子， 冀得须臾闻。</p>
<p style="text-align: left">
	　　若能于后世， 受持是经者，</p>
<p style="text-align: left">
	　　我遣在人中， 行于如来事。</p>
<p style="text-align: left">
	　　若于一劫中， 常怀不善心，</p>
<p style="text-align: left">
	　　作色而骂佛， 获无量重罪。</p>
<p style="text-align: left">
	　　其有读诵持， 是法华经者，</p>
<p style="text-align: left">
	　　须臾加恶言， 其罪复过彼！</p>
<p style="text-align: left">
	　　有人求佛道， 而于一劫中，</p>
<p style="text-align: left">
	　　合掌在我前， 以无数偈赞，</p>
<p style="text-align: left">
	　　由是赞佛故， 得无量功德，</p>
<p style="text-align: left">
	　　叹美持经者， 其福复过彼！</p>
<p style="text-align: left">
	　　于八十亿劫， 以最妙色声，</p>
<p style="text-align: left">
	　　及与香味触， 供养持经者，</p>
<p style="text-align: left">
	　　如是供养已， 若得须臾闻，</p>
<p style="text-align: left">
	　　则应自欣庆， 我今获大利！</p>
<p style="text-align: left">
	　　药王今告汝， 我所说诸经，</p>
<p style="text-align: left">
	　　而于此经中， 法华最第一。&rdquo;</p>
<p style="text-align: left">
	　　尔时，佛复告药王菩萨摩诃萨：&ldquo;我所说经典无量千万亿，已说、今说、当说，而于其中，此《法华经》最为难信难解。药王，此经是诸佛秘要之藏，不可分布妄授与人。诸佛世尊之所守护，从昔已来未曾显说，而此经者，如来现在犹多怨嫉，况灭度后！</p>
<p style="text-align: left">
	　　&ldquo;药王当知，如来灭后，其能书持、读诵、供养、为他人说者，如来则为以衣覆之，又为他方现在诸佛之所护念。是人有大信力及志愿力、诸善根力，当知是人与如来共宿，则为如来手摩其头。药王，在在处处，若说若读若诵若书，若经卷所住处，皆应起七宝塔极令高广严饰，不须复安<a>舍利</a>。所以者何？此中已有如来全身。此塔应以一切华香、璎珞、缯盖、幢幡、伎乐歌颂，供养恭敬，尊重赞叹。若有人得见此塔<a>礼拜</a>供养，当知是等皆近阿耨多罗三藐三菩提。药王，多有人在家出家行菩萨道，若不能得见闻、读诵、书持、供养是《法华经》者，当知是人未善行菩萨道。若有得闻是经典者，乃能善行菩萨之道。其有众生求佛道者，若见若闻是《法华经》，闻已信解受持者，当知是人得近阿耨多罗三藐三菩提。</p>
<p style="text-align: left">
	　　&ldquo;药王，譬如有人渴乏须水，于彼高原穿凿求之，犹见干土，知水尚远；施功不已，转见湿土，遂渐至泥，其心决定知水必近。菩萨亦复如是，若未闻未解未能修习是《法华经》者，当知是人去阿耨多罗三藐三菩提尚远；若得闻解思惟修习，必知得近阿耨多罗三藐三菩提。所以者何？一切菩萨阿耨多罗三藐三菩提皆属此经，此经开方便门，示真实相。是《法华经》藏深固幽远，无人能到，今<a>佛教</a>化成就菩萨而为开示。药王，若有菩萨闻是《法华经》惊疑怖畏，当知是为新发意菩萨。若声闻人闻是经惊疑怖畏，当知是为增上慢者。</p>
<p style="text-align: left">
	　　&ldquo;药王，若有善男子、善女人，如来灭后，欲为四众说是《法华经》者，云何应说？是善男子、善女人，入如来室，著如来衣，坐如来座，尔乃应为四众广说斯经。如来室者，一切众生中大慈悲心是。如来衣者，柔和忍辱心是。如来座者，一切法空是。安住是中，然后以不懈怠心，为诸菩萨及四众广说是《法华经》。药王，我于余国遣化人为其集听法众，亦遣化比丘、比丘尼、优婆塞、优婆夷听其说法。是诸化人，闻法信受，随顺不逆。若说法者在空闲处，我时广遣天、龙、鬼、神、乾闼婆、阿修罗等听其说法。我虽在异国，时时令说法者得见我身。若于此经忘失句逗，我还为说令得具足。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;欲舍诸懈怠， 应当听此经，</p>
<p style="text-align: left">
	　　是经难得闻， 信受者亦难。</p>
<p style="text-align: left">
	　　如人渴须水， 穿凿于高原，</p>
<p style="text-align: left">
	　　犹见干燥土， 知去水尚远，</p>
<p style="text-align: left">
	　　渐见湿土泥， 决定知近水。</p>
<p style="text-align: left">
	　　药王汝当知， 如是诸人等，</p>
<p style="text-align: left">
	　　不闻法华经， 去佛智甚远！</p>
<p style="text-align: left">
	　　若闻是深经， 决了声闻法。</p>
<p style="text-align: left">
	　　是诸经之王， 闻已谛思惟，</p>
<p style="text-align: left">
	　　当知此人等， 近于佛智慧。</p>
<p style="text-align: left">
	　　若人说此经， 应入如来室，</p>
<p style="text-align: left">
	　　著于如来衣， 而坐如来座，</p>
<p style="text-align: left">
	　　处众无所畏， 广为分别说。</p>
<p style="text-align: left">
	　　大慈悲为室， 柔和忍辱衣，</p>
<p style="text-align: left">
	　　诸法空为座， 处此为说法。</p>
<p style="text-align: left">
	　　若说此经时， 有人恶口骂，</p>
<p style="text-align: left">
	　　加刀杖瓦石， <a>念佛</a>故应忍。</p>
<p style="text-align: left">
	　　我千万亿土， 现净坚固身，</p>
<p style="text-align: left">
	　　于无量亿劫， 为众生说法。</p>
<p style="text-align: left">
	　　若我灭度后， 能说此经者，</p>
<p style="text-align: left">
	　　我遣化四众， 比丘比丘尼，</p>
<p style="text-align: left">
	　　及清信士女， 供养于法师，</p>
<p style="text-align: left">
	　　引导诸众生， 集之令听法。</p>
<p style="text-align: left">
	　　若人欲加恶， 刀杖及瓦石，</p>
<p style="text-align: left">
	　　则遣变化人， 为之作卫护。</p>
<p style="text-align: left">
	　　若说法之人， 独在空闲处，</p>
<p style="text-align: left">
	　　寂寞无人声， 读诵此经典，</p>
<p style="text-align: left">
	　　我尔时为现， 清净光明身。</p>
<p style="text-align: left">
	　　若忘失章句， 为说令通利。</p>
<p style="text-align: left">
	　　若人具是德， 或为四众说，</p>
<p style="text-align: left">
	　　空处读诵经， 皆得见我身。</p>
<p style="text-align: left">
	　　若人在空闲， 我遣天龙王，</p>
<p style="text-align: left">
	　　夜叉鬼神等， 为作听法众。</p>
<p style="text-align: left">
	　　是人乐说法， 分别无挂碍，</p>
<p style="text-align: left">
	　　诸佛护念故， 能令大众喜。</p>
<p style="text-align: left">
	　　若亲近法师， 速得菩萨道，</p>
<p style="text-align: left">
	　　随顺是师学， 得见恒沙佛。&rdquo;</p>
<p style="text-align: left">
	　　见宝塔品第十一</p>
<p style="text-align: left">
	　　尔时，佛前有七宝塔，高五百由旬，纵广二百五十由旬，从地踊出住在空中，种种宝物而庄校之。五千栏楯，龛室千万，无数幢幡以为严饰，垂宝璎珞，宝铃万亿而悬其上。四面皆出多摩罗跋栴檀之香，充遍世界。其诸幡盖，以金、银、琉璃、砗磲、玛瑙、真珠、<a>玫瑰</a>七宝合成，高至四天王宫。三十三天雨天曼陀罗华供养宝塔，余诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等千万亿众，以一切华香、璎珞、幡盖、伎乐供养宝塔，恭敬尊重赞叹。</p>
<p style="text-align: left">
	　　尔时，宝塔中出大音声叹言：&ldquo;善哉！善哉！释迦牟尼世尊，能以平等大慧教菩萨法，佛所护念《妙法华经》为大众说。如是，如是，释迦牟尼世尊，如所说者，皆是真实。&rdquo;尔时，四众见大宝塔住在空中，又闻塔中所出音声，皆得法喜怪未曾有，从座而起，恭敬合掌，却住一面。尔时，有菩萨摩诃萨名大乐说，知一切世间天、人、阿修罗等心之所疑，而白佛言：&ldquo;世尊，以何因缘有此宝塔从地踊出？又于其中发是音声？&rdquo;</p>
<p style="text-align: left">
	　　尔时，佛告大乐说菩萨：&ldquo;此宝塔中有如来全身，乃往过去东方无量千万亿阿僧祇世界，国名宝净，彼中有佛，号曰多宝。其佛行菩萨道时，作大誓愿：&lsquo;若我成佛，灭度之后，于十方国土有说《法华经》处，我之塔庙为听是经故，踊现其前为作证明，赞言善哉。&rsquo;彼佛成道已，临灭度时，于天人大众中告诸比丘：&lsquo;我灭度后，欲供养我全身者，应起一大塔。&rsquo;其佛以神通愿力，十方世界在在处处，若有说《法华经》者，彼之宝塔皆踊出其前，全身在于塔中，赞言：&lsquo;善哉！善哉！&rsquo;大乐说，今多宝如来塔，闻说《法华经》故，从地踊出，赞言：&lsquo;善哉！善哉！&rsquo;&rdquo;</p>
<p style="text-align: left">
	　　是时，大乐说菩萨以如来神力故，白佛言：&ldquo;世尊，我等愿欲见此佛身。&rdquo;</p>
<p style="text-align: left">
	　　佛告大乐说菩萨摩诃萨：&ldquo;是多宝佛有深重愿：&lsquo;若我宝塔为听《法华经》故出于诸佛前时，其有欲以我身示四众者，彼佛分身诸佛，在于十方世界说法，尽还集一处，然后我身乃出现耳！&rsquo;大乐说，我分身诸佛，在于十方世界说法者，今应当集。&rdquo;</p>
<p style="text-align: left">
	　　大乐说白佛言：&ldquo;世尊，我等亦愿欲见世尊分身诸佛礼拜供养。&rdquo;</p>
<p style="text-align: left">
	　　尔时，佛放白毫一光，即见东方五百万亿那由他恒河沙等国土诸佛。彼诸国土皆以玻瓈为地，宝树、宝衣以为庄严，无数千万亿菩萨充满其中，遍张宝幔宝网罗上。彼国诸佛以大妙音而说诸法，及见无量千万亿菩萨遍满诸国为众说法。南西北方、四维、上下，白毫相光所照之处，亦复如是。</p>
<p style="text-align: left">
	　　尔时，十方诸佛各告众菩萨言：&ldquo;善男子，我今应往<a>娑婆世界</a><a>释迦牟尼佛</a>所，并供养多宝如来宝塔。&rdquo;时娑婆世界即变清净，琉璃为地，宝树庄严，黄金为绳以界八道，无诸聚落、村营、城邑，大海江河、山川林薮烧大宝香，曼陀罗华遍布其地，以宝网幔罗覆其上，悬诸宝铃。唯留此会众，移诸天人置于他土。是时诸佛各将一大菩萨以为侍者，至娑婆世界，各到宝树下。一一宝树高五百由旬，枝叶华果次第庄严。诸宝树下皆有师子之座，高五由旬，亦以大宝而校饰之。尔时，诸佛各于此座结跏趺坐，如是展转遍满三千大千世界，而于释迦牟尼佛一方所分之身，犹故未尽。时释迦牟尼佛，欲容受所分身诸佛故，八方各更变二百万亿那由他国皆令清净，无有<a>地狱</a>、饿鬼、畜生及阿修罗，又移诸天人置于他土所化之国。亦以琉璃为地，宝树庄严，树高五百由旬，枝叶华果次第严饰，树下皆有宝师子座高五由旬，种种诸宝以为庄校，亦无大海江河及目真邻陀山、摩诃目真邻陀山、铁围山、大铁围山、须弥山等诸山王，通为一佛国土，宝地平正，宝交露幔遍覆其上，悬诸幡盖，烧大宝香，诸天宝华遍布其地。释迦牟尼佛为诸佛当来坐故，复于八方各更变二百万亿那由他国皆令清净，无有地狱、饿鬼、畜生及阿修罗，又移诸天人置于他土。所化之国，亦以琉璃为地，宝树庄严，树高五百由旬，枝叶华果次第庄严，树下皆有宝师子座高五由旬，亦以大宝而校饰之，亦无大海江河及目真邻陀山、摩诃目真邻陀山、铁围山、大铁围山、须弥山等诸山王，通为一佛国土，宝地平正，宝交露幔遍覆其上，悬诸幡盖，烧大宝香，诸天宝华遍布其地。</p>
<p style="text-align: left">
	　　尔时，东方释迦牟尼佛所分之身，百千万亿那由他恒河沙等国土中诸佛，各各说法来集于此。如是次第十方诸佛，皆悉来集坐于八方。尔时，一一方四百万亿那由他国土，诸佛如来遍满其中。是时诸佛各在宝树下坐师子座，皆遣侍者问讯释迦牟尼佛，各赍宝华满掬而告之言：&ldquo;善男子，汝往诣耆阇崛山释迦牟尼佛所，如我辞曰：&lsquo;少病少恼，气力安乐，及菩萨、声闻众悉安隐不？&rsquo;以此宝华散佛供养，而作是言：&lsquo;彼某甲佛，与欲开此宝塔。&rsquo;&rdquo;诸佛遣使亦复如是。</p>
<p style="text-align: left">
	　　尔时，释迦牟尼佛见所分身佛悉已来集，各各坐于师子之座，皆闻诸佛与欲同开宝塔。即从座起住虚空中，一切四众起立合掌一心观佛。于是释迦牟尼佛以右指开七宝塔户，出大音声，如却关钥开大城门。即时一切众会皆见多宝如来，于宝塔中坐师子座，全身不散如入<a>禅定</a>。又闻其言：&ldquo;善哉！善哉！释迦牟尼佛，快说是《法华经》。我为听是经故而来至此。&rdquo;尔时四众等，见过去无量千万亿劫灭度佛说如是言，叹未曾有，以天宝华聚散多宝佛及释迦牟尼佛上。</p>
<p style="text-align: left">
	　　尔时，多宝佛于宝塔中，分半座与释迦牟尼佛，而作是言：&ldquo;释迦牟尼佛，可就此座。&rdquo;即时释迦牟尼佛，入其塔中坐其半座，结跏趺坐。尔时，大众见二如来在七宝塔中师子座上结跏趺坐，各作是念：&ldquo;佛座高远，唯愿如来以神通力，令我等辈俱处虚空。&rdquo;即时释迦牟尼佛，以神通力接诸大众皆在虚空，以大音声普告四众：&ldquo;谁能于此娑婆国土广说《妙法华经》？今正是时，如来不久当入涅槃，佛欲以此《妙法华经》付嘱有在。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;圣主世尊， 虽久灭度，</p>
<p style="text-align: left">
	　　在宝塔中， 尚为法来，</p>
<p style="text-align: left">
	　　诸人云何， 不勤为法？</p>
<p style="text-align: left">
	　　此佛灭度， 无央数劫，</p>
<p style="text-align: left">
	　　处处听法， 以难遇故。</p>
<p style="text-align: left">
	　　彼佛本愿， 我灭度后，</p>
<p style="text-align: left">
	　　在在所往， 常为听法。</p>
<p style="text-align: left">
	　　又我分身， 无量诸佛，</p>
<p style="text-align: left">
	　　如恒沙等， 来欲听法。</p>
<p style="text-align: left">
	　　及见灭度， 多宝如来，</p>
<p style="text-align: left">
	　　各舍妙土， 及弟子众，</p>
<p style="text-align: left">
	　　天人龙神， 诸供养事，</p>
<p style="text-align: left">
	　　令法久住， 故来至此。</p>
<p style="text-align: left">
	　　为坐诸佛， 以神通力，</p>
<p style="text-align: left">
	　　移无量众， 令国清净。</p>
<p style="text-align: left">
	　　诸佛各各， 诣宝树下，</p>
<p style="text-align: left">
	　　如清净池， 莲华庄严。</p>
<p style="text-align: left">
	　　其宝树下， 诸师子座，</p>
<p style="text-align: left">
	　　佛坐其上， 光明严饰，</p>
<p style="text-align: left">
	　　如夜闇中， 燃大炬火。</p>
<p style="text-align: left">
	　　身出妙香， 遍十方国，</p>
<p style="text-align: left">
	　　众生蒙薰， 喜不自胜。</p>
<p style="text-align: left">
	　　譬如大风， 吹小树枝，</p>
<p style="text-align: left">
	　　以是方便， 令法久住。</p>
<p style="text-align: left">
	　　告诸大众， 我灭度后，</p>
<p style="text-align: left">
	　　谁能护持， 读说斯经？</p>
<p style="text-align: left">
	　　今于佛前， 自说誓言，</p>
<p style="text-align: left">
	　　其多宝佛， 虽久灭度，</p>
<p style="text-align: left">
	　　以大誓愿， 而师子吼。</p>
<p style="text-align: left">
	　　多宝如来， 及与我身，</p>
<p style="text-align: left">
	　　所集化佛， 当知此意。</p>
<p style="text-align: left">
	　　诸佛子等， 谁能<a>护法</a>？</p>
<p style="text-align: left">
	　　当发大愿， 令得久住。</p>
<p style="text-align: left">
	　　其有能护， 此经法者，</p>
<p style="text-align: left">
	　　则为供养， 我及多宝。</p>
<p style="text-align: left">
	　　此多宝佛， 处于宝塔，</p>
<p style="text-align: left">
	　　常游十方， 为是经故，</p>
<p style="text-align: left">
	　　亦复供养， 诸来化佛。</p>
<p style="text-align: left">
	　　庄严光饰， 诸世界者，</p>
<p style="text-align: left">
	　　若说此经， 则为见我，</p>
<p style="text-align: left">
	　　多宝如来， 及诸化佛。</p>
<p style="text-align: left">
	　　诸善男子， 各谛思惟</p>
<p style="text-align: left">
	　　此为难事， 宜发大愿，</p>
<p style="text-align: left">
	　　诸余经典， 数如恒沙，</p>
<p style="text-align: left">
	　　虽说此等， 未足为难。</p>
<p style="text-align: left">
	　　若接须弥， 掷置他方，</p>
<p style="text-align: left">
	　　无数佛土， 亦未为难。</p>
<p style="text-align: left">
	　　若以足指， 动大千界，</p>
<p style="text-align: left">
	　　远掷他国， 亦未为难。</p>
<p style="text-align: left">
	　　若立有顶， 为众演说，</p>
<p style="text-align: left">
	　　无量余经， 亦未为难。</p>
<p style="text-align: left">
	　　若佛灭后， 于恶世中，</p>
<p style="text-align: left">
	　　能说此经， 是则为难。</p>
<p style="text-align: left">
	　　假使有人， 手把虚空，</p>
<p style="text-align: left">
	　　而以游行， 亦未为难。</p>
<p style="text-align: left">
	　　于我灭后， 若自书持，</p>
<p style="text-align: left">
	　　若使人书， 是则为难。</p>
<p style="text-align: left">
	　　若以大地， 置足甲上，</p>
<p style="text-align: left">
	　　升于梵天， 亦未为难。</p>
<p style="text-align: left">
	　　佛灭度后， 于恶世中，</p>
<p style="text-align: left">
	　　暂读此经， 是则为难。</p>
<p style="text-align: left">
	　　假使劫烧， 担负干草，</p>
<p style="text-align: left">
	　　入中不烧， 亦未为难。</p>
<p style="text-align: left">
	　　我灭度后， 若持此经，</p>
<p style="text-align: left">
	　　为一人说， 是则为难。</p>
<p style="text-align: left">
	　　若持八万， 四千法藏，</p>
<p style="text-align: left">
	　　十二部经， 为人演说，</p>
<p style="text-align: left">
	　　令诸听者， 得六神通，</p>
<p style="text-align: left">
	　　虽能如是， 亦未为难。</p>
<p style="text-align: left">
	　　于我灭后， 听受此经，</p>
<p style="text-align: left">
	　　问其义趣， 是则为难。</p>
<p style="text-align: left">
	　　若人说法， 令千万亿，</p>
<p style="text-align: left">
	　　无量无数， 恒沙众生，</p>
<p style="text-align: left">
	　　得阿罗汉， 具六神通，</p>
<p style="text-align: left">
	　　虽有是益， 亦未为难。</p>
<p style="text-align: left">
	　　于我灭后， 若能奉持，</p>
<p style="text-align: left">
	　　如斯经典， 是则为难。</p>
<p style="text-align: left">
	　　我为佛道， 于无量土，</p>
<p style="text-align: left">
	　　从始至今， 广说诸经，</p>
<p style="text-align: left">
	　　而于其中， 此经第一，</p>
<p style="text-align: left">
	　　若有能持， 则持佛身。</p>
<p style="text-align: left">
	　　诸善男子， 于我灭后，</p>
<p style="text-align: left">
	　　谁能受持， 读诵此经？</p>
<p style="text-align: left">
	　　今于佛前， 自说誓言。</p>
<p style="text-align: left">
	　　此经难持， 若暂持者，</p>
<p style="text-align: left">
	　　我则欢喜， 诸佛亦然。</p>
<p style="text-align: left">
	　　如是之人， 诸佛所叹，</p>
<p style="text-align: left">
	　　是则勇猛， 是则精进，</p>
<p style="text-align: left">
	　　是名持戒， 行头陀者，</p>
<p style="text-align: left">
	　　则为疾得， 无上佛道。</p>
<p style="text-align: left">
	　　能于来世， 读持此经，</p>
<p style="text-align: left">
	　　是真佛子， 住淳善地。</p>
<p style="text-align: left">
	　　佛灭度后， 能解其义，</p>
<p style="text-align: left">
	　　是诸天人， 世间之眼。</p>
<p style="text-align: left">
	　　于恐畏世， 能须臾说，</p>
<p style="text-align: left">
	　　一切天人， 皆应供养。&rdquo;</p>
<p style="text-align: left">
	　　提婆达多品第十二</p>
<p style="text-align: left">
	　　尔时，佛告诸菩萨及天人四众：&ldquo;吾于过去无量劫中，求《法华经》无有懈惓。于多劫中常作国王，发愿求于无上菩提，心不退转，为欲满足<a>六波罗蜜</a>，勤行布施，心无吝惜，象、马、七珍、国城、妻子、奴婢、仆从、头目髓脑、身肉手足，不惜躯命。时世人民寿命无量。为于法故，捐舍国位，委政太子，击鼓宣令，四方求法：&lsquo;谁能为我说大乘者，吾当终身供给走使。&rsquo;时有仙人来白王言：&lsquo;我有大乘，名《妙法华经》。若不违我，当为宣说。&rsquo;王闻仙言，欢喜踊跃，即随仙人供给所须，采果汲水，拾薪设食，乃至以身而为床座，身心无惓。于时奉事经于千岁，为于法故，精勤给侍，令无所乏。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;我念过去劫， 为求大法故，</p>
<p style="text-align: left">
	　　虽作世国王， 不贪五欲乐，</p>
<p style="text-align: left">
	　　捶钟告四方， 谁有大法者，</p>
<p style="text-align: left">
	　　若为我解说， 身当为奴仆。</p>
<p style="text-align: left">
	　　时有阿私仙， 来白于大王：</p>
<p style="text-align: left">
	　　我有微妙法， 世间所希有！</p>
<p style="text-align: left">
	　　若能<a>修行</a>者， 吾当为汝说。</p>
<p style="text-align: left">
	　　时王闻仙言， 心生大喜悦，</p>
<p style="text-align: left">
	　　即便随仙人， 供给于所须，</p>
<p style="text-align: left">
	　　采薪及果蓏， 随时恭敬与，</p>
<p style="text-align: left">
	　　情存妙法故， 身心无懈惓。</p>
<p style="text-align: left">
	　　普为诸众生， 勤求于大法，</p>
<p style="text-align: left">
	　　亦不为己身， 及以五欲乐。</p>
<p style="text-align: left">
	　　故为大国王， 勤求获此法，</p>
<p style="text-align: left">
	　　遂致得成佛， 今故为汝说。&rdquo;</p>
<p style="text-align: left">
	　　佛告诸比丘：&ldquo;尔时王者，则我身是；时仙人者，今提婆达多是。由提婆达多善知识故，令我具足六波罗蜜、慈悲喜舍、三十二相、八十种好、紫磨金色、十力、四无所畏、四摄法、十八不共神通道力，成等正觉，广度众生，皆因提婆达多善知识故。&rdquo;告诸四众：&ldquo;提婆达多却后过无量劫，当得成佛，号曰天王如来、应供、正遍知、明行足、善逝、世间解、无上士、调御丈夫、天人师、佛世尊，世界名天道。时天王佛，住世二十中劫，广为众生说于妙法，恒河沙众生得阿<a>罗汉果</a>，无量众生发缘觉心，恒河沙众生发无上道心，得无生忍至不退转。时天王佛般涅槃后，正法住世二十中劫。全身舍利起七宝塔，高六十由旬，纵广四十由旬。诸天人民悉以杂华、末香、烧香、涂香、衣服、璎珞、幢幡、宝盖、伎乐歌颂，礼拜供养七宝妙塔。无量众生得阿罗汉果，无量众生悟辟支佛，不可思议众生发菩提心至不退转。&rdquo;</p>
<p style="text-align: left">
	　　佛告诸比丘：&ldquo;未来世中，若有善男子、善女人，闻《妙法华经》提婆达多品，净心信敬不生疑惑者，不堕地狱、饿鬼、畜生，生十方佛前，所生之处常闻此经。若生人天中受胜妙乐，若在佛前莲华化生。&rdquo;</p>
<p style="text-align: left">
	　　于时，下方多宝世尊所从菩萨，名曰智积，白多宝佛：&ldquo;当还本土。&rdquo;</p>
<p style="text-align: left">
	　　释迦牟尼佛告智积曰：&ldquo;善男子，且待须臾。此有菩萨，名文殊师利，可与相见，论说妙法可还本土。&rdquo;</p>
<p style="text-align: left">
	　　尔时，文殊师利坐千叶莲华大如车轮，俱来菩萨亦坐宝莲华，从于大海娑竭罗龙宫自然踊出，住虚空中，诣灵鹫山。从莲华下至于佛所，头面敬礼二世尊足。修敬已毕，往智积所，共相慰问，却坐一面。</p>
<p style="text-align: left">
	　　智积菩萨问文殊师利：&ldquo;仁往龙宫所化众生，其数几何？&rdquo;</p>
<p style="text-align: left">
	　　文殊师利言：&ldquo;其数无量不可称计，非口所宣，非心所测。且待须臾，自当有证。&rdquo;所言未竟，无数菩萨坐宝莲华从海踊出，诣灵鹫山，住在虚空。此诸菩萨皆是文殊师利之所化度，具菩萨行，皆共论说六波罗蜜。本声闻人，在虚空中说声闻行，今皆修行大乘空义。</p>
<p style="text-align: left">
	　　文殊师利谓智积曰：&ldquo;于海教化其事如是。&rdquo;</p>
<p style="text-align: left">
	　　尔时，智积菩萨以偈赞曰：</p>
<p style="text-align: left">
	　　&ldquo;大智德勇健， 化度无量众，</p>
<p style="text-align: left">
	　　今此诸大会， 及我皆已见。</p>
<p style="text-align: left">
	　　演畅实相义， 开阐一乘法，</p>
<p style="text-align: left">
	　　广导诸众生， 令速成菩提。&rdquo;</p>
<p style="text-align: left">
	　　文殊师利言：&ldquo;我于海中唯常宣说《妙法华经》。&rdquo;</p>
<p style="text-align: left">
	　　智积问文殊师利言：&ldquo;此经甚深微妙！诸经中宝，世所希有！颇有众生勤加精进修行此经，速得佛不？&rdquo;</p>
<p style="text-align: left">
	　　文殊师利言：&ldquo;有娑竭罗龙王女，年始八岁，智慧利根，善知众生诸根行业，得陀罗尼，诸佛所说甚深秘藏悉能受持，深入禅定，了达诸法，于<a>刹那</a>顷发菩提心，得不退转，辩才无碍，慈念众生犹如赤子，功德具足心念口演，微妙广大慈悲仁让，志意和雅，能至菩提。&rdquo;</p>
<p style="text-align: left">
	　　智积菩萨言：&ldquo;我见释迦如来，于无量劫难行苦行，积功累德求菩提道，未曾止息。观三千大千世界，乃至无有如芥子许非是菩萨舍身命处，为众生故，然后乃得成菩提道。不信此女于须臾顷便成正觉。&rdquo;</p>
<p style="text-align: left">
	　　言论未讫，时龙王女忽现于前，头面礼敬，却住一面，以偈赞曰：</p>
<p style="text-align: left">
	　　&ldquo;深达罪福相， 遍照于十方，</p>
<p style="text-align: left">
	　　微妙净法身， 具相三十二，</p>
<p style="text-align: left">
	　　以八十种好， 用庄严法身，</p>
<p style="text-align: left">
	　　天人所戴仰， 龙神咸恭敬，</p>
<p style="text-align: left">
	　　一切众生类， 无不宗奉者。</p>
<p style="text-align: left">
	　　又闻成菩提， 唯佛当证知，</p>
<p style="text-align: left">
	　　我阐大乘教， 度脱苦众生。&rdquo;</p>
<p style="text-align: left">
	　　时<a>舍利弗</a>语龙女言：&ldquo;汝谓不久得无上道，是事难信。所以者何？女身垢秽，非是<a>法器</a>，云何能得无上菩提？佛道悬旷，经无量劫勤苦积行，具修诸度，然后乃成。又女人身，犹有五障：一者、不得作梵天王，二者、帝释，三者、魔王，四者、转轮圣王，五者、佛身。云何女身速得成佛？&rdquo;</p>
<p style="text-align: left">
	　　尔时，龙女有一宝珠，价值三千大千世界，持以上佛，佛即受之。龙女谓智积菩萨、尊者舍利弗言：&ldquo;我献宝珠，世尊纳受，是事疾不？&rdquo;答言：&ldquo;甚疾。&rdquo;女言：&ldquo;以汝神力观我成佛，复速于此。&rdquo;当时众会皆见龙女，忽然之间变成男子，具菩萨行，即往南方无垢世界，坐宝莲华成等正觉，三十二相、八十种好，普为十方一切众生演说妙法。</p>
<p style="text-align: left">
	　　尔时，娑婆世界菩萨、声闻、天龙八部、人与非人，皆遥见彼龙女成佛，普为时会人天说法，心大欢喜，悉遥敬礼。无量众生闻法解悟得不退转，无量众生得受道记，无垢世界六反震动，娑婆世界三千众生住不退地，三千众生发菩提心而得受记。智积菩萨及舍利弗，一切众会默然信受。</p>
<p style="text-align: left">
	　　持品第十三</p>
<p style="text-align: left">
	　　尔时，药王菩萨摩诃萨及大乐说菩萨摩诃萨，与二万菩萨眷属俱，皆于佛前作是誓言：&ldquo;唯愿世尊不以为虑，我等于佛灭后，当奉持读诵说此经典。后恶世众生，善根转少，多增上慢，贪利供养，增不善根，远离解脱。虽难可教化，我等当起大忍力读诵此经，持说书写，种种供养，不惜身命。&rdquo;</p>
<p style="text-align: left">
	　　尔时，众中五百阿罗汉得受记者白佛言：&ldquo;世尊，我等亦自誓愿，于异国土广说此经。&rdquo;复有学无学八千人得受记者，从座而起，合掌向佛，作是誓言：&ldquo;世尊，我等亦当于他国土广说此经。所以者何？是娑婆国中，人多弊恶，怀增上慢，功德浅薄，瞋浊谄曲，心不实故。&rdquo;</p>
<p style="text-align: left">
	　　尔时，佛姨母摩诃波阇波提比丘尼，与学无学比丘尼六千人俱，从座而起，一心合掌，瞻仰尊颜，目不暂舍。于时，世尊告憍昙弥：&ldquo;何故忧色而视如来？汝心将无谓我不说汝名授阿耨多罗三藐三菩提记耶？憍昙弥，我先总说一切声闻皆已授记。今汝欲知记者，将来之世，当于六万八千亿诸佛法中为大法师，及六千学无学比丘尼俱为法师。汝如是渐渐具菩萨道，当得作佛，号一切众生喜见如来、应供、正遍知、明行足、善逝、世间解、无上士、调御丈夫、天人师、佛世尊。憍昙弥，是一切众生喜见佛，及六千菩萨，转次授记得阿耨多罗三藐三菩提。&rdquo;</p>
<p style="text-align: left">
	　　尔时，罗睺罗母耶输陀罗比丘尼作是念：&ldquo;世尊于授记中，独不说我名？&rdquo;佛告耶输陀罗：&ldquo;汝于来世百千万亿诸佛法中，修菩萨行，为大法师，渐具佛道。于善国中当得作佛，号具足千万光相如来、应供、正遍知、明行足、善逝、世间解、无上士、调御丈夫、天人师、佛世尊。佛寿无量阿僧祇劫。&rdquo;</p>
<p style="text-align: left">
	　　尔时，摩诃波阇波提比丘尼及耶输陀罗比丘尼，并其眷属，皆大欢喜，得未曾有。即于佛前，而说偈言：</p>
<p style="text-align: left">
	　　&ldquo;世尊导师， 安隐天人，</p>
<p style="text-align: left">
	　　我等闻记， 心安具足。&rdquo;</p>
<p style="text-align: left">
	　　诸比丘尼说是偈已，白佛言：&ldquo;世尊，我等亦能于他方国土广宣此经。&rdquo;</p>
<p style="text-align: left">
	　　尔时，世尊视八十万亿那由他诸菩萨摩诃萨。是诸菩萨皆是阿惟越致，转不退法轮，得诸陀罗尼。即从座起，至于佛前，一心合掌，而作是念：&ldquo;若世尊告敕我等持说此经者，当如佛教，广宣斯法。&rdquo;复作是念：&ldquo;佛今默然不见告敕，我当云何？&rdquo;时诸菩萨敬顺佛意，并欲自满本愿，便于佛前作师子吼，而发誓言：&ldquo;世尊，我等于如来灭后，周旋往返十方世界，能令众生书写此经，受持、读诵、解说其义、<a>如法</a>修行、正忆念，皆是佛之威力。唯愿世尊，在于他方遥见守护。&rdquo;</p>
<p style="text-align: left">
	　　即时，诸菩萨俱同发声，而说偈言：</p>
<p style="text-align: left">
	　　&ldquo;唯愿不为虑， 于佛灭度后，</p>
<p style="text-align: left">
	　　恐怖恶世中， 我等当广说。</p>
<p style="text-align: left">
	　　有诸无智人， 恶口骂詈等，</p>
<p style="text-align: left">
	　　及加刀杖者， 我等皆当忍。</p>
<p style="text-align: left">
	　　恶世中比丘， 邪智心谄曲，</p>
<p style="text-align: left">
	　　未得谓为得， 我慢心充满，</p>
<p style="text-align: left">
	　　或有阿练若， 纳衣在空闲，</p>
<p style="text-align: left">
	　　自谓行真道， 轻贱人间者，</p>
<p style="text-align: left">
	　　贪著利养故， 与白衣说法，</p>
<p style="text-align: left">
	　　为世所恭敬， 如六通罗汉。</p>
<p style="text-align: left">
	　　是人怀恶心， 常念世俗事，</p>
<p style="text-align: left">
	　　假名阿练若， 好出我等过，</p>
<p style="text-align: left">
	　　而作如是言： 此诸比丘等，</p>
<p style="text-align: left">
	　　为贪利养故， 说外道论议，</p>
<p style="text-align: left">
	　　自作此经典， 诳惑世间人，</p>
<p style="text-align: left">
	　　为求名闻故， 分别于是经。</p>
<p style="text-align: left">
	　　常在大众中， 欲毁我等故，</p>
<p style="text-align: left">
	　　向国王大臣， <a>婆罗门</a><a>居士</a>，</p>
<p style="text-align: left">
	　　及余比丘众， 诽谤说我恶，</p>
<p style="text-align: left">
	　　谓是邪见人， 说外道论议。</p>
<p style="text-align: left">
	　　我等敬佛故， 悉忍是诸恶，</p>
<p style="text-align: left">
	　　为斯所轻言， 汝等皆是佛，</p>
<p style="text-align: left">
	　　如此轻慢言， 皆当忍受之。</p>
<p style="text-align: left">
	　　浊劫恶世中， 多有诸恐怖，</p>
<p style="text-align: left">
	　　恶鬼入其身， 骂詈毁辱我，</p>
<p style="text-align: left">
	　　我等敬信佛， 当著忍辱铠，</p>
<p style="text-align: left">
	　　为说是经故， 忍此诸难事。</p>
<p style="text-align: left">
	　　我不爱身命， 但惜无上道，</p>
<p style="text-align: left">
	　　我等于来世， 护持佛所嘱。</p>
<p style="text-align: left">
	　　世尊自当知， 浊世恶比丘，</p>
<p style="text-align: left">
	　　不知佛方便， 随宜所说法，</p>
<p style="text-align: left">
	　　恶口而颦蹙， 数数见摈出，</p>
<p style="text-align: left">
	　　远离于塔寺， 如是等众恶，</p>
<p style="text-align: left">
	　　念佛告敕故， 皆当忍是事。</p>
<p style="text-align: left">
	　　诸聚落城邑， 其有求法者，</p>
<p style="text-align: left">
	　　我皆到其所， 说佛所嘱法。</p>
<p style="text-align: left">
	　　我是世尊使， 处众无所畏，</p>
<p style="text-align: left">
	　　我当善说法， 愿佛安隐住。</p>
<p style="text-align: left">
	　　我于世尊前， 诸来十方佛，</p>
<p style="text-align: left">
	　　发如是誓言， 佛自知我心。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>