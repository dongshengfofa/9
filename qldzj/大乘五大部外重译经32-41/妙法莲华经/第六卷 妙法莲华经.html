<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 妙法莲华经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 妙法莲华经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六卷 <a>妙法莲华经</a></strong></p>
<p style="text-align: left">
	　　<a>随喜</a>功德品第十八</p>
<p style="text-align: left">
	　　尔时，<a>弥勒</a><a>菩萨</a>摩诃萨白佛言：&ldquo;<a>世尊</a>，若有善男子、善女人，闻是《<a>法华经</a>》随喜者，得几所福？&rdquo;而说偈言：</p>
<p style="text-align: left">
	　　&ldquo;世尊灭度后， 其有闻是经，</p>
<p style="text-align: left">
	　　若能随喜者， 为得几所福？&rdquo;</p>
<p style="text-align: left">
	　　尔时，佛告弥勒菩萨摩诃萨：&ldquo;阿逸多，如来灭后，若<a>比丘</a>、<a>比丘尼</a>、优婆塞、优婆夷，及余智者若长若幼，闻是经随喜已，从法会出至于余处，若在僧坊，若空闲地，若城邑、巷陌、聚落、田里，如其所闻，为父母、宗亲、善友知识随力演说；是诸人等闻已，随喜复行转教；余人闻已，亦随喜转教；如是展转至第五十。</p>
<p style="text-align: left">
	　　&ldquo;阿逸多，其第五十善男子、善女人随喜功德，我今说之，汝当善听。若四百万亿阿僧祇世界，六趣四生众生&mdash;&mdash;卵生、胎生、湿生、化生，若有形、无形、有想、无想、非有想非无想、无足、二足、四足、多足，如是等在众生数者，有人求福，随其所欲娱乐之具皆给与之，一一众生与满阎浮提金、银、琉璃、砗磲、玛瑙、珊瑚、琥珀、诸妙珍宝，及象马车乘、七宝所成宫殿楼阁等。是大施主，如是布施满八十年已，而作是念：&lsquo;我已施众生娱乐之具，随意所欲。然此众生皆已衰老，年过八十，发白面皱，将死不久，我当以<a>佛法</a>而训导之。&rsquo;即集此众生，宣布法化，示教利喜，一时皆得须陀洹道、斯陀含道、阿那含道、阿<a>罗汉</a>道，尽诸有漏，于深<a>禅定</a>皆得<a>自在</a>，具八<a>解脱</a>。于汝意云何？是大施主所得功德，宁为多不？&rdquo;</p>
<p style="text-align: left">
	　　弥勒白佛言：&ldquo;世尊，是人功德甚多，无量无边。若是施主，但施众生一切乐具，功德无量，何况令得阿<a>罗汉果</a>！&rdquo;</p>
<p style="text-align: left">
	　　佛告弥勒：&ldquo;我今分明语汝，是人以一切乐具，施于四百万亿阿僧祇世界六趣众生，又令得阿罗汉果，所得功德，不如是第五十人，闻《法华经》一偈随喜功德，百分、千分、百千万亿分不及其一，乃至算数譬喻所不能知。阿逸多，如是第五十人展转闻《法华经》随喜功德，尚无量无边阿僧祇，何况最初于会中闻而随喜者！其福复胜无量无边阿僧祇，不可得比。</p>
<p style="text-align: left">
	　　&ldquo;又阿逸多，若人为是经故，往诣僧坊，若坐若立，须臾听受，缘是功德转身所生，得好上妙象马车乘、珍宝辇舆及乘天宫。若复有人，于讲法处坐，更有人来，劝令坐听，若分座令坐，是人功德转身，得帝释坐处，若梵王坐处，若转轮圣王所坐之处。</p>
<p style="text-align: left">
	　　&ldquo;阿逸多，若复有人语余人言：&lsquo;有经名《法华》，可共往听。&rsquo;即受其教，乃至须臾间闻，是人功德转身，得与陀罗尼菩萨共生一处，利根智慧，百千万世终不喑哑，口气不臭；舌常无病；口亦无病；齿不垢黑，不黄不疏，亦不缺落，不差不曲；唇不下垂，亦不褰缩，不粗涩，不疮胗，亦不缺坏，亦不喎斜，不厚不大，亦不黧黑，无诸可恶；鼻不匾[匚+虎]，亦不曲戾；面色不黑，亦不狭长，亦不窊曲，无有一切不可喜相。唇、舌、牙、齿悉皆严好，鼻修高直，面貌<a>圆满</a>，眉高而长，额广平正，人相具足，世世所生，见佛闻法，信受教诲。</p>
<p style="text-align: left">
	　　&ldquo;阿逸多，汝且观是劝于一人令往听法，功德如此，何况一心听说读诵，而于大众为人分别，如说<a>修行</a>！&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;若人于法会， 得闻是经典，</p>
<p style="text-align: left">
	　　乃至于一偈， 随喜为他说，</p>
<p style="text-align: left">
	　　如是展转教， 至于第五十，</p>
<p style="text-align: left">
	　　最后人获福， 今当分别之。</p>
<p style="text-align: left">
	　　如有大施主， 供给无量众，</p>
<p style="text-align: left">
	　　具满八十岁， 随意之所欲。</p>
<p style="text-align: left">
	　　见彼衰老相， 发白而面皱，</p>
<p style="text-align: left">
	　　齿疏形枯竭， 念其死不久，</p>
<p style="text-align: left">
	　　我今应当教， 令得于<a>道果</a>，</p>
<p style="text-align: left">
	　　即为方便说， <a>涅槃</a>真实法，</p>
<p style="text-align: left">
	　　世皆不牢固， 如水沫泡焰，</p>
<p style="text-align: left">
	　　汝等咸应当， 疾生厌离心。</p>
<p style="text-align: left">
	　　诸人闻是法， 皆得阿罗汉，</p>
<p style="text-align: left">
	　　具足六<a>神通</a>， 三明八解脱。</p>
<p style="text-align: left">
	　　最后第五十， 闻一偈随喜，</p>
<p style="text-align: left">
	　　是人福胜彼， 不可为譬喻。</p>
<p style="text-align: left">
	　　如是展转闻， 其福尚无量，</p>
<p style="text-align: left">
	　　何况于法会， 初闻随喜者！</p>
<p style="text-align: left">
	　　&ldquo;若有劝一人， 将引听法华，</p>
<p style="text-align: left">
	　　言此经深妙， 千万劫难遇，</p>
<p style="text-align: left">
	　　即受教往听， 乃至须臾闻，</p>
<p style="text-align: left">
	　　斯人之福报， 今当分别说。</p>
<p style="text-align: left">
	　　世世无口患， 齿不疏黄黑，</p>
<p style="text-align: left">
	　　唇不厚褰缺， 无有可恶相，</p>
<p style="text-align: left">
	　　舌不干黑短， 鼻高修且直，</p>
<p style="text-align: left">
	　　额广而平正， 面目悉端严，</p>
<p style="text-align: left">
	　　为人所喜见， 口气无臭秽，</p>
<p style="text-align: left">
	　　优钵华之香， 常从其口出。</p>
<p style="text-align: left">
	　　&ldquo;若故诣僧坊， 欲听法华经，</p>
<p style="text-align: left">
	　　须臾闻<a>欢喜</a>， 今当说其福。</p>
<p style="text-align: left">
	　　后生<a>天人</a>中， 得妙象马车，</p>
<p style="text-align: left">
	　　珍宝之辇舆， 及乘天宫殿。</p>
<p style="text-align: left">
	　　若于讲法处， 劝人坐听经，</p>
<p style="text-align: left">
	　　是福因缘得， 释梵转轮座。</p>
<p style="text-align: left">
	　　何况一心听， 解说其义趣，</p>
<p style="text-align: left">
	　　如说而修行， 其福不可量！&rdquo;</p>
<p style="text-align: left">
	　　法师功德品第十九</p>
<p style="text-align: left">
	　　尔时，佛告常精进菩萨摩诃萨：&ldquo;若善男子、善女人受持是《法华经》，若读、若诵、若解说、若书写，是人当得八百眼功德、千二百耳功德、八百鼻功德、千二百舌功德、八百身功德、千二百意功德，以是功德庄严六根皆令清净。是善男子、善女人，父母所生清净肉眼，见于三千<a>大千世界</a>内外所有山林河海，下至阿鼻<a>地狱</a>，上至有顶；亦见其中一切众生，及业因缘果报生处，悉见悉知。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;若于大众中， 以无所畏心，</p>
<p style="text-align: left">
	　　说是法华经， 汝听其功德。</p>
<p style="text-align: left">
	　　是人得八百， 功德<a>殊胜</a>眼，</p>
<p style="text-align: left">
	　　以是庄严故， 其目甚清净。</p>
<p style="text-align: left">
	　　父母所生眼， 悉见三千界，</p>
<p style="text-align: left">
	　　内外弥楼山， 须弥及铁围，</p>
<p style="text-align: left">
	　　并诸余山林， 大海江河水，</p>
<p style="text-align: left">
	　　下至阿鼻狱， 上至有顶处，</p>
<p style="text-align: left">
	　　其中诸众生， 一切皆悉见。</p>
<p style="text-align: left">
	　　虽未得天眼， 肉眼力如是。</p>
<p style="text-align: left">
	　　&ldquo;复次，常精进，若善男子、善女人受持此经，若读、若诵、若解说、若书写，得千二百耳功德。以是清净耳，闻三千大千世界，下至阿鼻地狱，上至有顶，其中内外种种语言音声&mdash;&mdash;象声、马声、牛声、车声，啼哭声、愁叹声，螺声、鼓声、钟声、铃声，笑声、语声，男声、女声、童子声、童女声，法声、非法声，苦声、乐声，凡夫声、<a>圣人</a>声，喜声、不喜声，天声、龙声、夜叉声、乾闼婆声、阿修罗声、迦楼罗声、紧那罗声、摩睺罗伽声，火声、水声、风声，地狱声、畜生声、饿鬼声，比丘声、比丘尼声，声闻声、辟支佛声、菩萨声、佛声。以要言之，三千大千世界中，一切内外所有诸声，虽未得天耳，以父母所生清净常耳，皆悉闻知，如是分别种种音声而不坏耳根。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;父母所生耳， 清净无浊秽，</p>
<p style="text-align: left">
	　　以此常耳闻， 三千世界声，</p>
<p style="text-align: left">
	　　象马车牛声， 钟铃螺鼓声，</p>
<p style="text-align: left">
	　　琴瑟箜篌声， 箫笛之音声，</p>
<p style="text-align: left">
	　　清净好歌声， 听之而不著，</p>
<p style="text-align: left">
	　　无数种人声， 闻悉能解了。</p>
<p style="text-align: left">
	　　又闻诸天声， 微妙之歌音，</p>
<p style="text-align: left">
	　　及闻男女声， 童子童女声，</p>
<p style="text-align: left">
	　　山川崄谷中， 迦陵频伽声，</p>
<p style="text-align: left">
	　　命命等诸鸟， 悉闻其音声。</p>
<p style="text-align: left">
	　　地狱众苦痛， 种种楚毒声，</p>
<p style="text-align: left">
	　　饿鬼饥渴逼， 求索饮食声，</p>
<p style="text-align: left">
	　　诸阿修罗等， 居在大海边，</p>
<p style="text-align: left">
	　　自共语言时， 出于大音声。</p>
<p style="text-align: left">
	　　如是<a>说法</a>者， 安住于此间，</p>
<p style="text-align: left">
	　　遥闻是众声， 而不坏耳根。</p>
<p style="text-align: left">
	　　十方世界中， 禽兽鸣相呼，</p>
<p style="text-align: left">
	　　其说法之人， 于此悉闻之。</p>
<p style="text-align: left">
	　　其诸梵天上， 光音及遍净，</p>
<p style="text-align: left">
	　　乃至有顶天， 言语之音声，</p>
<p style="text-align: left">
	　　法师住于此， 悉皆得闻之。</p>
<p style="text-align: left">
	　　一切比丘众， 及诸比丘尼，</p>
<p style="text-align: left">
	　　若读诵经典， 若为他人说，</p>
<p style="text-align: left">
	　　法师住于此， 悉皆得闻之。</p>
<p style="text-align: left">
	　　复有诸菩萨， 读诵于经法，</p>
<p style="text-align: left">
	　　若为他人说， 撰集解其义，</p>
<p style="text-align: left">
	　　如是诸音声， 悉皆得闻之。</p>
<p style="text-align: left">
	　　诸佛大圣尊， <a>教化</a>众生者，</p>
<p style="text-align: left">
	　　于诸大会中， 演说微妙法，</p>
<p style="text-align: left">
	　　持此法华者， 悉皆得闻之。</p>
<p style="text-align: left">
	　　三千大千界， 内外诸音声，</p>
<p style="text-align: left">
	　　下至阿鼻狱， 上至有顶天，</p>
<p style="text-align: left">
	　　皆闻其音声， 而不坏耳根，</p>
<p style="text-align: left">
	　　其耳聪利故， 悉能分别知。</p>
<p style="text-align: left">
	　　持是法华者， 虽未得天耳，</p>
<p style="text-align: left">
	　　但用所生耳， 功德已如是。</p>
<p style="text-align: left">
	　　&ldquo;复次，常精进，若善男子、善女人受持是经，若读、若诵、若解说、若书写，成就八百鼻功德。以是清净鼻根，闻于三千大千世界上下内外种种诸香，须曼那华香、阇提华香、末利华香、瞻卜华香、波罗罗华香、赤莲华香、青莲华香、白莲华香、华树香、果树香、栴<a>檀香</a>、沉水香、多摩罗跋香、多伽罗香，及千万种和香、若末若丸若涂香，持是经者，于此间住悉能分别。又复别知众生之香，象香、马香、牛羊等香，男香、女香、童子香、童女香，及草木<a>丛林</a>香，若近若远所有诸香，悉皆得闻，分别不错。持是经者，虽住于此，亦闻天上诸天之香，波利质多罗、拘鞞陀罗树香，及曼陀罗华香、摩诃曼陀罗华香、曼殊沙华香、摩诃曼殊沙华香，栴檀、沉水、种种末香，诸杂华香，如是等天香，和合所出之香，无不闻知。又闻诸天身香，释提桓因在胜殿上五欲娱乐嬉戏时香，若在妙法堂上为忉利诸天说法时香，若于诸园游戏时香，及余天等男女身香，皆悉遥闻。如是展转乃至梵世，上至有顶诸天身香，亦皆闻之。并闻诸天所烧之香，及声闻香、辟支佛香、菩萨香、诸佛身香，亦皆遥闻，知其所在。虽闻此香，然于鼻根不坏不错。若欲分别为他人说，忆念不谬。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;是人鼻清净， 于此世界中，</p>
<p style="text-align: left">
	　　若香若臭物， 种种悉闻知。</p>
<p style="text-align: left">
	　　须曼那阇提， 多摩罗栴檀，</p>
<p style="text-align: left">
	　　沉水及桂香， 种种华果香，</p>
<p style="text-align: left">
	　　及知众生香， 男子女人香，</p>
<p style="text-align: left">
	　　说法者远住， 闻香知所在。</p>
<p style="text-align: left">
	　　大势转轮王， 小转轮及子，</p>
<p style="text-align: left">
	　　群臣诸宫人， 闻香知所在。</p>
<p style="text-align: left">
	　　身所著珍宝， 及地中宝藏，</p>
<p style="text-align: left">
	　　转轮王宝女， 闻香知所在。</p>
<p style="text-align: left">
	　　诸人严身具， 衣服及璎珞，</p>
<p style="text-align: left">
	　　种种所涂香， 闻香知其身。</p>
<p style="text-align: left">
	　　诸天若行坐， 游戏及神变，</p>
<p style="text-align: left">
	　　持是法华者， 闻香悉能知。</p>
<p style="text-align: left">
	　　诸树华果实， 及酥油香气，</p>
<p style="text-align: left">
	　　持经者住此， 悉知其所在。</p>
<p style="text-align: left">
	　　诸山深崄处， 栴檀树华敷，</p>
<p style="text-align: left">
	　　众生在中者， 闻香皆能知。</p>
<p style="text-align: left">
	　　铁围山大海， 地中诸众生，</p>
<p style="text-align: left">
	　　持经者闻香， 悉知其所在，</p>
<p style="text-align: left">
	　　阿修罗男女， 及其诸眷属，</p>
<p style="text-align: left">
	　　斗诤游戏时， 闻香皆能知。</p>
<p style="text-align: left">
	　　旷野险隘处， 师子象虎狼，</p>
<p style="text-align: left">
	　　野牛水牛等， 闻香知所在。</p>
<p style="text-align: left">
	　　若有怀妊者， 未辩其男女，</p>
<p style="text-align: left">
	　　无根及非人， 闻香悉能知。</p>
<p style="text-align: left">
	　　以闻香力故， 知其初怀妊，</p>
<p style="text-align: left">
	　　成就不成就， 安乐产福子。</p>
<p style="text-align: left">
	　　以闻香力故， 知男女所念，</p>
<p style="text-align: left">
	　　染欲痴恚心， 亦知修善者。</p>
<p style="text-align: left">
	　　地中众伏藏， 金银诸珍宝，</p>
<p style="text-align: left">
	　　铜器之所盛， 闻香悉能知。</p>
<p style="text-align: left">
	　　种种诸璎珞， 无能识其价，</p>
<p style="text-align: left">
	　　闻香知贵贱， 出处及所在。</p>
<p style="text-align: left">
	　　天上诸华等， 曼陀曼殊沙，</p>
<p style="text-align: left">
	　　波利质多树， 闻香悉能知。</p>
<p style="text-align: left">
	　　天上诸宫殿， 上中下差别，</p>
<p style="text-align: left">
	　　众宝华庄严， 闻香悉能知。</p>
<p style="text-align: left">
	　　天园林胜殿， 诸观妙法堂，</p>
<p style="text-align: left">
	　　在中而娱乐， 闻香悉能知。</p>
<p style="text-align: left">
	　　诸天若听法， 或受五欲时，</p>
<p style="text-align: left">
	　　来往行坐卧， 闻香悉能知。</p>
<p style="text-align: left">
	　　天女所著衣， 好华香庄严，</p>
<p style="text-align: left">
	　　周旋游戏时， 闻香悉能知。</p>
<p style="text-align: left">
	　　如是展转上， 乃至于梵世，</p>
<p style="text-align: left">
	　　入禅出禅者， 闻香悉能知。</p>
<p style="text-align: left">
	　　光音遍净天， 乃至于有顶，</p>
<p style="text-align: left">
	　　初生及退没， 闻香悉能知。</p>
<p style="text-align: left">
	　　诸比丘众等， 于法常精进，</p>
<p style="text-align: left">
	　　若坐若经行， 及读诵经法，</p>
<p style="text-align: left">
	　　或在林树下， 专精而坐禅，</p>
<p style="text-align: left">
	　　持经者闻香， 悉知其所在。</p>
<p style="text-align: left">
	　　菩萨志坚固， 坐禅若读诵，</p>
<p style="text-align: left">
	　　或为人说法， 闻香悉能知，</p>
<p style="text-align: left">
	　　在在方世尊， 一切所恭敬，</p>
<p style="text-align: left">
	　　愍众而说法， 闻香悉能知。</p>
<p style="text-align: left">
	　　众生在佛前， 闻经皆欢喜，</p>
<p style="text-align: left">
	　　<a>如法</a>而修行， 闻香悉能知。</p>
<p style="text-align: left">
	　　虽未得菩萨， 无漏法生鼻，</p>
<p style="text-align: left">
	　　而是持经者， 先得此鼻相。</p>
<p style="text-align: left">
	　　&ldquo;复次，常精进，若善男子、善女人受持是经，若读、若诵、若解说、若书写，得千二百舌功德。若好若丑，若美不美，及诸苦涩物，在其舌根，皆变成上味；如天<a>甘露</a>，无不美者。若以舌根，于大众中有所演说，出深妙声能入其心，皆令欢喜快乐。又诸天子、天女、释梵诸天，闻是深妙音声，有所演说言论次第，皆悉来听。及诸龙、龙女、夜叉、夜叉女、乾闼婆、乾闼婆女、阿修罗、阿修罗女、迦楼罗、迦楼罗女、紧那罗、紧那罗女、摩睺罗伽、摩睺罗伽女，为听法故，皆来亲近、恭敬、供养，及比丘、比丘尼、优婆塞、优婆夷、国王、王子、群臣眷属、小转轮王、大转轮王、七宝千子、内外眷属，乘其宫殿俱来听法，以是菩萨善说法故。<a>婆罗门</a>、<a>居士</a>、国内人民，尽其形寿，随侍供养。又诸声闻、辟支佛、菩萨、诸佛，常乐见之。是人所在方面，诸佛皆向其处说法，悉能受持一切佛法，又能出于深妙法音。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;是人舌根净， 终不受恶味，</p>
<p style="text-align: left">
	　　其有所食啖， 悉皆成甘露。</p>
<p style="text-align: left">
	　　以深净妙声， 于大众说法，</p>
<p style="text-align: left">
	　　以诸因缘喻， 引导众生心，</p>
<p style="text-align: left">
	　　闻者皆欢喜， 设诸上供养。</p>
<p style="text-align: left">
	　　诸天龙夜叉， 及阿修罗等，</p>
<p style="text-align: left">
	　　皆以恭敬心， 而共来听法。</p>
<p style="text-align: left">
	　　是说法之人， 若欲以妙音，</p>
<p style="text-align: left">
	　　遍满三千界， 随意即能至。</p>
<p style="text-align: left">
	　　大小转轮王， 及千子眷属，</p>
<p style="text-align: left">
	　　合掌恭敬心， 常来听受法。</p>
<p style="text-align: left">
	　　诸天龙夜叉， 罗刹毗舍阇，</p>
<p style="text-align: left">
	　　亦以欢喜心， 常乐来供养。</p>
<p style="text-align: left">
	　　梵天王魔王， 自在大自在，</p>
<p style="text-align: left">
	　　如是诸天众， 常来至其所。</p>
<p style="text-align: left">
	　　诸佛及<a>弟子</a>， 闻其说法音，</p>
<p style="text-align: left">
	　　常念而守护， 或时为现身。</p>
<p style="text-align: left">
	　　&ldquo;复次，常精进，若善男子、善女人受持是经，若读、若诵、若解说、若书写，得八百身功德，得清净身如净琉璃，众生喜见。其身净故，三千大千世界众生，生时死时，上下好丑，生善处、恶处，悉于中现。及铁围山、大铁围山、弥楼山、摩诃弥楼山等诸山，及其中众生，悉于中现。下至阿鼻地狱，上至有顶，所有及众生，悉于中现。若声闻、辟支佛、菩萨、诸佛说法，皆于身中现其色像。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;若持法华者， 其身甚清净，</p>
<p style="text-align: left">
	　　如彼净琉璃， 众生皆喜见。</p>
<p style="text-align: left">
	　　又如净明镜， 悉见诸色像，</p>
<p style="text-align: left">
	　　菩萨于净身， 皆见世所有，</p>
<p style="text-align: left">
	　　唯独自明了， 余人所不见。</p>
<p style="text-align: left">
	　　三千世界中， 一切诸群萌，</p>
<p style="text-align: left">
	　　天人阿修罗， 地狱鬼畜生，</p>
<p style="text-align: left">
	　　如是诸色像， 皆于身中现。</p>
<p style="text-align: left">
	　　诸天等宫殿， 乃至于有顶，</p>
<p style="text-align: left">
	　　铁围及弥楼， 摩诃弥楼山，</p>
<p style="text-align: left">
	　　诸大海水等， 皆于身中现。</p>
<p style="text-align: left">
	　　诸佛及声闻， 佛子菩萨等，</p>
<p style="text-align: left">
	　　若独若在众， 说法悉皆现。</p>
<p style="text-align: left">
	　　虽未得无漏， 法性之妙身，</p>
<p style="text-align: left">
	　　以清净常体， 一切于中现。</p>
<p style="text-align: left">
	　　&ldquo;复次，常精进，若善男子、善女人，如来灭后受持是经，若读、若诵、若解说、若书写，得千二百意功德。以是清净意根，乃至闻一偈一句，通达无量无边之义。解是义已，能演说一句一偈，至于一月、四月乃至一岁。诸所说法，随其义趣，皆与实相不相违背。若说俗间经书、治世语言、资生业等，皆顺<a>正法</a>。三千大千世界六趣众生，心之所行，心所动作，心所戏论，皆悉知之。虽未得无漏智慧，而其意根清净如此。是人有所思惟筹量言说，皆是佛法，无不真实，亦是先<a>佛经</a>中所说。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;是人意清净， 明利无秽浊，</p>
<p style="text-align: left">
	　　以此妙意根， 知上中下法。</p>
<p style="text-align: left">
	　　乃至闻一偈， 通达无量义，</p>
<p style="text-align: left">
	　　次第如法说， 月四月至岁。</p>
<p style="text-align: left">
	　　是世界内外， 一切诸众生，</p>
<p style="text-align: left">
	　　若天龙及人， 夜叉鬼神等，</p>
<p style="text-align: left">
	　　其在六趣中， 所念若干种，</p>
<p style="text-align: left">
	　　持法华之报， 一时皆悉知。</p>
<p style="text-align: left">
	　　十方无数佛， 百福庄严相，</p>
<p style="text-align: left">
	　　为众生说法， 悉闻能受持。</p>
<p style="text-align: left">
	　　思惟无量义， 说法亦无量，</p>
<p style="text-align: left">
	　　终始不忘错， 以持法华故。</p>
<p style="text-align: left">
	　　悉知诸<a>法相</a>， 随义识次第，</p>
<p style="text-align: left">
	　　达名字语言， 如所知演说。</p>
<p style="text-align: left">
	　　此人有所说， 皆是先佛法，</p>
<p style="text-align: left">
	　　以演此法故， 于众无所畏。</p>
<p style="text-align: left">
	　　持法华经者， 意根净若斯，</p>
<p style="text-align: left">
	　　虽未得无漏， 先有如是相。</p>
<p style="text-align: left">
	　　是人持此经， 安住希有地，</p>
<p style="text-align: left">
	　　为一切众生， 欢喜而爱敬，</p>
<p style="text-align: left">
	　　能以千万种， 善巧之语言，</p>
<p style="text-align: left">
	　　分别而说法， 持法华经故。&rdquo;</p>
<p style="text-align: left">
	　　常不轻菩萨品第二十</p>
<p style="text-align: left">
	　　尔时，佛告得大势菩萨摩诃萨：&ldquo;汝今当知，若比丘、比丘尼、优婆塞、优婆夷，持《法华经》者，若有恶口骂詈诽谤，获大罪报，如前所说；其所得功德，如向所说，眼耳鼻舌身意清净。</p>
<p style="text-align: left">
	　　&ldquo;得大势，乃往古昔，过无量无边不可思议阿僧祇劫，有佛名威音王如来、应供、正遍知、明行足、善逝、<a>世间</a>解、无上士、调御丈夫、天人师、佛世尊，劫名离衰，国名大成。其威音王佛，于彼世中，为天、人、阿修罗说法。为求声闻者，说应<a>四谛</a>法，度生老病死，究竟涅槃；为求辟支佛者，说应<a>十二因缘</a>法；为诸菩萨因阿耨多罗三藐三菩提，说应<a>六波罗蜜</a>法，究竟佛慧。</p>
<p style="text-align: left">
	　　&ldquo;得大势，是威音王佛，寿四十万亿那由他恒河沙劫，正法住世劫数如一阎浮提微尘，像法住世劫数如四天下微尘。其佛<a>饶益</a>众生已，然后灭度。正法、像法灭尽之后，于此国土复有佛出，亦号威音王如来、应供、正遍知、明行足、善逝、世间解、无上士、调御丈夫、天人师、佛世尊，如是次第有二万亿佛皆同一号。最初威音王如来既已灭度，正法灭后于像法中，增上慢比丘有大势力。尔时，有一菩萨比丘，名常不轻。</p>
<p style="text-align: left">
	　　&ldquo;得大势，以何因缘名常不轻？是比丘凡有所见，若比丘、比丘尼、优婆塞、优婆夷，皆悉<a>礼拜</a>赞叹，而作是言：&lsquo;我深敬汝等，不敢轻慢。所以者何？汝等皆行菩萨道，当得作佛。&rsquo;而是比丘不专读诵经典，但行礼拜；乃至远见四众，亦复故往，礼拜赞叹而作是言：&lsquo;我不敢轻于汝等，汝等皆当作佛。&rsquo;四众之中，有生瞋恚心不净者，恶口骂詈言：&lsquo;是无智比丘，从何所来？自言我不轻汝，而与我等授记当得作佛？我等不用如是虚妄授记。&rsquo;如此经历多年，常被骂詈不生瞋恚，常作是言：&lsquo;汝当作佛。&rsquo;说是语时，众人或以杖木瓦石而打掷之，避走远住，犹高声唱言：&lsquo;我不敢轻于汝等，汝等皆当作佛。&rsquo;以其常作是语故，增上慢比丘、比丘尼、优婆塞、优婆夷，号之为常不轻。</p>
<p style="text-align: left">
	　　&ldquo;是比丘临欲终时，于<a>虚空</a>中，具闻威音王佛先所说《法华经》，二十千万亿偈悉能受持，即得如上眼根清净、耳鼻舌身意根清净。得是六根清净已，更增<a>寿命</a>二百万亿那由他岁，广为人说是《法华经》。于时，增上慢四众，比丘、比丘尼、优婆塞、优婆夷，轻贱是人为作&lsquo;不轻&rsquo;名者，见其得大神通力、乐说辩力、大善寂力，闻其所说，皆信伏随从。是菩萨复化千万亿众令住阿耨多罗三藐三菩提，命终之后得值二千亿佛，皆号日月灯明，于其法中说是《法华经》。以是因缘复值二千亿佛，同号云自在灯王，于此诸佛法中受持读诵。为诸四众说此经典故，得是常眼清净、耳鼻舌身意诸根清净，于四众中说法心无所畏。得大势，是常不轻菩萨摩诃萨供养如是若干诸佛，恭敬尊重赞叹，种诸善根。于后复值千万亿佛，亦于诸佛法中说是经典，功德成就，当得作佛。</p>
<p style="text-align: left">
	　　&ldquo;得大势，于意云何？尔时常不轻菩萨，岂异人乎？则我身是。若我于宿世不受持读诵此经、为他人说者，不能疾得阿耨多罗三藐三菩提。我于先佛所受持读诵此经，为人说故，疾得阿耨多罗三藐三菩提。得大势，彼时四众，比丘、比丘尼、优婆塞、优婆夷，以瞋恚意轻贱我故，二百亿劫常不值佛、不闻法、不见僧，千劫于阿鼻地狱受大苦恼。毕是罪已，复遇常不轻菩萨教化阿耨多罗三藐三菩提。得大势，于汝意云何？尔时四众常轻是菩萨者，岂异人乎？今此会中跋陀婆罗等五百菩萨，师子月等五百比丘尼，思佛等五百优婆塞，皆于阿耨多罗三藐三菩提不退转者是。得大势，当知是《法华经》，大饶益诸菩萨摩诃萨，能令至于阿耨多罗三藐三菩提。是故诸菩萨摩诃萨，于如来灭后，常应受持、读诵、解说、书写是经。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;过去有佛， 号威音王，</p>
<p style="text-align: left">
	　　神智无量， 将导一切，</p>
<p style="text-align: left">
	　　天人龙神， 所共供养。</p>
<p style="text-align: left">
	　　是佛灭后， 法欲尽时，</p>
<p style="text-align: left">
	　　有一菩萨， 名常不轻。</p>
<p style="text-align: left">
	　　时诸四众， 计著于法，</p>
<p style="text-align: left">
	　　不轻菩萨， 往到其所，</p>
<p style="text-align: left">
	　　而语之言： 我不轻汝，</p>
<p style="text-align: left">
	　　汝等行道， 皆当作佛。</p>
<p style="text-align: left">
	　　诸人闻已， 轻毁骂詈，</p>
<p style="text-align: left">
	　　不轻菩萨， 能忍受之。</p>
<p style="text-align: left">
	　　其罪毕已， 临命终时，</p>
<p style="text-align: left">
	　　得闻此经， 六根清净，</p>
<p style="text-align: left">
	　　神通力故， 增益寿命，</p>
<p style="text-align: left">
	　　复为诸人， 广说是经。</p>
<p style="text-align: left">
	　　诸著法众， 皆蒙菩萨，</p>
<p style="text-align: left">
	　　教化成就， 令住佛道。</p>
<p style="text-align: left">
	　　不轻命终， 值无数佛，</p>
<p style="text-align: left">
	　　说是经故， 得无量福，</p>
<p style="text-align: left">
	　　渐具功德， 疾成佛道。</p>
<p style="text-align: left">
	　　彼时不轻， 则我身是。</p>
<p style="text-align: left">
	　　时四部众， 著法之者，</p>
<p style="text-align: left">
	　　闻不轻言， 汝当作佛，</p>
<p style="text-align: left">
	　　以是因缘， 值无数佛，</p>
<p style="text-align: left">
	　　此会菩萨， 五百之众，</p>
<p style="text-align: left">
	　　并及四部， 清信士女，</p>
<p style="text-align: left">
	　　今于我前， 听法者是。</p>
<p style="text-align: left">
	　　我于前世， 劝是诸人，</p>
<p style="text-align: left">
	　　听受斯经， 第一之法，</p>
<p style="text-align: left">
	　　开示教人， 令住涅槃，</p>
<p style="text-align: left">
	　　世世受持， 如是经典。</p>
<p style="text-align: left">
	　　亿亿万劫， 至不可议，</p>
<p style="text-align: left">
	　　时乃得闻， 是法华经。</p>
<p style="text-align: left">
	　　亿亿万劫， 至不可议，</p>
<p style="text-align: left">
	　　诸佛世尊， 时说是经。</p>
<p style="text-align: left">
	　　是故<a>行者</a>， 于佛灭后，</p>
<p style="text-align: left">
	　　闻如是经， 勿生疑惑，</p>
<p style="text-align: left">
	　　应当一心， 广说此经，</p>
<p style="text-align: left">
	　　世世值佛， 疾成佛道。&rdquo;</p>
<p style="text-align: left">
	　　如来神力品第二十一</p>
<p style="text-align: left">
	　　尔时，千世界微尘等菩萨摩诃萨从地踊出者，皆于佛前，一心合掌，瞻仰尊颜，而白佛言：&ldquo;世尊，我等于佛灭后，世尊分身所在国土，灭度之处，当广说此经。所以者何？我等亦自欲得是真净大法，受持、读诵、解说、书写而供养之。&rdquo;</p>
<p style="text-align: left">
	　　尔时，世尊于文殊师利等无量百千万亿旧住<a>娑婆世界</a>菩萨摩诃萨，及诸比丘、比丘尼、优婆塞、优婆夷、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，一切众前，现大神力，出广长舌上至梵世，一切毛孔放于无量无数色光，皆悉遍照十方世界。众宝树下师子座上诸佛亦复如是，出广长舌，放无量光。<a>释迦牟尼佛</a>及宝树下诸佛，现神力时满百千岁，然后还摄舌相。一时謦欬，俱共弹指，是二音声，遍至十方诸佛世界，地皆六种震动。其中众生，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，以佛神力故，皆见此娑婆世界无量无边百千万亿众宝树下师子座上诸佛，及见释迦牟尼佛共多宝如来在宝塔中坐师子座，又见无量无边百千万亿菩萨摩诃萨，及诸四众恭敬围绕释迦牟尼佛。既见是已，皆大欢喜，得未曾有。</p>
<p style="text-align: left">
	　　即时，诸天于虚空中高声唱言：&ldquo;过此无量无边百千万亿阿僧祇世界，有国名娑婆，是中有佛，名释迦牟尼，今为诸菩萨摩诃萨说大乘经，名《妙法莲华》，教菩萨法佛所护念。汝等当深心随喜，亦当礼拜供养释迦牟尼佛。&rdquo;彼诸众生闻虚空中声已，合掌向娑婆世界，作如是言：&ldquo;南无释迦牟尼佛！南无释迦牟尼佛！&rdquo;以种种华香、璎珞、幡盖及诸严身之具、珍宝妙物，皆共遥散娑婆世界。所散诸物从十方来，譬如云集变成宝帐，遍覆此间诸佛之上。于时，十方世界通达无碍如一佛土。</p>
<p style="text-align: left">
	　　尔时，佛告上行等菩萨大众：&ldquo;诸佛神力，如是无量无边不可思议。若我以是神力，于无量无边百千万亿阿僧祇劫，为嘱累故说此经功德，犹不能尽。以要言之，如来一切所有之法，如来一切自在神力，如来一切秘要之藏，如来一切甚深之事，皆于此经宣示显说。是故汝等于如来灭后，应一心受持、读诵、解说、书写、如说修行。所在国土，若有受持、读诵、解说、书写、如说修行，若经卷所住之处，若于园中，若于林中，若于树下，若于僧坊，若白衣舍，若在殿堂，若山谷旷野，是中皆应起塔供养。所以者何？当知是处即是道场，诸佛于此得阿耨多罗三藐三菩提，诸佛于此转于法轮，诸佛于此而般涅槃。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;诸佛救世者， 住于大神通，</p>
<p style="text-align: left">
	　　为悦众生故， 现无量神力，</p>
<p style="text-align: left">
	　　舌相至梵天， 身放无数光，</p>
<p style="text-align: left">
	　　为求佛道者， 现此希有事。</p>
<p style="text-align: left">
	　　诸佛謦欬声， 及弹指之声，</p>
<p style="text-align: left">
	　　周闻十方国， 地皆六种动。</p>
<p style="text-align: left">
	　　以佛灭度后， 能持是经故，</p>
<p style="text-align: left">
	　　诸佛皆欢喜， 现无量神力。</p>
<p style="text-align: left">
	　　嘱累是经故， 赞美受持者，</p>
<p style="text-align: left">
	　　于无量劫中， 犹故不能尽。</p>
<p style="text-align: left">
	　　是人之功德， 无边无有穷，</p>
<p style="text-align: left">
	　　如十方虚空， 不可得边际。</p>
<p style="text-align: left">
	　　能持是经者， 则为已见我，</p>
<p style="text-align: left">
	　　亦见多宝佛， 及诸分身者，</p>
<p style="text-align: left">
	　　又见我今日， 教化诸菩萨。</p>
<p style="text-align: left">
	　　能持是经者， 令我及分身，</p>
<p style="text-align: left">
	　　灭度多宝佛， 一切皆欢喜。</p>
<p style="text-align: left">
	　　十方现在佛， 并过去未来，</p>
<p style="text-align: left">
	　　亦见亦供养， 亦令得欢喜。</p>
<p style="text-align: left">
	　　诸佛坐道场， 所得秘要法，</p>
<p style="text-align: left">
	　　能持是经者， 不久亦当得。</p>
<p style="text-align: left">
	　　能持是经者， 于诸法之义，</p>
<p style="text-align: left">
	　　名字及言辞， 乐说无穷尽，</p>
<p style="text-align: left">
	　　如风于空中， 一切无障碍。</p>
<p style="text-align: left">
	　　于如来灭后， 知佛所说经，</p>
<p style="text-align: left">
	　　因缘及次第， 随义如实说，</p>
<p style="text-align: left">
	　　如日月光明， 能除诸幽冥。</p>
<p style="text-align: left">
	　　斯人行世间， 能灭众生闇，</p>
<p style="text-align: left">
	　　教无量菩萨， 毕竟住一乘。</p>
<p style="text-align: left">
	　　是故有智者， 闻此功德利，</p>
<p style="text-align: left">
	　　于我灭度后， 应受持斯经，</p>
<p style="text-align: left">
	　　是人于佛道， 决定无有疑。&rdquo;</p>
<p style="text-align: left">
	　　嘱累品第二十二</p>
<p style="text-align: left">
	　　尔时，释迦牟尼佛从法座起，现大神力，以右手摩无量菩萨摩诃萨顶，而作是言：&ldquo;我于无量百千万亿阿僧祇劫，修习是难得阿耨多罗三藐三菩提法，今以付嘱汝等：汝等应当一心流布此法，广令增益。&rdquo;如是三摩诸菩萨摩诃萨顶，而作是言：&ldquo;我于无量百千万亿阿僧祇劫，修习是难得阿耨多罗三藐三菩提法，今以付嘱汝等：汝等当受持读诵，广宣此法，令一切众生普得闻知。所以者何？如来有大慈悲，无诸悭吝，亦无所畏，能与众生佛之智慧、如来智慧、自然智慧。如来是一切众生之大施主，汝等亦应随学如来之法，勿生悭吝。于未来世，若有善男子、善女人，信如来智慧者，当为演说此《法华经》使得闻知，为令其人得佛慧故。若有众生不信受者，当于如来余深法中示教利喜。汝等若能如是，则为已报诸佛之恩。&rdquo;</p>
<p style="text-align: left">
	　　时诸菩萨摩诃萨，闻佛作是说已，皆大欢喜遍满其身，益加恭敬曲躬低头，合掌向佛，俱发声言：&ldquo;如世尊敕，当具奉行。唯然，世尊，愿不有虑！&rdquo;诸菩萨摩诃萨众如是三反，俱发声言：&ldquo;如世尊敕，当具奉行。唯然，世尊，愿不有虑！&rdquo;</p>
<p style="text-align: left">
	　　尔时，释迦牟尼佛令十方来诸分身佛各还本土，而作是言：&ldquo;诸佛各随所安，多宝佛塔还可如故。&rdquo;说是语时，十方无量分身诸佛，坐宝树下师子座上者，及多宝佛，并上行等无边阿僧祇菩萨大众，<a>舍利弗</a>等声闻四众，及一切世间天、人、阿修罗等，闻佛所说，皆大欢喜。</p>
<p style="text-align: left">
	　　<a>药王菩萨</a>本事品第二十三</p>
<p style="text-align: left">
	　　尔时，宿王华菩萨白佛言：&ldquo;世尊，药王菩萨云何游于娑婆世界？世尊，是药王菩萨，有若干百千万亿那由他难行苦行。善哉！世尊，愿少解说。诸天、龙、神、夜叉、乾闼婆、阿修罗、迦楼罗、紧那罗、摩睺罗伽、人非人等，又他国土诸来菩萨，及此声闻众，闻皆欢喜。&rdquo;</p>
<p style="text-align: left">
	　　尔时，佛告宿王华菩萨：&ldquo;乃往过去无量恒河沙劫，有佛号日月净明德如来、应供、正遍知、明行足、善逝、世间解、无上士、调御丈夫、天人师、佛世尊。其佛有八十亿大菩萨摩诃萨，七十二恒河沙大声闻众。佛寿四万二千劫，菩萨寿命亦等。彼国无有女人、地狱、饿鬼、畜生、阿修罗等及以诸难，地平如掌，琉璃所成，宝树庄严，宝帐覆上，垂宝华幡，宝瓶香炉周遍国界。七宝为台，一树一台，其树去台尽一箭道。此诸宝树，皆有菩萨、声闻而坐其下。诸宝台上，各有百亿诸天作天伎乐，歌叹于佛以为供养。</p>
<p style="text-align: left">
	　　&ldquo;尔时，彼佛为一切众生喜见菩萨及众菩萨、诸声闻众说《法华经》。是一切众生喜见菩萨乐习苦行，于日月净明德佛法中，精进经行，一心求佛。满万二千岁已，得现一切色身三昧。得此三昧已，心大欢喜，即作念言：&lsquo;我得现一切色身三昧，皆是得闻《法华经》力。我今当供养日月净明德佛及《法华经》。&rsquo;即时入是三昧，于虚空中雨曼陀罗华、摩诃曼陀罗华、细末坚黑栴檀，满虚空中如云而下。又雨海此岸栴檀之香，此香六铢价值娑婆世界，以供养佛。作是供养已，从三昧起，而自念言：&lsquo;我虽以神力供养于佛，不如以身供养。&rsquo;即服诸香、栴檀、薰陆、兜楼婆、毕力迦、沉水、胶香，又饮瞻卜诸华香油，满千二百岁已，香油涂身，于日月净明德佛前，以天宝衣而自缠身，灌诸香油，以神通力愿而自燃身，光明遍照八十亿恒河沙世界。其中诸佛同时赞言：&lsquo;善哉！善哉！善男子，是真精进，是名真法供养如来。若以华香、璎珞、<a>烧香</a>、末香、涂香、天缯、幡盖及海此岸栴檀之香，如是等种种诸物供养，所不能及。假使国城、妻子布施亦所不及。善男子，是名第一之施，于诸施中最尊最上，以法供养诸如来故。&rsquo;作是语已而各默然，其身火燃千二百岁，过是已后，其身乃尽。一切众生喜见菩萨作如是法供养已，命终之后，复生日月净明德佛国中。于净德王家，结跏趺坐，忽然化生，即为其父而说偈言：</p>
<p style="text-align: left">
	　　&ldquo;大王今当知， 我经行彼处，</p>
<p style="text-align: left">
	　　即时得一切， 现诸身三昧。</p>
<p style="text-align: left">
	　　勤行大精进， 舍所爱之身，</p>
<p style="text-align: left">
	　　供养于世尊， 为求无上慧。</p>
<p style="text-align: left">
	　　&ldquo;说是偈已，而白父言：&lsquo;日月净明德佛，今故现在。我先供养佛已，得解一切众生语言陀罗尼。复闻是《法华经》，八百千万亿那由他甄迦罗、频婆罗、阿閦婆等偈。大王，我今当还供养此佛。&rsquo;白已即坐七宝之台，上升虚空高七多罗树，往到佛所，头面礼足，合十指爪，以偈赞佛：</p>
<p style="text-align: left">
	　　&ldquo;容颜甚奇妙， 光明照十方，</p>
<p style="text-align: left">
	　　我适曾供养， 今复还亲觐。</p>
<p style="text-align: left">
	　　&ldquo;尔时，一切众生喜见菩萨说是偈已，而白佛言：&lsquo;世尊，世尊，犹故在世。&rsquo;尔时，日月净明德佛告一切众生喜见菩萨：&lsquo;善男子，我涅槃时到，灭尽时至。汝可安施床座，我于今夜当般涅槃。&rsquo;又敕一切众生喜见菩萨：&lsquo;善男子，我以佛法嘱累于汝，及诸菩萨大弟子，并阿耨多罗三藐三菩提法，亦以三千大千七宝世界诸宝树宝台，及给侍诸天，悉付于汝。我灭度后，所有<a>舍利</a>亦付嘱汝，当令流布广设供养，应起若干千塔。&rsquo;如是日月净明德佛，敕一切众生喜见菩萨已，于夜后分入于涅槃。尔时，一切众生喜见菩萨见佛灭度，悲感懊恼，恋慕于佛，即以海此岸栴檀为[卄/積]，供养佛身而以烧之。火灭已后，收取舍利，作八万四千宝瓶，以起八万四千塔，高三世界，表刹庄严，垂诸幡盖，悬众宝铃。</p>
<p style="text-align: left">
	　　&ldquo;尔时，一切众生喜见菩萨复自念言：&lsquo;我虽作是供养，心犹未足，我今当更供养舍利。&rsquo;便语诸菩萨大弟子，及天、龙、夜叉等一切大众：&lsquo;汝等当一心念，我今供养日月净明德<a>佛舍利</a>。&rsquo;作是语已，即于八万四千塔前，燃百福庄严臂，七万二千岁而以供养，令无数求声闻众、无量阿僧祇人发阿耨多罗三藐三菩提心，皆使得住现一切色身三昧。尔时，诸菩萨、天、人、阿修罗等，见其无臂，忧恼悲哀，而作是言：&lsquo;此一切众生喜见菩萨，是我等师，教化我者，而今烧臂，身不具足。&rsquo;于时，一切众生喜见菩萨于大众中，立此誓言：&lsquo;我舍两臂，必当得佛金色之身。若实不虚，令我两臂还复如故。&rsquo;作是誓已，自然还复，由斯菩萨福德智慧淳厚所致。当尔之时，三千大千世界六种震动，天雨宝华，一切人天得未曾有。&rdquo;</p>
<p style="text-align: left">
	　　佛告宿王华菩萨：&ldquo;于汝意云何？一切众生喜见菩萨，岂异人乎？今药王菩萨是也。其所舍身布施，如是无量百千万亿那由他数。宿王华，若有发心欲得阿耨多罗三藐三菩提者，能燃手指乃至足一指供养佛塔，胜以国城、妻子及三千大千国土山林河池、诸珍宝物而供养者。若复有人，以七宝满三千大千世界，供养于佛及大菩萨、辟支佛、阿罗汉，是人所得功德，不如受持此《法华经》，乃至一四句偈，其福最多！</p>
<p style="text-align: left">
	　　&ldquo;宿王华，譬如一切川流江河诸水之中，海为第一；此《法华经》亦复如是，于诸如来所说经中，最为深大。又如土山黑山、小铁围山、大铁围山及十宝山，众山之中须弥山为第一；此《法华经》亦复如是，于诸经中最为其上。又如众星之中，月天子最为第一；此《法华经》亦复如是，于千万亿种诸经法中，最为照明。又如日天子能除诸闇，此经亦复如是，能破一切不善之闇。又如诸小王中，转轮圣王最为第一；此经亦复如是，于众经中最为其尊。又如帝释，于三十三天中王；此经亦复如是，诸经中王。又如大梵天王，一切众生之父；此经亦复如是，一切贤圣学无学，及发菩萨心者之父。又如一切凡夫人中，须陀洹、斯陀含、阿那含、阿罗汉、辟支佛为第一；此经亦复如是，一切如来所说，若菩萨所说，若声闻所说，诸经法中最为第一。有能受持是经典者，亦复如是，于一切众生中亦为第一。一切声闻、辟支佛中，菩萨为第一；此经亦复如是，于一切诸经法中最为第一。如佛为诸法王，此经亦复如是，诸经中王。</p>
<p style="text-align: left">
	　　&ldquo;宿王华，此经能救一切众生者，此经能令一切众生离诸苦恼，此经能大饶益一切众生，充满其愿。如清凉池能满一切诸渴乏者，如寒者得火，如裸者得衣，如商人得主，如子得母，如渡得船，如病得医，如暗得灯，如贫得宝，如民得王，如贾客得海，如炬除暗；此《法华经》亦复如是，能令众生离一切苦、一切病痛，能解一切<a>生死</a>之缚。若人得闻此《法华经》，若自书，若使人书，所得功德，以佛智慧筹量多少不得其边。若书是经卷，华香、璎珞、烧香、末香、涂香、幡盖、衣服，种种之灯&mdash;&mdash;酥灯、油灯、诸香油灯、瞻卜油灯、须曼那油灯、波罗罗油灯、婆利师迦油灯、那婆摩利油灯供养，所得功德亦复无量。</p>
<p style="text-align: left">
	　　&ldquo;宿王华，若有人闻是药王菩萨本事品者，亦得无量无边功德。若有女人闻是药王菩萨本事品能受持者，尽是女身后不复受。若如来灭后，后五百岁中，若有女人闻是经典如说修行，于此命终，即往安乐世界，阿弥陀佛大菩萨众围绕住处，生莲华中宝座之上，不复为贪欲所恼，亦复不为瞋恚、愚痴所恼，亦复不为憍慢嫉妒诸垢所恼，得菩萨神通、无生法忍。得是忍已，眼根清净，以是清净眼根，见七百万二千亿那由他恒河沙等诸佛如来。是时诸佛遥共赞言：&lsquo;善哉！善哉！善男子，汝能于释迦牟尼佛法中，受持、读诵、思惟是经，为他人说，所得福德无量无边，火不能烧，水不能漂。汝之功德，千佛共说不能令尽。汝今已能破诸魔贼，坏生死军，诸余怨敌皆悉摧灭。善男子，百千诸佛以神通力共守护汝。于一切世间天人之中无如汝者，唯除如来。其诸声闻、辟支佛乃至菩萨智慧禅定，无有与汝等者。&rsquo;</p>
<p style="text-align: left">
	　　&ldquo;宿王华，此菩萨成就如是功德智慧之力。若有人闻是药王菩萨本事品，能随喜赞善者，是人现世，口中常出青莲华香，身毛孔中常出牛头栴檀之香，所得功德如上所说。是故，宿王华，以此药王菩萨本事品，嘱累于汝。我灭度后，后五百岁中，广宣流布于阎浮提，无令断绝，恶魔、魔民、诸天、龙、夜叉、鸠槃茶等得其便也。宿王华，汝当以神通之力守护是经。所以者何？此经则为阎浮提人病之良药。若人有病，得闻是经，病即消灭，不老不死。宿王华，汝若见有受持是经者，应以青莲华盛满末香供散其上。散已，作是念言：&lsquo;此人不久，必当取草坐于道场破诸魔军，当吹法螺，击大法鼓，度脱一切众生老病死海。是故求佛道者，见有受持是经典人，应当如是生恭敬心。&rsquo;&rdquo;</p>
<p style="text-align: left">
	　　说是药王菩萨本事品时，八万四千菩萨得解一切众生语言陀罗尼。多宝如来于宝塔中，赞宿王华菩萨言：&ldquo;善哉！善哉！宿王华，汝成就不可思议功德，乃能问释迦牟尼佛如此之事，利益无量一切众生。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>