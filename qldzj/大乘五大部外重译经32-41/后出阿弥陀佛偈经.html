<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，后出阿弥陀佛偈经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>后出阿弥陀佛偈经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>后出阿弥陀佛偈经</strong></p>
<p style="text-align: left">　　惟念法<a>比丘</a>， 乃从世饶王。</p>
<p style="text-align: left">　　发愿喻诸佛， 誓二十四章。</p>
<p style="text-align: left">　　世世见诸佛， 垓数无有量，</p>
<p style="text-align: left">　　不废<a>宿命</a>行， 功德遂具成。</p>
<p style="text-align: left">　　世界名清净， 得佛号无量，</p>
<p style="text-align: left">　　国界平夷易， 丰乐多上人。</p>
<p style="text-align: left">　　宝树若干种， 罗列丛相生，</p>
<p style="text-align: left">　　本茎枝叶花， 种种各异香。</p>
<p style="text-align: left">　　顺风日三动， 翕习如华生，</p>
<p style="text-align: left">　　堕地如手布， 杂厕上普平。</p>
<p style="text-align: left">　　一切无诸山， 海水及诸源，</p>
<p style="text-align: left">　　但有河水流， 音响如说经。</p>
<p style="text-align: left">　　<a>天人</a>入水戏， 在意所欲望，</p>
<p style="text-align: left">　　令水齐胳肩， 意愿<a>随念</a>得。</p>
<p style="text-align: left">　　佛寿十方沙， 光明普无边，</p>
<p style="text-align: left">　　<a>菩萨</a>及<a>弟子</a>， 不可算称量。</p>
<p style="text-align: left">　　若欲见彼佛， 莫疑亦莫忘，</p>
<p style="text-align: left">　　有疑在胎中， 不合五百年。</p>
<p style="text-align: left">　　不疑生台坐， 叉手无量前，</p>
<p style="text-align: left">　　愿欲遍十方， 须臾则旋还。</p>
<p style="text-align: left">　　惟念彼菩萨， 垓劫作功勤，</p>
<p style="text-align: left">　　本行如此致， 得号会<a>世尊</a>。</p>
<p style="text-align: left">　　佛兴难得值， 须臾会难闻，</p>
<p style="text-align: left">　　讲说士难遇， 受学人难得。</p>
<p style="text-align: left">　　若后遭末世， 法欲衰微时，</p>
<p style="text-align: left">　　当共建拥护， 行佛无欲法。</p>
<p style="text-align: left">　　佛能说此要， 各各勤思行，</p>
<p style="text-align: left">　　受此无量福， 世世稽首行。</p>
<p style="text-align: left">　　盖闻紫虚荡荡资银隥而遐升，碧浪沧沧驾宝舟而广连，有菩萨戒品荘严者，太宗文皇帝之尚仪也。贤明早著，令德宿昭，雪皎意华，冰清心镜。才兼六行，蕙质久而弥芬。位极一时，兰性幽而逾馥。有佩稻粱之惠，无忘亭育之恩奉，为朕躬敬造一切经论，龙宫妙旨抒四辩於言泉，鹫领遗文流一味於法海。以兹胜福，用彼良因，上奉七庙之灵，下散十方之众。纵使风炎变起<a>甘露</a>，湿而无穷，永劫迁移，香乳流而不竭云尔。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>