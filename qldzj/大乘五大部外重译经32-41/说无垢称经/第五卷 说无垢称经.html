<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 说无垢称经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 说无垢称经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 说无垢称经</strong></p>
<p style="text-align: left">
	　　香台佛品第十</p>
<p style="text-align: left">
	　　时<a>舍利子</a>作是思惟。食时将至。此摩诃萨<a>说法</a>未起。我等声闻及诸<a>菩萨</a>。当于何食。时无垢称知彼思惟便告之曰。大德。如来为诸声闻说八<a>解脱</a>。仁者已住。勿以财食染污其心而闻<a>正法</a>。若欲食者且待须臾。当令皆得未曾有食。</p>
<p style="text-align: left">
	　　时无垢称便入如是微妙寂定。发起如是<a>殊胜</a><a>神通</a>。示诸菩萨大声闻众。上方界分去此佛土。过四十二殑伽沙等诸佛世界。有佛世界名一切妙香。其中有佛号最上香台。今现在彼安隐住持。彼世界中有妙香气。比余十方一切佛土人天之香。最为第一。彼有诸树皆出妙香。普薰方域一切周满。彼中无有二乘之名。唯有清净大菩萨众。而彼如来为其说法。彼世界中一切台观宫殿经行园林衣服。皆是种种妙香所成。彼佛<a>世尊</a>及菩萨众。所食香气微妙第一。普薰十方无量佛土。时彼如来与诸菩萨方共坐食。彼有天子名曰香严。已于大乘深心发趣。供养承事彼土如来及诸菩萨。时此大众一切皆睹彼界如来与诸菩萨方共坐食如是等事。</p>
<p style="text-align: left">
	　　时无垢称遍告一切菩萨众言。汝等大士。谁能往彼取妙香食。以妙吉祥威神力故。诸菩萨众咸皆默然。时无垢称告妙吉祥。汝今云何于此大众。而不加护令其乃尔。妙吉祥言。<a>居士</a>。汝今不应轻毁诸菩萨众。如佛所言勿轻未学。</p>
<p style="text-align: left">
	　　时无垢称。不起于床居众会前化作菩萨。身真金色相好庄严。威德光明蔽于众会而告之曰。汝善男子。宜往上方去此佛土过四十二殑伽沙等诸佛世界。有佛世界名一切妙香。其中有佛号最上香台。与诸菩萨方共坐食。汝往到彼顶<a>礼佛</a>足。应作是言。于此下方有无垢称。稽首双足敬问世尊。少病少恼起居轻利。气力康和安乐住不。遥心右绕多百千匝。顶礼双足作如是言。愿得世尊所食之余。当于下方堪忍世界施作佛事。令此下劣欲乐有情当欣大慧。亦使如来无量功德名称普闻。</p>
<p style="text-align: left">
	　　时化菩萨于众会前上升<a>虚空</a>。举众皆见。神通迅疾经须臾顷。便到一切妙香世界顶礼最上香台佛足。又闻其言。下方菩萨名无垢称。稽首双足。敬问世尊。少病少恼起居轻利。气力康和安乐住不。遥心右绕多百千匝。顶礼双足作如是言。愿得世尊所食之余。当于下方堪忍世界施作佛事。令此下劣欲乐有情当欣大慧。亦使如来无量功德名称普闻。时彼上方菩萨众会。见化菩萨相好庄严威德光明微妙殊胜叹未曾有。今此大士从何处来。堪忍世界为在何所。云何名为下劣欲乐。寻问最上香台如来。唯愿世尊为说斯事。佛告之曰。诸善男子。于彼下方去此佛土过四十二殑伽沙等诸佛世界。有佛世界名曰堪忍。其中佛号释迦牟尼如来应正等觉。今现在彼安隐住持居五浊世。为诸下劣欲乐有情宣扬正法。彼有菩萨名无垢称。已得安住不可思议解脱法门。为诸菩萨开示妙法遣化菩萨来至此间。称扬我身功德名号。并赞此土众德庄严。令彼菩萨善根增进。彼菩萨众咸作是言。其德何如乃作是化。大神通力<a>无畏</a>若斯。彼佛告言。诸善男子。是大菩萨成就殊胜大功德法。一<a>刹那</a>顷。化作无量无边菩萨。遍于十方一切国土。皆遣其往施作佛事。利益安乐无量有情。</p>
<p style="text-align: left">
	　　于是最上香台如来。以能流出众妙香器。盛诸妙香所薰之食。授无垢称化菩萨手。时彼佛土有九百万大菩萨僧。同时举声请于彼佛。我等欲与此化菩萨俱往下方堪忍世界。瞻仰释迦牟尼如来。礼敬供事听闻正法。并欲瞻仰礼敬供事彼无垢称及诸菩萨。唯愿世尊加护听许。彼佛告曰。诸善男子。汝便可往今正是时。汝等皆应自摄身香入堪忍界。勿令彼诸有情醉闷放逸。汝等皆应自隐色相入堪忍界。勿令彼诸菩萨心生愧耻。汝等于彼堪忍世界。勿生劣想而作障碍。所以者何。诸善男子。一切国土皆如虚空。诸佛世尊为欲成熟诸有情故。随诸有情所乐示现种种佛土。或染或净无决定相。而诸佛土实皆清净无有差别。</p>
<p style="text-align: left">
	　　时化菩萨受满食器。与九百万诸菩萨僧。承彼佛威神及无垢称力。于彼界没经须臾顷至于此土无垢称室欻然而现。时无垢称化九百万师子之座。微妙庄严与前所坐诸师子座都无有异。令诸菩萨皆坐其上。时化菩萨以满食器授无垢称。如是食器妙香普薰。广严大城及此三千<a>大千世界</a>。无量无边妙香薰故。一切世界香气芬馥。广严大城诸<a>婆罗门</a>长者居士人非人等。闻是香气得未曾有。惊叹无量身心踊悦。</p>
<p style="text-align: left">
	　　时此城中离呫毗王名为月盖。与八万四千离呫毗种。种种庄严悉来入于无垢称室。见此室中诸菩萨众其数甚多诸师子座高广严饰。生大<a>欢喜</a>叹未曾有。礼诸菩萨及大声闻却住一面。时诸地神及虚空神。并欲<a>色界</a>诸天子众闻是妙香。各与眷属无量百千。悉来入于无垢称室。时无垢称便语尊者<a>舍利</a>子等诸大声闻。尊者可食如来所施<a>甘露</a>味食。如是食者大悲所薰。勿以少分下劣心行而食此食。若如是食定不能消。</p>
<p style="text-align: left">
	　　时众会中有劣声闻。作如是念。此食甚少。云何充足如是大众。时化菩萨便告之言。勿以汝等自少福慧测量如来无量福慧。所以者何。四大海水乍可有竭。是妙香食终无有尽。假使无量大千世界。一切有情一一抟食。其食抟量等妙高山。如是抟食。或经一劫或一百劫犹不能尽。所以者何。如是食者。是无尽<a>戒定慧</a>解脱解脱知见所生。如来所食之余。无量三千大千世界一切有情。经百千劫食此香食终不能尽。于是大众皆食此食。悉得充满而尚有余。时诸声闻及诸菩萨。并人天等一切众会。食此食已其身安乐。譬如一切安乐庄严世界菩萨。一切安乐之所住持。身诸毛孔皆出妙香。譬如一切妙香世界众妙香树常出无量种种妙香。</p>
<p style="text-align: left">
	　　时无垢称问彼上方诸来菩萨。汝等知不。彼土如来于其世界。为诸菩萨云何说法。彼诸菩萨咸共答言。我土如来不为菩萨文词说法。但以妙香令诸菩萨皆悉调伏。彼诸菩萨各各安坐妙香树下。诸妙香树各各流出种种香气。彼诸菩萨闻斯妙香。便获一切德庄严定。获此定已即具一切菩萨功德。</p>
<p style="text-align: left">
	　　时彼上方诸来菩萨问无垢称。此土如来释迦牟尼。为诸有情云何说法。无垢称曰。此土有情一切刚强极难调化。如来还以种种能伏刚强语言而调化之。云何名为种种能伏刚强语言。谓为宣说此是<a>地狱</a>趣。此是傍生趣。此是饿鬼趣。此是无暇生。此是诸根缺。此是身恶行是身恶行果。此是语恶行是语恶行果。此是意恶行是意恶行果。此是断生命是断生命果。此是不与取是不与取果。此是欲邪行是欲邪行果。此是虚诳语是虚诳语果。此是离间语是离间语果。此是粗恶语是粗恶语果。此是杂秽语是杂秽语果。此是贪欲是贪欲果。此是嗔恚是嗔恚果。此是邪见是邪见果。此是悭吝是悭吝果。此是毁戒是毁戒果。此是嗔恨是嗔恨果。此是<a>懈怠</a>是懈怠果。此是心乱是心乱果。此是愚痴是愚痴果。此受所学此越所学。此持别解脱此犯别解脱。此是应作此非应作。此是瑜伽此非瑜伽。此是永断此非永断。此是障碍此非障碍。此是犯罪此是出罪。此是杂染此是清净。此是正道此是邪道。此是善此是恶。此是<a>世间</a>此出世间。此是有罪此是无罪。此是有漏此是无漏。此是有为此是无为。此是功德此是过失。此是有苦此是无苦。此是有乐此是无乐。此可厌离此可欣乐。此可弃舍此可修习。此是<a>生死</a>此是<a>涅槃</a>。如是等法有无量门。此土有情其心刚强。如来说此种种法门。安住其心令其调伏。譬如象马[怡-台+龍]悷不调加诸楚毒乃至彻骨然后调伏。如是此土刚强有情极难调化。如来方便以如是等苦切言词。殷勤诲喻然后调伏趣入正法。</p>
<p style="text-align: left">
	　　时彼上方诸来菩萨。闻是说已得未曾有。皆作是言。甚奇世尊释迦牟尼。能为难事。隐覆无量尊贵功德。示现如是调伏方便。成熟下劣贫匮有情。以种种门调伏摄益。是诸菩萨居此佛土。亦能堪忍种种劳倦。成就最胜希有坚牢不可思议大悲精进。助扬如来无上正法。利乐如是难化有情。无垢称言。如是大士诚如所说。释迦如来能为难事。隐覆无量尊贵功德。不惮劬劳方便调伏如是刚强难化有情。诸菩萨众生此佛土。亦能堪忍种种劳倦。成就最胜希有坚牢不可思议大悲精进。助扬如来无上正法。利乐如是无量有情。大士当知。堪忍世界行菩萨行。<a>饶益</a>有情经于一生所得功德。多于一切妙香世界百千大劫行菩萨行饶益有情所得功德。所以者何。堪忍世界略有十种修集善法。余十方界清净佛土之所无有。何等为十。一以惠施摄诸贫穷。二以净戒摄诸毁禁。三以忍辱摄诸嗔恚。四以精进摄诸懈怠。五以静虑摄诸乱意。六以胜慧摄诸愚痴。七以说除八无暇法普摄一切无暇有情。八以宣说大乘正法普摄一切乐小法者。九以种种殊胜善根普摄未种诸善根者。十以无上四种摄法恒常成熟一切有情。是为十种修集善法。此堪忍界悉皆具足。余十方界清净佛土之所无有。时彼佛土诸来菩萨。复作是言。堪忍世界诸菩萨众。成就几法无毁无伤。从此命终生余<a>净土</a>。无垢称言。堪忍世界诸菩萨众。成就八法无毁无伤。从此命终生余净土。何等为八。一者菩萨如是思惟。我于有情应作善事。不应于彼希望善报。二者菩萨如是思惟。我应代彼一切有情受诸苦恼。我之所有一切善根悉回施与。三者菩萨如是思惟。我应于彼一切有情其心平等心无挂碍。四者菩萨如是思惟。我应于彼一切有情摧伏憍慢敬爱如佛。五者菩萨信解增上。于未听受甚深经典。暂得听闻无疑无谤。六者菩萨于他利养无嫉妒心。于己利养不生憍慢。七者菩萨调伏自心。常省己过不讥他犯。八者菩萨恒无放逸于诸善法常乐寻求精进<a>修行</a>菩提分法。堪忍世界诸菩萨众。若具成就如是八法无毁无伤。从此命终生余净土。</p>
<p style="text-align: left">
	　　其无垢称。与妙吉祥诸菩萨等。于大众中宣说种种微妙法时。百千众生同发无上正等觉心。十千菩萨悉皆证得无生法忍。</p>
<p style="text-align: left">
	　　菩萨行品第十一</p>
<p style="text-align: left">
	　　佛时犹在庵罗卫林为众说法。于众会处。其地欻然广博严净。一切大众皆现金色。时阿难陀即便白佛。世尊。此是谁之前相。于众会中欻然如是广博严净。一切大众皆现金色。佛告具寿阿难陀曰。是无垢称与妙吉祥。将诸大众恭敬围绕。发意欲来赴斯众会现此前相。时无垢称语妙吉祥。我等今应与诸大士诣如来所顶礼供事瞻仰世尊听受妙法。妙吉祥曰。今正是时可同行矣。时无垢称现神通力。令诸大众不起本处并师子座住右掌中。往诣佛所到已置地。恭敬顶礼世尊双足。右绕七匝却住一面。向佛合掌俨然而立。诸大菩萨下师子座。恭敬顶礼世尊双足。右绕三匝却住一面。向佛合掌俨然而立。诸大声闻释梵护世四天王等亦皆避座。恭敬顶礼世尊双足。却住一面向佛合掌俨然而立。于是世尊<a>如法</a>慰问诸菩萨等一切大众。作是告言。汝等大士。随其所应各复本座。时诸大众蒙<a>佛教</a>敕。各还本座恭敬而坐。</p>
<p style="text-align: left">
	　　尔时世尊告舍利子。汝见最胜菩萨大士<a>自在</a>神力之所为乎。舍利子言。唯然已见。世尊复问。汝起何想。舍利子言。起难思想。我见大士不可思议。于其作用神力功德。不能算数不能思惟。不能称量不能述叹。时阿难陀即便白佛。今所闻香昔来未有。如是香者为是谁香。佛告之言。是诸菩萨毛孔所出。时舍利子语阿难陀。我等毛孔亦出是香。阿难陀曰。如是妙香仁等身内何缘而有。舍利子言。是无垢称自在神力。遣化菩萨往至上方最上香台如来佛土。请得彼佛所食之余。来至室中供诸大众。其间所有食此食者。一切毛孔皆出是香。时阿难陀问无垢称。是妙香气当住久如。无垢称言。乃至此食未皆消尽。其香犹住。阿难陀曰。如是所食其经久如当皆消尽。无垢称言。此食势分七日七夜住在身中。过是已后乃可渐消。虽久未消而不为患。具寿当知。诸声闻乘未入正性离生位者。若食此食。要入正性离生位已然后乃消。未离欲者。若食此食。要得离欲然后乃消。未解脱者。若食此食。要心解脱然后乃消。诸有大乘菩萨种性未发无上菩提心者。若食此食。要发无上菩提心已然后乃消。已发无上菩提心者。若食此食。要当证得无生法忍然后乃消。其已证得无生忍者若食此食。要当安住不退转位然后乃消。其已安住不退位者。若食此食。要当安住一生系位然后乃消。具寿当知。譬如世间有大药王名最上味。若有众生遇遭诸毒遍满身者与令服之。乃至诸毒未皆除灭。是大药王犹未消尽。诸毒灭已然后乃消。食此食者亦复如是。乃至一切烦恼诸毒未皆除灭。如是所食犹未消尽。烦恼灭已然后乃消。阿难陀言。不可思议。如是大士所致香食。能为众生作诸佛事。佛即告言。如是如是。如汝所说不可思议。此无垢称所致香食。能为众生作诸佛事。</p>
<p style="text-align: left">
	　　尔时佛复告阿难陀。如无垢称所致香食。能为众生作诸佛事。如是于余十方世界。或有佛土以诸光明而作佛事。或有佛土以菩提树而作佛事。或有佛土以诸菩萨而作佛事。或有佛土以见如来色身相好。而作佛事。或有佛土以诸化人而作佛事。或有佛土以诸衣服而作佛事。或有佛土以诸卧具而作佛事。或有佛土以诸饮食而作佛事。或有佛土以诸园林而作佛事。或有佛土以诸台观而作佛事。或有佛土以其虚空而作佛事。所以者何。由诸有情因此方便而得调伏。或有佛土为诸有情种种文词。宣说幻梦光影水月响声阳焰镜像浮云健达缚城帝网等喻而作佛事。或有佛土以其音声语言文字。宣说种种诸法性相而作佛事。或有佛土清净寂寞无言无说。无诃无赞无所推求。无有戏论无表无示。所化有情因斯寂寞。自然证入诸法性相而作佛事。如是当知。十方世界诸佛国土其数无边。所作佛事亦无数量。以要言之。诸佛所有威仪进止受用施为。皆令所化有情调伏。是故一切皆名佛事。又诸世间所有四魔八万四千诸烦恼门。有情之类为其所恼。一切如来即以此法。为诸众生而作佛事。汝今当知。如是法门名为悟入一切<a>佛法</a>。若诸菩萨入此法门。虽见一切成就无量广大功德严净佛土不生喜贪。虽见一切无诸功德杂秽佛土不生忧恚。于诸佛所发生上品信乐恭敬叹未曾有。诸佛世尊一切功德平等<a>圆满</a>。得一切法究竟真实平等性故。为欲成熟差别有情。示现种种差别佛土。汝今当知。如诸佛土虽所依地胜劣不同。而上虚空都无差别。如是当知。诸佛世尊为欲成熟诸有情故。虽现种种色身不同而无障碍。福德智慧究竟圆满都无差别。</p>
<p style="text-align: left">
	　　汝今当知。一切如来悉皆平等。所谓最上周圆无极形色威光。诸相随好族姓尊贵。清净尸罗定慧解脱解脱知见。诸力无畏不共佛法。大慈大悲大喜大舍利益安乐。威仪所行正行寿量。说法度脱成熟有情。清净佛土。悉皆平等。以诸如来一切佛法悉皆平等。最上周圆究竟无尽。是故皆同名正等觉。名为如来。名为<a>佛陀</a>。汝今当知。设令我欲分别广说此三句义。汝经劫住无间听受。穷其寿量亦不能尽。假使三千大千世界有情之类。皆如阿难得念总持多闻第一。咸经劫住无间听受。穷其寿量亦不能尽。此正等觉如来佛陀三句妙义。无能究竟宣扬决择。唯除诸佛。如是当知。诸佛菩提功德无量。无滞妙辩不可思议。说是语已。时阿难陀白言。世尊。我从今去不敢自称得念总持多闻第一。佛便告曰。汝今不应心生退屈。所以者何。我自昔来但说汝于声闻众中得念总持多闻第一。非于菩萨。汝今且止。其有智者不应测量诸菩萨事。汝今当知。一切大海源底深浅犹可测量。菩萨智慧念定总持辩才大海无能测者。汝等声闻置诸菩萨所行境界不应思惟。于一食顷是无垢称示现变化所作神通。一切声闻及诸独觉。百千大劫示现变化神力所作。亦不能及时彼上方诸来菩萨。皆起<a>礼拜</a>释迦牟尼。合掌恭敬白言。世尊。我等初来见此佛土种种杂秽生下劣想。今皆悔愧舍离是心。所以者何。诸佛境界方便善巧不可思议。为欲成熟诸有情故。如如有情所乐差别。如是如是示现佛土。唯然世尊。愿赐少法当还一切妙香世界。由此法故常念如来。说是语已。世尊告彼诸来菩萨言。善男子。有诸菩萨解脱法门。名有尽无尽。汝今敬受当勤修学。云何名为有尽无尽。言有尽者。即是有为有生灭法。言无尽者。即是无为无生灭法。菩萨不应尽其有为。亦复不应住于无为。云何菩萨不尽有为。谓诸菩萨不弃大慈不舍大悲。曾所生起增上意乐。一切智心系念宝重而不暂忘。成熟有情常无厌倦。于四摄事恒不弃舍。护持正法不惜身命。求习诸善终无厌足。常乐安立回向善巧。询求正法曾无懈倦。敷演法教不作师倦。常欣瞻仰供事诸佛。故受生死而无怖畏。虽遇兴衰而无欣戚。于诸未学终不轻陵。于已学者敬爱如佛。于烦恼杂能如理思。于远离乐能不耽染。于己乐事曾无味着。于他乐事深心<a>随喜</a>。于所修习静虑解脱等持等至。如地狱想而不味着。于所游历界趣生死。如宫苑想而不厌离。于乞求者生善友想。舍诸所有皆无顾吝于一切智起回向想。于诸毁禁起救护想。于波罗蜜多如父母想。速令圆满。于菩提分法如翼从想。不令究竟。于诸善法常勤修习。于诸佛土恒乐庄严。于他佛土深心欣赞。于自佛土能速成就。为诸相好圆满庄严。修行清净无碍大施。为身语心严饰清净。远离一切犯戒恶法。为令身心坚固堪忍。远离一切忿恨烦恼。为令所修速得究竟。经劫无数生死<a>流转</a>。为令自心勇猛坚住。听佛无量功德不倦。为欲永害烦恼怨敌。方便修治般若刀杖。为欲荷诸有情重担。于蕴界处求遍了知。为欲摧伏一切魔军。炽然精进曾无懈怠。为欲护持无上正法。离慢勤求善巧化智。为诸世间爱重受化。常乐习行少欲知足。于诸世法恒无杂染。而能随顺一切世间。于诸威仪恒无毁坏。而能示现一切所作。发生种种神通妙慧。利益安乐一切有情。受持一切所闻正法。为起妙智<a>正念</a>总持。发生诸根胜劣妙智。为断一切有情疑惑。证得种种无碍辩才。敷演正法常无拥滞。为受人天殊胜喜乐。勤修清净十善业道。为正开发梵天道路。勤进修行四无量智。为得诸佛上妙音声。劝请说法随喜赞善。为得诸佛上妙威仪。常修殊胜寂静三业。为令所修念念增胜。于一切法心无染滞。为善调御诸菩萨僧。常以大乘劝众生学。为不失坏所有功德。于一切时常无放逸。为诸善根展转增进。常乐修治种种大愿。为欲庄严一切佛土。常勤修习广大善根。为令所修究竟无尽。常修回向善巧方便。诸善男子修行此法。是名菩萨不尽有为。</p>
<p style="text-align: left">
	　　云何菩萨不住无为。谓诸菩萨虽行于空。而于其空不乐作证。虽行无相。而于无相。不乐作证。虽行无愿。而于无愿不乐作证。虽行无作。而于无作不乐作证。虽观诸行皆悉无常。而于善根心无厌足。虽观世间一切皆苦。而于生死故意受生。虽乐观察内无有我。而不毕竟厌舍自身。虽乐观察外无有情。而常化导心无厌倦。虽观涅槃毕竟寂静。而不毕竟堕于寂灭。虽观远离究竟安乐。而不究竟厌患身心。虽乐观察无阿赖耶。而不弃舍清白法藏。虽观诸法毕竟无生。而常荷负利众生事。虽观无漏。而于生死流转不绝。虽观无行。而行成熟诸有情事。虽观<a>无我</a>。而于有情不舍大悲。虽观无生。而于二乘不堕正位。虽观诸法毕竟空寂。而不空寂所修福德。虽观诸法毕竟远离。而不远离所修智慧。虽观诸法毕竟无实。而常安住圆满思惟。虽观诸法毕竟无主。而常精勤求自然智。虽观诸法永无幖帜。而于了义安立佛种。诸善男子。修行此法。是名菩萨不住无为。</p>
<p style="text-align: left">
	　　又善男子。以诸菩萨常勤修集福资粮故不住无为。常勤修集智资粮故不尽有为。成就大慈无缺减故不住无为。成就大悲无缺减故不尽有为。利益安乐诸有情故不住无为。究竟圆满诸佛法故不尽有为。成满一切相好庄严佛色身故不住无为。证得一切力无畏等佛智身故不尽有为。方便善巧化众生故不住无为。微妙智慧善观察故不尽有为。修治佛土究竟满故不住无为。佛身安住常无尽故不尽有为。常作饶益众生事故不住无为。领受法义无休废故不尽有为。积集善根常无尽故不住无为。善根力持不断坏故不尽有为。为欲成满本所愿故不住无为。于永寂灭不希求故不尽有为。圆满意乐善清净故不住无为。增上意乐善清净故不尽有为。恒常游戏五神通故不住无为。佛智六通善圆满故不尽有为。波罗蜜多资粮满故不住无为。本所思惟未圆满故不尽有为。集法财宝常无厌故不住无为。不乐希求少分法故不尽有为。坚牢誓愿常无退故不住无为。能令誓愿究竟满故不尽有为。积集一切妙法药故不住无为。随其所应授法药故不尽有为。遍知众生烦恼病故不住无为。息除众生烦恼病故不尽有为。诸善男子。菩萨如是不尽有为不住无为。是名安住有尽无尽解脱法门。汝等皆当精勤修学。</p>
<p style="text-align: left">
	　　尔时一切妙香世界。最上香台如来佛土诸来菩萨。闻说如是有尽无尽解脱门已。法教开发劝励其心。皆大欢喜身心踊跃。以无量种上妙香花诸庄严具。供养世尊及诸菩萨并此所说有尽无尽解脱法门。复以种种上妙香花。散遍三千大千世界。香花覆地深没于膝。时诸菩萨恭敬顶礼世尊双足右绕三匝。称扬赞颂释迦牟尼及诸菩萨并所说法。于此佛土欻然不现。经须臾间便住彼国。</p>
		

	
	

		</div></div><hr><script charset='utf-8' src='../../js/footer.js'></script></body></html>