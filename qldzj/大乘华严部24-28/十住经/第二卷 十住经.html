<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 十住经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 十住经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 十住经</strong></p>
<p style="text-align: left">
	　　离垢地第二</p>
<p style="text-align: left">
	　　一切<a>菩萨</a>众闻说上地义</p>
<p style="text-align: left">
	　　其心皆清净<a>欢喜</a>无有量</p>
<p style="text-align: left">
	　　各于所坐处踊住<a>虚空</a>中</p>
<p style="text-align: left">
	　　脱身上妙衣以散金刚藏</p>
<p style="text-align: left">
	　　咸皆称赞言善哉金刚藏</p>
<p style="text-align: left">
	　　大智无所畏善说菩萨地</p>
<p style="text-align: left">
	　　<a>解脱</a>月大士知众心清净</p>
<p style="text-align: left">
	　　欲闻第二地相貌之所说</p>
<p style="text-align: left">
	　　即请金刚藏大智愿解说</p>
<p style="text-align: left">
	　　第二地相貌一切皆欲闻</p>
<p style="text-align: left">
	　　尔时金刚藏菩萨摩诃萨。语解脱月菩萨言。佛子。诸菩萨摩诃萨。已具足初地。欲得第二地者。当生十心。何等为十。一柔软心。二调和心。三堪受心。四善心。五寂灭心。六真心。七不杂心。八无贪吝心。九快心。十大心。若诸菩萨摩诃萨。已具足初地。欲得二地者。先当生是十心。诸佛子。菩萨欲住是离垢地。从本已来。离一切<a>杀生</a>。舍弃刀杖。无嗔恨心。有惭有愧。于一切众生。起慈悲心。常求乐事。尚不恶心恼于众生。何况粗恶。离诸劫盗。资生之物。常自满足。不坏他财。若物属他。他所受用。他所摄者。于是物中。一草一叶。不与不取。何况过者。离于邪淫。自足妻色。不求外欲。属他女人。尚不生心。何况从事。离于妄语。常真语实语。谛语随语。不作憎恶妄语。乃至梦中。尚不妄语。何况故作妄语。离于两舌。无破坏心。此闻不向彼说。彼闻不向此说。于斗诤离散人中。常好和合。离于恶口。所有言语。粗[麩-夫+黃]苦恶。令他嗔恼。又以嗔慢。令他怖畏恼热。不爱不喜。自坏其身。亦坏于他。如是等语。皆悉舍离。所有言语。甚可喜乐。美妙悦耳。能化人心。和柔具足。多人爱念。能令他人欢喜悦乐。常出如是之语。离于绮语。常自守护所可言说。应作不作。常知时语实语。利益语顺法语。筹量语不为戏乐语。乃至戏笑。尚不绮语。何况故作。不贪他物。若有属他。他所贪着。他所摄用。不作是念。我当取之。离嗔害心。嫌恨心。迫热心等。常于众生。求好事心。爱润心。利益心。慈悲心。离于占相。习行<a>正见</a>。决定深信罪福因缘。离于谄曲。诚信三宝。生决定心。菩萨如是。常护善道。作是思惟。众生堕诸恶道者。皆由十不善道因缘。我今当自住十善法。亦当为人说诸善法。示正行处。何以故。若人自不行善。为他<a>说法</a>。令住善者。无有是处。又是菩萨。复深思惟。行十不善道因缘故。则堕<a>地狱</a>畜生饿鬼。行十善道因缘故。则生人处。乃至有顶处生。又是十善道。与智慧和合<a>修行</a>。心劣弱者。乐少功德。厌畏<a>三界</a>。大悲心薄。从他闻法。至声闻乘。复有人。行是十善道。不从他闻。自然得知。不能具足大悲方便。而能深入众因缘法。至辟支佛乘。复有人行是十善道。清净具足。其心广大无量无边。于众生中。起大慈悲。有方便力。志愿坚固。不舍一切众生故。求佛大智慧故。清净菩萨诸地故。能净诸波罗蜜故。能入深广大行。又能清净行是十善道。乃至能得佛十力。四无所畏。四无碍智。大慈大悲。乃至具足一切种智。集诸<a>佛法</a>。是故我等。应行十善道。常求一切智慧。是菩萨。复作是思惟。此十不善道。上者地狱因缘。中者畜生因缘。下者饿鬼因缘。于中杀生之罪。能令众生堕于地狱畜生饿鬼。若生人中。得二种果报。一者短命。二者多病。劫盗之罪。亦令众生。堕于地狱畜生饿鬼道。若生人中。得二种果报。一者贫穷。二者共财不得<a>自在</a>。邪淫之罪。亦令众生堕于地狱畜生饿鬼道。若生人中。得二种果报。一者妇不贞良。二者得不随意眷属。妄语之罪。亦令众生。堕三恶道。若生人中。得二种果报。一者多被诽谤。二者恒为多人所诳两舌之罪。亦令众生堕三恶道。若生人中。得二种果报。一者得弊恶眷属。二者得不和眷属。恶口之罪。亦令众生堕三恶道。若生人中。得二种果报。一者常闻恶音。二者所可言说恒有诤讼。绮语之罪。亦令众生堕三恶道。若生人中。得二种果报。一者所有言语。人不信受。二者有所言说。不能分了。贪欲之罪。亦令众生。堕三恶道。若生人中。得二种果报。一者多欲。二者无有厌足。嗔恼之罪。亦令众生。堕三恶道。若生人中。得二种果报。一者常为他人。求其长短。二者常为他所恼害。邪见之罪。亦令众生。堕三恶道。若生人中。得二种果报。一者常生邪见之家。二者其心谄曲。诸佛子。如是十不善道。皆是众苦大聚因缘。菩萨复作是念。我等何故。不远离是十不善道行十善道。亦令他人行此善道。如是念已。即离十不善道。安住十善道。亦令他人。发心住于善道。是菩萨。尔时于一切众生中。生安隐心。乐心慈心。悲心怜愍心。利益心守护心。师心大师心。我所有心。作是念。是诸众生。堕于邪见。随逐邪心。行邪险道。甚可怜愍。我等应令是众生。住正见道。如实法中。是诸众生。常共嗔恨斗诤。分别彼我。我等应令是众生。住无上大慈中。是诸众生。无有厌足。常贪他人财物。恒以邪命自活。我等应令是众生。住于清净身口意业。是诸众生。随逐贪欲嗔恚愚痴因缘。常为种种烦恼大火之所烧然。不求得出方便。我等应令是众生。灭诸烦恼大火。安置清凉之处。是诸众生。常为无明黑闇所覆。入大黑闇。远离智慧光明。入于<a>生死</a>大险道中。随逐种种邪见。我等应令是众生。使得无碍清净慧眼。以是眼故。知一切法如实相。得不随他教。一切如实无障碍智。是诸众生。堕在生死险道中。将堕地狱畜生饿鬼深坑。入恶邪见网中。为种种愚痴<a>丛林</a>所覆。随逐虚妄邪道迳路。常为愚痴之所盲冥。远离有智导师。非是出道。谓为出要。堕恶魔道。随顺魔意。远离佛意。我等应令是众生。度于生死险道艰难。安处令住一切智人<a>无畏</a>大城。无诸衰恼。是诸众生为诸烦恼暴水所没。常为欲流有流。见流无明流所漂。常随生死。相续不绝。入大爱河。为诸烦恼势力所食。不能得求出要之道。常为欲觉嗔觉恼觉恶虫所害。又为身见水虫罗刹所执。入于五欲深流洄澓诸难之中。为喜爱淤泥之所染污。我慢陆地之所焦枯。无所归趣。于十二入怨贼聚落。不能得出。不遇导师能正度者。我等应于是众生。生大慈悲。以大善根力。而拔济之。得安隐处。离诸惊怖隐没。住一切智慧宝洲。是诸众生。深心贪着。多有忧悲苦恼患难。憎爱所缚。欲械所系。入于三界无明稠林。我等应令是众生。远离一切三界所著。令住离相无碍<a>涅槃</a>。是诸众生。深着我我所。于五阴樔窟。不能自出。常随四倒。依六入空聚。为四大毒蛇之所侵害。为诸烦恼众贼所杀。受此无量诸苦恼者。我等应令是众生。离一切贪着。令住空<a>无我</a>智道。所谓。涅槃断一切障碍。是诸众生。其心狭劣。乐于小法。远离无上一切智慧。以是贪着小乘心故。不求无底大乘出法。我等应令是众生。住广大心。无量无边诸佛法中。所谓无上大乘。诸佛子。是菩萨。如是随顺持戒力。善能广生大慈悲心。是菩萨。住离垢地。得见数百佛。数千万亿那由他诸佛。见诸佛已。以衣被饮食。卧具医药。资生之物。供养诸佛。于诸佛所。生恭敬心。复受十善道。受已乃至得阿耨多罗三藐三菩提。终不中失。是菩萨。若干多百多千。乃至多百千万亿劫。远离悭贪<a>破戒</a>垢故。净修布施持戒。诸佛子。譬如成炼真金。在矾石中。诸一切垢尽。转复明净。菩萨亦如是。住是离垢菩萨地中。多百多千。乃至无量百千万劫离悭贪破戒垢故。净修布施持戒。菩萨尔时。于四摄法中。爱语偏多。十波罗蜜中。戒波罗蜜偏胜。余波罗蜜。非不修集。但随地增长。诸佛子。是名菩萨摩诃萨第二离垢地。菩萨住是地中。多作转轮圣王。为大法王。广得法力。七宝成就。有力自在。能除一切众生悭贪破戒之垢。以善方便。令众生住于十善道中。为大布施。而不穷尽所作善业。若布施若爱语。若利益若同事。皆不离<a>念佛</a>。不离念法。不离念诸菩萨摩诃萨伴。不离念诸菩萨所行道。不离念诸波罗蜜。不离念十地。不离念诸力无畏不共法。乃至不离念具足一切种智。常生是心。我当于一切众生之中。为首为胜。为大为妙。为上为无上。为导为将。为师为尊。乃至于一切众生中。为依止者。诸佛子。是菩萨摩诃萨。若欲舍家勤行精进。须臾之间。于佛法中。便能舍家妻子五欲。得<a>出家</a>已。勤行精进。须臾之间。得千三昧。得见千佛。知千佛神力。能动千佛世界。能飞过千佛世界。能照千佛世界。能<a>教化</a>千世界众生。能住寿千劫。能知过去未来世各千劫事。能善入千法门。能变身为千。于一一身。能示千菩萨。以为眷属。若以愿力自在示现。过于此数。若干百千万亿那由他不可计知。尔时金刚藏菩萨摩诃萨。欲重明此义。而说偈言。</p>
<p style="text-align: left">
	　　菩萨柔软心调和堪受心</p>
<p style="text-align: left">
	　　善心寂灭心真心不杂心</p>
<p style="text-align: left">
	　　无有贪吝心快心与大心</p>
<p style="text-align: left">
	　　得是十心已入于第二地</p>
<p style="text-align: left">
	　　菩萨住是地成就诸功德</p>
<p style="text-align: left">
	　　常离于杀生不恼于一切</p>
<p style="text-align: left">
	　　常离于劫盗不生邪淫心</p>
<p style="text-align: left">
	　　实语不两舌不恶口绮语</p>
<p style="text-align: left">
	　　他人所有物不生于贪心</p>
<p style="text-align: left">
	　　不恼于众生直心行正见</p>
<p style="text-align: left">
	　　无有憍慢心亦无谄曲心</p>
<p style="text-align: left">
	　　柔软不放逸护持诸<a>佛教</a></p>
<p style="text-align: left">
	　　所有剧苦恼地狱与畜生</p>
<p style="text-align: left">
	　　饿鬼炽然身皆从恶心有</p>
<p style="text-align: left">
	　　我今已永离如是诸恶事</p>
<p style="text-align: left">
	　　行于真实理寂灭之善法</p>
<p style="text-align: left">
	　　从人至有顶所有受乐处</p>
<p style="text-align: left">
	　　禅乐三乘乐皆从十善生</p>
<p style="text-align: left">
	　　如是思惟已心常不放逸</p>
<p style="text-align: left">
	　　身自持净戒亦教人令持</p>
<p style="text-align: left">
	　　遍观诸众生种种受苦恼</p>
<p style="text-align: left">
	　　如是愍念已<a>转生</a>深悲心</p>
<p style="text-align: left">
	　　凡夫甚可愍堕在诸邪见</p>
<p style="text-align: left">
	　　心多怀嗔恨常好起诤讼</p>
<p style="text-align: left">
	　　常乐于五欲贪求无有厌</p>
<p style="text-align: left">
	　　起三毒因缘我应度此等</p>
<p style="text-align: left">
	　　深覆愚痴闇坠生死险道</p>
<p style="text-align: left">
	　　入大邪见网坠于世笼槛</p>
<p style="text-align: left">
	　　常为诸魔贼烦恼之所坏</p>
<p style="text-align: left">
	　　此等甚可愍我应度脱之</p>
<p style="text-align: left">
	　　没深烦恼水四流所漂漫</p>
<p style="text-align: left">
	　　具受于三界百种诸苦毒</p>
<p style="text-align: left">
	　　住五阴深樔生我我所心</p>
<p style="text-align: left">
	　　我为度此苦当勤修行道</p>
<p style="text-align: left">
	　　舍无上佛慧生于下劣心</p>
<p style="text-align: left">
	　　令住佛大智发无量精进</p>
<p style="text-align: left">
	　　菩萨住此地集无量功德</p>
<p style="text-align: left">
	　　得值遇诸佛承事而供养</p>
<p style="text-align: left">
	　　以是因缘故善根转明净</p>
<p style="text-align: left">
	　　犹如好真金炼之以矾石</p>
<p style="text-align: left">
	　　佛子住此地常作转轮王</p>
<p style="text-align: left">
	　　令诸众生等住于十善道</p>
<p style="text-align: left">
	　　从初发心来所修集诸福</p>
<p style="text-align: left">
	　　愿以救<a>世间</a>令得佛十力</p>
<p style="text-align: left">
	　　若欲舍王位出家行学道</p>
<p style="text-align: left">
	　　勤心行精进得入千三昧</p>
<p style="text-align: left">
	　　得见数千佛供养听受法</p>
<p style="text-align: left">
	　　菩萨住此地能示如是事</p>
<p style="text-align: left">
	　　若以其愿力示诸<a>神通</a>事</p>
<p style="text-align: left">
	　　度脱于众生过此数无量</p>
<p style="text-align: left">
	　　常为诸世间勤求好事者</p>
<p style="text-align: left">
	　　具足解说此第二地已竟</p>
<p style="text-align: left">
	　　明地第三</p>
<p style="text-align: left">
	　　诸菩萨闻是不可思议行</p>
<p style="text-align: left">
	　　心皆大欢喜恭敬无有量</p>
<p style="text-align: left">
	　　即时虚空中雨众名华香</p>
<p style="text-align: left">
	　　如云而垂下供养金刚藏</p>
<p style="text-align: left">
	　　咸赞言善哉善哉金刚藏</p>
<p style="text-align: left">
	　　善说诸大人护持净戒行</p>
<p style="text-align: left">
	　　于诸众生中深有怜愍心</p>
<p style="text-align: left">
	　　敷演解说是第二地行处</p>
<p style="text-align: left">
	　　菩萨微妙行真实无有异</p>
<p style="text-align: left">
	　　是诸菩萨等清净之行处</p>
<p style="text-align: left">
	　　为一切众生常求诸好事</p>
<p style="text-align: left">
	　　第二净明地今已解说竟</p>
<p style="text-align: left">
	　　<a>天人</a>恭敬者愿说第三地</p>
<p style="text-align: left">
	　　善示智所作菩萨之所行</p>
<p style="text-align: left">
	　　愿说诸大人云何行布施</p>
<p style="text-align: left">
	　　持戒及忍辱精进行<a>禅定</a></p>
<p style="text-align: left">
	　　智慧与方便并及慈悲心</p>
<p style="text-align: left">
	　　云何行是法清净于佛行</p>
<p style="text-align: left">
	　　解脱月菩萨语金刚藏言</p>
<p style="text-align: left">
	　　菩萨至三地当以何等心</p>
<p style="text-align: left">
	　　金刚藏菩萨摩诃萨。语解脱月菩萨言。佛子。诸菩萨摩诃萨。深净心行第二地已。欲得第三地。当以十心得入第三地。何等为十。一净心。二猛利心。三厌心。四离心。五不退心。六坚心。七明盛心。八无足心。九快心。十大心。诸佛子。是菩萨摩诃萨。以是十心。得入第三地。能观一切有为法如实相。所谓。无常苦空。无我不净。不久败坏。不可信相。念念生灭。又不生不灭。不从前际来。不去至后际。现在不住。菩萨如是。观一切有为法真实相。知此诸法。无作无起。无来无去。而诸众生忧悲苦恼。憎爱所系。无有停积。无定生处。但为贪恚痴火所然。增长后世苦恼火聚。无有实性。犹如幻化。见如是已。于一切有为法。转复厌离。趣佛智慧。是菩萨。知如来智慧不可思议。不可称量。有大势力。无能胜者。无有杂相。无有衰恼忧悲之苦。能至无畏安隐大城。不复转还。能救无量苦恼众生。如是见知佛智无量。见有为法无量苦恼。于一切众生。转生<a>殊胜</a>十心。何等为十。众生可愍。孤独无救。贫穷无所依止。三毒之火。炽然不息。闭在三有牢固之狱。<a>常住</a>烦恼诸恶刺林。无正观力。于善法中。欲乐心薄。失诸佛妙法。而常随顺生死水行。惊畏涅槃。是菩萨。见众生如是多诸衰恼。发大精进。是诸众生。我应救。我应解。应令清净。应令得脱。应着善处。应令安住。应令欢喜。应知所宜。应令得度。应使灭苦。菩萨如是。善远离一切有为法。深念一切众生。见诸佛一切智有无量利益。即时欲具佛智慧救度众生故。勤行菩萨道。作是思惟。以何因缘。以何方便。是诸众生。堕在大苦诸烦恼中。当拔出之。使得永住毕竟常乐。即时知住无碍解脱智慧中者。乃可得此是无碍智慧解脱不离通达诸法如实智。无行行慧。如是智慧之明。从何而得。当知不离多闻决定智慧。复作是念。无碍解脱等诸佛法。以何为本。不离闻法为本。菩萨如是念已。一切求法时。转加精进。日夜常乐听法。无有厌足。心无休息。喜法爱法。依法随法。重法究竟法。归法救法。随顺行法。菩萨如是。方便求法。所有。珍宝。财物金银等库藏无所匮惜。于此物中。不生难想。但于说法者。生难遭想。为求法故。于内外物。无不能舍世间所有可布施者。所谓。国土人民眷属。田业财物。摩尼宝珠。金银库藏。象马辇舆。众宝璎珞。诸严身之具。妻子男女。及支节手足。耳目鼻舌。举身施与。无所爱惜。又为求法故。于说法者。尽心恭敬。供养给侍。破除憍慢。我慢大慢。诸恶苦恼。无理等事。悉能忍受。深求法故。若得一句。未曾闻法。胜得满三千<a>大千世界</a>珍宝。得闻<a>正法</a>一偈。胜得转轮圣王。释提桓因。梵天王处。无量劫住。是菩萨。若有人。来作是言。我与汝佛所说法一句。能净菩萨所行道。令汝得闻。若能入大火坑受大苦者。当以相与。是菩萨作是念。我受一句法故。尚于三千大千世界火坑。从梵天投下。何况堕小火坑。我等求法应尽受一切诸地狱苦。犹应求法。何况人中。诸小苦恼。为求法故。发如是心。又如所闻法。心常喜乐。悉能正观。是菩萨。闻诸法已。降伏其心。于空闲处。心作是念。如说<a>行者</a>。乃得佛法。不可但以口之所言。菩萨如是。能住明地。即离诸欲恶不善法。有觉有观。离生喜乐。入初禅。灭觉观。内清净心一处无觉无观。定生喜乐。入二禅。离喜故。行舍心念安慧身受乐。诸贤圣。能说能舍。常念受乐。入三禅。断苦断乐故。先灭忧喜故。不苦不乐。行舍念净。入四禅。是菩萨。过一切色相。灭一切有对相。不念一切别异相故知无边虚空。即入虚空无色定处。过一切虚空相。知无边识。即入识无色定处。过一切识相。知无所有。即入无所有。无色定处。过一切无所有处。知非有想非无想安隐。即入无色非有想非无想处。但随顺诸法行故。而不乐着。是菩萨。以慈心高广无量。无嗔无恨无恼害。以信解力。遍满一方。二方。三方四方。四维上下。亦复如是。悲心喜心舍心。高广无量。无嗔恨无恼害。以信解力。遍满一方。第二三。四方四维上下。亦复如是。是菩萨。有种种神通力。能动大地。一身为多身。多身为一身。现灭还出。石壁山障。皆能彻过。如行虚空。于虚空中。加趺而去。犹如飞鸟入出于地。如水无异。履水如地。身出烟焰。如大火聚。日月有大神德威力。而能以手。扪摸摩之。身力自在。乃至梵世。是菩萨。以清净天耳。过于人耳。悉闻人天音声远近。是菩萨。以他心智。如实知他心。染心如实知染心。离染心如实知离染心。嗔心离嗔心。痴心离痴心。垢心离垢心。小心大心。散乱心如实知散乱心。定心不定心。缚心解心。有上心无上心。如实知有上心无上心。如是以自心知他心。是菩萨。念知<a>宿命</a>。诸所生处。所谓。一世二世。三四五世。乃至十二十三十。四十五十。乃至百世千世。万世百千万亿那由他世。一劫二劫。乃至百千万亿那由他无量劫数。其中诸劫。无量成坏。于诸劫中。所经因缘。悉能念知。我生彼处。如是种族。如是姓名。如是饮食。如是苦乐。如是久住。我于彼死。生于此间。于此间死。生于彼间。如是种种。相貌因缘。悉能念知。是菩萨。天眼清净过于人眼。见众生生死。形色好丑<a>善恶</a>。贫贱富贵。趣善恶道。随业受报。皆如实知。所谓是诸众生。成就身恶业。成就口恶业。成就意恶业。距逆贤圣。受邪见教。起罪业因缘故。身死堕恶道。生在地狱。是诸众生。成就善身业。善口业。善意业。不逆贤圣。信受正见。行善业因缘故死后生善处天上。是菩萨。于诸禅定。解脱三昧。能入能出。而不随生。但见何处。有助菩提法处。以愿力故。能生其中。是菩萨。住明地中。见数百千万亿那由他诸佛。恭敬供养尊重赞叹。衣服饮食。卧具医药。亲近诸佛。听受经法。听受法已。随力而行。是菩萨。尔时观诸法不生不灭众缘而有。于百千万亿劫所集欲缚。渐得微薄。一切有缚。一切无明缚。皆悉微薄。不复积集。不积集故。断于邪贪邪嗔邪痴。诸佛子。譬如真金。巧师炼治。转更精好。光明倍胜。菩萨亦如是。住在明地。不集三缚故。断于邪贪邪嗔邪痴。诸善根。转增明净。是菩萨。忍辱心柔软心。美妙心不坏心。不动心不浊心。不高心不下心。一切所作不望报心。他少有作当生报心。不谄曲心。不染乱心。转胜明净。尔时菩萨。于四摄法中。爱语利益偏多。十波罗蜜中。忍辱波罗蜜。精进波罗蜜转多。余助菩提法。皆转明净。诸佛子。是名诸菩萨第三明地。菩萨摩诃萨。住是地中。多作释提桓因。智慧猛利。能以方便因缘。转诸众生。令离淫欲。所作善业。若布施若爱语。若利益若同事。皆不离念佛念法。乃至不离念具足一切种智。常生是心。我当何时于众生中。为首为尊。乃至于一切众生。为依止者。是人若欲勤加精进。于须臾间。能得十万三昧。乃至能示十万菩萨。以为眷属。随其愿力。神通自在。不可算数。若干百千万亿那由他劫。不可计知。尔时金刚藏菩萨。欲令此义转明故。而说偈言。</p>
<p style="text-align: left">
	　　菩萨以是心能得第三地</p>
<p style="text-align: left">
	　　净心猛厌心离心不退心</p>
<p style="text-align: left">
	　　坚心堪受心快心及大心</p>
<p style="text-align: left">
	　　以如是等心得入于三地</p>
<p style="text-align: left">
	　　智者住明地观有为作法</p>
<p style="text-align: left">
	　　不净无常苦无我坏败相</p>
<p style="text-align: left">
	　　无有牢固性不久念念灭</p>
<p style="text-align: left">
	　　如是思惟知无有来去相</p>
<p style="text-align: left">
	　　见诸有为法如病如痈疮</p>
<p style="text-align: left">
	　　爱心所缠缚生诸忧悲苦</p>
<p style="text-align: left">
	　　但为贪恚痴猛火所焚烧</p>
<p style="text-align: left">
	　　从无始世来炽然常不息</p>
<p style="text-align: left">
	　　即时于一切三界生厌离</p>
<p style="text-align: left">
	　　恶贱有为法心无所贪着</p>
<p style="text-align: left">
	　　但求诸佛智无量无边限</p>
<p style="text-align: left">
	　　甚深难思议清净无诸苦</p>
<p style="text-align: left">
	　　如是见佛智无诸苦恼已</p>
<p style="text-align: left">
	　　哀愍诸众生贫穷无福慧</p>
<p style="text-align: left">
	　　三毒火常然无有救护者</p>
<p style="text-align: left">
	　　堕在地狱中百种苦所切</p>
<p style="text-align: left">
	　　放逸凡夫人没诸烦恼聚</p>
<p style="text-align: left">
	　　盲冥无所见失诸佛法宝</p>
<p style="text-align: left">
	　　常随生死水无怖空怖畏</p>
<p style="text-align: left">
	　　我于是众生当勤度脱之</p>
<p style="text-align: left">
	　　精进求智慧为作<a>饶益</a>者</p>
<p style="text-align: left">
	　　思惟何方便可以得救护</p>
<p style="text-align: left">
	　　唯有诸如来深妙无碍智</p>
<p style="text-align: left">
	　　此智何为因唯从智慧生</p>
<p style="text-align: left">
	　　思惟是智慧但从多闻生</p>
<p style="text-align: left">
	　　如是筹量已勤求多闻法</p>
<p style="text-align: left">
	　　日夜常精进听受无厌惓</p>
<p style="text-align: left">
	　　读诵爱乐法唯法以为贵</p>
<p style="text-align: left">
	　　为欲求法故以诸珍宝等</p>
<p style="text-align: left">
	　　所亲爱妻子随意诸眷属</p>
<p style="text-align: left">
	　　国土及城邑资生诸好物</p>
<p style="text-align: left">
	　　欢喜而施与心无所恋惜</p>
<p style="text-align: left">
	　　头目耳鼻舌牙齿及手足</p>
<p style="text-align: left">
	　　支节身血肉心肝及髓脑</p>
<p style="text-align: left">
	　　以此等施人犹不以为难</p>
<p style="text-align: left">
	　　若得闻正法是为最甚难</p>
<p style="text-align: left">
	　　假令有一人语此菩萨言</p>
<p style="text-align: left">
	　　汝今若能入是大猛火聚</p>
<p style="text-align: left">
	　　然后当与汝诸佛所说法</p>
<p style="text-align: left">
	　　闻已即欢喜自投于火聚</p>
<p style="text-align: left">
	　　设使大千界火聚满其中</p>
<p style="text-align: left">
	　　须弥梵世下不足以为难</p>
<p style="text-align: left">
	　　若为求一句诸佛所说法</p>
<p style="text-align: left">
	　　救诸苦恼者得之甚为难</p>
<p style="text-align: left">
	　　始从初发心乃至成佛道</p>
<p style="text-align: left">
	　　我于其中间尽此诸劫数</p>
<p style="text-align: left">
	　　为欲求诸法备受阿鼻苦</p>
<p style="text-align: left">
	　　何况于人间小小诸苦恼</p>
<p style="text-align: left">
	　　以听法因缘能得正忆念</p>
<p style="text-align: left">
	　　正忆念因缘能生诸禅定</p>
<p style="text-align: left">
	　　深妙等三昧及五神通事</p>
<p style="text-align: left">
	　　次第皆能起自在不随生</p>
<p style="text-align: left">
	　　菩萨住是地能以决定心</p>
<p style="text-align: left">
	　　多供养诸佛听受所说法</p>
<p style="text-align: left">
	　　断邪爱恚等余烦恼微薄</p>
<p style="text-align: left">
	　　犹如成炼金调和得其所</p>
<p style="text-align: left">
	　　菩萨住是地功德藏充满</p>
<p style="text-align: left">
	　　多作忉利王自在化淫欲</p>
<p style="text-align: left">
	　　爱佛功德故化导无量众</p>
<p style="text-align: left">
	　　悉能令得住无上佛道中</p>
<p style="text-align: left">
	　　菩萨住是地能以柔软心</p>
<p style="text-align: left">
	　　勤行于精进得百千三昧</p>
<p style="text-align: left">
	　　悉得见诸佛相好庄严身</p>
<p style="text-align: left">
	　　其心转猛利愿力者殊胜</p>
<p style="text-align: left">
	　　常为诸众生勤求好事者</p>
<p style="text-align: left">
	　　分别解说此第三明地已</p>
		

	
	

		</div></div><hr><script charset='utf-8' src='../../js/footer.js'></script></body></html>