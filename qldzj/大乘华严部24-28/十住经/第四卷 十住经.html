<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 十住经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 十住经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 十住经</strong></p>
<p style="text-align: left">
	　　远行地第七</p>
<p style="text-align: left">
	　　尔时诸天众在于<a>虚空</a>中</p>
<p style="text-align: left">
	　　雨香花珍宝如云散佛上</p>
<p style="text-align: left">
	　　踊跃发妙音咸赞言善哉</p>
<p style="text-align: left">
	　　善哉金刚藏善知第一义</p>
<p style="text-align: left">
	　　无量功德聚人中之莲花</p>
<p style="text-align: left">
	　　说此上妙行利益诸<a>世间</a></p>
<p style="text-align: left">
	　　他化<a>自在</a>王雨光明华香</p>
<p style="text-align: left">
	　　雰雰而供养除忧烦恼者</p>
<p style="text-align: left">
	　　诸天及天王发妙音声言</p>
<p style="text-align: left">
	　　若闻此地义则为得大利</p>
<p style="text-align: left">
	　　时作百千种上妙诸伎乐</p>
<p style="text-align: left">
	　　诸天女善歌承佛神力故</p>
<p style="text-align: left">
	　　佛是最寂灭能令恶为善</p>
<p style="text-align: left">
	　　一切诸世间皆所共恭敬</p>
<p style="text-align: left">
	　　虽出过世间而示世间法</p>
<p style="text-align: left">
	　　知身同实相而示种种身</p>
<p style="text-align: left">
	　　虽以诸言音演说寂灭法</p>
<p style="text-align: left">
	　　而知于语言无有音声相</p>
<p style="text-align: left">
	　　能过百千土上妙供诸佛</p>
<p style="text-align: left">
	　　知身佛国土舍相智自在</p>
<p style="text-align: left">
	　　虽<a>教化</a>众生而无彼我想</p>
<p style="text-align: left">
	　　广集大功德不于中起着</p>
<p style="text-align: left">
	　　以见取相故三毒火然世</p>
<p style="text-align: left">
	　　不取一切相慈悲起精进</p>
<p style="text-align: left">
	　　诸天及天女<a>欢喜</a>设供养</p>
<p style="text-align: left">
	　　如是赞叹已默然而观佛</p>
<p style="text-align: left">
	　　尔时<a>解脱</a>月请金刚藏言</p>
<p style="text-align: left">
	　　大众皆清净愿说七地相</p>
<p style="text-align: left">
	　　金刚藏<a>菩萨</a>言。诸佛子。菩萨摩诃萨。已具足第六地行。若欲入第七菩萨地者。从方便慧。起十妙行。何等为十。是菩萨善修空无相无愿。而以慈悲心。处在众生。随诸佛平等法。而不舍供养诸佛。常乐思惟空智门。而广修集福德资粮。远离<a>三界</a>。而能庄严三界。毕竟寂灭诸烦恼焰。而能为众生。起灭贪恚痴烦恼焰法。随顺诸法。如幻如梦。如影如响。如化如水中月。镜中像不二相。而起分别种种烦恼。及不失业果报。知一切佛国土。空如虚空。诸国土皆是离相。而起净佛国土行。知一切佛。法身无身。而起色身。三十二相。八十种好。以自庄严。知诸佛音声不可说相。信解如来音声本来寂灭相。而随一切众生。起种种庄严音声。知诸佛于一念顷。通达三世事。而知种种相种种时种种劫。得阿耨多罗三藐三菩提。随众生心信解故。作如是说。诸佛子。是名从慧方便。生十妙行。菩萨摩诃萨。具足六地行已。修此妙行。得入七地。诸佛子。如是方便慧现前。故名为入七地。是菩萨。住七地中。入无量众生性。入无量诸<a>佛教</a>化众生法。入无量世间性。入诸佛无量清净国土。入无量诸法差别。入无量诸佛智得无上道。入无量诸劫算数。入无量诸佛通达三世。入无量众生信乐差别。入无量诸佛色身别异。入无量诸佛众生志行根差别。入无量诸佛音声语言令众生欢喜。入诸佛无量众生心心所行差别。入无量诸佛随智慧行。入示无量声闻乘信解。入诸佛无量说道因缘令众生信解。入无量辟支佛智慧习成。入诸佛无量甚深智慧所说。入诸菩萨无量所行道。入诸佛无量所说大乘集成事。令众生得入。诸菩萨。作是念。如是诸佛<a>世尊</a>。有无量无边大势力。不可以若干百千万亿劫算数所知。如是诸佛势力。我皆应集。不以强分别此彼得成。以不分别不取相故成。此菩萨如是智慧。善思惟。常修习大方便慧。令其安住佛道智中。以不动法故。若欲常起种种度众生道。无有障碍。来时亦起。去时亦起。坐卧住立。皆能起道。度脱众生。离诸阴盖。住诸威仪。常不离如是想念。是菩萨。于念念中。具足菩萨十波罗蜜及菩萨十地。何以故。是菩萨摩诃萨。于念念中。以大悲心为首。修习一切<a>佛法</a>。皆回向如来智慧故。十波罗蜜者。以菩萨求佛道所修善根。与一切众生故。是檀波罗蜜。能灭一切烦恼热。是尸罗波罗蜜。慈悲为首。于一切众生中。无所伤。是羼提波罗蜜。求转胜善根。无厌足。是毗梨耶波罗蜜。<a>修道</a>心。不驰散。常向一切智。是禅波罗蜜。忍诸法先来不生门。是般若波罗蜜。能起无量智门。是方便波罗蜜。期转胜智慧。是愿波罗蜜。一切外道诸魔。不能沮坏。是力波罗蜜。于一切<a>法相</a>。如实成故。是智波罗蜜。如是念念中。具足十波罗蜜。是菩萨。具足十波罗蜜时。念念中亦具足四摄法。三十七菩提分法。三解脱门。举要言之。一切助阿耨多罗三藐三菩提法。于念念中。皆悉具足。尔时解脱月菩萨。问金刚藏菩萨言。佛子。菩萨摩诃萨。但于七地中。具足助菩提法。一切诸地中。亦具足。金刚藏菩萨言。佛子。菩萨摩诃萨。于十地中。悉具足助菩提法。但第七地胜故得名。何以故。诸菩萨摩诃萨。于七地中。功行具足。入智慧<a>神通</a>道故。佛子。菩萨于初地中。发愿缘一切佛法故。具足助菩提法。第二地中。除心恶垢故。具足助菩提法。第三地中。愿转增长。得法明故。具足助菩提法。第四地中。得入道故。具足助菩提法。第五地中。随顺行世间法故。具足助菩提法。第六地中。入甚深法门故。具足助菩提法。此第七地中。起一切佛法故。具足助菩提法。何以故。诸佛子。菩萨摩诃萨。于此地中。得诸智慧所得道。以是力故。第八地自然得成。佛子。譬如二三千<a>大千世界</a>。一定清净。一定垢秽。是二中间。难可得过。但以大精进力。大神通力。大愿力故。乃能过诸佛子。诸菩萨如是。行于杂道。难可得过。但以大愿力。大智慧力。大方便力故。乃可得过。解脱月菩萨言。第七菩萨地。为是净行。为是垢行。金刚藏菩萨言。从初欢喜地来。菩萨所行。皆离烦恼罪业。何以故。回向阿耨多罗三藐三菩提故。随地所行清净。不名为过。佛子。譬如转轮圣王。乘大宝象。游四天下。知有贫穷苦恼者。而过不在王。然王未免人身。若舍王身。生于梵世。住梵天宫。游行千世界。示梵王威力。尔时乃离人身。诸佛子。菩萨亦如是。从初地来。在诸波罗蜜乘。知一切众生心所行事。及烦恼垢。而不为烦恼垢之所污。以乘善道故。而不名为过。若菩萨。舍一切所修功行道。从七地。入八地。尔时名为乘菩萨清净乘。悉知一切世间诸烦恼垢。而不为诸烦恼所污。亦名为过。诸佛子。菩萨住是七地。多过贪欲等诸烦恼。众在此七地。不名有烦恼者。不名无烦恼者。何以故。一切烦恼。不发起故。不名有烦恼者。贪求如来智慧。未满愿故。不名无烦恼者。菩萨住是七地。成就深净身业。深净口业。深净意业是菩萨。所有不善业道。诸佛所呵。随烦恼垢者。如是诸业。悉已得过。所有善业道。诸佛所赞。是则常行。又世间经书伎艺。如五地中说。自然而得。于三千大千世界中。最为希有。得为大师。唯除如来入八地菩萨。无有众生。深心妙行。能与等者。是菩萨。所有<a>禅定</a>。神通解脱三昧。虽未得果报。所生而随意自在。菩萨住是远行地。于念念中。具足修集方便慧力。及一切助菩提法。转胜具足。住是远行地中。能入善择菩萨三昧。善思义三昧。益意三昧。分别义藏三昧。如实择法三昧。坚根安住三昧。知神通门三昧。法性三昧。如来利三昧。种种义藏三昧。不向<a>生死</a><a>涅槃</a>三昧。如是具足百万菩萨三昧。能净治此地。是菩萨。得是三昧。智慧方便。善清净故。深得大悲力故。名为过声闻辟支佛地。趣佛智地。是菩萨。住是地。无量身业无相行。无量口业无相行。无量意业无相行。是菩萨清净行故。显照无生法忍。解脱月菩萨言。佛子。若菩萨住初地。有无量身业。无量口业。无量意业。已能过一切声闻辟支佛地。金刚藏菩萨言。缘大法故。能过。非是实行力。此第七地。自实行力故。一切声闻辟支佛。所不能坏。佛子。譬如生在王家。即胜一切群臣百官。何以故。豪尊力故。身既长大。智慧成立。真实得胜。诸佛子。菩萨摩诃萨。初发心时。已胜一切声闻辟支佛。以发大愿。深心清净故。今住此地。自以智力故胜。诸佛子。菩萨住在七地。得甚深远离无行。身口意业。转求胜法。而不舍离。以是转胜心故。虽行实际。而不证实际。解脱月言。佛子。菩萨摩诃萨。从何地来。能入寂灭。金刚藏言。菩萨摩诃萨。从第六地来。能入寂灭。今住此地。于念念中。能入寂灭。而不证寂灭。是名菩萨。成就不可思议。身口意业。行实际而不证实际。佛子。譬如有人。乘船入于大海。善为行法。善知水相。不为水患所害。如是菩萨摩诃萨。住此七地。乘诸波罗蜜船。能行实际。而不证实际。菩萨如是。以大愿力故。得智慧力故。从禅定智慧。生大方便力故。虽深爱涅槃。而现身生死。虽眷属围绕。而心常远离以愿力受生三界。而不为世法所污。心常善寂。以方便力故。而还炽然。虽然不烧。随行佛智。转声闻辟支佛地。得至诸佛法藏。而现于魔界。虽过四魔道。而<a>现行</a>魔行。虽现诸外道行。而深心不舍佛法。虽现身一切世间。而心常在出世间法。所有庄严之事。胜诸天龙夜叉乾闼婆阿修罗迦楼罗紧那罗摩睺罗伽人非人。四天王。释提桓因。梵天王。而不舍乐法爱法。菩萨成就如是智慧。住是远行地中。值百千亿万那由他诸佛。供养恭敬。尊重赞叹。衣服饮食。卧具医药。供养诸佛已。护持诸佛法。诸声闻辟支佛。智慧问难。所不能坏。是菩萨怜愍众生故。法忍转得清净。是菩萨。无量百千万亿那由他劫。善根转胜清净。佛子。譬如成炼真金。以诸好宝。庄饰间错。转胜明好。余宝不及。诸佛子。菩萨亦如是。住菩萨远行地中。诸善根。从方便智慧生。转胜明净。无能坏者。佛子。譬如日光。一切星宿月光。所不能及。阎浮提内。所有泥水。悉能干竭。菩萨亦如是。住远行地。善根转胜。一切声闻辟支佛。所不能及。又能干竭众生烦恼污泥。诸佛子。是名菩萨摩诃萨。第七远行地。菩萨摩诃萨。住是地中。多作他化自在天王。诸根猛利。能发众生。悟道善缘。所作善业。若布施若爱语。若利益若同事。皆不离<a>念佛</a>。不离念法。不离念诸菩萨摩诃萨伴。乃至不离念具足一切种智。常生是心。我何时。当于一切众生中。为首为尊。乃至于一切众生。为依止者。是菩萨若欲如是勤行精进。于须臾间。得百千亿那由他三昧。乃至能示现百千亿那由他。菩萨眷属。菩萨若以愿力。自在示现。过于此数。百千万亿那由他劫不可计知。尔时金刚藏菩萨。欲重明此义。而说偈言。</p>
<p style="text-align: left">
	　　深智慧定心具行六地已</p>
<p style="text-align: left">
	　　一时生方便智慧入七地</p>
<p style="text-align: left">
	　　行空无相愿而修慈悲心</p>
<p style="text-align: left">
	　　顺佛平等法而供养诸佛</p>
<p style="text-align: left">
	　　虽以智观空而修福无厌</p>
<p style="text-align: left">
	　　然后能得入第七远行地</p>
<p style="text-align: left">
	　　虽能严三界而心乐远离</p>
<p style="text-align: left">
	　　虽心常寂灭而灭烦恼者</p>
<p style="text-align: left">
	　　行空不二法如幻如梦等</p>
<p style="text-align: left">
	　　而行慈悲心得入第七地</p>
<p style="text-align: left">
	　　虽观一切土空若如虚空</p>
<p style="text-align: left">
	　　而能善庄严清净诸佛土</p>
<p style="text-align: left">
	　　虽知诸佛身同法相无相</p>
<p style="text-align: left">
	　　而种三十二八十诸相好</p>
<p style="text-align: left">
	　　虽知于诸佛不可言说相</p>
<p style="text-align: left">
	　　而严佛音声令世欢喜故</p>
<p style="text-align: left">
	　　虽知于诸佛一念中成道</p>
<p style="text-align: left">
	　　而示时劫数引导诸众生</p>
<p style="text-align: left">
	　　如是知于法则得法照明</p>
<p style="text-align: left">
	　　菩萨如是者即入第七地</p>
<p style="text-align: left">
	　　住是地能观无量众生行</p>
<p style="text-align: left">
	　　亦知于诸佛势力亦无量</p>
<p style="text-align: left">
	　　世间及劫数法性皆无量</p>
<p style="text-align: left">
	　　又知诸众生所欲之所乐</p>
<p style="text-align: left">
	　　知说三乘法皆悉是无量</p>
<p style="text-align: left">
	　　我当应教化成就是众生</p>
<p style="text-align: left">
	　　以如是思惟方便慧和合</p>
<p style="text-align: left">
	　　于四威仪中常行如是道</p>
<p style="text-align: left">
	　　于一一念中能具助菩提</p>
<p style="text-align: left">
	　　所谓是十种波罗蜜等法</p>
<p style="text-align: left">
	　　如是诸菩萨所修之福德</p>
<p style="text-align: left">
	　　皆与诸众生名檀波罗蜜</p>
<p style="text-align: left">
	　　灭除心恶垢名尸波罗蜜</p>
<p style="text-align: left">
	　　不为六尘伤羼提波罗蜜</p>
<p style="text-align: left">
	　　能起转胜法精进波罗蜜</p>
<p style="text-align: left">
	　　于是道不动名禅波罗蜜</p>
<p style="text-align: left">
	　　无生忍是名般若波罗蜜</p>
<p style="text-align: left">
	　　回向佛道名方便波罗蜜</p>
<p style="text-align: left">
	　　求于转胜法名愿波罗蜜</p>
<p style="text-align: left">
	　　无有能坏者名力波罗蜜</p>
<p style="text-align: left">
	　　能解如实说名智波罗蜜</p>
<p style="text-align: left">
	　　是助菩提法念念皆能摄</p>
<p style="text-align: left">
	　　发于广大愿缘于大事故</p>
<p style="text-align: left">
	　　初地中功德名之为具足</p>
<p style="text-align: left">
	　　第二地名为除诸心恶垢</p>
<p style="text-align: left">
	　　第三愿增明第四地住道</p>
<p style="text-align: left">
	　　第五随世行第六入深法</p>
<p style="text-align: left">
	　　得无生相分渐渐而增长</p>
<p style="text-align: left">
	　　第七集一切具菩提分法</p>
<p style="text-align: left">
	　　能起诸功德及以一切愿</p>
<p style="text-align: left">
	　　如是诸功德令后八地中</p>
<p style="text-align: left">
	　　一切诸所行自然得清净</p>
<p style="text-align: left">
	　　远行地难过大智力所能</p>
<p style="text-align: left">
	　　如二国中间难可得过度</p>
<p style="text-align: left">
	　　在于七地中不污如圣王</p>
<p style="text-align: left">
	　　住于此道中不名一切过</p>
<p style="text-align: left">
	　　若到于第八菩萨智慧地</p>
<p style="text-align: left">
	　　尔时过意界住于智业中</p>
<p style="text-align: left">
	　　如梵王观世不得名为人</p>
<p style="text-align: left">
	　　菩萨罪不污如莲花在水</p>
<p style="text-align: left">
	　　菩萨住是地过种种烦恼</p>
<p style="text-align: left">
	　　不名有烦恼不名尽烦恼</p>
<p style="text-align: left">
	　　入是正道中无有诸烦恼</p>
<p style="text-align: left">
	　　愿求佛道故不名尽烦恼</p>
<p style="text-align: left">
	　　于诸世间中经书伎艺事</p>
<p style="text-align: left">
	　　文颂咒术等自然能了知</p>
<p style="text-align: left">
	　　修习诸禅定及诸神通等</p>
<p style="text-align: left">
	　　无量心利世是事皆能起</p>
<p style="text-align: left">
	　　尔时此菩萨过于二乘行</p>
<p style="text-align: left">
	　　安住第七地菩萨诸行中</p>
<p style="text-align: left">
	　　以初发心时大愿力故胜</p>
<p style="text-align: left">
	　　今于此地中智慧力故胜</p>
<p style="text-align: left">
	　　犹如国王子小时豪性胜</p>
<p style="text-align: left">
	　　后以功德成于诸人中胜</p>
<p style="text-align: left">
	　　住此得深智转发胜精进</p>
<p style="text-align: left">
	　　念念入寂灭而亦不取证</p>
<p style="text-align: left">
	　　犹如人乘船入于大海中</p>
<p style="text-align: left">
	　　虽行深水难不为水所害</p>
<p style="text-align: left">
	　　菩萨行转胜方便智慧故</p>
<p style="text-align: left">
	　　功德悉备足诸世所难知</p>
<p style="text-align: left">
	　　供养无量佛其心清净故</p>
<p style="text-align: left">
	　　如真金杂宝间错而庄严</p>
<p style="text-align: left">
	　　得佛智慧光干诸爱水润</p>
<p style="text-align: left">
	　　犹如日光明消涸于泥潦</p>
<p style="text-align: left">
	　　菩萨住是地他化自在王</p>
<p style="text-align: left">
	　　诸根悉猛利通达诸<a>道果</a></p>
<p style="text-align: left">
	　　若欲勤精进见十万千亿</p>
<p style="text-align: left">
	　　那由他诸佛愿力过是数</p>
<p style="text-align: left">
	　　七地智慧净一切世二乘</p>
<p style="text-align: left">
	　　皆所共难知今已略说竟</p>
<p style="text-align: left">
	　　不动地第八</p>
<p style="text-align: left">
	　　他化自在王诸天及菩萨</p>
<p style="text-align: left">
	　　闻说此上行心皆大欢喜</p>
<p style="text-align: left">
	　　供养佛佛子雨上妙华香</p>
<p style="text-align: left">
	　　璎珞众幡盖末香诸宝衣</p>
<p style="text-align: left">
	　　真妙摩尼珠庄严身诸物</p>
<p style="text-align: left">
	　　如云空中下散佛及大众</p>
<p style="text-align: left">
	　　天女于空中作种种伎乐</p>
<p style="text-align: left">
	　　供养于如来并及诸菩萨</p>
<p style="text-align: left">
	　　同以微妙音歌颂诸功德</p>
<p style="text-align: left">
	　　一切智慧者众生中最尊</p>
<p style="text-align: left">
	　　怜愍世间故佛现神通力</p>
<p style="text-align: left">
	　　华香珍宝等皆出如是音</p>
<p style="text-align: left">
	　　所有毛尘沙各示那由他</p>
<p style="text-align: left">
	　　无量数诸佛于中而<a>说法</a></p>
<p style="text-align: left">
	　　于一毛头中见无量佛国</p>
<p style="text-align: left">
	　　须弥铁围海世间不迫隘</p>
<p style="text-align: left">
	　　于一毛头中具有三恶道</p>
<p style="text-align: left">
	　　<a>天人</a>阿修罗各各受业报</p>
<p style="text-align: left">
	　　见诸佛国中一切佛妙音</p>
<p style="text-align: left">
	　　转无上法轮随起众生念</p>
<p style="text-align: left">
	　　诸佛世界中众生身种种</p>
<p style="text-align: left">
	　　国有众生身众生身有国</p>
<p style="text-align: left">
	　　一切诸天人悉皆离共住</p>
<p style="text-align: left">
	　　佛先观察已然后为说法</p>
<p style="text-align: left">
	　　微尘中国土众生心想细</p>
<p style="text-align: left">
	　　以国土粗故众生心想粗</p>
<p style="text-align: left">
	　　佛现如是等种种神通力</p>
<p style="text-align: left">
	　　若为众生说是事不可尽</p>
<p style="text-align: left">
	　　如是以妙音称叹于世尊</p>
<p style="text-align: left">
	　　心皆大欢喜默然而观佛</p>
<p style="text-align: left">
	　　解脱月菩萨请金刚藏言</p>
<p style="text-align: left">
	　　佛子今可说入于八地相</p>
<p style="text-align: left">
	　　金刚藏菩萨言。佛子。诸菩萨摩诃萨。已习七地微妙行。慧方便道。净善集助道法。大愿力故。心住不灭。诸佛神力所护。善根得力。常念随顺如来力<a>无畏</a>。不共法。乐心深心。善净成就。福德智力。大慈悲心故。不舍一切众生。<a>修行</a>无量智道。能入诸法本来。无生无灭。无相不出。不失不去。不还无所有性。初中后平等。不异如来。无分别智。一切心<a>意识</a>。忆想分别。无所贪着。入一切法。如虚空性。是名菩萨得无生法忍入第八地。即时得是第八不动地。名为深行菩萨。难可得知。无能分别。离一切相。离一切想。一切贪着。无量无边。不可思议。一切声闻辟支佛。所不能坏。深大远离。而现在前。诸佛子。譬如<a>比丘</a>。得于神通。心得自在。次第乃入灭尽定。一切动心。忆想分别。心所行事。皆悉尽灭。菩萨亦如是。住是远行地。即时一切匆务都灭。得无身口意务。住大远离。诸佛子。如人梦中。欲渡深水。是人尔时。发大精进。施大方便。欲渡此水。未渡之间。廓然便觉。所渡方便。乃匆遽事。即皆放舍。诸佛子。菩萨摩诃萨。亦如是。从初已来。发大精进。广修行道。至不动地。一切遽事。皆悉放舍。不行二心。诸所忆想。不复现前。譬如生梵世者。欲界烦恼。不现在前。如是诸佛子。菩萨住是不动地。一切心意识。不现在前。乃至佛心。菩提心涅槃心。尚不现前。何况当生世间心。诸佛子。是菩萨摩诃萨。随顺是地。以本愿力故。又诸佛。为现其身。住在诸地。法流水中。如来智慧。为作因缘。诸佛皆作是言。善哉善哉。善男子。汝得是第一忍。顺一切诸佛法。善男子。我有佛十力。四无所畏。十八不共法。汝今未得。当为得是诸功德故。加勤精进。亦莫舍此忍门。善男子。汝虽得此第一甚深寂灭解脱。凡夫众生。不善非寂灭。常发种种烦恼。为种种觉观所害。汝当愍此众生。又善男子。汝应念本所愿。欲大利益众生。欲得不可思议智慧门。又善男子。一切法性。一切法相。若有佛若无佛。<a>常住</a>不异。诸如来不以得此法故说名为佛。声闻辟支佛。亦能得此寂灭无分别法。善男子。汝观我等无量清净身相。无量智慧。无量清净国土。起无量智慧无量方便。无量圆光无量净音。汝今应起如是等事。又善男子。汝今适得此一法明。所谓。一切法寂灭。无有分别。无生法明。我等所得。无量无边。若干亿劫。算数所不能知。汝为得此故。应起此法。善男子。汝观十方无量国土。无量众生。无量诸法差别。汝应如实通达是事。随顺如是智。是菩萨。诸佛与如是等无量无边。起智慧因缘门。以此无量门故。是菩萨。能起无量智差别业。皆悉成就。诸佛子。我今为汝说。若诸佛。不令此菩萨住如是智慧门者。是菩萨。尔时毕竟则取涅槃。<a>舍利</a>益一切众生。以诸佛与此菩萨如是无量无边起智慧因缘故。于一念中。所生智慧。比从初地已来。乃至竟。第七地。百分不及一。千万亿分。百千万亿那由他。乃至无量无边。阿僧祇分。不及一。乃至算数譬喻。所不能及。所以者何。先以一身行道。修集功德。今此地中。得无量身。修菩萨道。以无量音声。以无量智慧。无量生处。无量清净国土。无量教化众生。供养给侍无量诸佛故。随顺无量佛法故。无量神通力故。无量大会差别故。无量身口意业。集一切菩萨所行道。以不动法故。佛子。譬如乘船。欲入大海。未得大海。多用功力。或以手力。若至大海。不复用力。但以风力而去。若本功力。于大海中。一日之行。于百千岁。不能得及。诸佛子。诸菩萨摩诃萨。亦如是。多集善根资粮。乘大乘船。到菩萨所行大智慧海。于须臾间。不施功力。能近一切诸佛智慧。本所施功。若一劫。若百千万劫。不能得及。诸佛子。菩萨摩诃萨。得至第八地。从本方便慧。生无功用心。在菩萨道。思惟诸佛智慧势力。所谓。知世界生。世界灭。世界坏。世界成。知以何业因缘灭故世界坏。知以何业因缘集故世界成。是菩萨。知地性小相。知地性大相。知地性无量相。知地性差别相。知水火风性。小相大相。无量相。差别相。知微尘细相。知微尘差别相。于一世界中。所有微尘差别。皆悉能知。此一世界所有地。若干微尘。皆悉能知。若干水火风微尘。皆悉能知。知若干宝物。斤两微尘。若干众生身微尘。世界中万物。微尘差别。分别众生。粗身细身。从若干微尘。<a>生地</a>狱身。从若干微尘。生畜生身。以若干微尘。生饿鬼身。以若干微尘。生阿修罗身。以若干微尘。生天身。以若干微尘。生人身。皆悉了知。是菩萨。入如是分别微尘智中。知欲界坏。知欲界成。知<a>色界</a>坏。知色界成。知无色界坏。知无色界成。知欲界色界无色界成坏。知欲界小相。知欲界大相。知欲界无量相。知欲界差别相。知色界无色界。小相大相。无量相差别相。如是知三界。是名菩萨教化众生助智明分。善知分别众生身。善观所应生处。随众生生处。随众生身。而为受身。是菩萨。现身遍满三千大千世界。随众生身。各各差别。如日于一切水。皆现其像。若二三千大千世界。三四五。十二十三十四十五十百。三千大千世界。若千若万。若百万若千万。若亿若百千万亿。那由他世界。身遍其中。乃至无量无边。不可思议。不可说。三千大千世界。身遍满其中。随众生身差别。而为受身。是菩萨。成就如是智慧。于一世界。身不动摇。乃至不可说诸佛世界。随众生身。随所信乐。于诸佛大会。而现身像。若于<a>沙门</a>会中。示沙门形色<a>婆罗门</a>众中。示婆罗门形色。刹利众中。示刹利形色。<a>居士</a>众中。示居士形色。四天王众中。帝释众中。魔众中。梵天众中。示梵天形色。乃至阿迦贰吒天众中。示阿迦贰吒形色。以声闻乘度者。示声闻形色。以辟支佛乘度者。示辟支佛形色。以菩萨乘度者。示菩萨形色。以佛身度者。示佛身形色。诸佛子。所有不可说。诸佛国中。随众生身。信乐差别。现为受身。而实远离身相差别。常住诸身平等。是菩萨。知众生身。知国土身。知业报身。知声闻身。知辟支佛身。知菩萨身。知如来身。知智身。知法身。知虚空身。菩萨如是。知众生深心所乐。若于众生身。作己身。若于众生身。作国土身。业报身。声闻身。辟支佛身。菩萨身。如来身。智身法身。虚空身。若于国土身。作己身。业报身。乃至虚空身。若于业报身作己身。乃至虚空身。若于己身。作众生身。国土身。业报身。声闻身辟支佛身。菩萨身如来身。智身法身虚空身。是菩萨。知众生集业身。报身。烦恼身。色身无色身。诸佛国土。小相大相。垢相净相。无量相。广相倒相。平相曲相。方相方差别相。知业报身假名差别。声闻身假名差别。辟支佛身假名差别。菩萨身假名差别。如来身差别。菩提身愿身。<a>化身</a>受神力身。相好庄严身。势力身意生身。福德身智身法身。善分别。如实说诸身相。知诸法身平等不坏相。知虚空身。无量相周遍相无形相。是菩萨。善知起如是诸身。则得命自在心自在。财物自在业自在。生自在愿自在。信解自在如意自在。智自在法自在。是菩萨。得是菩萨十自在。即时为不可思议智者。无量智者。广智者。不可坏智者。菩萨随如是智慧。毕竟常净。起无罪身业口业意业。身业随<a>智行</a>。口业随智行。意业随智行。般若波罗蜜为增上。大悲为首。善修方便。善起诸愿。善为诸佛神通所护。常不舍行利益众生智。悉知无边世界中差别事。诸佛子。举要言之。菩萨住无动地。身口意业所作。皆能集一切佛法。是菩萨。到此地中。离一切烦恼故善住净心力中。心常不离道故善住深心力中。不舍众生故善住大悲力中。救一切世间故善住大慈力中。不忘所闻法故善住陀罗尼力中。分别选择一切佛法故善住一切乐说力中。行无边差别世界故善住神通力中。不舍一切菩萨所行故善住愿力中。修集一切佛法故安住波罗蜜力中。善起一切种智故安住如来力中。是菩萨。得如是智力。示一切所作无有过咎。诸佛子。诸菩萨摩诃萨。此地不可坏故。名为不动地。智慧不转故。名为不转地。一切世间。难测知故。名威德地。无家过故。名王子地。随意自在故。名菩萨生地。更不作故。名为成地。善择知故。名为究竟地。善发大愿故。名为变化地。不怀诸法故。名为胜处地。善修起先道故。名为无功力地。诸佛子。诸菩萨摩诃萨。得如是智慧。名为得入佛境界。名为佛功德所照明。名为随佛威仪行。趣向佛法。常为诸佛神力善护。常为四天王。释提桓因。梵天王等所奉迎。常为密迹金刚神之所侍卫。善能生诸深禅定。常能作无量诸身差别。于诸身中。皆有势力。得大果报神通力。于无边三昧中。得自在。能受无量记。随众生成就处。示成阿耨多罗三藐三菩提。是菩萨。入如是大智慧。善通达诸法。常放大慧光明。度无障碍法性道。善知世间法道差别。能示一切诸功德。随意自在。善解先际后际。能入回转魔道智中。入如来所行境界中。能于无边世界。行菩萨道。以不转相故。是故此地名为不动。诸佛子。诸菩萨摩诃萨。在不动地。善生禅<a>定力</a>故。常不离见无边诸佛。而不舍粗供养。供给诸佛。是菩萨。于一一劫。一切世界中。见数百千万亿那由他无量无边阿僧祇佛。供养恭敬。尊重赞叹。具一切供养事。而用供养。亲近诸佛。从诸佛。受世间别异等诸法明。是人转深入如来法藏。问世间性差别事中。无能尽者。乃至百千万亿劫。说不可尽。又诸善根。转胜明净。譬如成炼真金。巧匠杂宝。作璎珞已。系四天下主颈。阎浮提人。无能夺者。诸佛子。菩萨摩诃萨。亦如是。住是无动地。诸善根转胜明净。一切声闻辟支佛。乃至七地菩萨。所不能坏。菩萨住是地。以善分别智门故。智慧光明。灭众生恼热。譬如佛子若千世界主。大梵天王。能于一时。流布慈心。满千世界。亦能放光。遍照其中。诸佛子。菩萨摩诃萨。亦如是住无动地中。能放身光。照十万三千大千世界微尘数等世界众生。次能灭诸恼热。令得清凉诸佛子。是名略说菩萨摩诃萨不动地。若广说者。无量劫数。所不能尽。菩萨住是地中。多作大梵天王。主千世界。诸根猛利。与诸众生。声闻辟支佛菩萨。波罗蜜道因缘。无有穷尽。说世间性差别中。无能坏者。所作善业。若布施若爱语。若利益若同事。皆不离念佛念法念诸菩萨伴。乃至不离念一切种智。常生是心。我当何时于众生中。为首为尊。乃至于一切众生。为依止者。是菩萨。若欲勤行精进。于须臾间。得百万三千大千世界微尘数诸三昧。乃至能示百万三千大千世界微尘数菩萨眷属。若以愿力。神通自在。能过是数。若干百千万亿劫。不可称计。尔时金刚藏菩萨。欲重明此义。而说偈言。</p>
<p style="text-align: left">
	　　菩萨住七地慧方便已得</p>
<p style="text-align: left">
	　　善集助道法大愿之所系</p>
<p style="text-align: left">
	　　诸佛神力护善根悉成就</p>
<p style="text-align: left">
	　　求于胜智故能入第八地</p>
<p style="text-align: left">
	　　善集于福德而有深慈悲</p>
<p style="text-align: left">
	　　离诸有量心心同如虚空</p>
<p style="text-align: left">
	　　如所说法中心得决定力</p>
<p style="text-align: left">
	　　如是得寂灭微妙无生忍</p>
<p style="text-align: left">
	　　诸法从本来无生亦无灭</p>
<p style="text-align: left">
	　　无相亦无出不失亦不行</p>
<p style="text-align: left">
	　　诸法初中后与如无分别</p>
<p style="text-align: left">
	　　无有心意行同若如虚空</p>
<p style="text-align: left">
	　　成就如是忍无有诸戏论</p>
<p style="text-align: left">
	　　得是不动地甚深寂灭行</p>
<p style="text-align: left">
	　　一切诸世间不能得测量</p>
<p style="text-align: left">
	　　一切诸心相皆悉已坏尽</p>
<p style="text-align: left">
	　　菩萨住是地心识无分别</p>
<p style="text-align: left">
	　　如入灭尽定无念想分别</p>
<p style="text-align: left">
	　　犹如人梦中遽欲行渡水</p>
<p style="text-align: left">
	　　觉则心廓然自知无所作</p>
<p style="text-align: left">
	　　得是深忍已一切想念灭</p>
<p style="text-align: left">
	　　亦如诸梵王无欲界烦恼</p>
<p style="text-align: left">
	　　先以愿力护诸佛今劝言</p>
<p style="text-align: left">
	　　如是第一忍是诸佛职位</p>
<p style="text-align: left">
	　　我等深智力无畏不共法</p>
<p style="text-align: left">
	　　汝既无有此当加勤精进</p>
<p style="text-align: left">
	　　汝今虽得灭一切烦恼火</p>
<p style="text-align: left">
	　　当观诸世间烦恼常炽然</p>
<p style="text-align: left">
	　　当念本所愿欲利诸众生</p>
<p style="text-align: left">
	　　悉遍知诸法广度于一切</p>
<p style="text-align: left">
	　　诸法实性相常住无变异</p>
<p style="text-align: left">
	　　二乘亦得此不以得名佛</p>
<p style="text-align: left">
	　　但以得无碍甚深微妙智</p>
<p style="text-align: left">
	　　通达三世故乃得名为佛</p>
<p style="text-align: left">
	　　是诸无等等天人所恭敬</p>
<p style="text-align: left">
	　　开是众智门令入诸佛法</p>
<p style="text-align: left">
	　　成就无边底无量妙智慧</p>
<p style="text-align: left">
	　　先所行诸法不及今一念</p>
<p style="text-align: left">
	　　如是诸菩萨得妙智慧地</p>
<p style="text-align: left">
	　　能在一念中身遍于十方</p>
<p style="text-align: left">
	　　入是智慧门行道疾无碍</p>
<p style="text-align: left">
	　　如行于大海风力令去疾</p>
<p style="text-align: left">
	　　离诸功用心但在于智业</p>
<p style="text-align: left">
	　　观十方世界成坏及与住</p>
<p style="text-align: left">
	　　能知四大一亦知种种异</p>
<p style="text-align: left">
	　　小大无量相种种诸差别</p>
<p style="text-align: left">
	　　能数知三千大千界微尘</p>
<p style="text-align: left">
	　　亦知众生身四大微尘数</p>
<p style="text-align: left">
	　　诸天身众宝微尘数差别</p>
<p style="text-align: left">
	　　皆悉遍照了余亦如是知</p>
<p style="text-align: left">
	　　智慧因缘故心转得调柔</p>
<p style="text-align: left">
	　　为利诸众生遍诸世界身</p>
<p style="text-align: left">
	　　能于众生身而自作己身</p>
<p style="text-align: left">
	　　及诸佛世界诸余种种身</p>
<p style="text-align: left">
	　　如日月随风影现一切水</p>
<p style="text-align: left">
	　　菩萨亦如是随顺智慧风</p>
<p style="text-align: left">
	　　常住于法性湛然不移动</p>
<p style="text-align: left">
	　　于净心众生各现其身像</p>
<p style="text-align: left">
	　　随诸心所乐而现为受生</p>
<p style="text-align: left">
	　　于诸人天会悉皆示其身</p>
<p style="text-align: left">
	　　菩萨于因缘和合中自在</p>
<p style="text-align: left">
	　　乃至能随意而为现佛身</p>
<p style="text-align: left">
	　　众生国土身业报贤圣身</p>
<p style="text-align: left">
	　　智身与法身知皆同平等</p>
<p style="text-align: left">
	　　以是因缘故得如意神通</p>
<p style="text-align: left">
	　　为令世欢喜而现种种身</p>
<p style="text-align: left">
	　　能得于十种妙大自在智</p>
<p style="text-align: left">
	　　所作随智行顺于慈悲心</p>
<p style="text-align: left">
	　　诸佛所有法皆能善修习</p>
<p style="text-align: left">
	　　住三净业中不动如须弥</p>
<p style="text-align: left">
	　　能得大菩萨所有十种力</p>
<p style="text-align: left">
	　　一切诸魔众皆所不能转</p>
<p style="text-align: left">
	　　常为诸佛护释梵所敬礼</p>
<p style="text-align: left">
	　　密迹金刚神常随而侍卫</p>
<p style="text-align: left">
	　　菩萨得是地功德无有量</p>
<p style="text-align: left">
	　　百千万亿劫说之不可尽</p>
<p style="text-align: left">
	　　得近无数佛增益诸善根</p>
<p style="text-align: left">
	　　如真金杂宝庄严在王颈</p>
<p style="text-align: left">
	　　菩萨在是地多作大梵王</p>
<p style="text-align: left">
	　　典领千国土功德富无量</p>
<p style="text-align: left">
	　　能以三乘教而无有穷尽</p>
<p style="text-align: left">
	　　慈心光普照破诸烦恼热</p>
<p style="text-align: left">
	　　若欲于须臾能得百三千</p>
<p style="text-align: left">
	　　大千世界数微尘诸三昧</p>
<p style="text-align: left">
	　　能见十方佛其数亦如是</p>
<p style="text-align: left">
	　　若以其愿力过是无有量</p>
<p style="text-align: left">
	　　今已略解说第八地妙相</p>
<p style="text-align: left">
	　　若广演说者千亿劫不尽</p>
		

	
	

		</div></div><hr><script charset='utf-8' src='../../js/footer.js'></script></body></html>