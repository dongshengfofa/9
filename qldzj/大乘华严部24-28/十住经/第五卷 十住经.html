<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 十住经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 十住经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 十住经</strong></p>
<p style="text-align: left">
	　　妙善地第九</p>
<p style="text-align: left">
	　　佛子演说此八地妙义时</p>
<p style="text-align: left">
	　　以佛神力故震动无量国</p>
<p style="text-align: left">
	　　一切智身出无量微妙光</p>
<p style="text-align: left">
	　　遍照十方界众生得安乐</p>
<p style="text-align: left">
	　　千万数<a>菩萨</a>住于<a>虚空</a>中</p>
<p style="text-align: left">
	　　设众妙供养诸天所无有</p>
<p style="text-align: left">
	　　大<a>自在</a>天王并及他化王</p>
<p style="text-align: left">
	　　<a>欢喜</a>众妙供大海功德佛</p>
<p style="text-align: left">
	　　天女数千万恭敬咸欢喜</p>
<p style="text-align: left">
	　　同以微妙音歌叹佛功德</p>
<p style="text-align: left">
	　　以佛神力故出如是妙法</p>
<p style="text-align: left">
	　　善行寂灭者无有诸恶心</p>
<p style="text-align: left">
	　　各在于其地善修菩萨行</p>
<p style="text-align: left">
	　　利益<a>世间</a>故遍游于十方</p>
<p style="text-align: left">
	　　示众以佛道心同空无碍</p>
<p style="text-align: left">
	　　诸菩萨神力上妙供养具</p>
<p style="text-align: left">
	　　胜十方人天福德之所致</p>
<p style="text-align: left">
	　　佛子乐智者以此示佛力</p>
<p style="text-align: left">
	　　于一国不动而现一切处</p>
<p style="text-align: left">
	　　利益于世间如满月明净</p>
<p style="text-align: left">
	　　灭一切音声语言诸想念</p>
<p style="text-align: left">
	　　而以诸音声<a>说法</a>犹如响</p>
<p style="text-align: left">
	　　随众生下劣其心厌没者</p>
<p style="text-align: left">
	　　示说声闻道令出于众苦</p>
<p style="text-align: left">
	　　随所有众生诸根少利者</p>
<p style="text-align: left">
	　　乐于因缘法为说辟支佛</p>
<p style="text-align: left">
	　　随所有利根利益众生者</p>
<p style="text-align: left">
	　　有大慈悲心为说菩萨法</p>
<p style="text-align: left">
	　　若无上大心决定乐大事</p>
<p style="text-align: left">
	　　为示于佛身说无量<a>佛法</a></p>
<p style="text-align: left">
	　　譬如幻化师示种种身色</p>
<p style="text-align: left">
	　　如是诸身相皆无有实事</p>
<p style="text-align: left">
	　　如是诸佛子善知智慧术</p>
<p style="text-align: left">
	　　能示一切行心离于有无</p>
<p style="text-align: left">
	　　诸天女千万微妙音歌叹</p>
<p style="text-align: left">
	　　如是歌叹已默然而视佛</p>
<p style="text-align: left">
	　　又<a>解脱</a>月言佛子大会净</p>
<p style="text-align: left">
	　　一心愿乐闻过八地正行</p>
<p style="text-align: left">
	　　金刚藏菩萨言。佛子。诸菩萨摩诃萨。以如是无量智善观佛道。欲更求转胜深寂灭解脱。欲转胜思惟如来智慧。欲入如来深密法中。欲选择取不可思议大智慧。欲选择诸陀罗尼三昧重令清净。欲令诸<a>神通</a>广大。欲随顺世间差别行。欲修诸力<a>无畏</a>佛不共法。无能坏者。欲顺行诸佛转法轮力。欲不舍所受大悲大愿。得入第九地。诸菩萨。住此地中。如实知起善不善无记法行。知有漏无漏法行。世间出世间法行。思议不可思议法行。定不定法行。声闻辟支佛法行。菩萨道法行。如来地法行。有为法无为法行。随顺如是智慧。如实知菩提心所行难。知诸烦恼难。业难诸根难。愿乐难性难。志心难深心难。生难残气难。三聚差别难。知众生诸心差别相。心杂相。心轻转相。心坏不坏相。心无形相。心无边遍自在相。心清净差别相。心垢相。心无垢相。心缚相。心解相。心谄曲相。心质直相。心随道相。皆如实知。是菩萨。知烦恼深相。知浅相。知烦恼心伴相不离相。知使缠差别相。知是心相应不相应相。知是生时得果报相。知是<a>三界</a>中差别相。知爱痴见深入如箭相。知憍慢痴重罪相。知是三业因缘不断相。略说乃至如实知入八万四千烦恼行差别相。是菩萨。知诸业善不善无记相。分别未分别相。心伴相不离相自然尽相。行道尽相。种相集相。不失果报相。次第相。有报相无报相。黑黑报相。白白报相。黑白黑白报相。非黑非白能尽业相。知业起处相。受业法别异相。知无量因缘起业相。知世间业出世间业差别相。现报相生报相后报相。随诸业定相不定相。略说。乃至如实知八万四千诸业差别相。是菩萨。知诸根软中利差别相。知先际后际别异相不别异相。知上中下相。知烦恼伴相。不相离相。随诸乘定相不定相。淳熟相未淳熟相。随心行相。易坏相。深取相。增上相。不可坏相。转相。不转相。三世差别相。深隐共生差别相。略说。乃至如实知八万四千诸根差别相。是菩萨。知众生诸欲乐软中利相。略说。乃至如实知八万四千欲乐差别相。是菩萨。知诸性软中利相。略说。乃至如实知八万四千诸性差别相。是菩萨。知深心软中利相。略说。乃至如实知八万四千深心差别相。是菩萨。分别知诸结使有伴。共心生不共心生心相应心不相应。深入相。无始来随恼众生相。与一切<a>禅定</a>。解脱神通相违。坚系缚。三界系。无量心。而不现前。开诸业门。而无所知。可对治相。无所有相。无定事相。不异圣道相。灭动相。是菩萨。如实知诸生差别相。所谓。<a>地狱</a>畜生饿鬼阿修罗人天差别。<a>色界</a>无色界差别。有想无想差别。业是田。爱是水。无明是黑闇。覆识是种子。后身是生牙。名色共生。而不相离。有痴爱相续相。欲生欲作欲爱。不离乐众生相。分别三界差别相。三有相续相。皆如实知。是菩萨。如实知诸习气。若有余若无余。随所生处有习气。随共众生住有习气。随业烦恼有习气。善不善无记有习气。离欲有习气。随后身有习气。次第随逐有习气。深入道断相。持烦恼相。离则无法。皆如实知。是菩萨。如实知众生定不定相。正定相邪定相。不定相。邪见中邪定相。<a>正见</a>中正定相。离此二无定相。一一五逆。是邪定相。五根是正定相。邪位是邪定。正位是正定。更不作故。离此二位。是不定相。深入邪聚。有难得转相。令修无上道因缘相。不定聚。邪定聚。众生守护相。皆如实知。佛子。诸菩萨摩诃萨。随如是智。名为安住妙善地。菩萨住是地。知众生如是诸行差别相。随其解脱。而与因缘。是菩萨。知化众生法。知度众生法。如实知而为说法。声闻乘相。辟支佛乘相。菩萨乘相。如来地相。如实知随众生因缘。而为说法。随心随根。随欲乐差别。而为说法。又随行处。随智慧处。而为说法。知一切行处。随而说法。随众生性。深入难处。而为说法。随道随生。随烦恼随习气转故说法。随乘令解脱故说法。是菩萨。住此地中。为大法师。守护诸佛法藏。堕在大法师深妙义中。用无量慧方便。四无碍智。起菩萨言辞说法。是菩萨。常随四无碍智。而不分别。何等为四。一法无碍。二义无碍。三辞无碍。四乐说无碍。是菩萨。用法无碍智。知诸法自相。以义无碍智。知诸法差别。以辞无碍智。知无分别说诸法。以乐说无碍智。知诸法次第不断。复次以法无碍智。知诸法无体性。以义无碍智。知诸法生灭相。以辞无碍智。知诸法假名。而不断假名说。以乐说无碍智。随假名不坏无边说。复次以法无碍智。知现在诸法差别相。以义无碍智。知过去未来诸法差别相。以辞无碍智。知过去未来现在诸法。以无分别说。以乐说无碍智。于一一世。得无边<a>法相</a>故说。复次以法无碍智。知诸法差别。以义无碍智。知诸法义差别。以辞无碍智。随诸言音。而为说法。以乐说无碍智。随所乐解。而为说法。复次以法无碍智。以法智知诸法差别。以方便知诸法无差别。以义无碍智。以比智如实知诸法差别。以辞无碍智。以世智说诸法差别。以乐说无碍智。知善说第一义。复次以法无碍智。知诸法一相不坏。以义无碍智。善入阴入界谛因缘法。以辞无碍智。一切世间之所归趣。以微妙音故。以乐说无碍。智所说转胜。能令众生得无边法明。复次以法无碍智。知诸法无有分别。摄在一乘。以义无碍智。入分别诸法差别门。以辞无碍智。能说诸乘。无分别义。以乐说无碍智。以一法门。说无边法明。复次以法无碍智。能入一切菩萨行。<a>智行</a>法行随智行。以义无碍智。能分别说十地义差别。以辞无碍智。不分别说随顺诸地道。以乐说无碍智。说一切行无边相。复次以法无碍智。知一切佛。于一念中。得菩提。以义无碍智。知种种时处差别。以辞无碍。智随诸佛得道事差别说。以乐说无碍智。于一句法无边劫。说而不穷尽。复次以法无碍智。知一切佛说。一切佛力。无所畏不共法。大慈大悲。无碍智转法轮等。随顺一切智。以义无碍智。随如来音声。出八万四千。随众生心。随根随欲乐差别。以辞无碍智以如来音声。不分别说一切诸行。以乐说无碍智。以诸佛智慧力。随众生所乐音声说。诸佛子。菩萨摩诃萨。如是善知无碍智。安住第九地。名为得诸佛法藏。能为大法师。得众义陀罗尼。众法陀罗尼。起智陀罗尼。众明陀罗尼。善意陀罗尼。众财陀罗尼。名闻陀罗尼。威德陀罗尼。无碍陀罗尼。无边旋陀罗尼。杂义藏陀罗尼。得如是等百万阿僧祇陀罗尼。随应方便说。如是无量乐说差别门演法。是菩萨。得如是无量陀罗尼门。能于无量诸佛所听法。闻已不忘。如所闻法能以无量差别门。为人演说。是菩萨。于一佛所。以百万阿僧祇陀罗尼。听受法。如从一佛听法。余无量无边诸佛。亦如是。是菩萨。于礼敬佛时。所闻法明门。非多学声闻得陀罗尼力。于十万劫。所能受持。是菩萨。得如是陀罗尼力。诸无碍智。乐说力。以说法故。在于法座。遍三千<a>大千世界</a>众生。随意说法。是菩萨。在法座上。唯除诸佛及受职菩萨。于一切中。最为<a>殊胜</a>。心中得无量法明。是菩萨。处于法座。或以一音。令一切大众悉得解了。即得解了。或以种种音声。令一切大众。各得开解。即得开解。或以默然。但放光明。令一切大众。各得解法。即得解法。或一切毛孔。皆出法音。或三千大千世界。所有色无色物。皆出法音。或以一音。周满世性。悉令得解。是菩萨。三千大千世界。所有众生。一时问难。一众生。以无量无边音声差别问难。如一人所问。余者异问。是菩萨。于一念中。悉受如是问难。但以一音。皆令开解。如是二三千大千世界。三四五十二十三十四十五十。若百三千大千世界。若千三千大千世界。若万十万百万。若亿三千大千世界。若十亿百千万亿那由他。乃至不可说不可说。三千大千世界。满中众生。广为说法时。承佛神力。能为众生广作佛事。倍复精勤。摄取如是智明。若于一毫末中。有不可说不可说世界微尘数大会。佛在此中。而为说法。佛随若干众生心说法。令一一众生。心中得若干无量诸法。如一佛。一切佛在大会中说法。皆亦如是。如一毛头。一切十方世界。皆亦如是。于是中。应生大忆念力。于一念中。从一切佛所。受一切法明。而不失一句。如上大会满中众生听法。或于是中。以决定清净法明演说。令得开解。于一念中。令尔所众生。皆得欢喜。何况若干世界中众生。是菩萨。住是地中。善根转胜。昼夜更无余念。深入诸佛行处。常与一切佛会。深入菩萨解脱。菩萨随顺。如是智。常见诸佛。而于一一劫中。无量无边百千万亿。以妙供具。供养诸佛。于诸佛所。种种问难。通达诸陀罗尼。是菩萨。善根转胜明净。如是佛子。如成炼金。具足庄严。转轮圣王宝冠。若在璎珞。一切小王。四天下人。无能夺者。诸佛子。菩萨摩诃萨。亦如是。住此妙善地中。诸善根。转胜明净。无能坏者。声闻辟支佛。及诸地菩萨。所不能坏。是菩萨善根转明。能照众生烦恼难处。照已还摄。佛子。譬如大梵王。三千大千世界。一切所有难处。皆悉能照。菩萨亦如是。住是菩萨妙善地中。善根明净照众生烦恼难处。照已还摄。诸佛子。是名略说菩萨摩诃萨第九菩萨妙善地。若广说。则无量无边劫。不可得尽。菩萨摩诃萨住是地中。多作大梵王。典领三千大千世界。无有能胜。如实解义者。于自在中。而得自在。善能宣说声闻辟支佛。菩萨波罗蜜。众生问难。无能穷尽。所作善业。若布施若爱语。若利益若同事。皆不离<a>念佛</a>念法念菩萨伴。乃至不离念一切种智。常生是心。我当何时于众生中。为首为尊。乃至于一切众生中。为依止者。是菩萨。若欲如是勤行精进。于一念中。得百万阿僧祇三千大千世界微尘数三昧。乃至能示百万阿僧祇三千大千世界微尘数菩萨眷属。若以愿力。神通自在。复过是数。百千万亿那由他劫。不可称说。尔时金刚藏菩萨。欲重明此义。而说偈言。</p>
<p style="text-align: left">
	　　诸菩萨随顺无量深智力</p>
<p style="text-align: left">
	　　第一最微妙一切世难知</p>
<p style="text-align: left">
	　　利益众生者能至第九地</p>
<p style="text-align: left">
	　　得入于诸佛秘密之藏处</p>
<p style="text-align: left">
	　　得微妙最上三昧陀罗尼</p>
<p style="text-align: left">
	　　广大神通力善入世间相</p>
<p style="text-align: left">
	　　智慧力决定能观诸佛法</p>
<p style="text-align: left">
	　　大愿悲心净得入第九地</p>
<p style="text-align: left">
	　　顺行此上地持诸佛藏者</p>
<p style="text-align: left">
	　　即能通诸法善不善无记</p>
<p style="text-align: left">
	　　是有漏无漏世间出世间</p>
<p style="text-align: left">
	　　是则可思议是不可思议</p>
<p style="text-align: left">
	　　知法定不定三乘具足相</p>
<p style="text-align: left">
	　　思惟分别此有为无为相</p>
<p style="text-align: left">
	　　起知如是法破诸无明闇</p>
<p style="text-align: left">
	　　随顺是智心则为第一妙</p>
<p style="text-align: left">
	　　悉知诸众生崄难诸杂心</p>
<p style="text-align: left">
	　　轻躁易转心无边自在心</p>
<p style="text-align: left">
	　　烦恼深浅相心伴不离心</p>
<p style="text-align: left">
	　　又知使缠相随顺相续有</p>
<p style="text-align: left">
	　　知业种种杂各各差别相</p>
<p style="text-align: left">
	　　因灭果不失通达如是事</p>
<p style="text-align: left">
	　　又知于众生诸根软中利</p>
<p style="text-align: left">
	　　广大差别等先际后际相</p>
<p style="text-align: left">
	　　上中下差别及诸欲乐等</p>
<p style="text-align: left">
	　　乃至能悉知八万四千种</p>
<p style="text-align: left">
	　　世间性亦尔烦恼见难处</p>
<p style="text-align: left">
	　　无始来不断诸心一切使</p>
<p style="text-align: left">
	　　皆与心共行缚心难可断</p>
<p style="text-align: left">
	　　知诸结使等但<a>妄想</a>分别</p>
<p style="text-align: left">
	　　无有方处所亦无定事相</p>
<p style="text-align: left">
	　　亦不离于身又亦难得知</p>
<p style="text-align: left">
	　　禅<a>定力</a>能遮金刚道能断</p>
<p style="text-align: left">
	　　又能知众生入<a>六道</a>差别</p>
<p style="text-align: left">
	　　爱水痴闇覆业田识是种</p>
<p style="text-align: left">
	　　生于后身牙名色共增长</p>
<p style="text-align: left">
	　　无始<a>生死</a>来相续在三界</p>
<p style="text-align: left">
	　　及知天龙等烦恼诸业心</p>
<p style="text-align: left">
	　　若离于心者是则无所有</p>
<p style="text-align: left">
	　　一切诸众生皆在三聚中</p>
<p style="text-align: left">
	　　或没诸邪见或在于智道</p>
<p style="text-align: left">
	　　菩萨住是地悉知众生心</p>
<p style="text-align: left">
	　　诸根及欲乐种种差别等</p>
<p style="text-align: left">
	　　深心善思惟随宜而说法</p>
<p style="text-align: left">
	　　通达无碍智善以言辞说</p>
<p style="text-align: left">
	　　菩萨为法师犹如师子王</p>
<p style="text-align: left">
	　　牛王如山王安住无所畏</p>
<p style="text-align: left">
	　　普于诸世界雨美<a>甘露</a>味</p>
<p style="text-align: left">
	　　犹如大龙王能雨满大海</p>
<p style="text-align: left">
	　　是菩萨善知法义辞无碍</p>
<p style="text-align: left">
	　　善能随顺行具足乐说力</p>
<p style="text-align: left">
	　　能得于百万阿僧祇总持</p>
<p style="text-align: left">
	　　能受诸佛法如海受龙雨</p>
<p style="text-align: left">
	　　菩萨得如是诸深妙清净</p>
<p style="text-align: left">
	　　无量陀罗尼诸三昧力故</p>
<p style="text-align: left">
	　　能于一念中得见无量佛</p>
<p style="text-align: left">
	　　闻已净<a>梵音</a>演说妙法宝</p>
<p style="text-align: left">
	　　是菩萨或教大千界众生</p>
<p style="text-align: left">
	　　随心根所好说法令欢喜</p>
<p style="text-align: left">
	　　如是等无量三千大千国</p>
<p style="text-align: left">
	　　转深勤精进而作是思惟</p>
<p style="text-align: left">
	　　或于一毛头无量佛说法</p>
<p style="text-align: left">
	　　佛为种种人演说于妙法</p>
<p style="text-align: left">
	　　是菩萨皆受如地受诸种</p>
<p style="text-align: left">
	　　复作如是愿十方诸所有</p>
<p style="text-align: left">
	　　国土中众生皆合为一会</p>
<p style="text-align: left">
	　　应于一念中皆悉知其心</p>
<p style="text-align: left">
	　　以一音说法悉令断疑网</p>
<p style="text-align: left">
	　　菩萨住是地人天中法王</p>
<p style="text-align: left">
	　　为大说法师随顺众生心</p>
<p style="text-align: left">
	　　常于日夜中与诸佛共会</p>
<p style="text-align: left">
	　　能住甚深妙寂灭智解脱</p>
<p style="text-align: left">
	　　供养无量佛善根转明净</p>
<p style="text-align: left">
	　　犹如转轮王真金严宝冠</p>
<p style="text-align: left">
	　　光明照众生烦恼崄难处</p>
<p style="text-align: left">
	　　如梵王光明照于大千界</p>
<p style="text-align: left">
	　　菩萨住是地作三千大千</p>
<p style="text-align: left">
	　　世界大梵王诸根悉猛利</p>
<p style="text-align: left">
	　　善以三乘法示悟诸众生</p>
<p style="text-align: left">
	　　所作诸善业皆顺于<a>正念</a></p>
<p style="text-align: left">
	　　能在一念中而得于无量</p>
<p style="text-align: left">
	　　世界微尘数诸深妙三昧</p>
<p style="text-align: left">
	　　得见十方佛微妙音说法</p>
<p style="text-align: left">
	　　见佛大神力更发无量愿</p>
<p style="text-align: left">
	　　如是第九地大智所行处</p>
<p style="text-align: left">
	　　深妙难知见今已略说竟</p>
<p style="text-align: left">
	　　法云地第十上</p>
<p style="text-align: left">
	　　说诸大菩萨所行无上事</p>
<p style="text-align: left">
	　　无数那由他首陀会诸天</p>
<p style="text-align: left">
	　　于上虚空中心皆大欢喜</p>
<p style="text-align: left">
	　　咸以恭敬心众妙供养佛</p>
<p style="text-align: left">
	　　那由他菩萨欢悦无有量</p>
<p style="text-align: left">
	　　烧诸奇妙香灭除诸烦恼</p>
<p style="text-align: left">
	　　他化自在王与诸天大众</p>
<p style="text-align: left">
	　　住在虚空中心皆大欢喜</p>
<p style="text-align: left">
	　　咸以恭敬心种种设供养</p>
<p style="text-align: left">
	　　各散众宝衣空中旋转下</p>
<p style="text-align: left">
	　　无量亿天女诸根欣悦豫</p>
<p style="text-align: left">
	　　于上虚空中敬心供养佛</p>
<p style="text-align: left">
	　　同作无量亿那由他伎乐</p>
<p style="text-align: left">
	　　于诸众物中皆出如是音</p>
<p style="text-align: left">
	　　佛坐于此处悉遍于一切</p>
<p style="text-align: left">
	　　十方国土中皆亦有佛现</p>
<p style="text-align: left">
	　　无量亿种种相好庄严身</p>
<p style="text-align: left">
	　　姝妙无有比充满于世界</p>
<p style="text-align: left">
	　　于一毛孔中出无量光明</p>
<p style="text-align: left">
	　　灭除于一切世间烦恼火</p>
<p style="text-align: left">
	　　十方微尘数不可得计量</p>
<p style="text-align: left">
	　　一毛孔光明亦复不可尽</p>
<p style="text-align: left">
	　　各见有佛身以三十二相</p>
<p style="text-align: left">
	　　八十好庄严转于无上轮</p>
<p style="text-align: left">
	　　或见佛种种为众而说法</p>
<p style="text-align: left">
	　　或见在兜率<a>教化</a>于诸天</p>
<p style="text-align: left">
	　　或见从兜率来下处胞胎</p>
<p style="text-align: left">
	　　或见初生时或见夜<a>出家</a></p>
<p style="text-align: left">
	　　或见坐道场而成无上道</p>
<p style="text-align: left">
	　　或见转法轮或见入<a>涅槃</a></p>
<p style="text-align: left">
	　　于无量国土种种而示现</p>
<p style="text-align: left">
	　　欲度众生故皆有如是事</p>
<p style="text-align: left">
	　　譬如巧幻师善知于幻术</p>
<p style="text-align: left">
	　　多示诸众生种种诸异身</p>
<p style="text-align: left">
	　　如是佛慧中善巧于示现</p>
<p style="text-align: left">
	　　变化一切身周遍诸世间</p>
<p style="text-align: left">
	　　如诸法空寂先来无性相</p>
<p style="text-align: left">
	　　同若如虚空大师亦如是</p>
<p style="text-align: left">
	　　得入第一义微妙之性相</p>
<p style="text-align: left">
	　　随于法性相示佛大神力</p>
<p style="text-align: left">
	　　诸佛所行性一切诸众生</p>
<p style="text-align: left">
	　　皆在是性中相可相同相</p>
<p style="text-align: left">
	　　一切诸法等入在于第一</p>
<p style="text-align: left">
	　　寂灭义趣中悉皆无有相</p>
<p style="text-align: left">
	　　若欲得佛智应离诸想念</p>
<p style="text-align: left">
	　　有无俱通达疾作<a>天人</a>师</p>
<p style="text-align: left">
	　　诸天婇女众皆出如是等</p>
<p style="text-align: left">
	　　千万种妙音寂然而观佛</p>
<p style="text-align: left">
	　　解脱月菩萨见众皆寂然</p>
<p style="text-align: left">
	　　请金刚藏言大名称佛子</p>
<p style="text-align: left">
	　　菩萨从九地至于第十地</p>
<p style="text-align: left">
	　　诸大神通力愿今为略说</p>
<p style="text-align: left">
	　　尔时金刚藏菩萨言。佛子。诸菩萨摩诃萨。如是无量智慧。善<a>修行</a>佛道。乃至九地。善集诸白法。集无量助道法。大功德智慧所护。广行大悲。深知分别世间性差别。深入众生难处。至诸如来行处。念随顺如来寂灭行处。趣向诸佛力无所畏。不共法等。坚持不舍。得至一切智慧位。诸佛子。菩萨摩诃萨。随行如是智。近佛位地。则得菩萨离垢三昧。而现在前。又入法性差别三昧。庄严道场三昧。雨一切世间华光三昧。海藏三昧。海印三昧。虚空广三昧。观择一切法性三昧。随一切众生心行三昧。如实择一切法三昧。得如来智信三昧。如是等百万阿僧祇三昧。皆现在前。是菩萨悉入此三昧。善知其中功用差别。最后三昧。名益一切智位。是三昧现在前时。大宝莲花王出。周圆如百万三千大千世界。一切众宝。间错庄严。过一切世间所有。出世间善根所生。行诸法如幻。性空慧所成。光明能照一切世界。大宝琉璃为茎。胜一切诸天所有。不可量栴檀王为台。大马瑙宝为须。阎浮檀金光为叶。中有无量光明。一切妙宝。皆在其内。宝网覆上。满十三千大千世界微尘数莲花为眷属。尔时菩萨。其身姝妙。称可华座。是菩萨。得益一切智位三昧力故。身现在大莲华座上。即时诸眷属莲华上。皆有菩萨围绕之。一一菩萨。坐莲华上。即得百万三昧。皆一心恭敬。瞻仰大菩萨。是菩萨。升莲华座时。十方现在。一切世界。皆大震动。一切恶道。皆悉休息。光明普照十方世界。一切世界。皆悉严净。皆得见闻一切诸佛大会。何以故。是菩萨。坐大莲华座上。即时足下。出百万阿僧祇光明。照十方阿鼻地狱等。灭众生苦恼。两膝上。放若干光明。悉照十方一切畜生。灭除苦恼。脐放若干光明。照十方一切饿鬼。灭除苦恼。左右胁。放若干光明。照十方人身。安隐快乐。两手放若干光明。照十方诸天阿修罗宫殿。两肩放若干光明。照十方声闻人。项放若干光明。照十方辟支佛。口放若干光明。照十方世界诸菩萨身乃至住九地者。白毫放若干光明。照十方得位菩萨身。一切魔宫。隐蔽不现。顶上放百万阿僧祇三千大千世界微尘数光明。照十方诸佛大会。围绕世界十匝。住于虚空。成光明网。高大明净。供养诸佛。如是供养。从初发心。乃至九地。菩萨所作供养。百分不及一。乃至百千万亿分不及一。乃至算数譬喻。所不能及。是大光明网。胜十方世界所有华香末香。<a>烧香</a>涂香。衣服幡盖。众宝璎珞。摩尼宝珠。供养之具。以从出世善根生故。一一佛大会上。皆雨众宝。状如大云。若有众生。觉知如是供养者。当知皆是必定无上大道。如是诸光。雨大供养已。还绕诸佛大会十匝。入诸佛足下。尔时诸佛。及大菩萨。知某世界中。某甲菩萨摩诃萨。行如是道。成就受职。诸佛子。即时十方无边菩萨。乃至住九地者。皆来围绕。设大供养。一心恭敬瞻礼各得万三昧。诸得职菩萨摩诃萨。于金刚庄严胸。出一大光。名破魔贼。有无量百千万光。以为眷属。照十方世界。示无量神力。亦来入是大菩萨胸。此光明灭已。是菩萨。即时得大势力。神通智慧。百千万倍。诸佛子。尔时诸佛。出眉间白毫相光。名益一切智位。有无量无边光明眷属。照一切十方世界。无有遗余。十匝围绕一切世界。示于诸佛大神通力。劝进无量无边百千万亿诸菩萨。一切十方世界。六种震动。灭除一切恶道苦恼。一切魔宫。皆蔽不现。示一切诸佛得道之处。示一切诸佛大会庄严事。广大<a>如法</a>性。究竟如虚空。照明一切世界已。集在虚空。右绕。示大神通庄严之事。入是菩萨顶上。其诸眷属光明。入诸眷属莲华菩萨顶上。即时诸菩萨。各得先所未得十千三昧。是光明入此菩萨顶。如一<a>佛光</a>。一切佛光。皆亦如是。一切十方佛光明。入是菩萨顶时。名为得职。名为入诸佛境界。为具佛十力。当堕在佛数。诸佛子。譬如转轮圣王长子。大夫人所生。成就转轮王相。转轮圣王。令子在白象宝阎浮檀金座上。取四大海水。上张罗幔。种种庄严。幢幡伎乐。执金钟香水。灌子顶上。即名为灌顶。大王具足。转十善道故。得名转轮圣王。诸佛子。菩萨摩诃萨。亦如是。受职时。诸佛以智水。灌是菩萨顶。名灌顶法王。具足佛十力故。堕在佛数。诸佛子。是名诸菩萨摩诃萨大智慧职。以是职故。诸菩萨摩诃萨。受无量百千亿万苦行难事。是菩萨。得是职已。住菩萨法云地。无量功德。智慧转增。诸佛子。菩萨住是法云地。如实知集欲界。集色界。集无色界。如实知集世间性。集众生性。集识性。集有为性。集无为性。集虚空性。集法性。集涅槃性。集邪见诸烦恼性。如实知诸世间行法还法。如实知集声闻道。集辟支佛道。集菩萨道。集诸佛力无畏。不共法。集色身法身。集一切智慧。如是集得佛道。集转法轮。集示灭度。举要言之。如实知示集一切法差别。是菩萨。以如是智慧。随顺菩提行。如实转深入。知众生化。业化烦恼化。诸见化世性化。法性化。声闻化。辟支佛化菩萨化。如来化一切化。分别无分别化。皆如实入。是菩萨。尔时如实知佛力所持。如实知法处持。如实知业持。烦恼持。时持愿持。先世持行持。劫寿持智持。是菩萨。住十地中。诸佛所有。微细行智。所谓。细微生死智。细微世智。细微出家智。细微得道智。细微神力自在智。细微转法轮智。细微持<a>寿命</a>智。细微示涅槃智。细微法久住智。如是等细微智。皆如实知。又诸佛密处。所谓身密口密意密。筹量时非时密。与菩萨受记密。摄伏众生密。诸乘差别密。八万四千诸根差别密。业如实所作密。行密。得菩提密。如是等密。皆如实知。是菩萨。诸佛所有入劫智。所谓。一劫摄阿僧祇劫。阿僧祇劫摄一劫。有数摄无数。无数摄有数。一念摄无量世。无量世摄一念。劫摄非劫。非劫摄劫。有佛劫摄无佛劫。无佛劫摄有佛劫。过去未来劫摄现在劫。现在劫摄过去未来劫。未来过去劫摄现在劫。现在劫摄未来过去劫。长劫摄短劫。短劫摄长劫。诸劫摄想。皆如实知。是菩萨。诸佛所入毛道智。若入微尘智。若国土智。身心智。得道智。若众生身心得道智。若众生行智。得道智。遍行佛道智。顺行示智。逆行示智。不可思议智。世间能知。声闻能知。辟支佛能知。菩萨能知。有不能知。但如来能知。皆如实入。诸佛子。诸佛智广大。无量无边。菩萨住是地。则能得入如是智慧。诸佛子。是菩萨摩诃萨。随是地行。得菩萨不可思议解脱。得菩萨无碍解脱。净行解脱。普门明解脱。如来藏解脱。随无碍论解脱。入三世解脱。法性藏解脱。解脱明解脱。离差别解脱。诸佛子。是菩萨。十解脱为首。如是等无量无边百千万亿阿僧祇解脱。皆于此地。得得百千万无量阿僧祇三昧。百千万无量阿僧祇陀罗尼。百千万无量阿僧祇神通。亦复如是。是菩萨。成就如是智慧。随顺于菩提。成就无量念力。能于一念顷。至十方无量佛所。受无量法明。无量法雨。皆能受持。譬如娑伽罗龙王。所澍大雨。唯除大海。余地不能堪受。诸佛子。菩萨摩诃萨。亦如是。受大法雨故。能入如来密处。是大法雨。一切众生声闻辟支佛。皆不能受。从初地乃至九地菩萨。亦不能受持。唯此菩萨摩诃萨。住法云地。悉能受持。诸佛子。譬如大海一龙王。起大云雨。皆能堪受。若二龙王。三四五十二十三十四十五十。若百龙王。若千若万。若亿若百亿。若千万亿那由他龙王。乃至无量无边大龙王。起云所雨。一时澍下。皆能受持。所以者何。大海是无量器故。诸佛子。菩萨摩诃萨。亦如是。住法云地。于一佛所。能受大法明雨二佛三四五十百千万亿。乃至无量无边。不可称不可说。无有限过诸算数。于一念中。皆能堪受如是诸佛大法云雨。是故此地。名法云地。问言佛子。是菩萨。于一念中。为能堪受几所佛法明大雨。答言。不可以算数所知。但以譬喻可说。诸佛子。譬如十方所有不可说百千万亿那由他世界中微尘。尔所微尘世界中众生。假使皆得闻持陀罗尼。为佛侍者。为大声闻。多闻第一。譬如金刚莲花上佛。有大择<a>比丘</a>。多闻第一。其一众生。成就如是多闻之力。余若干众生。皆亦如是。其一人所受法。第二人不重受。如是一切。各各不同。诸佛子。于意云何。是一切众生。受持多闻力。为多不。答言无量。诸佛子。我今当为汝说。是菩萨住此法云地。于一念一时。于一佛所。能堪受三世法性藏。名曰大法明雨。上一切众生多闻之力。比此百分不及一。千分万分。千万亿那由他。乃至算数譬喻。所不能及。如一佛所闻。十方若干世界。所有微尘诸佛。皆能堪受大法明雨。复能过此。无量无边。于一念一时。悉能堪受大法明雨。是故名为法云地。</p>
		

	
	

		</div></div><hr><script charset='utf-8' src='../../js/footer.js'></script></body></html>