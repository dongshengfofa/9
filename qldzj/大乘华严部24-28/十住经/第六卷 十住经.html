<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 十住经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 十住经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六卷 十住经</strong></p>
<p style="text-align: left">
	　　法云地第十下</p>
<p style="text-align: left">
	　　复次佛子。<a>菩萨</a>摩诃萨。住是大法云地。自从愿力。生大慈悲。放大法雷音。诸通明<a>无畏</a>。以为电光。发大智慧。以为疾风。大福德善根。以为密云。现种种身色。为杂色云。<a>说法</a>降魔。以为雷音。一念一时。能于上所说微尘世界。皆悉周普。无有遗余。复过此数。以雨善法<a>甘露</a>法雨故。灭众生随心所乐。无明所起。烦恼尘焰是故名为法云地。复次诸佛子。菩萨摩诃萨。住是法云地。于一世界中。从兜率天上来下。乃至示大<a>涅槃</a>。一切佛事。随所度众生。皆现神力。若二三千世界。乃至如上微尘数世界。又复过是百千万亿阿僧祇世界。从兜率来下。乃至示大涅槃。一切佛事。随所度众生。皆现神力。是菩萨。住在此地。于智慧中。得上<a>自在</a>力。善择大智慧。或以狭国为广。广国为狭。或以垢国为净。如是。一切<a>世间</a>性。皆有神力。是菩萨。或于一微尘中。有一三千<a>大千世界</a>铁围山川。而不迫隘。或二三四五十二十三十四十五十。若百若千。万亿无量。不可说不可说世界。诸庄严事。皆示入一微尘。若以一世界庄严事。示不可说不可说世界。或以乃至不可说不可说世界众生。置一世界中。亦不迫隘。或以一世界众生。置不可说不可说世界中。或以不可说不可说世界。示着一毛头。而不恼众生。或于一毛中。示一切佛<a>神通</a>力庄严之事。或以十方所有不可说不可说世界微尘。于一念中。现如是等身。于一身中。示若干无量手。以此手。勤心供养十方诸佛。以一一手。捉恒河沙等莲华。聚以散诸佛。涂香杂香。末香衣服。幡盖宝物。亦复如是。一切庄严之具。皆以手执供养诸佛。于一一身。皆亦如是。又一一身。化有尔所尘数头。于一一头。有尔所尘数舌。以是神力。赞叹诸佛。如是等事。于念念中。遍满十方。于念念中。以神通力。于无量世界。示得佛道。转于法轮。乃至大般涅槃。于三世中。以神通力。示现无量身。于自身中。现佛无量无边。佛土庄严事。于自身中。示一切世界成坏事。或令一切诸风皆于一毛孔出。而不恼众生。或欲以无量无边世界。为一海水。此海水中。作大莲华。形色光明。遍照无量无边世界。于中示得菩提庄严妙事。乃至示得一切种智。自身中所有一方光明。摩尼宝珠。电光日月。星宿诸光明。乃至十方世界。所有光明诸物。皆于身中现。以口嘘气。能令一切十方无量无边世界震动。而不令众生。有惊畏想。示十方世界。水劫尽风劫火劫尽。而众生身。随意庄严。或欲于自身。示作如来身。如来身作自身。如来身作己佛国。己佛国。作如来身。诸佛子。菩萨摩诃萨。在此菩萨法云地。神变如是。又余无量神力自在。奇异示现。尔时会中。有诸菩萨。天龙夜叉。乾闼婆阿修罗。迦楼罗紧那罗。摩睺罗伽。释提桓因。梵天王。四天王。自在天子。净居天等。各作是念。若菩萨神通力。智慧力。如是无量无边。佛复云何。尔时<a>解脱</a>月菩萨摩诃萨。知大众心所念。问金刚藏菩萨言。佛子。今诸大众。皆有所疑。闻是菩萨大神通智慧力。堕在疑网。汝今当断一切疑惑。示菩萨神通庄严妙事。即时金刚藏菩萨。入一切佛国体性三昧。时诸大众。天龙夜叉。乾闼婆阿修罗。迦楼罗紧那罗。摩睺罗伽。释提桓因。梵天王。护世天王。自在天子。净居天等大众。皆自见知入金刚藏菩萨身中。于其身内。见有三千大千世界庄严众事。若满一劫。说不可尽于中见佛道场树。其茎周围。十万三千大千世界。高百万三千大千世界。覆荫三千亿三千大千世界。称树高广。有师子座。其座上有佛。号一切智王如来。一切大众。咸皆见佛坐在座上。其中所有庄严上妙供养之具。满一劫说。亦不可尽。金刚藏菩萨。示现如是大神力已。还令大众各在本处。尔时一切众会。生希有想。默然一心。观金刚藏菩萨。尔时解脱月菩萨。问金刚藏菩萨言。佛子。甚为希有。是三昧。有大势力。是三昧者。名为何等。答言。是三昧者。名为一切佛国体性。问言。是三昧。所有势力为齐几所。答言。佛子。若菩萨摩诃萨。善修成是三昧力者。能以如是无量恒河沙世界微尘数三千大千世界。于身中现。复过是数。佛子。菩萨摩诃萨。在此法云地。得如是诸菩萨三昧。无量无边百千万亿。以是故。此菩萨。住是地中。身身业。难可测知。口口业。难可测知。意意业。难可测知。神力自在。难可测知。观三世法。难可测知。诸三昧行入。难可测知。智力。难可测知。游戏诸解脱。难可测知。变化所作。神力所作。势力所作。难可测知。略说。乃至举足下足。乃至小王子菩萨。住妙善地者。不能测知。诸佛子。菩萨法云地。如是无量。今已略说。若广说者。无量无边阿僧祇劫。不能得尽。问言佛子。若菩萨。行处力神通力如是者。佛行处力神通力。复云何。答言佛子。譬如有人取四天下中二三块土。作是言。无边世界地性。为多此耶。汝所问者。我谓如是。如来无量智慧。云何以菩萨智慧。而欲测量。诸佛子。如人取四天下中少地性。余在极多。诸菩萨法云地。于无量劫。但可说耳。何况如来地。诸佛子。我今唱说。令汝知之。佛现在为证。如一一方。无量无边世界微尘等诸佛世界。十地菩萨皆满其中。譬如稻麻<a>丛林</a>。是诸菩萨。有无量无边业。修习菩萨功德智慧<a>禅定</a>。于如来功德智慧力。百分不及一。百千万亿分不及一。乃至算数譬喻。所不能及。诸佛子。是菩萨。随如是智慧。顺如来身口意。亦不舍诸菩萨三昧。而勤心供养诸佛。于一一劫。以一切粗现(丹本微妙)供养具。供养无量无边诸佛。而能具受诸佛神力。转复明胜。是菩萨。于法性问难。无能胜者。乃至无量无边百千万亿劫不可穷尽。佛子。譬如大金师。善治此金。为庄严物。以无上摩尼宝珠。间错其中。安置自在天王颈上。其余诸天。无能夺者。又诸<a>天人</a>庄严之具。无能及者。诸佛子。菩萨住十地中。智慧功德善根。从初地至九地。诸菩萨摩诃萨。所不能及。菩萨住是地中。得大智照明故。能随顺一切智慧。其余智慧之明。所不能坏。譬如佛子。大自在天王光明。一切生处。众生光明。所不能及。能令众生。身心凉冷。诸佛子。菩萨摩诃萨。亦如是。住是法云地中。智慧光明。一切声闻。辟支佛。所不能及。从初地乃至九地菩萨摩诃萨。亦不能及。是菩萨。住是地中。能令无量众生。住一切智道。诸佛子。菩萨摩诃萨。住是地中。诸十方佛。为说智慧。令通达三世。正知法性相。以智普覆一切世间。照一切世间性。大悲大慈。普覆一切众生。正遍见知一切诸法。举要言之。具足为说。至一切智道。佛子。是名菩萨摩诃萨第十菩萨法云地。菩萨摩诃萨。住是地中。多作摩醯首罗天王。智慧明达。善说声闻辟支佛。菩萨波罗蜜。于法性中。有问难者。无能令尽。所作善业。若布施若爱语。若利益若同事。皆不离<a>念佛</a>念法念菩萨伴。念菩萨行。念诸波罗蜜。念诸地行。不离念十力。念无所畏。念不共法。乃至不离念具足一切种智。常作是念。我当何时于众生中。为首为胜。为大为妙。为上为无上为导为将。为师为尊。乃至于一切众生中。为依止者。若欲如是勤行精进。于一念中。得无量百千万亿那由他不可说不可说世界微尘数三昧。乃至示尔所微尘数。菩萨眷属。若以愿力。神通自在。复过是数。所谓诸行上妙供具。信解起业若身若口。若光明若诸根。若如意若音声。若行处。乃至若干百千万亿劫。不可称数。诸佛子。是名菩萨摩诃萨地次第顺行趣向一切种智。佛子。譬如从阿耨达池。四河流出。满足四天下。转增无有穷尽。乃入大海。诸佛子。菩萨摩诃萨。亦如是。从菩萨出于善根大愿之水。以四摄法。满足众生。而不穷尽。转更增长乃至一切种智。诸佛子。是诸菩萨十地。因佛智故。而有差别。譬如因大地故。有十大山王。何等为十。所谓。雪山王。香山王。轲梨罗山王。仙圣山王。由乾陀罗山王。马耳山王。尼民陀罗山王。斫迦婆罗山王。众相山王。须弥山王。佛子。如雪山王。一切药草。集在其中。取不可尽。诸佛子。菩萨摩诃萨。亦如是。住在菩萨<a>欢喜</a>地。一切世间。经书伎艺。文颂咒术。集在其中。无有穷尽。诸佛子。如香山王。一切诸香。聚在其中。而不可尽。菩萨摩诃萨。亦如是。住菩萨离垢地中。持戒头陀。威仪助法。集在其中。无有穷尽。诸佛子。如轲梨罗伽山王。但以宝成。集诸妙华。取不可尽。诸佛子。菩萨亦如是。住于明地。集一切世间。禅定神通。解脱三昧门不可尽。诸佛子。如仙圣山王。但以宝成。多有五神通<a>圣人</a>。不可穷尽。诸佛子。菩萨摩诃萨。亦如是。住菩萨焰地中。集令众生。入道因缘。种种问难。不可穷尽。诸佛子。如由乾陀罗山王。但以宝成。集夜叉大神。夜叉罗刹众不可穷尽。诸佛子。菩萨亦如是。住菩萨难胜地中。集一切自在。如意神通。说不可尽。诸佛子。如马耳山王。但以宝成。集众妙果。取不可尽。诸佛子。菩萨摩诃萨。亦如是。住现前地中。集深因缘法。说声闻果。不可穷尽。诸佛子。如尼民陀罗山王。但以宝成。集诸一切大力龙神。不可穷尽。诸佛子。菩萨摩诃萨。亦如是。住菩萨远行地中。集种种方便智慧。说辟支佛道。不可穷尽。诸佛子。如斫迦婆罗山王。但以宝成。集心自在者。不可穷尽。诸佛子。菩萨摩诃萨。亦如是。住无动地。集一切菩萨自在道。说世间性。不可穷尽。诸佛子。如众相山王。但以宝成。集大神力。诸阿修罗。无有穷尽。诸佛子。菩萨亦如是。住菩萨妙善地中。集转众生行智。说世间相。不可穷尽。诸佛子。如须弥山王。但以宝成。集诸天神。无有穷尽。诸佛子。菩萨亦如是。住法云地中。集如来十力。四无所畏。说诸<a>佛法</a>。不可穷尽。诸佛子。是十宝山。同在大海。因大海水。有差别相。诸菩萨摩诃萨十地。亦如是。同在佛智。因一切智故。有差别相。诸佛子。譬如大海。以十相故。数名大海。无有能坏。何等为十。一渐次深。二不共死尸宿。三余水失本名。四一味。五多宝聚。六极深难入。七广大无量。八多有大身众生依住。九不过常限。十能受一切大雨无有盈溢。诸佛子。诸菩萨行。亦如是。以十因缘故。得名无有能坏。何等为十。欢喜地中。渐次生坚固愿。离垢地中。不与<a>破戒</a>者共宿。明地中。舍诸世间假名。焰地中。于佛所得一心不坏信净。难胜地中。生世间无量方便神通。起世间事。现前地中。观甚深因缘法。远行地中。以广大心。善择诸法。无动地中。能起大庄严事示现。妙善地中。能得深解脱。通达世间行。如实不过。法云地中。能受一切诸佛大法明雨。诸佛子。譬如大摩尼宝珠。有十事。能与众生一切宝物。何等为十。一出大海。二巧匠加治。三转精细。四除其垢秽。五以火炼治。六众宝庄严。七贯以宝缕。八置在琉璃高柱。九光明四照。十随王意雨众宝物。诸佛子。菩萨摩诃萨。发菩提心宝。亦有十事。何等为十。一初发心布施离悭。二修持戒头陀苦行。三以诸禅定解脱三昧令转精妙。四以道行清净。五练以方便神通。六以深因缘法庄严。七以种种深方便智慧贯穿。八置以神通自在憧上。九观众生行放多闻智慧光明。十诸佛授智职。尔时于一切众生。能为佛事。堕在萨婆若数。诸佛子。是诸菩萨所行。集一切智慧功德法门品。若不深种善根者。不能得闻。问言。若得闻者。是人为得几许福。答言。随诸佛所有智慧慧力。如是发萨婆若心。所缘摄福德。是人得闻此法门。所得福德。亦复如是。何以故。若无菩萨心。闻是法门。不能信解受持。何况以身修习。能成是事。诸佛子。以是故当知。是人随顺一切种智。得闻信解受持<a>修行</a>。说是经时。以佛神力。十方世界。十亿佛国。微尘数世界。六种十八相动。又法应震动。诸天雨华。如云而下。雨诸香璎珞。天宝衣。天幡盖。天宝物。天庄严身具。雨天伎乐歌颂。而下更有大音。赞叹十地<a>殊胜</a>之事。此他化自在天王宫。四天下中。如是十方一切世界周遍。皆说十地经。以佛神力故。十方过十亿佛国微尘数世界。有十亿佛国微尘数诸菩萨来。遍满十方<a>虚空</a>。皆作是言。善哉善哉。金刚藏。佛子。善说诸菩萨摩诃萨住诸地相。佛子。我等皆亦名金刚藏。从金刚德世界。金刚憧佛所来。所经历处。皆说是经。众会亦如是。言辞亦如是。义趣亦如是。不增不减。佛子。我等以佛力故。到此大众。来证是事。诸佛子。如我等来至此众。如是十方一切世界。一一世间种性。四天下上他化自在天王宫摩尼宝殿。皆有十亿佛国微尘数菩萨。往为作证。尔时金刚藏菩萨观察十方。观一切大众。观深法性。赞叹助发萨婆若心。示众生菩萨大力。欲净诸菩萨行摄一切众生。随顺萨婆若。除一切世间之垢。与诸众生一切种智因缘。示不可思议智慧庄严妙事。说一切菩萨功德差别相。欲令此义转胜明显示众生故。承佛神力。而说偈言。</p>
<p style="text-align: left">
	　　诸菩萨所行乐于善寂灭</p>
<p style="text-align: left">
	　　其心无所著犹若如虚空</p>
<p style="text-align: left">
	　　除贪恚痴垢安住道智中</p>
<p style="text-align: left">
	　　如是无上行愿乐欲听闻</p>
<p style="text-align: left">
	　　如是诸菩萨在于无量劫</p>
<p style="text-align: left">
	　　勤心常修习万亿种善根</p>
<p style="text-align: left">
	　　供养无量佛辟支阿<a>罗汉</a></p>
<p style="text-align: left">
	　　为利众生故乃生菩提心</p>
<p style="text-align: left">
	　　精勤持戒行头陀除罪垢</p>
<p style="text-align: left">
	　　修善忍转妙惭愧威德满</p>
<p style="text-align: left">
	　　福慧因缘故高胜心明净</p>
<p style="text-align: left">
	　　深乐于佛智同佛生菩提</p>
<p style="text-align: left">
	　　供养于一切十方三世佛</p>
<p style="text-align: left">
	　　如虚空等国悉皆令清净</p>
<p style="text-align: left">
	　　一切法平等善悉通达故</p>
<p style="text-align: left">
	　　为度一切众生于菩提心</p>
<p style="text-align: left">
	　　诸菩萨如是生是无量心</p>
<p style="text-align: left">
	　　至于欢喜地息恶乐布施</p>
<p style="text-align: left">
	　　得诸本愿力慈悲心偏多</p>
<p style="text-align: left">
	　　深行十善道能到离垢地</p>
<p style="text-align: left">
	　　戒闻功德富慈心愍世间</p>
<p style="text-align: left">
	　　永离诸垢秽深心常清净</p>
<p style="text-align: left">
	　　普观诸世间三毒火炽然</p>
<p style="text-align: left">
	　　如是之大士能入三明地</p>
<p style="text-align: left">
	　　观<a>三界</a>皆空无常亦如病</p>
<p style="text-align: left">
	　　如痈如疮箭百种苦常然</p>
<p style="text-align: left">
	　　见诸有为过贪着佛功德</p>
<p style="text-align: left">
	　　得佛智明焰得入于焰地</p>
<p style="text-align: left">
	　　成就于念慧得至道智中</p>
<p style="text-align: left">
	　　在此地供养百千种诸佛</p>
<p style="text-align: left">
	　　常能思惟念诸佛无量德</p>
<p style="text-align: left">
	　　得入于一切世间难胜地</p>
<p style="text-align: left">
	　　能以慧方便种种而示现</p>
<p style="text-align: left">
	　　诸有所为作以利于世间</p>
<p style="text-align: left">
	　　供养于诸佛作益众生事</p>
<p style="text-align: left">
	　　无生法在前得入现前地</p>
<p style="text-align: left">
	　　菩萨诸所行一切世难知</p>
<p style="text-align: left">
	　　常无有我心离有亦离无</p>
<p style="text-align: left">
	　　诸法先空寂十二缘故行</p>
<p style="text-align: left">
	　　善了此微细能入远行地</p>
<p style="text-align: left">
	　　行慧方便等得法寂灭相</p>
<p style="text-align: left">
	　　如是之大士难知难可及</p>
<p style="text-align: left">
	　　为欲令世间得善寂灭故</p>
<p style="text-align: left">
	　　还起修诸行种种福德事</p>
<p style="text-align: left">
	　　普入于众生种种心行处</p>
<p style="text-align: left">
	　　如是能得入等空不动地</p>
<p style="text-align: left">
	　　大智诸菩萨悉善能具行</p>
<p style="text-align: left">
	　　种种诸智业得十自在力</p>
<p style="text-align: left">
	　　能以无有量无边限诸身</p>
<p style="text-align: left">
	　　普现十方界而为说妙法</p>
<p style="text-align: left">
	　　善达世间性及诸众生性</p>
<p style="text-align: left">
	　　如是大慈悲能入妙善地</p>
<p style="text-align: left">
	　　第一妙净智善观诸世间</p>
<p style="text-align: left">
	　　缕练烦恼业深曲险难处</p>
<p style="text-align: left">
	　　为度是等故得诸佛法藏</p>
<p style="text-align: left">
	　　善说第一义悉无所违错</p>
<p style="text-align: left">
	　　如是次第行具足诸善法</p>
<p style="text-align: left">
	　　乃至到九地所修集福慧</p>
<p style="text-align: left">
	　　欲得诸佛力第一深妙利</p>
<p style="text-align: left">
	　　乃于一切佛能得受智职</p>
<p style="text-align: left">
	　　先得无数定<a>智行</a>极广大</p>
<p style="text-align: left">
	　　末后得难坏诸智职三昧</p>
<p style="text-align: left">
	　　若能得如是一切职三昧</p>
<p style="text-align: left">
	　　一切宝庄严大莲花即出</p>
<p style="text-align: left">
	　　菩萨称莲花现身坐其上</p>
<p style="text-align: left">
	　　余花诸菩萨咸共一心视</p>
<p style="text-align: left">
	　　尔时大菩萨从身放无量</p>
<p style="text-align: left">
	　　百千亿光明灭诸世间苦</p>
<p style="text-align: left">
	　　然后顶上出百千亿光明</p>
<p style="text-align: left">
	　　普照十方界诸佛大会众</p>
<p style="text-align: left">
	　　于上虚空中化成光明网</p>
<p style="text-align: left">
	　　供养诸佛已入诸佛足下</p>
<p style="text-align: left">
	　　时诸一切佛及诸大菩萨</p>
<p style="text-align: left">
	　　各知其菩萨得受于智职</p>
<p style="text-align: left">
	　　如是一切佛报以眉间光</p>
<p style="text-align: left">
	　　名曰一切职入此菩萨顶</p>
<p style="text-align: left">
	　　一切无量佛与此菩萨职</p>
<p style="text-align: left">
	　　犹如转轮王假授太子位</p>
<p style="text-align: left">
	　　时诸十方界普皆大震动</p>
<p style="text-align: left">
	　　乃至阿鼻等诸苦皆除灭</p>
<p style="text-align: left">
	　　菩萨为一切智慧得是职</p>
<p style="text-align: left">
	　　如是名为到无上法云地</p>
<p style="text-align: left">
	　　住于是地中智慧无边限</p>
<p style="text-align: left">
	　　善知度一切世间诸因缘</p>
<p style="text-align: left">
	　　入色无色法欲色无<a>色界</a></p>
<p style="text-align: left">
	　　能知众生性国土性法性</p>
<p style="text-align: left">
	　　又能入可数不可数法中</p>
<p style="text-align: left">
	　　乃至能观择虚空无量性</p>
<p style="text-align: left">
	　　入此地悉具菩萨变化事</p>
<p style="text-align: left">
	　　诸佛威神力微细智密事</p>
<p style="text-align: left">
	　　又能悉通达一切诸劫数</p>
<p style="text-align: left">
	　　于一毛端中观见世间性</p>
<p style="text-align: left">
	　　一切诸如来于此无上地</p>
<p style="text-align: left">
	　　初生及<a>出家</a>得道转法轮</p>
<p style="text-align: left">
	　　示入于涅槃皆随顺于智</p>
<p style="text-align: left">
	　　寂灭妙解脱悉于此地得</p>
<p style="text-align: left">
	　　此地诸大士忆念力大故</p>
<p style="text-align: left">
	　　诸佛大法雨皆悉能受持</p>
<p style="text-align: left">
	　　譬如大海水能持龙王雨</p>
<p style="text-align: left">
	　　诸佛大法雨菩萨受亦尔</p>
<p style="text-align: left">
	　　若于一佛所一时听受法</p>
<p style="text-align: left">
	　　十方无量土微尘数众生</p>
<p style="text-align: left">
	　　皆得闻总持成于声闻乘</p>
<p style="text-align: left">
	　　不如是菩萨算数所不及</p>
<p style="text-align: left">
	　　大智慧力故及生大愿力</p>
<p style="text-align: left">
	　　能于一念中遍满无量国</p>
<p style="text-align: left">
	　　雨甘露法水灭诸烦恼火</p>
<p style="text-align: left">
	　　是故诸佛名此地为法云</p>
<p style="text-align: left">
	　　大士住此地供养诸佛具</p>
<p style="text-align: left">
	　　过诸天所有普示大神力</p>
<p style="text-align: left">
	　　示众转胜力过是数无量</p>
<p style="text-align: left">
	　　若人欲思量迷闷不能解</p>
<p style="text-align: left">
	　　大智住此地举足下足事</p>
<p style="text-align: left">
	　　及余诸菩萨乃至于九地</p>
<p style="text-align: left">
	　　皆悉不能知何况余众生</p>
<p style="text-align: left">
	　　三世诸声闻及与辟支佛</p>
<p style="text-align: left">
	　　住此诸佛示一切智慧事</p>
<p style="text-align: left">
	　　亦与令通达三世无碍智</p>
<p style="text-align: left">
	　　亦示法性寂亦示种种变</p>
<p style="text-align: left">
	　　一切诸世界所有众生类</p>
<p style="text-align: left">
	　　所行一切法深微隐妙事</p>
<p style="text-align: left">
	　　一切佛功德次第示令知</p>
<p style="text-align: left">
	　　菩萨住此地能以大供具</p>
<p style="text-align: left">
	　　供养十方佛遍满一切方</p>
<p style="text-align: left">
	　　一切诸世间所有众生类</p>
<p style="text-align: left">
	　　其余诸供具皆所不能及</p>
<p style="text-align: left">
	　　智者住此地皆能破一切</p>
<p style="text-align: left">
	　　无明诸闇冥开示以佛道</p>
<p style="text-align: left">
	　　如自在天王光灭众热恼</p>
<p style="text-align: left">
	　　佛子智光明灭众恼亦尔</p>
<p style="text-align: left">
	　　住是地皆作三界自在王</p>
<p style="text-align: left">
	　　通达诸智慧善以三乘化</p>
<p style="text-align: left">
	　　能于一念中得无量三昧</p>
<p style="text-align: left">
	　　能见十方佛其数亦如是</p>
<p style="text-align: left">
	　　金刚藏菩萨告诸大士言</p>
<p style="text-align: left">
	　　我今略解说十地妙行已</p>
<p style="text-align: left">
	　　若广演说者千亿劫不尽</p>
<p style="text-align: left">
	　　是则名清净诸大菩萨地</p>
<p style="text-align: left">
	　　为得佛智故住于此地中</p>
<p style="text-align: left">
	　　安住不移动犹如大山王</p>
<p style="text-align: left">
	　　初地具一切经书诸伎术</p>
<p style="text-align: left">
	　　犹如雪山王积聚众药草</p>
<p style="text-align: left">
	　　持戒及多闻在于二地中</p>
<p style="text-align: left">
	　　犹如香山王集诸一切香</p>
<p style="text-align: left">
	　　如轲梨罗山多积诸宝花</p>
<p style="text-align: left">
	　　明地集闻智其喻亦如是</p>
<p style="text-align: left">
	　　焰地多积聚道法宝不坏</p>
<p style="text-align: left">
	　　如仙圣山中善寂人不少</p>
<p style="text-align: left">
	　　五地诸神通无能得及者</p>
<p style="text-align: left">
	　　如由乾陀山夜叉神不少</p>
<p style="text-align: left">
	　　六地善分别诸果无穷尽</p>
<p style="text-align: left">
	　　犹如马耳山诸果无有量</p>
<p style="text-align: left">
	　　七地中大慧无有能及者</p>
<p style="text-align: left">
	　　如尼民陀山诸龙王不少</p>
<p style="text-align: left">
	　　住于八地中自在智无量</p>
<p style="text-align: left">
	　　如斫迦罗山多心自在者</p>
<p style="text-align: left">
	　　九地心清净说法无障碍</p>
<p style="text-align: left">
	　　犹如众相山阿修罗不少</p>
<p style="text-align: left">
	　　十地中诸佛功德无穷尽</p>
<p style="text-align: left">
	　　如须弥山王多诸天神众</p>
<p style="text-align: left">
	　　又复初地中发于广大愿</p>
<p style="text-align: left">
	　　二地持戒品三地行功德</p>
<p style="text-align: left">
	　　第四地专一五地众妙事</p>
<p style="text-align: left">
	　　六地甚深相七地广大心</p>
<p style="text-align: left">
	　　八地中种种庄严诸神通</p>
<p style="text-align: left">
	　　九地思妙智能过一切世</p>
<p style="text-align: left">
	　　十地能受持诸佛大法雨</p>
<p style="text-align: left">
	　　菩萨行大海难动不可尽</p>
<p style="text-align: left">
	　　发心出世间得入于初地</p>
<p style="text-align: left">
	　　二地净持戒三地修诸禅</p>
<p style="text-align: left">
	　　四地道行净五练方便慧</p>
<p style="text-align: left">
	　　六因缘庄严七深方便慧</p>
<p style="text-align: left">
	　　八到琉璃幢九地行众生</p>
<p style="text-align: left">
	　　一切险难处智慧光普照</p>
<p style="text-align: left">
	　　十地受智职犹如国王许</p>
<p style="text-align: left">
	　　如是次第净菩提心妙宝</p>
<p style="text-align: left">
	　　十方诸世界所有微尘数</p>
<p style="text-align: left">
	　　可于一念中计知其多少</p>
<p style="text-align: left">
	　　可以一毛头数知于虚空</p>
<p style="text-align: left">
	　　诸佛大功德无量不可尽</p>
<p style="text-align: left">
	　　说是十住经时。自在天王。及诸天众。解脱月菩萨。及诸菩萨。一切世间。皆大欢喜。信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>