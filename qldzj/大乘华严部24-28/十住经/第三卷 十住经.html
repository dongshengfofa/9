<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 十住经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 十住经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 十住经</strong></p>
<p style="text-align: left">
	　　焰地第四</p>
<p style="text-align: left">
	　　诸佛子闻说如是地相义</p>
<p style="text-align: left">
	　　深妙无有量心皆大<a>欢喜</a></p>
<p style="text-align: left">
	　　散众名花香供养于如来</p>
<p style="text-align: left">
	　　地及大海水悉皆大震动</p>
<p style="text-align: left">
	　　天诸婇女等于上<a>虚空</a>中</p>
<p style="text-align: left">
	　　同以微妙音歌颂此上法</p>
<p style="text-align: left">
	　　他化<a>自在</a>王闻以大欢喜</p>
<p style="text-align: left">
	　　雨摩尼珠宝以散于佛上</p>
<p style="text-align: left">
	　　踊跃称赞言善哉佛出世</p>
<p style="text-align: left">
	　　功德藏流布利益于我等</p>
<p style="text-align: left">
	　　我今闻说此<a>菩萨</a>地相义</p>
<p style="text-align: left">
	　　是事百千劫难闻而得闻</p>
<p style="text-align: left">
	　　愿更说后地利益诸<a>天人</a></p>
<p style="text-align: left">
	　　佥皆喜欲闻得地诸行相</p>
<p style="text-align: left">
	　　<a>解脱</a>月菩萨重请金刚藏</p>
<p style="text-align: left">
	　　愿为诸菩萨说至四地行</p>
<p style="text-align: left">
	　　尔时金刚藏菩萨摩诃萨。语解脱月菩萨言。佛子。诸菩萨摩诃萨。具足清净行第三地已。欲得第四地者。当以十法明门。得入此四地。何等为十。一思量众生性。二思量法性。三思量世界性。四思量虚空性。五思量识性。六思量欲界性。七思量<a>色界</a>性。八思量无色界性。九思量快信解性。十思量大心性。诸佛子。菩萨。以此十法明门。能从三地。入第四地。诸佛子。菩萨摩诃萨。若得第四菩萨焰地。即于如来家。转有势力。得内法故。有十种智。何等为十。一不退转心。二于三宝中得不坏信清净毕竟智。三修习观生灭。四修习诸法本来不生。五常修习转还<a>世间</a>行。六修习知业因缘故有生。七修习分别<a>生死</a><a>涅槃</a>门差别。八修习众生业差别。九修习前际后际差别。十修习现在常灭不住行。是十智心。则生佛家。转得势力。复次佛子。菩萨摩诃萨。住是菩萨第四地。观内身循身观。精勤一心。除世间贪忧。观外身循身观。精勤一心。除世间贪忧。观内外身循身观。精勤一心。除世间贪忧。观内受外受内外受。内心外心内外心。内法外法内外法。循法观。精勤一心。除世间贪忧。是菩萨。未生恶不善法。为不生故。欲生勤精进。发心正断。已生诸恶不善法。为断故。欲生勤精进。发心正断。未生诸善法。为生故。欲生勤精进。发心正行。已生诸善法。为住不失。修增广故。欲生勤精进。发心正行。是菩萨。<a>修行</a>四如意分。欲定断行成就。修如意分。依止厌。依止离。依止灭。回向于舍。精进定断行成就修如意分。心定断行成就。修如意分。思惟定断行成就。修如意分。依止厌离灭。回向于舍。是菩萨。修行信根。依止厌离灭。回向于舍。精进根念根定根。修行慧根。依止厌离灭。回向于舍。是菩萨。修行信力。依止厌离灭。回向于舍。精进力念力<a>定力</a>。修行慧力。依止厌离灭。回向于舍。是菩萨。修行念觉分。依止厌离灭。回向于舍。择法觉分。精进觉分。喜觉分除觉分定觉分。修行舍觉分。依止厌离灭。回向于舍。是菩萨。修行<a>正见</a>。依止厌离灭。回向于舍。正思惟正语。正业正命。正精进<a>正念</a>。修行正定。依止厌离灭。回向于舍。是菩萨。以不舍众生心故行。以本愿力故。大悲为首。大慈合行。为摄一切智。为庄严佛国。为具佛诸力<a>无畏</a>。不共法。三十二相。八十种好。具足音声。为随顺佛深解脱。为思惟大智慧方便故行。诸佛子。诸菩萨摩诃萨。住菩萨焰地。所有身见着等。着我。着众生。着人寿者。知者见者。着五阴十二入十八界。所起屈伸卷舒出没。推求心所行。爱着宝重所见。为归为洲。皆悉断灭。是菩萨。转倍精进。慧方便所生助道法。随所修行。心转柔和。堪任有用。心无疲惓。转求上法。增益智慧。救一切世间。随顺诸师。恭敬受教。如所说行。是菩萨。尔时知恩知报恩。心转和善。同止安乐。直心软心。无有邪曲。行正定行。无有憍慢。则易与语。随顺教诲。得说者意。如是具足善心软心。寂灭心忍辱心。净地诸法。思惟修行。是菩萨。尔时成不转精进者。不舍精进。不坏精进。不厌精进。不惓精进。广大精进。无边精进。猛利精进。无等等精进。救一切众生精进。分别是道非道精进。是菩萨。心志清净。不失深心。信解明利。诸善根增长。远离世间垢浊。不信疑悔等。皆已灭尽。无疑无悔。现前具足。于一切佛大信解事中。不厌不舍。自然习乐。无量之心。常现在前。菩萨住是第四焰地。能见诸佛数百数千数千万亿那由他佛。供养恭敬。尊重赞叹。衣服饮食。卧具医药。亲近诸佛。一心听法。听受法已。能信奉持。多于佛所。<a>出家</a><a>修道</a>。是菩萨。乐心深心。清净信解平等。转更明了。住寿多劫。若干百千。万亿那由他劫。善根转胜明利。诸佛子。如上真金。以为庄严。余金不及。如是诸菩萨摩诃萨。住此菩萨焰地。诸善根转增明利。下地菩萨。所不能及。譬如摩尼珠。光明清净。能照四方。余宝不及。雨渍水浇。光明不灭。菩萨住焰地中。下地菩萨所不能及。一切诸魔。及诸烦恼。皆不能坏其智慧。诸佛子。是名略说诸菩萨摩诃萨第四焰地。菩萨摩诃萨。住是地中。多作须夜磨天王。多<a>教化</a>众生。破于我心。所作善业。若布施若爱语。若利益若同事。皆不离<a>念佛</a>。不离念法。不离念诸菩萨摩诃萨为伴。乃至不离念具足一切种智。常生是心。我当何时于一切众生中。为首为尊。乃至于一切众生中。为依止者。是菩萨摩诃萨。若欲如是勤行精进。须臾之间。得百亿三昧。乃至示现百亿菩萨。以为眷属。若以愿力。自在示现。过于此数。若干百千万亿那由他不可计劫。尔时金刚藏菩萨。欲重明此义。而说偈言。</p>
<p style="text-align: left">
	　　诸菩萨具足修治明地已</p>
<p style="text-align: left">
	　　观诸众生性法性世间性</p>
<p style="text-align: left">
	　　虚空性识性<a>三界</a>性信解</p>
<p style="text-align: left">
	　　深心清净故得入第四地</p>
<p style="text-align: left">
	　　即于如来家增长得势力</p>
<p style="text-align: left">
	　　不退于佛道三宝不坏信</p>
<p style="text-align: left">
	　　观生灭无作知世间转行</p>
<p style="text-align: left">
	　　从业而有生生死涅槃异</p>
<p style="text-align: left">
	　　知众生诸业观法先后际</p>
<p style="text-align: left">
	　　不住常灭相佛家生势力</p>
<p style="text-align: left">
	　　诸大菩萨等得如是法已</p>
<p style="text-align: left">
	　　怜愍诸众生习身受心法</p>
<p style="text-align: left">
	　　内外四念处依止于厌离</p>
<p style="text-align: left">
	　　亦依止寂灭回向于涅槃</p>
<p style="text-align: left">
	　　除灭恶法故善法得增长</p>
<p style="text-align: left">
	　　习行四<a>正法</a>修四如意分</p>
<p style="text-align: left">
	　　习行于五根及以修五力</p>
<p style="text-align: left">
	　　修习七觉意行于八圣道</p>
<p style="text-align: left">
	　　修习如是法皆为众生故</p>
<p style="text-align: left">
	　　本愿之所助慈悲心为首</p>
<p style="text-align: left">
	　　求觅一切智为净诸佛土</p>
<p style="text-align: left">
	　　成十力功德无畏不共法</p>
<p style="text-align: left">
	　　诸音声言说甚深妙道法</p>
<p style="text-align: left">
	　　及无碍解脱大智慧方便</p>
<p style="text-align: left">
	　　从身见为首六十二见等</p>
<p style="text-align: left">
	　　众生见人见命者知者见</p>
<p style="text-align: left">
	　　于诸阴界入之所贪着处</p>
<p style="text-align: left">
	　　得是第四地皆悉已除断</p>
<p style="text-align: left">
	　　随断烦恼业其心亦随净</p>
<p style="text-align: left">
	　　诸所作善业皆为救世间</p>
<p style="text-align: left">
	　　菩萨柔软心常不为放逸</p>
<p style="text-align: left">
	　　堪用心直心求利众生心</p>
<p style="text-align: left">
	　　如此所求事皆为无上道</p>
<p style="text-align: left">
	　　大智慧职位利益世间故</p>
<p style="text-align: left">
	　　深心敬养师如说乐修行</p>
<p style="text-align: left">
	　　知恩报恩者易化无嗔恨</p>
<p style="text-align: left">
	　　无有邪曲心柔和同止乐</p>
<p style="text-align: left">
	　　修习如是法精进不退转</p>
<p style="text-align: left">
	　　菩萨住是地深心及直心</p>
<p style="text-align: left">
	　　净心与信解皆转得明净</p>
<p style="text-align: left">
	　　增长诸善根垢浊疑悔法</p>
<p style="text-align: left">
	　　如是等诸事皆悉得除灭</p>
<p style="text-align: left">
	　　诸菩萨住是第四焰地中</p>
<p style="text-align: left">
	　　得值无量佛咨受所<a>说法</a></p>
<p style="text-align: left">
	　　于是诸佛所出家难沮坏</p>
<p style="text-align: left">
	　　如真金庄严余金所不及</p>
<p style="text-align: left">
	　　菩萨住是地诸功德深心</p>
<p style="text-align: left">
	　　智慧及方便所行清净道</p>
<p style="text-align: left">
	　　乃至千亿魔皆所不能坏</p>
<p style="text-align: left">
	　　如真妙明珠不为水雨败</p>
<p style="text-align: left">
	　　菩萨住是地天人所供养</p>
<p style="text-align: left">
	　　多作夜摩王能转诸邪见</p>
<p style="text-align: left">
	　　所作诸善业皆为佛智慧</p>
<p style="text-align: left">
	　　其心常坚固不可得动转</p>
<p style="text-align: left">
	　　若勤行精进得百亿三昧</p>
<p style="text-align: left">
	　　能见百亿佛愿力则过是</p>
<p style="text-align: left">
	　　如是第四地清净名为焰</p>
<p style="text-align: left">
	　　无量福慧者今已解说竟</p>
<p style="text-align: left">
	　　难胜地第五</p>
<p style="text-align: left">
	　　诸菩萨闻是第四地行法</p>
<p style="text-align: left">
	　　心皆大欢喜踊跃无有量</p>
<p style="text-align: left">
	　　雨天众宝花雰雰如雪下</p>
<p style="text-align: left">
	　　咸赞言善哉金刚藏大士</p>
<p style="text-align: left">
	　　他化自在王与诸眷属等</p>
<p style="text-align: left">
	　　于上虚空中心皆大欢喜</p>
<p style="text-align: left">
	　　放众妙光明作天诸伎乐</p>
<p style="text-align: left">
	　　歌叹佛功德并及菩萨众</p>
<p style="text-align: left">
	　　天诸婇女等各以清妙音</p>
<p style="text-align: left">
	　　同声称赞佛而说如是言</p>
<p style="text-align: left">
	　　<a>世尊</a>久远来勤苦所求愿</p>
<p style="text-align: left">
	　　无上正真道于今始乃得</p>
<p style="text-align: left">
	　　利益天人者久乃今得见</p>
<p style="text-align: left">
	　　<a>释迦牟尼佛</a>今至于天宫</p>
<p style="text-align: left">
	　　从久远已来今始异相动</p>
<p style="text-align: left">
	　　久远世已来今始放妙光</p>
<p style="text-align: left">
	　　众生从久来今始得安乐</p>
<p style="text-align: left">
	　　久来方得闻大慈悲德音</p>
<p style="text-align: left">
	　　度诸功德岸久远今乃值</p>
<p style="text-align: left">
	　　圣王能悉破憍慢我心等</p>
<p style="text-align: left">
	　　无比可供养而今得供养</p>
<p style="text-align: left">
	　　能开诸天道使得一切智</p>
<p style="text-align: left">
	　　世尊甚清净无量如虚空</p>
<p style="text-align: left">
	　　不染于世法如莲花在水</p>
<p style="text-align: left">
	　　处世最高大犹如大海中</p>
<p style="text-align: left">
	　　须弥金山王是故欢喜礼</p>
<p style="text-align: left">
	　　如是诸天女各以众妙音</p>
<p style="text-align: left">
	　　敬心歌颂已默然而观佛</p>
<p style="text-align: left">
	　　解脱月菩萨请金刚藏言</p>
<p style="text-align: left">
	　　菩萨得五地相貌之因缘</p>
<p style="text-align: left">
	　　金刚藏菩萨摩诃萨。语解脱月菩萨言。佛子。诸菩萨摩诃萨。已具足第四地。欲得第五地。以十平等心。能入第五地。何等为十。一过去<a>佛法</a>平等。二未来佛法平等。三现在佛法平等。四戒净平等。五心净平等。六除见疑悔净平等。七知道非道净平等。八行知见净平等。九诸菩提分法转胜净平等。十等化众生净平等。诸佛子。诸菩萨摩诃萨。以是十平等净心。具足得入于五地。善修菩提法故。深心清净故。求转胜道故。则能得佛道。是菩萨。得大愿力。以慈悲心。不舍于一切。以得念慧心道理之势力。修习于福慧。不舍起方便。欲得转胜道上地。明观法受诸佛神力所护。生定不退心。如实知是苦圣谛。是苦集谛。是苦灭谛。是至灭苦道谛。是菩萨。善知世谛。善知第一义谛。善知相谛。善知差别谛。善知示成谛。善知事谛。善知生起谛。善知尽无生谛。善知令入道谛。次第成菩萨诸地故。善知习如来智谛。尔时菩萨。常在一乘故。善知第一义谛。随众生意。令欢喜故。知世谛。分别诸法自相故。知相谛。诸法各异故。知差别谛。分别诸阴界入故。知示成谛。以身心苦恼故。知苦谛。诸道生相续故。知集谛。毕竟灭一切恼热故。知灭谛。起不二法故。知道谛。以一切种智。知一切法次第。成一切菩萨地故。善知习如来智谛。以信解力故。知非得无尽谛智。菩萨如是。以此诸谛智。如实知一切有为法。虚伪诳诈。败坏相。假住须臾。诳惑凡夫人。菩萨尔时。于众生中。大悲转胜。而现在前。能生大慈光明。得如是智慧力。不舍一切众生。常求佛智慧。如实观一切有为法。先际后际。知众生从先际。无明有爱故。生流<a>转生</a>死。于五阴归处。不能动发。增大苦恼聚。是中<a>无我</a>无我所。无众生无人。无知者无<a>寿命</a>者。后际亦如是。如是无所有。而愚痴贪着不断。不知无边有出无出。尔时作是念。凡夫众生。甚为可怪。无明痴故。有无量无边阿僧祇身。已灭今灭当灭。如是常受生死。不能于身生厌离想。转更增长机关苦身。常为生死水漂。不能得返归五阴舍。不能舍离。不畏四大毒蛇。不能拔出憍慢见箭。不能灭除贪恚痴焰。不能破坏无明愚闇。不能干竭爱着大海。不求十力大圣导师。常随魔意。于生死城中。多为诸恶觉观所转。如是苦恼孤穷众生。无有救者。无有舍者。无有究竟道者。唯我一人。独无等侣。修集福德智慧。以是资粮。令此一切众生。得住毕竟清净。乃至使得一切法中。佛无碍智力。如是思惟。从正观生于智力。发愿所作。一切善根。皆为度诸众生故。为一切众生求好事故。求安乐故。为利益一切众生故。为解脱一切众生故。为一切众生无苦恼故。为一切众生无粗恶故。为一切众生心清净故。为调伏一切众生故。为灭一切众生诸忧恼苦满其愿故。是菩萨。尔时住此第五难胜地中。不忘诸法故。名为念者。决定智慧故名为智者。知经书意。次第故。名为有道者。自护护彼故。名为有惭愧者。不舍持戒故。名为坚心者。善思惟是处非处故。名为觉者。不随他故。名为随智者。善分别诸法章句义故。名为随慧者。善修<a>禅定</a>故。名为得<a>神通</a>者。随世间法行故。名为方便者。善集福德资粮故。名为无厌足者。常求智慧因缘故。名为不舍者。集大慈大悲因缘故。名为无疲惓者。常正忆念故。名为远离<a>破戒</a>者。深心求佛十力四无所畏十八不共法故。名为常念佛法者。常令众生离恶修善故。名为庄严佛国者。种诸福德庄严三十二相八十种好故。名为行种种善业者。求庄严佛身口意故。名为常行精进者。供养一切说法菩萨故。名为乐大恭敬者。一切菩萨。诸世间方便中。心无嗔碍故。名为心无碍者。常乐教化众生故。名为昼夜远离余心者。菩萨如是行时布施。亦教化众生。爱语利益同事。亦教化众生。又以色身示现。亦教化众生。亦以说法。教化众生。亦示菩萨行事。教化众生。亦示诸佛大事。教化众生。亦示生死过恶。教化众生。亦示诸佛智慧利益。教化众生。菩萨如是修习。以大神力种种因缘方便道。教化众生。是菩萨。虽种种因缘方便心常在佛智。而不退失善根。又复常求转胜利益众生法。是人利益众生故。世间所有经书伎艺。文章算数。名性经书。<a>治病</a>医方。所谓。治干消病。小儿病。鬼着病。蛊毒病。癞病等。伎乐歌舞。戏笑欢娱经书。国土城郭。聚落室宅。园观池泉。华果药草林树。金银摩尼珠。琉璃珊瑚虎魄。车磲马瑙。示诸宝聚。日月五星。二十八宿。占相吉凶。地动梦书怪相。身中诸相布施持戒。摄伏其心。禅定神通。四禅四无量心。四无色定。凡诸不恼众生事。安乐众生事。怜愍众生故。出令入诸佛无上之法。菩萨住是难胜地。值数百数千数万亿佛。供养尊重赞叹。衣服饮食。卧具医药。亲近听法。听法已出家。出家已。于诸佛所。听受经法。而为法师。说法利益。得转胜多闻积三昧。乃至过百千万亿劫。不忘此事。是菩萨。尔时一切福德善根。转胜明净。佛子。譬如成炼真金。以车磲磨莹。其光转胜。菩萨住是地中。方便智慧力故。功德善根。转净明胜。下地所不及。又如日月星宿。诸天宫殿。风持令去。不失法度。如是佛子。菩萨住难胜地。以方便思惟故。福德善根。转倍明净。而不取证。亦不疾至佛道。诸佛子。是名诸菩萨摩诃萨难胜地。今已略说。菩萨摩诃萨。住是地中。多作兜率陀天王。诸根猛利。能摧伏一切外道。有所作业。若布施爱语。利益同事。皆不离念佛念法。念菩萨伴。乃至不离念具足一切种智。我当何时。于众生中。为首为尊。乃至于一切众生中。为依止者。诸佛子。是菩萨若欲如是勤行精进。须臾之间。能得千亿三昧。乃至示千亿菩萨。以为眷属。若以愿力。神力自在复过是数。若干百千万亿不可得知。尔时金刚藏菩萨欲明此义故。重说偈言。</p>
<p style="text-align: left">
	　　诸菩萨具足四地行法已</p>
<p style="text-align: left">
	　　思惟三世佛戒等心亦等</p>
<p style="text-align: left">
	　　除见疑悔等道非道行等</p>
<p style="text-align: left">
	　　观诸平等已得入第五地</p>
<p style="text-align: left">
	　　四念处为弓诸根为利箭</p>
<p style="text-align: left">
	　　四正勤为马四如意为车</p>
<p style="text-align: left">
	　　五力以为铠破诸烦恼贼</p>
<p style="text-align: left">
	　　勇健不退转直入第五地</p>
<p style="text-align: left">
	　　惭愧无垢衣净戒以为香</p>
<p style="text-align: left">
	　　七觉为华鬘禅定为涂香</p>
<p style="text-align: left">
	　　智慧与方便种种念庄严</p>
<p style="text-align: left">
	　　如是得入诸陀罗尼园林</p>
<p style="text-align: left">
	　　四如意为足正念为头项</p>
<p style="text-align: left">
	　　慈悲明净眼利智慧为牙</p>
<p style="text-align: left">
	　　以空无我吼破诸烦恼贼</p>
<p style="text-align: left">
	　　如是人师子能入第五地</p>
<p style="text-align: left">
	　　是菩萨得至住于第五地</p>
<p style="text-align: left">
	　　转修胜净法皆为佛道故</p>
<p style="text-align: left">
	　　常行慈悲心未曾有厌惓</p>
<p style="text-align: left">
	　　但为修习此第五地行法</p>
<p style="text-align: left">
	　　深集二资粮福德及智慧</p>
<p style="text-align: left">
	　　种种方便力欲得上明观</p>
<p style="text-align: left">
	　　常为佛所护得成于念慧</p>
<p style="text-align: left">
	　　次第能善观如实知诸谛</p>
<p style="text-align: left">
	　　第一谛世谛差别谛成谛</p>
<p style="text-align: left">
	　　事生灭道谛至无障碍谛</p>
<p style="text-align: left">
	　　如是观诸谛心微妙清净</p>
<p style="text-align: left">
	　　虽为未能得无障碍解脱</p>
<p style="text-align: left">
	　　以能有智慧及与信力故</p>
<p style="text-align: left">
	　　得胜于一切世间诸智慧</p>
<p style="text-align: left">
	　　如是观诸谛悉知有为法</p>
<p style="text-align: left">
	　　虚妄伪诈诳无有一坚实</p>
<p style="text-align: left">
	　　能得于诸佛慈悲光明分</p>
<p style="text-align: left">
	　　为诸众生故专心求佛慧</p>
<p style="text-align: left">
	　　知有为先后众生甚可愍</p>
<p style="text-align: left">
	　　堕在无明闇爱因缘所系</p>
<p style="text-align: left">
	　　是菩萨能拔世间之苦恼</p>
<p style="text-align: left">
	　　知法无寿者犹如草木等</p>
<p style="text-align: left">
	　　众生常以二烦恼因缘故</p>
<p style="text-align: left">
	　　从于先世来后世亦如是</p>
<p style="text-align: left">
	　　相续不断绝不能尽苦边</p>
<p style="text-align: left">
	　　于此生愍伤我当度脱之</p>
<p style="text-align: left">
	　　不出五阴舍不畏四大害</p>
<p style="text-align: left">
	　　不拔诸邪箭不灭三毒焰</p>
<p style="text-align: left">
	　　不破无明闇堕在大爱海</p>
<p style="text-align: left">
	　　无有智慧明离大导师故</p>
<p style="text-align: left">
	　　知如是事已转加勤精进</p>
<p style="text-align: left">
	　　有所作起业皆为度众生</p>
<p style="text-align: left">
	　　常念正念慧修道有惭愧</p>
<p style="text-align: left">
	　　坚心与智慧转更令增益</p>
<p style="text-align: left">
	　　修福慧无厌持戒不羸弱</p>
<p style="text-align: left">
	　　求多闻无倦正修净佛土</p>
<p style="text-align: left">
	　　种相好音声因缘无厌足</p>
<p style="text-align: left">
	　　所作诸善业皆为利众生</p>
<p style="text-align: left">
	　　为利世间故造立经书等</p>
<p style="text-align: left">
	　　名姓鬼病方歌舞戏笑等</p>
<p style="text-align: left">
	　　堂阁园林法衣服诸饮食</p>
<p style="text-align: left">
	　　示种种宝聚令众得欢喜</p>
<p style="text-align: left">
	　　占日月五星二十八宿等</p>
<p style="text-align: left">
	　　地动吉凶相梦书诸怪事</p>
<p style="text-align: left">
	　　布施持戒等离欲修禅定</p>
<p style="text-align: left">
	　　四无量神通安乐世间故</p>
<p style="text-align: left">
	　　大智慧菩萨得此难胜地</p>
<p style="text-align: left">
	　　供养数亿佛从佛而听法</p>
<p style="text-align: left">
	　　而修诸善根皆悉得明净</p>
<p style="text-align: left">
	　　犹如车磲宝莹磨于真金</p>
<p style="text-align: left">
	　　譬如宝宫殿随风不失法</p>
<p style="text-align: left">
	　　世法利不染如莲华在水</p>
<p style="text-align: left">
	　　菩萨住是地多作兜率王</p>
<p style="text-align: left">
	　　诸根转猛利破诸外道见</p>
<p style="text-align: left">
	　　所作诸善业皆为佛智慧</p>
<p style="text-align: left">
	　　得佛力无畏能度诸众生</p>
<p style="text-align: left">
	　　是菩萨勤修转胜精进力</p>
<p style="text-align: left">
	　　能得千万亿诸深妙三昧</p>
<p style="text-align: left">
	　　供养千亿佛能动千世界</p>
<p style="text-align: left">
	　　随其所愿力过是数无量</p>
<p style="text-align: left">
	　　如是第五地种种诸方便</p>
<p style="text-align: left">
	　　上智慧大人<a>如法</a>解说竟</p>
<p style="text-align: left">
	　　现前地第六</p>
<p style="text-align: left">
	　　诸菩萨闻说上地之行相</p>
<p style="text-align: left">
	　　在于虚空中雨众妙珍宝</p>
<p style="text-align: left">
	　　放清净光明供养于世尊</p>
<p style="text-align: left">
	　　咸赞言善哉善哉金刚藏</p>
<p style="text-align: left">
	　　时有无量亿诸天皆欢喜</p>
<p style="text-align: left">
	　　于上虚空中雨众宝末香</p>
<p style="text-align: left">
	　　光明相绮错微妙甚可乐</p>
<p style="text-align: left">
	　　众香华璎珞幡盖雨佛上</p>
<p style="text-align: left">
	　　他化自在王与诸眷属等</p>
<p style="text-align: left">
	　　雨众妙宝物雰雰如云下</p>
<p style="text-align: left">
	　　歌颂供养佛称叹金刚藏</p>
<p style="text-align: left">
	　　咸赞言善哉善哉快说此</p>
<p style="text-align: left">
	　　千万亿天女于上虚空中</p>
<p style="text-align: left">
	　　作众天音乐歌叹佛功德</p>
<p style="text-align: left">
	　　咸作如是言如来之所说</p>
<p style="text-align: left">
	　　微妙无有量能灭诸烦恼</p>
<p style="text-align: left">
	　　诸法本性空无有毫末相</p>
<p style="text-align: left">
	　　空无有分别同若如虚空</p>
<p style="text-align: left">
	　　无有去住相亦无有戏论</p>
<p style="text-align: left">
	　　本来常清净如如无分别</p>
<p style="text-align: left">
	　　若人能通达一切诸法性</p>
<p style="text-align: left">
	　　于有于无中其心不动摇</p>
<p style="text-align: left">
	　　但以大悲心为度诸众生</p>
<p style="text-align: left">
	　　是名诸佛子从佛口法生</p>
<p style="text-align: left">
	　　常行于布施利益诸众生</p>
<p style="text-align: left">
	　　本来虽善净持戒而坚心</p>
<p style="text-align: left">
	　　虽知法无伤而行于忍辱</p>
<p style="text-align: left">
	　　虽知法性离而行于精进</p>
<p style="text-align: left">
	　　虽先灭烦恼而入于诸禅</p>
<p style="text-align: left">
	　　虽先解法空而选择诸法</p>
<p style="text-align: left">
	　　寂灭智虽多而求利世间</p>
<p style="text-align: left">
	　　能灭诸恶者名之为大人</p>
<p style="text-align: left">
	　　如是诸天女百千种妙音</p>
<p style="text-align: left">
	　　称赞歌颂已皆默然观佛</p>
<p style="text-align: left">
	　　解脱月菩萨请金刚藏言</p>
<p style="text-align: left">
	　　当以何相貌得成第六地</p>
<p style="text-align: left">
	　　金刚藏菩萨言。诸佛子。菩萨摩诃萨。已能具足五地行。欲入六地。当以十平等法。得入于六地。何等为十。一以无性故。一切法平等。二以无想故。一切法平等。三以无生故。一切法平等。四以无灭故。一切法平等。五以本来清净故。一切法平等。六以无戏论故。一切法平等。七以不取不舍故。一切法平等。八以离故。一切法平等。九以幻梦影响水中月镜像焰化故。一切法平等。十以有无不二故。一切法平等。诸佛子。诸菩萨摩诃萨。具足五地行。以是十平等法。能入第六地。诸佛子。若菩萨摩诃萨。能如是观一切法性。能忍随顺得第六地。无生法忍。虽未现前。心已明利。成就顺忍。是菩萨。观一切法如是相。大悲为首。增长具足。更以胜观观世间生灭相。故作是念。世间所有。受身生处。皆以贪着我故。若离着我。则无世间生处。诸凡夫人。愚痴所盲。贪着于我。常乐求有。恒随邪念。行邪妄道。习起三行罪行。福行。不动行。以是行故。起热心种子。有漏有取心故。起生死身。所谓。业为地。识为种子。无明覆蔽爱水为润。我心溉灌。种种诸见。令得增长。生名色牙。因名色故。生诸根。诸根合故。有触生。从触生受。乐受故。生渴爱。渴爱增长故。有四取。四取因缘故。起业。于有起五阴身。名为生。五阴衰变。名为老。衰变灭。名为死。老死因缘。有忧悲热恼众苦聚集。是<a>十二因缘</a>。无有集者。自然而集。无有散者。自然而散。因缘合则有。因缘散则无。菩萨摩诃萨。如是于六地中。随顺观十二因缘。又作是念。不如实知诸谛第一义故。有无明覆心。无明业果。是名诸行。依诸行。有初识。与识共生。有四取阴。依止取阴。有名色。名色成就。有六入。诸根行尘故。有识。从是和合。生有漏触。触共生。有受。贪乐于受。名为爱。爱增长。名为取。从取起有漏业。有业有果报五阴。名为生。五阴熟名为老熟。五阴坏名为死。死别离时。愚人贪着心热。名为忧悲。发声啼哭五识。名为苦。<a>意识</a>名忧。忧苦转多名为恼。如是但生大苦树大苦聚。如是十二因缘苦聚。无我无我所。无作者无使作者。菩萨作是念。若有作者。则有作事。若无作者。则无作事。第一义中。无作者无作事。又作是念。三界虚妄。但是心作。如来说。所有十二因缘分。是皆依心。所以者何。随事生贪欲心。是心即是识。事是行。行诳心故。名无明。识所依处名名色。以入生贪心。名六入。三事和合有触。触共生名受。贪着所受。名为渴爱。渴爱不舍。名为取。是和合故。名为有。此有更有有相续。名为生。生变熟名为老。老坏名为死。此中无明有二种作。一者缘中痴。二者为生诸行因。行亦有二种作。一者生未来世果报。二者与识作因。识亦有二种作。一者能令有相续。二者与名色作因。名色亦有二种作。一者互相助成。二者与六入作因。六入亦有二种作。一者能缘六尘。二者能与触作因。触亦有二种作。一者能触所缘。二者能与受作因。受亦有二种作。一者觉憎爱事。二者与爱作因。爱亦有二种作。一者所可染中生贪心。二者与取作因。取亦有二种作。一者能增长烦恼。二者与有作因。有亦有二种作。一者能于余道中生。二者与生作因。生亦有二种作。一者能起五阴。二者与老作因。老亦有二种作。一者令诸根熟。二者与死作因。死亦有二种作。一者坏五阴身。二者以不见知故。而令相续不绝。是中无明缘诸<a>行者</a>。无明令行不断。助成行故。行缘识者。令识不断。助成识故。识缘名色者。令名色不断。助成名色故。乃至生缘老死忧悲苦恼。生不断。相续助成故。无明灭故。则诸行灭。乃至老死忧悲苦恼。亦如是。是中无明若无。诸行亦无。因灭。则果灭余分亦如是。是中无明爱取。是三分。不断烦恼道。诸行及有。不断业道。余因缘分。不断苦道。先际后际。相续不断故。是三道不断。是三道。离我我所。而有生灭。如二竹相对而住。不坚似坚。无明因缘诸行者。即是过去世事。识名色六入触受。是现在事。爱取有生老死。是未来世事。于是有三世出。无明灭故诸行灭。名为断相续说。十二因缘。说名三苦。无明行识名色六入。名为行苦。触受名为苦苦。爱取有生死忧悲苦恼。名为坏苦。无明灭故。诸行灭。乃至老死。名为断三苦相续说。因无明。诸行生。余亦如是。无明灭。诸行灭。以诸行体性空故。余亦如是。无明因缘。诸行以生缚说。余亦如是。无明灭故。诸行灭。以灭缚说。余亦如是。无明因缘诸行。是随顺无所有观说。无明灭诸行灭。是随顺尽观说。余亦如是。如是逆顺十种。观十二因缘法。所谓。因缘分次第。身心所摄。自助成法。不相舍离。随三道行。分别先后际故。三苦差别故。从因缘起生灭缚故。无所有尽观故。尔时菩萨。随十二因缘。观无我无众生。无寿命者。无人性空。离作者使作者。无主属众。因缘无所有。如是观时。空解脱门现在前。灭此事。余不相续故。名无相解脱门现在前。知此二种。更不乐生。唯除大悲心。教化众生。无愿解脱门现在前。菩萨修行是三解脱门。离彼我相。离作者受者相。离有无相。悲心转增。以重悲心故。勤行精进。未满助菩提法。欲令满足。菩萨作是念。有为和合故增。离散则灭。众缘具故增。不具故灭。我今知有为法多过故。不应具和合因缘。亦不毕竟灭有为法。为教化众生故。诸佛子。菩萨如是。知有为法。多过无性。离坚固相。无生无灭。与大慈悲和合。不舍众生。即时得无障碍。般若波罗蜜。光明现在前。得如是智慧。具足修集。取阿耨多罗三藐三菩提因缘。而不与有为法共住。观有为法性寂灭相。亦不住其中。欲具足无上菩提分故。菩萨住现前地中。得快空三昧。性空三昧。第一义空三昧。第一空三昧。大空三昧。合空三昧。生空三昧。如实不分别空三昧。摄空三昧。离不离空三昧。如是等。万空三昧门现在前。无相无愿三昧。亦如是。是菩萨。住现前地中。志心决定心。妙心深心。不转心不舍心。广心。无边心。乐智心慧方便和合心。如是等心。转胜增长故。随顺阿耨多罗三藐三菩提。一切外道论师。不能倾动。入于智地。转声闻辟支佛。决定向佛智。一切众魔。及诸烦恼。所不能制。安住菩萨智慧明中。善修应空无相无愿解脱门。专以慧方便。行助菩提法。是菩萨。住现前地。于般若波罗蜜中。得转胜行。得第三上顺忍。以顺是法。无有违逆故。菩萨住是现前地中。得见数百数千佛。乃至数百千万亿佛。供养恭敬。尊重赞叹。衣服饮食。卧具医药。亲近诸佛。于诸佛所。听法。听法已。如实随智慧光明故。如所说行。令诸佛欢喜。是人转胜。知诸佛法藏。乃至无量百千万亿劫。诸善根转妙明净。诸佛子。譬如真金。以琉璃磨莹。光色转胜。菩萨住此现前地。以慧方便故。善根转胜。明净寂灭。余地所不及。诸佛子。譬如月明。能令众生。身得清净。四种风吹。不能遏绝。菩萨摩诃萨。住是现前地。善根转胜。能灭无量众生烦恼之火。四种恶魔。所不能坏。诸佛子。是名诸菩萨摩诃萨现前地。菩萨住是地中。多作善化自在天王智慧猛利。能破一切增上慢者。声闻问难。不能穷尽。有所施作。布施爱语。利益同事。皆不离念佛。念法念诸菩萨伴。乃至不离念一切种智。常发愿言。我于一切众生。为首为尊。乃至于一切众生。为依止者。是菩萨。若欲勤行精进。于须臾间。得十万亿三昧。乃至能示十万亿菩萨眷属。若以愿力。能过是数。不可称计。若干百千万亿劫。尔时金刚藏菩萨。欲令此义明了故。而说偈言。</p>
<p style="text-align: left">
	　　诸菩萨已得具足行五地</p>
<p style="text-align: left">
	　　知诸法无相无相无生灭</p>
<p style="text-align: left">
	　　本来常清净无有诸戏论</p>
<p style="text-align: left">
	　　修集如是智得入第六地</p>
<p style="text-align: left">
	　　诸法常离相不取亦不舍</p>
<p style="text-align: left">
	　　性空犹如幻离二无分别</p>
<p style="text-align: left">
	　　若能顺如是微妙之理趣</p>
<p style="text-align: left">
	　　心无有违逆得入第六地</p>
<p style="text-align: left">
	　　住于利顺忍智慧得力故</p>
<p style="text-align: left">
	　　观察于一切世间生灭相</p>
<p style="text-align: left">
	　　悉知诸世间皆从痴闇出</p>
<p style="text-align: left">
	　　痴闇若灭者则无诸世间</p>
<p style="text-align: left">
	　　观择因缘法随顺第一义</p>
<p style="text-align: left">
	　　而不坏缘报所作及假名</p>
<p style="text-align: left">
	　　如实无作者亦无有受者</p>
<p style="text-align: left">
	　　如是观有为如云无实事</p>
<p style="text-align: left">
	　　不知<a>真谛</a>义名之为无明</p>
<p style="text-align: left">
	　　从是则生思身口行得报</p>
<p style="text-align: left">
	　　从行故有识即生于名色</p>
<p style="text-align: left">
	　　如是生世间至生死苦聚</p>
<p style="text-align: left">
	　　了知于三界但从心而有</p>
<p style="text-align: left">
	　　知十二因缘在于一心中</p>
<p style="text-align: left">
	　　如是则生死但从心而出</p>
<p style="text-align: left">
	　　心若得灭者生死则亦灭</p>
<p style="text-align: left">
	　　无明二种作作痴作于业</p>
<p style="text-align: left">
	　　乃至于老死破散坏五阴</p>
<p style="text-align: left">
	　　从于此事边具出于苦恼</p>
<p style="text-align: left">
	　　是事若尽者苦恼则亦尽</p>
<p style="text-align: left">
	　　无明若具足相续则不断</p>
<p style="text-align: left">
	　　因缘若不具则断于相续</p>
<p style="text-align: left">
	　　无明及爱取即是烦恼道</p>
<p style="text-align: left">
	　　行有是业道余则是苦道</p>
<p style="text-align: left">
	　　痴至于六入是名为行苦</p>
<p style="text-align: left">
	　　触受是苦苦余分是坏苦</p>
<p style="text-align: left">
	　　灭三苦相续则更无有我</p>
<p style="text-align: left">
	　　无明及诸行则是过去世</p>
<p style="text-align: left">
	　　识与及于受是则为现在</p>
<p style="text-align: left">
	　　从爱而生苦则是未来世</p>
<p style="text-align: left">
	　　无明若灭者是则无有苦</p>
<p style="text-align: left">
	　　痴从众缘生则生于诸缚</p>
<p style="text-align: left">
	　　众缘若灭者则灭于诸缚</p>
<p style="text-align: left">
	　　从因而生果因灭则果灭</p>
<p style="text-align: left">
	　　如是观诸法自性则皆空</p>
<p style="text-align: left">
	　　随顺于无明则有世间出</p>
<p style="text-align: left">
	　　若逆于无明是则断于有</p>
<p style="text-align: left">
	　　从是则有是是无则无是</p>
<p style="text-align: left">
	　　如是十种观甚深因缘法</p>
<p style="text-align: left">
	　　观因缘相续去来及现在</p>
<p style="text-align: left">
	　　不离一心中分别有三道</p>
<p style="text-align: left">
	　　从三种苦观及以生灭法</p>
<p style="text-align: left">
	　　无所有而尽能行逆顺观</p>
<p style="text-align: left">
	　　菩萨如是入十二因缘法</p>
<p style="text-align: left">
	　　知空犹如幻如梦亦如影</p>
<p style="text-align: left">
	　　如焰亦如化虚诳无作者</p>
<p style="text-align: left">
	　　亦无有受者但诳于愚人</p>
<p style="text-align: left">
	　　如是观因缘智者所修空</p>
<p style="text-align: left">
	　　<a>无缘</a>则无相知此二虚假</p>
<p style="text-align: left">
	　　其诸一切有于中无所愿</p>
<p style="text-align: left">
	　　但以大悲心愍度众生故</p>
<p style="text-align: left">
	　　如是诸大士修习解脱门</p>
<p style="text-align: left">
	　　悲心爱乐佛无量诸功德</p>
<p style="text-align: left">
	　　知诸有为法皆从和合有</p>
<p style="text-align: left">
	　　即得万空定无相愿亦尔</p>
<p style="text-align: left">
	　　智慧转增进入于上顺忍</p>
<p style="text-align: left">
	　　得于诸菩萨无为智解脱</p>
<p style="text-align: left">
	　　如是诸善根转胜明净利</p>
<p style="text-align: left">
	　　供养无量佛诸佛所称赞</p>
<p style="text-align: left">
	　　常于诸佛所出家<a>学佛</a>道</p>
<p style="text-align: left">
	　　到诸佛法藏善根转增长</p>
<p style="text-align: left">
	　　犹以琉璃宝莹磨于真金</p>
<p style="text-align: left">
	　　光明转清净其喻亦如是</p>
<p style="text-align: left">
	　　如于虚空中满月光清净</p>
<p style="text-align: left">
	　　四种风所吹不能令遏绝</p>
<p style="text-align: left">
	　　菩萨智慧光灭诸烦恼热</p>
<p style="text-align: left">
	　　四魔不能制其喻亦如是</p>
<p style="text-align: left">
	　　菩萨住是地多作善化王</p>
<p style="text-align: left">
	　　诸根悉猛利能破增上慢</p>
<p style="text-align: left">
	　　所作诸善业皆随顺智慧</p>
<p style="text-align: left">
	　　声闻诸问难不能得穷尽</p>
<p style="text-align: left">
	　　是佛子若欲如是勤精进</p>
<p style="text-align: left">
	　　能得于百千亿数诸三昧</p>
<p style="text-align: left">
	　　得见于百千亿数十方佛</p>
<p style="text-align: left">
	　　如春清了时日光明则净</p>
<p style="text-align: left">
	　　如是第六地深妙难知见</p>
<p style="text-align: left">
	　　声闻所不了大士略说竟</p>
		

	
	

		</div></div><hr><script charset='utf-8' src='../../js/footer.js'></script></body></html>