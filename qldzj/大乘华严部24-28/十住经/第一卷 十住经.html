<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 十住经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 十住经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 十住经</strong></p>
<p style="text-align: left">
	　　<a>欢喜</a>地第一</p>
<p style="text-align: left">
	　　如是我闻。一时佛在他化<a>自在</a>天王宫摩尼宝殿上。与大<a>菩萨</a>众俱。皆于阿耨多罗三藐三菩提。不退转。从他方界。俱来集会。此诸菩萨。一切菩萨。智慧行处。悉得自在。诸如来智慧入处。悉皆得入。善能<a>教化</a>一切<a>世间</a>。随时普示<a>神通</a>等事。于念念中。皆能成办具足一切菩萨所愿。于一切世界一切劫一切国土。常修诸菩萨行。具足一切菩萨所有福德智慧。而无穷尽。能为一切。而作<a>饶益</a>。能到一切菩萨智慧方便<a>彼岸</a>。能示众生<a>生死</a>及<a>涅槃</a>门。不断一切菩萨所行。善游一切菩萨<a>禅定</a><a>解脱</a>三昧。神通明慧。诸所施为。善能示现一切菩萨无作神足。皆悉已得。于一念顷。能至十方诸佛大会。劝发咨请。受持法轮。常以大心。供养诸佛。常能修习诸大菩萨所行事业。其身普现无量世界。其音遍闻。无所不至。其心通达。明见三世一切菩萨。所有功德。具足修习。如是诸菩萨摩诃萨功德无量无边。于无数劫。说不可尽。</p>
<p style="text-align: left">
	　　其名曰金刚藏菩萨摩诃萨。宝藏菩萨。莲<a>华藏</a>菩萨。德藏菩萨。莲华德藏菩萨。日藏菩萨。月藏菩萨。净月藏菩萨。照一切世间庄严藏菩萨。智慧照明藏菩萨。妙德藏菩萨。栴檀德藏菩萨。华德藏菩萨。优钵罗华德藏菩萨。天德藏菩萨。福德藏菩萨。无阂清净智德藏菩萨。功德藏菩萨。那罗延德藏菩萨。无垢藏菩萨。离垢藏菩萨。种种乐说庄严藏菩萨。大光明网藏菩萨。净明威德王藏菩萨。大金山光明威德王藏菩萨。一切相庄严净德藏菩萨。金刚焰德相庄严藏菩萨。焰炽藏菩萨。宿王光照藏菩萨。<a>虚空</a>无阂妙音藏菩萨。陀罗尼功德持一切世间愿藏菩萨。海庄严藏菩萨。须弥德藏菩萨。净一切功德藏菩萨。如来藏菩萨。佛德藏菩萨。解脱月菩萨。如是等菩萨摩诃萨。无量无边。不可思议。不可称说。金刚藏菩萨摩诃萨。而为上首。</p>
<p style="text-align: left">
	　　尔时金刚藏菩萨摩诃萨。承佛威神。入菩萨大智慧光明三昧。即时十方世界。于一方。过十亿佛土微尘数世界乃有如来。名金刚藏。如是次第。十亿佛土微尘数诸佛。皆现其身。名金刚藏。十方世界。皆亦如是。同声赞言。善哉善哉。金刚藏。乃能入是菩萨大智慧光明三昧。如是十方世界微尘数等诸佛。皆同一号。加汝威神。又卢舍那佛。本愿力故。又汝有大智慧故。又与一切菩萨不可思议。诸<a>佛法</a>明。所谓。令入智慧地故。摄一切善根故。善分别选择一切佛法故。广知诸法故。决定说诸法故。无分别智善分别故。一切世间法不能污故。出世间善根清净故。得不可思议智力故。得一切智人智处故。又得菩萨十地故。如实说菩萨十地差别故。分别说无漏法不着故。大智慧光明。善择以自庄严故。令入具足智门故。随所应住次第说故。得无阂乐说光明故。具足大无阂智地不忘失菩萨心故。教化成就一切众生性故。得一切遍至决定智故。又金刚藏。汝当说此法门差别。所谓。诸佛神力故。汝能堪受如来神力故。自善根清净故。清净法性性故。饶益众生性故。令众生得清净法身智身故。于一切佛得受记故。得一切世间最高大身故。过一切世间道故。出世间善根清净故。即时十方诸佛。示金刚藏真实无上佛身。与无障碍乐说之辩。与善分别清净智慧。与善忆念不忘。与善决定意。与遍至一切智处。与诸佛无坏力。与诸佛无所畏不怯弱。与诸佛无碍智分别诸法善开法门。与一切诸佛上妙身口意所作。何以故。以得菩萨大智慧光明三昧法故。亦是菩萨本愿力故。志心清净故。智慧明白故。善集助道法故。善修本事故。能持无量念故。信解清净光明法故。善得陀罗尼门无分别故。以智印善印法性故。尔时十方诸佛。皆伸右手。摩金刚藏菩萨顶。金刚藏菩萨。即从三昧起。起已。告诸菩萨言。诸佛子。是诸菩萨事。先皆善自决定。无有过无分别。清净明了。广大<a>如法</a>性。究竟如虚空。遍覆一切十方诸佛世界众生。为救度一切世间。为一切诸佛神力所护。何以故。诸菩萨摩诃萨。入过去诸佛智地。亦入未来现在诸佛智地。诸佛子。何等是诸菩萨摩诃萨智地。诸佛子。菩萨摩诃萨智地。有十。过去未来现在诸佛。已说。今说。当说。为是地故。我如是说。何等为十。一名喜地。二名净地。三名明地。四名焰地。五名难胜地。六名现前地。七名深远地。八名不动地。九名善慧地。十名法云地。诸佛子。是十地者。三世诸佛。已说。今说。当说。我不见有诸佛国土不说是菩萨十地者。何以故。此十地。是菩萨最上妙道。最上明净法门。所谓。分别十住事。诸佛子。是事不可思议。所谓。菩萨摩诃萨。随顺诸地智慧。是时金刚藏菩萨摩诃萨。说诸菩萨十地名已。默然而住。不复分别义趣。尔时一切菩萨众。闻说菩萨十地名已咸皆渴仰。欲闻解释。各作是念。何因何缘。金刚藏菩萨。说菩萨十地名已。默然而住。不更解释。时大菩萨众中。有菩萨摩诃萨。名解脱月。知诸菩萨。心之所念。以偈问金刚藏菩萨言。</p>
<p style="text-align: left">
	　　净智念慧人何故说菩萨</p>
<p style="text-align: left">
	　　诸地名号已默然不解释</p>
<p style="text-align: left">
	　　今诸大菩萨心皆怀犹豫</p>
<p style="text-align: left">
	　　何故说是名而不演其义</p>
<p style="text-align: left">
	　　大智诸菩萨咸皆欲听闻</p>
<p style="text-align: left">
	　　如是诸地义愿为分别说</p>
<p style="text-align: left">
	　　是诸菩萨众清净无瑕秽</p>
<p style="text-align: left">
	　　安住坚实法具足智功德</p>
<p style="text-align: left">
	　　皆以恭敬心瞻仰于仁者</p>
<p style="text-align: left">
	　　愿欲闻所说如渴思<a>甘露</a></p>
<p style="text-align: left">
	　　金刚藏菩萨闻说是事已</p>
<p style="text-align: left">
	　　欲令大众悦即时说颂言</p>
<p style="text-align: left">
	　　诸菩萨所行第一难思议</p>
<p style="text-align: left">
	　　分别是诸地诸佛之根本</p>
<p style="text-align: left">
	　　微妙甚难见非心所能及</p>
<p style="text-align: left">
	　　从佛智慧出若闻则迷没</p>
<p style="text-align: left">
	　　持心如金刚深信佛智慧</p>
<p style="text-align: left">
	　　以为第一妙心无有疑难</p>
<p style="text-align: left">
	　　远离计我心及心所行地</p>
<p style="text-align: left">
	　　如是诸菩萨尔乃能听闻</p>
<p style="text-align: left">
	　　寂灭无漏智分别说甚难</p>
<p style="text-align: left">
	　　如画于虚空如执空中风</p>
<p style="text-align: left">
	　　我<a>念佛</a>智慧第一难思议</p>
<p style="text-align: left">
	　　众生少能信是故我默然</p>
<p style="text-align: left">
	　　解脱月菩萨。闻说此已。语金刚藏菩萨言。佛子。是大菩萨众。深心清净。善行菩萨道。善集助道法。善能供养恭敬诸佛。于无量佛。多种善根。成就无量深厚功德。离痴疑悔。无有贪着及诸结阂。深心信解。安住不动。于是法中。不随他教。是故佛子。当承佛力。敷演此义。是诸菩萨。于是深法。皆能证知。时解脱月。欲重宣此义。而说偈言。</p>
<p style="text-align: left">
	　　愿说安隐法菩萨无上行</p>
<p style="text-align: left">
	　　分别于诸地令智慧清净</p>
<p style="text-align: left">
	　　众智净无垢安住深信解</p>
<p style="text-align: left">
	　　于诸无量佛证知十地义</p>
<p style="text-align: left">
	　　尔时金刚藏菩萨言。佛子。是诸大众。虽皆清净。离痴疑悔。于此事中。不随他教。其余乐小法者。闻是甚深难思议事。或生疑悔。是人长夜。受诸衰恼。我愍此等。是故默然。尔时金刚藏菩萨。欲明了此义。而说偈言。</p>
<p style="text-align: left">
	　　是众虽清净深智离疑悔</p>
<p style="text-align: left">
	　　其心已决定不复随他教</p>
<p style="text-align: left">
	　　无动如须弥不乱如大海</p>
<p style="text-align: left">
	　　其余不久行智慧未明了</p>
<p style="text-align: left">
	　　随识不随智闻已生疑悔</p>
<p style="text-align: left">
	　　彼将坠恶趣愍念故不说</p>
<p style="text-align: left">
	　　解脱月菩萨言。佛子愿承佛力。善分别此不可思议法佛所护念事。令人易信解。所以者何。善说十地义。十方诸佛。法应护念。一切菩萨。护是事故。勤行精进。何以故。是菩萨。最上所行。得至一切诸佛法故。譬如所有经书。皆初章所摄。初章为本。无有一字不入初章者。如是佛子。十地者。是一切佛法之根本。菩萨具足。行是十地。能得一切智慧。是故佛子。愿说此义。诸佛护念。加以神力。令人信受。不可破坏。尔时解脱月菩萨。欲显此义。而说偈言。</p>
<p style="text-align: left">
	　　善哉智慧子清净行具足</p>
<p style="text-align: left">
	　　愿说十地行所入十地法</p>
<p style="text-align: left">
	　　具足于智慧得以成菩提</p>
<p style="text-align: left">
	　　所有十方佛最胜人中尊</p>
<p style="text-align: left">
	　　皆共护念汝说是十地义</p>
<p style="text-align: left">
	　　十地为根本是名<a>智行</a>处</p>
<p style="text-align: left">
	　　亦为究竟道佛无量法聚</p>
<p style="text-align: left">
	　　譬如诸文字皆摄在初章</p>
<p style="text-align: left">
	　　诸佛功德智十地为根本</p>
<p style="text-align: left">
	　　尔时诸菩萨。一时同声。以偈请金刚藏菩萨言。</p>
<p style="text-align: left">
	　　上妙智慧人乐说无有量</p>
<p style="text-align: left">
	　　德重如山王哀愍说十地</p>
<p style="text-align: left">
	　　戒念慧清净说是十地义</p>
<p style="text-align: left">
	　　十力之根本无阂智本行</p>
<p style="text-align: left">
	　　<a>戒定慧</a>功德集在仁者心</p>
<p style="text-align: left">
	　　憍慢诸邪见皆悉已灭尽</p>
<p style="text-align: left">
	　　是众无疑心唯愿闻善说</p>
<p style="text-align: left">
	　　譬如渴思水如饥思美食</p>
<p style="text-align: left">
	　　如病思良医如蜂欲食蜜</p>
<p style="text-align: left">
	　　我等亦如是闻甘露法味</p>
<p style="text-align: left">
	　　是故旷大意愿开初地门</p>
<p style="text-align: left">
	　　乃至第十地次第为我说</p>
<p style="text-align: left">
	　　尔时<a>释迦牟尼佛</a>。从眉间白毫相。放菩萨力明光焰。百千阿僧祇光。以为眷属。放斯光已。普照十方诸佛世界。靡不周遍。三恶道苦。皆得休息。悉照十方诸佛大会。<a>说法</a>之众。显现如来不思议力。是光明。遍照十方诸佛大会。诸菩萨身已。于上虚空中。成大光明云台。十方诸佛。亦复如是。从眉间白毫相。俱放菩萨力明光焰。百千阿僧祇光。以为眷属。普现如来不思议力。悉照一切诸佛大会。及照<a>娑婆世界</a>。释迦牟尼佛大众。并照金刚藏菩萨摩诃萨。及师子座。照已。于上虚空中。成大光明云台。时诸大光明云台中诸佛神力故。而说偈言。</p>
<p style="text-align: left">
	　　无等等诸佛功德如虚空</p>
<p style="text-align: left">
	　　十力<a>无畏</a>等最尊世间主</p>
<p style="text-align: left">
	　　于释迦佛前而现此神力</p>
<p style="text-align: left">
	　　以佛力开现法王师子藏</p>
<p style="text-align: left">
	　　说诸地所行诸地义差别</p>
<p style="text-align: left">
	　　承诸佛力说无有能坏者</p>
<p style="text-align: left">
	　　若人闻法宝则为诸佛护</p>
<p style="text-align: left">
	　　渐次具诸地得以成佛道</p>
<p style="text-align: left">
	　　若人堪任闻虽在于大海</p>
<p style="text-align: left">
	　　及劫尽火中必得闻此经</p>
<p style="text-align: left">
	　　若人痴疑悔终不能得闻</p>
<p style="text-align: left">
	　　是故今佛子说诸地智道</p>
<p style="text-align: left">
	　　入势力观法次第而<a>修行</a></p>
<p style="text-align: left">
	　　得至于余地各得所利益</p>
<p style="text-align: left">
	　　利一切世间愿说勿令断</p>
<p style="text-align: left">
	　　尔时金刚藏菩萨。观察十方。欲令大众。增益信敬。而说偈言。</p>
<p style="text-align: left">
	　　诸佛圣主道微妙甚难解</p>
<p style="text-align: left">
	　　非思量所得唯智者行处</p>
<p style="text-align: left">
	　　其性从本来寂然无生灭</p>
<p style="text-align: left">
	　　从本以来空灭除诸苦恼</p>
<p style="text-align: left">
	　　远离于诸趣等同涅槃相</p>
<p style="text-align: left">
	　　无中亦无后非言辞所说</p>
<p style="text-align: left">
	　　出过于三世其相如虚空</p>
<p style="text-align: left">
	　　诸佛所行处清净深寂灭</p>
<p style="text-align: left">
	　　言说所难及地行亦如是</p>
<p style="text-align: left">
	　　说之犹尚难何况以示人</p>
<p style="text-align: left">
	　　诸佛之智慧离诸心数道</p>
<p style="text-align: left">
	　　不可得思议非有阴界入</p>
<p style="text-align: left">
	　　但以智可知非识之所及</p>
<p style="text-align: left">
	　　如空迹难说何可示其相</p>
<p style="text-align: left">
	　　十地义如是非无边心知</p>
<p style="text-align: left">
	　　是事虽为难发愿行慈悲</p>
<p style="text-align: left">
	　　渐次具诸地非心所能及</p>
<p style="text-align: left">
	　　如是诸地行微妙甚难见</p>
<p style="text-align: left">
	　　不可以心知当承佛力说</p>
<p style="text-align: left">
	　　汝等当恭敬咸共一心听</p>
<p style="text-align: left">
	　　诸地相入行修习出法门</p>
<p style="text-align: left">
	　　于无量亿劫说之不可尽</p>
<p style="text-align: left">
	　　今如实略说其义无有余</p>
<p style="text-align: left">
	　　一心恭敬待今承佛力说</p>
<p style="text-align: left">
	　　大音唱因喻义名不相违</p>
<p style="text-align: left">
	　　佛神力无量今皆在我身</p>
<p style="text-align: left">
	　　我之所说者如大海一渧</p>
<p style="text-align: left">
	　　金刚藏菩萨。说此偈已。告于大众。诸佛子。若众生。厚集善根。修诸善行。善集助道法。供养诸佛。集诸清白法。为善知识所护。入深广心。信乐大法心。多向慈悲。好求佛智慧。如是众生。乃能发阿耨多罗三藐三菩提心。为得一切种智故。为得十力故。为得大无畏故。为得具足佛法故。为救一切世间故。为净大慈悲心故。为向十方无余无阂智故。为净一切佛国令无余故。为于一念中知三世事故。为自在转大法轮广示现佛神力故。诸菩萨摩诃萨。生如是心。诸佛子。是心以大悲为首。智慧增上。方便所护。直心深心淳至。量同佛力。善筹量众生力佛力。趣向无阂智。随顺自然智。能受一切佛法。以智慧教化。广大如法性。究竟如虚空。尽于后际。诸佛子。菩萨生如是心。即时过凡夫地。入菩萨位。生在佛家。种姓无可讥嫌。过一切世间道。入出世间道。住菩萨法中。在诸菩萨数。等入三世如来种中。毕定究竟阿耨多罗三藐三菩提。菩萨住如是法。名住欢喜地。以不动法故。诸佛子。菩萨摩诃萨。住是欢喜地。多喜多信。多清净多踊悦。多调柔多堪受。不好斗诤。不好恼乱众生。不好嗔恨。诸佛子。诸菩萨。住是欢喜地。念诸佛故生欢喜心。念诸佛法故生欢喜心。念诸菩萨摩诃萨故生欢喜心。念诸菩萨所行故生欢喜心。念诸波罗蜜清净相故生欢喜心。念诸菩萨与众<a>殊胜</a>故生欢喜心。念诸菩萨力不可坏故生欢喜心。念诸如来教化法故生欢喜心。念能为利益众生故生欢喜心。念一切佛一切菩萨所入智慧门方便故生欢喜心。诸佛子。菩萨复作是念。我转离一切世间界生欢喜心。入一切佛平等中生欢喜心。远离凡夫地生欢喜心。近到智慧地生欢喜心。断一切恶道生欢喜心。与一切众生作依止生欢喜心。近见一切诸佛生欢喜心。生诸佛境界生欢喜心。入一切诸菩萨数生欢喜心。我离一切惊怖毛竖等生欢喜心。所以者何。是菩萨摩诃萨。得欢喜地。所有诸怖畏。即皆远离。所谓。不活畏。恶名畏。死畏。堕恶道畏。大众威德畏。离如是等一切诸畏。何以故。是菩萨。离我相故。尚不贪身。何况所用之事。是故。无有不活畏也。心不悕望供养恭敬。我应供养众生供给所须。是故无有恶名畏也。离我见。<a>无我</a>相故。无有死畏。又作是念。我若死已生。必不离诸佛菩萨。是故无有堕恶道畏。我所志乐。无与等者。何况有胜。是故无有大众威德畏也。诸佛子。如是菩萨。离诸惊怖毛竖等事。诸佛子。是菩萨。以大悲为首。深大心坚固。转复勤修一切善根。所谓。以<a>信心</a>增上。多行净心。解心清净。多以信心。分别起悲愍心。成就大慈。心不疲懈。以惭愧。庄严。成就忍辱柔和。敬顺诸<a>佛教</a>法。信重尊贵。日夜常修善根无厌。亲近善知识。常爱乐法。求多闻无厌。如所观法正观。心不贪着。不求利养名闻恭敬。一切资生之物。心无悭吝。常生实心。无有厌足。贪乐一切智地。常欲得诸佛。力无畏不共法。求助诸波罗蜜法。离诸谄曲。如说能行。常行实语。不污诸佛家。不舍菩萨学戒。生萨婆若。心不动如大山王。不乐一切世间诸事。成就出世间善根。集助菩提分法。无有厌足。常求胜中胜道。诸佛子。菩萨摩诃萨。成就如是净治地法。名为安住菩萨欢喜地。菩萨如是。安住欢喜地。发诸大愿。生如是决定心。所谓。我当供养一切诸佛。皆无有余。一切供养之具随意供养。心解清净。发如是大愿。广大如法性。究竟如虚空。尽未来际。尽供养一切劫中所有诸佛。以大供养具。无有休息。又一切诸佛。所说经法。皆悉受持。摄一切诸佛阿耨多罗三藐三菩提故。一切诸佛。所教化法悉皆随顺。一切诸佛法皆能守护。发如是大愿。广大如法性。究竟如虚空。尽未来际。尽皆守护一切劫中一切佛法。无有休息。又一切世界。一切诸佛。从兜率天。来下入胎。及在胎中。初生时。<a>出家</a>时。成佛道时。悉当劝请转大法轮。示入大涅槃。我于尔时。尽往供养。摄法为首。三时转故。发如是大愿。广大如法性。究竟如虚空。尽未来际。尽一切劫。奉迎供养一切诸佛。无有休息。又一切诸菩萨所行。广大高远。无量不可坏。无有分别。诸波罗蜜所摄。诸地所净。生诸助道法。有相无相道。有成有坏一切菩萨。所行诸地道。及诸波罗蜜本行。教化令其受行。心得增长。发如是大愿。广大如法性。究竟如虚空。尽未来际。尽一切劫中。诸菩萨所行。以法教化成熟众生。无有休息。又一切众生。若有色若无色。若有想若无想。若非有想非无想。若卵生若胎生。若湿生若化生。<a>三界</a>系入于<a>六道</a>。在一切生处。名色所摄。为教化成熟一切众生。断一切世间道。令住佛法。集一切智慧。使无有余。发如是大愿。广大如法性。究竟如虚空。尽未来际。尽一切劫。教化一切众生。无有休息。又一切世间。广狭极高。无量不可分别。不可移动。不可说粗细。正住倒住。首足相对。平坦圆方。随入如是世间。智如帝网。经幻事差别。如是十方。世界差别。皆现前知。发如是大愿。广大如法性。究竟如虚空。尽未来世。尽一切劫。如是世界。皆现前净知。无有休息。又以一切佛土。入一佛土。一佛土。入一切佛土。一一佛土。无量光明庄严。离诸垢秽。具足清净道。有无量智慧。众生悉满其中。常有诸佛大神通力。随众生心。而为示现。发如是大愿。广大如法性。究竟如虚空。尽未来际。尽一切劫。清净如是国土。无有休息。又一切菩萨。同心同学。共集诸善无有怨嫉。俱缘一事。等心和合。常不相离。随意能现佛身。自于心中。悉能解知诸佛。神力智力。常得随意神通。悉能游行一切国土。一切佛会。皆现身相。一切生处。普生其中。有如是不可思议大智慧。具足菩萨行。发如是大愿。广大如法性。究竟如虚空。尽未来世。尽一切劫。行如是大智慧道。无有休息。又乘不退轮。行一切菩萨道。身口意业所作不空。众生见者。即必定佛法。闻我音声。即得真实智慧道。有见我者。心即欢喜。离诸烦恼。如大药树王。为得如是心。行诸菩萨道。发如是大愿。广大如法性。究竟如虚空。尽未来世。尽一切劫。行不退道。所作不空。无有休息。又于一切世界。皆得阿耨多罗三藐三菩提。于一毛头。示身入胎。出家坐道场。成佛道。转法轮。度众生。示大涅槃。现诸如来大神智力。随一切众生。所应度者。念念中。得佛道度众生。灭苦恼。知一切法。如涅槃相。以一音声。令一切众生。皆使欢喜。示大涅槃。而不断菩萨所行。示众生大智地。使知一切法皆是假伪。大智慧大神通。自在变化故。发如是大愿。广大如法性。究竟如虚空。尽未来际。尽一切劫。得佛道事。求大智慧。大神通等。无有休息。诸佛子。菩萨住欢喜地。以十愿为首。生如是等百万阿僧祇大愿。以十不可尽法。而生是愿。为满此愿。勤行精进。何等为十。一众生不可尽。二世间不可尽。三虚空不可尽。四法性不可尽。五涅槃不可尽。六佛出世不可尽。七诸佛智慧不可尽。八心缘不可尽。九起智不可尽。十世间道种法道种智慧道种不可尽。如众生尽。我愿乃尽。如世间尽。如虚空尽。如法性尽。如涅槃尽。如佛出世尽。如诸佛智慧尽。如心缘尽。如起智慧尽。如道种尽。我愿乃尽。而众生实不可尽。世间虚空。法性涅槃。佛出世。诸佛智慧。心缘起智道种。实不可尽。我是诸愿福德亦不可尽。诸佛子。菩萨决定。发是大愿。则得利安心。柔软心。调顺心。善心。寂灭心。和润心。直心。不乱心。不娆心。不浊心如是则成信者。乐心信相。分别功德。信诸佛本所行道。信行诸波罗蜜而得增长。信善入诸地得殊胜功德。信得成佛十力。信具足四无所畏。信不共法不可坏。信诸佛法不可思议。信诸佛力无中无边。信诸如来无量行门。信从因缘以成果报。举要言之。信诸菩萨普行诸佛功德智慧威神力等。诸佛子。菩萨作是念。诸佛<a>正法</a>。如是甚深。如是离相。如是寂灭。如是空。如是无相。如是无作。如是无染。如是无量。如是广大。如是难坏。而诸凡夫。心堕邪见。为无明痴冥。蔽其慧眼。常立憍慢幢。堕在渴爱网。随顺谄曲。常怀悭嫉。而作后身生处因缘。多集贪欲。嗔恚愚痴。起诸重业。嫌恨猛风。吹罪心火。常令炽盛。有所施作。皆与颠倒相应。欲流有流。无明流。见流相续起。心<a>意识</a>种于三界地生苦恼牙。所谓。名色和合。增长六入。诸入外尘。相对生触。触因缘故。生诸受。深乐受故生渴爱。渴爱增益故。生取。取增长故。复起后有。有因缘故。有生老死忧悲苦恼。如是因缘。集诸苦聚。众生受诸苦恼。是中无我无我所。无作者无受者。无知者。如草木瓦石。又亦如影。凡夫可愍。不知不觉。而受苦恼。菩萨于此。见诸众生不免诸苦。即生大悲智慧。是诸众生。我等应救。又欲令住毕竟佛道之乐。即生大慈智慧。菩萨摩诃萨。随顺如是大慈悲法。以深妙心。住在初地。于一切物。无所贪惜。尊重诸佛大妙智故。学行大舍。即时所有可施之物。尽能施与。所谓。谷麦库藏。金银摩尼珠。车磲。马瑙琉璃珊瑚琥珀。珂贝璎珞。严身之具。诸珍宝等。及象马车乘。辇舆人民。奴婢眷属。国土城邑。聚落庐舍。园林游观。妻子男女。一切所爱。皆悉舍与头目耳鼻。支节手足举身皆与。深重佛智故。而不贪惜。菩萨摩诃萨。住于初地。能行大舍。是菩萨。以大悲心大舍心。救一切众生故。转勤推求世间出世间利益胜事。心无疲懈。是故菩萨。生无疲倦功德。于诸经书。能自开解。是故。生知经书功德。得如是知经书智慧。善能筹量。应作不应作。于上中下众生。随宜而行。随有依止来亲近者。随力利益。是故菩萨。生世智功德。得世智功德。则知时知量。惭愧庄严。修习自利利彼之道。是故则生惭愧功德。如是功<a>德行</a>中。精勤修行。心不懈退。是精进不退功德。即时得堪受力。得堪受力已。勤行供养诸佛。随佛所说。如说而行。诸佛子。是菩萨。悉知生起如是清净地法。所谓。信慈悲舍不疲惓。知诸经书。善解世法。惭愧堪受力。供养诸佛。如所说行。又是菩萨。住欢喜地。以发愿故。广见于诸佛。数百数千数万亿那由他佛。菩萨见诸佛时。心大欢喜。深心爱敬。以菩萨乐具。供养诸佛。及供养僧。以是福德。皆回向阿耨多罗三藐三菩提。是菩萨。因供养诸佛故。生教化众生法。多以二摄。摄取众生。所谓。布施爱语。后二摄法。但以信解力。行未善通达。是菩萨。随所供养诸佛。教化众生。皆能受行清净地法。如是诸功德。皆自然回向萨婆若。转益明显。堪任有用。譬如佛子。金师炼金。随以火力。调柔可用。增益光色。如是菩萨。随供养诸佛。教化众生。受行清净诸地之法。此诸功德。皆自然回向萨婆若。转益明显。随意所用。又诸佛子。菩萨摩诃萨。于初地中。相貌得果。应从诸佛菩萨善知识所。咨受请问。成地之法。不应厌。废是菩萨。住初地中。应于诸佛菩萨善知识所。咨受请问第二地中相貌得果无有厌足。如是第三。第四第五。第六第七。第八第九。第十地中。相貌得果。应从诸佛菩萨善知识所咨受请问成十地法。无有废厌。是菩萨。悉应善知诸地逆顺法。善知诸地成坏。善知诸地相貌因果。善知诸地得舍。善知诸地清净行分。善知诸地从一地至一地行。善知诸地是处非是处。善知诸地转所住处。善知诸地初事后事差别。善知诸地得不退转相。乃至善知一切菩萨清净地法。善知入如来智地。诸佛子。如是诸菩萨。善知诸地相未发初地乃至十地。知无障阂。得诸地智慧光明故。能得诸佛智慧光明。诸佛子。如大商主。多将贾人。欲至大城。应先问道路。退还过咎。在道利害。未发初处。知道宿时。乃至善知到彼城事。能以智慧。思惟筹量。具诸资用。令无所乏。正导人众。得至大城。于险道中。免诸患难。身及诸人。皆无忧恼。诸佛子。菩萨摩诃萨。亦复如是。住初地。而善知。诸地逆顺法。乃至善知净一切菩萨清净地法。善知入如来智地。</p>
<p style="text-align: left">
	　　尔时菩萨。集大福德智慧资粮。为众生商主。随宜教化。令出生死险难恶处。示安隐道。乃至令住萨婆若智慧大城。无诸衰恼。是故诸佛子。菩萨摩诃萨。常应心不疲惓勤修诸地本行。乃至善知入如来智地。诸佛子。是名略说菩萨摩诃萨。入欢喜地门。广说则有无量百千万亿阿僧祇事。菩萨摩诃萨。住在此地。多作阎浮提王。豪贵自在。常护正法。能以布施。摄取众生。善除众生悭贪之垢。常行大施。而不穷匮所作善业。若布施若爱语。若利益若同事。是诸福德。皆不离念佛。不离念法。不离念诸菩萨摩诃萨伴。不离念诸菩萨所行道。不离念诸波罗蜜。不离念十地。不离念诸力无畏不共法。乃至不离念具足一切种智。常生是心。我当于一切众生之中。为首为胜。为大为妙。为上为无上。为导为将。为师为尊。乃至于一切众生中。为依止者。诸佛子。是菩萨摩诃萨。若欲舍家。勤行精进。须臾之间。于佛法中。便能舍家妻子五欲。得出家已。勤行精进。须臾之间。得百三昧。得见百佛。知百佛神力。能动百佛世界。能飞过百佛世界。能照百佛世界。能教化百佛世界众生。能住寿百劫。能知过去未来世各百劫事。能善入百法门。能变身为百。于一一身。能示百菩萨。以为眷属。若以愿力。自在示现。过于此数。若干百千万亿那由他不可计知。尔时金刚藏菩萨摩诃萨。欲重明此义。而说偈言。</p>
<p style="text-align: left">
	　　若有诸众生厚修集善根</p>
<p style="text-align: left">
	　　成就于白法亲近于诸佛</p>
<p style="text-align: left">
	　　清净信力大随顺慈悲心</p>
<p style="text-align: left">
	　　如是人能发无量之佛智</p>
<p style="text-align: left">
	　　诸佛一切智无量力清净</p>
<p style="text-align: left">
	　　堪受力坚牢成就诸佛法</p>
<p style="text-align: left">
	　　悲心救世间净修诸佛国</p>
<p style="text-align: left">
	　　敷演转法轮发此无上愿</p>
<p style="text-align: left">
	　　一念知三世而无有别异</p>
<p style="text-align: left">
	　　种种时差别以示于世间</p>
<p style="text-align: left">
	　　略说则尽求诸佛之功德</p>
<p style="text-align: left">
	　　发于广大心犹若如虚空</p>
<p style="text-align: left">
	　　悲心智慧首方便合修行</p>
<p style="text-align: left">
	　　净信深心故其力无有量</p>
<p style="text-align: left">
	　　心向无障碍而不随他教</p>
<p style="text-align: left">
	　　同诸佛平等而生于大心</p>
<p style="text-align: left">
	　　诸佛子当生如是之实心</p>
<p style="text-align: left">
	　　即离凡夫行入于佛所行</p>
<p style="text-align: left">
	　　即生如来家无有可讥嫌</p>
<p style="text-align: left">
	　　则同于诸佛必成无上道</p>
<p style="text-align: left">
	　　生如是心时即便得初地</p>
<p style="text-align: left">
	　　其心不可动犹若如山王</p>
<p style="text-align: left">
	　　是菩萨便有大喜相显现</p>
<p style="text-align: left">
	　　其心常清净堪受于大事</p>
<p style="text-align: left">
	　　心不乐斗讼不好恼众生</p>
<p style="text-align: left">
	　　无有嗔恨心乐惭愧恭敬</p>
<p style="text-align: left">
	　　又习行直心守护于诸根</p>
<p style="text-align: left">
	　　常念救世间念求诸佛智</p>
<p style="text-align: left">
	　　心生于欢喜我当得此事</p>
<p style="text-align: left">
	　　得于欢喜地即过五恐怖</p>
<p style="text-align: left">
	　　不活畏死畏及与恶名畏</p>
<p style="text-align: left">
	　　三恶道怖畏大众威德畏</p>
<p style="text-align: left">
	　　以不贪着我及与我所故</p>
<p style="text-align: left">
	　　是诸佛子等远离诸怖畏</p>
<p style="text-align: left">
	　　常行慈悲心恒有信恭敬</p>
<p style="text-align: left">
	　　惭愧功德备昼夜增善法</p>
<p style="text-align: left">
	　　乐功德实利不乐于诸欲</p>
<p style="text-align: left">
	　　如有所闻法能常善思惟</p>
<p style="text-align: left">
	　　无有贪着行断诸利养心</p>
<p style="text-align: left">
	　　常乐于菩提一心求佛智</p>
<p style="text-align: left">
	　　行诸波罗蜜离于谄曲心</p>
<p style="text-align: left">
	　　随说而能行安住实语中</p>
<p style="text-align: left">
	　　不污诸佛家不舍菩萨学</p>
<p style="text-align: left">
	　　远世间事业乐利于世间</p>
<p style="text-align: left">
	　　求善法无厌精进转增益</p>
<p style="text-align: left">
	　　诸菩萨如是好乐诸功德</p>
<p style="text-align: left">
	　　而发于大愿求欲见诸佛</p>
<p style="text-align: left">
	　　<a>护法</a>至佛所行菩萨妙行</p>
<p style="text-align: left">
	　　化一切众生净一切佛土</p>
<p style="text-align: left">
	　　我佛国土中满诸大菩萨</p>
<p style="text-align: left">
	　　诸菩萨同心见闻皆不空</p>
<p style="text-align: left">
	　　一切微尘中诸佛成佛道</p>
<p style="text-align: left">
	　　发于如是等无量无边愿</p>
<p style="text-align: left">
	　　是愿无穷尽如虚空众生</p>
<p style="text-align: left">
	　　法性世涅槃诸佛出智慧</p>
<p style="text-align: left">
	　　心缘起智种我愿如是住</p>
<p style="text-align: left">
	　　如是发大愿心柔软调顺</p>
<p style="text-align: left">
	　　能信佛功德而观于众生</p>
<p style="text-align: left">
	　　知从因缘起则生慈悲心</p>
<p style="text-align: left">
	　　即于苦众生我当救度之</p>
<p style="text-align: left">
	　　为是众生故而行种种施</p>
<p style="text-align: left">
	　　所谓妙国土上妙诸珍宝</p>
<p style="text-align: left">
	　　象马及车乘眷属与人民</p>
<p style="text-align: left">
	　　头目及手足肌肉施无悔</p>
<p style="text-align: left">
	　　求种种经书心无有疲惓</p>
<p style="text-align: left">
	　　得解其义趣能随世而行</p>
<p style="text-align: left">
	　　惭愧堪受心渐令得增长</p>
<p style="text-align: left">
	　　能以恭敬心供养无量佛</p>
<p style="text-align: left">
	　　智者于日夜如是常修行</p>
<p style="text-align: left">
	　　善根得明了犹如成炼金</p>
<p style="text-align: left">
	　　菩萨住是地能了知十住</p>
<p style="text-align: left">
	　　展转修行时无有诸障碍</p>
<p style="text-align: left">
	　　譬如贾客主欲利诸商人</p>
<p style="text-align: left">
	　　先问道路中诸险艰难事</p>
<p style="text-align: left">
	　　菩萨住初地应知诸地行</p>
<p style="text-align: left">
	　　而无有障碍能至于佛地</p>
<p style="text-align: left">
	　　住是初地中多作阎浮王</p>
<p style="text-align: left">
	　　善知于诸法常行慈悲心</p>
<p style="text-align: left">
	　　如法而化导一切皆信敬</p>
<p style="text-align: left">
	　　劝令行布施以求佛智慧</p>
<p style="text-align: left">
	　　菩萨若舍国佛法中出家</p>
<p style="text-align: left">
	　　勤行于精进即得百三昧</p>
<p style="text-align: left">
	　　及见百诸佛震动百国土</p>
<p style="text-align: left">
	　　光明照百国飞行亦如是</p>
<p style="text-align: left">
	　　化百土众生入于百法门</p>
<p style="text-align: left">
	　　念知百劫事示现百种身</p>
<p style="text-align: left">
	　　能以百菩萨眷属而示现</p>
<p style="text-align: left">
	　　若以其愿力过是数无量</p>
<p style="text-align: left">
	　　今明初地义但以略解说</p>
<p style="text-align: left">
	　　若欲广说者亿劫不能尽</p>
<p style="text-align: left">
	　　是初菩萨地名之为欢喜</p>
<p style="text-align: left">
	　　利益众生者今已分别说</p>
		

	
	

		</div></div><hr><script charset='utf-8' src='../../js/footer.js'></script></body></html>