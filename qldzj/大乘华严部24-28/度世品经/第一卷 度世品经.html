<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 度世品经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 度世品经</center></div><div class='fo'><center>经文出处:来自无量光明网</center><br/><br>
			<h>第一卷 度世品经</h>
<p>　　与<a>华严经</a><a>世间</a>品同</p>
<p>　　闻如是。一时佛游摩竭国法闲道场普光讲堂莲<a>华藏</a>师子座。觉了<a>真谛</a>。无有二行。度无想法。如佛游居。以致平等。一切诸佛。进退游行。无所挂碍。亦无荫蔽。法无退还。行无等伦。所见奉敬。不可思议。现等三世。其身所显。普周世界。分别诸法。慧无犹豫。具足诸法。坐佛树下。究畅经典。不疑正觉。不想计身。一切<a>菩萨</a>。志愿道慧。佛行无二。所济第一。度于<a>彼岸</a>。不坏如来建立脱门。诸佛土地。不可限量。所游平等。所修法境。旷若<a>虚空</a>。十方国土。不可计会。亿百那术一切尘限诸菩萨数其亦如此。菩萨大士。皆生补处。当成无上正真之道。各各他异。十方佛国。来会此土。皆成开士。皆发慧目。德门无极。开化一切众生诸界。顺律唱道。权方便门。晓了随时。住菩萨法一切世界讲堂楼阁。越升慧定。而以观察灭度之地。尊敬道慧。蠲除一切言辞行阴所可释去。明识因宜。摄取众生。入于无量道。游其中一切众生所作祸福。皆有<a>报应</a>。终不腐朽。分别应时。所试观察。永无所获。解知众生诸界志性。达了诸根。省应可度。从其缘便。应病授药。去来今佛。所可颁宣。章句议理。辄受奉持。已受其决。执怀平等。解发正藏。所<a>当归</a>者。入于现世。度世无量法。自所入真正悉已畅解。有为无为。观之无二。去来今佛。一切如来。所入道场。一时道御。建平解。成平等觉。悉能示现。心闲心懅。已了佛道。不离一切众生发心。入一人心。则能普入一切众生。所知所乐。自于其慧。而不动转。诸菩萨身。逮得普智诸通慧心。住于其地。而不退转。菩萨所行。力无休懈。周旋往来。慧无所行。一切人故。于无数劫。在于<a>生死</a>。晓了建立。不可计劫。难可值见。诸菩萨宝。真正难遇。常转法轮。未曾劳废。开化众生。令入律品。过去当来。现在如来严净斯处。逮成众生。具足本行。所誓已具。功行殊特。如是菩萨。及余学士。十方诸佛。所可咨嗟。劫数无际。所叹无限。其无元底。与众超异其名曰<a>普贤菩萨</a>。普因（一作目）菩萨。普化菩萨。普智菩萨。普眼菩萨。普光菩萨。普观菩萨。普明菩萨。普英菩萨。普觉菩萨。如是之等不可称计亿百那术十方诸佛国土尘数。如是普贤。成就所愿。其所誓志。志愿超殊。若诸佛兴。普往求请。晓了随时。皆持诸佛所化法目。不断一切如来之教。诸佛兴世。速疾受决。成最正觉。名号国土。已净毕了。所住法轮。见无佛国。示现为佛。严治一切凶弊秽浊难化世界。休息灭除诸菩萨众挂碍祸福。入无阴盖正谛法界。于是普贤菩萨。即以佛藏三昧正受。这三昧已。应时遍入十方诸佛之所游居。靡不周畅。皆以通达。无有余土而不彻者讲堂法境。其虚空界。悉至无际。十方刹土。六反震动。其大光明。靡所不照。謦扬洪音。莫不闻声。普贤菩萨。从三昧兴。见诸菩萨。咸来俱会。欣然大悦。普智菩萨。睹诸菩萨皆来云集。亦复踊跃。前问普贤菩萨大士。善哉佛子。今诸菩萨。十方来会。渴仰经典。瞻戴仁者。如冥思明。唯为解说诸菩萨行。从始至终。令无疑。结者亘然。如病得愈。盲者得目。何谓菩萨有所依怙。而无所著。何谓菩萨未曾有想。何谓为行。何谓善友。何谓精进。何谓劝信。何谓化众生。何谓禁戒。何谓受决。何谓菩萨不相求短。何谓入如来。何谓得入众生性行。何谓逮入于诸世界。何谓晓入诸念劫数靡所不达。何谓畅说于三世事。何谓得入三处。何谓无厌。其所发心。无所缺漏。何谓菩萨分别诸辩。何谓菩萨逮得总持。何谓菩萨颁宣佛道。</p>
<p>　　普贤菩萨。缘普智问。欲令来者皆得开解。赞言善哉。诸会菩萨。皆共咸听菩萨有十事法有所依怙。而无所著。何谓为十。依菩萨心令不违失。依于善友常修专精。倚于德本而植福庆。顺度无极能奉行故。恃一切法无所归故。怙誓诸愿使亲道故。专于诸行习具足故。附诸菩萨一生补故。归奉诸佛心欢然故。奉诸如来叹如父故。是为菩萨十事法有所依怙为无所著。菩萨住此。疾逮无上如来大慧。至无极依。于是颂曰。</p>
<p style="text-align: center">　　依者无所依自归于诸佛</p>
<p style="text-align: center">　　解法无所望乃至于大愿</p>
<p style="text-align: center">　　见诸佛欢然依之而奉敬</p>
<p style="text-align: center">　　恃怙诸如来因具足道行</p>
<p>　　菩萨有十事未曾有想。何谓为十。念诸德本如己无异。身积众善以施众生。一切功训以为道想。解达众生为道器想。愿济一切如己愿想。皆以诸法施不及想。察一切法念如<a>佛法</a>。为一切行如奉身想。一切言辞于诸所行无所<a>妄想</a>。睹见诸佛为父母想。于众如来为无二想。是族姓子。诸菩萨众未曾有想。菩萨住此。疾成无上。逮众德本。于是颂曰。</p>
<p style="text-align: center">　　为一切积德念之如己身</p>
<p style="text-align: center">　　观察于众生亦如道<a>法器</a></p>
<p style="text-align: center">　　诸众生造愿与身等无异</p>
<p style="text-align: center">　　归命于道法令致无从生</p>
<p>　　菩萨有十事为行。何谓为十。讲说分别众生所行。而求一切诸法所行。普学禁戒寻即奉行。积累诸行众德之本。一心专精奉修三昧。晓了圣慧所当归趣。殷勤谨敕无所违失。游于刹土欲庄严故。修善知识不离恭恪。奉如来行敬如师子。是为十事。于时颂曰。</p>
<p style="text-align: center">　　一切有所行当开化众生</p>
<p style="text-align: center">　　勤求于诸法而奉行禁戒</p>
<p style="text-align: center">　　积累众德本一心归定意</p>
<p style="text-align: center">　　晓了圣明慧所游净刹土</p>
<p>　　菩萨有十事为善友。何谓为十。建立道意。能修德本。入度无极。颁宣道法。开化众生。分别辩才。称举群萌。除众妄想。住无患厌。立普贤行入诸佛慧。则为善友。是为十事。于是颂曰。</p>
<p style="text-align: center">　　心建立于道精勤修德本</p>
<p style="text-align: center">　　入诸度无极颁宣诸经典</p>
<p style="text-align: center">　　开化度众生辩才决众疑</p>
<p style="text-align: center">　　称誉于黎庶除去众想念</p>
<p>　　菩萨有十事为精进。何谓为十。讲说一切众生之界。识念经典之所归趣。严净一切诸佛世界。又当奉行诸菩萨戒。常忍一切众难之患。为断<a>地狱</a>饿鬼畜生烧煮之痛。降伏一切众魔官属。不令众生怀嗔恨心。当奉十方诸佛<a>世尊</a>。常遇诸佛归命咨受。是族姓子。应行菩萨十事精进。于时颂曰。</p>
<p style="text-align: center">　　归命于诸佛严净众佛土</p>
<p style="text-align: center">　　奉修菩萨行忍一切苦恼</p>
<p style="text-align: center">　　断三涂之难降伏魔官属</p>
<p style="text-align: center">　　能悦于众生常见诸如来</p>
<p>　　菩萨有十事为劝信。何谓为十。常建立意亦劝他人使发道心。仁和第一无所诤讼。亦化他人立于欣悦蠲除愚法。亦化他人令弃邪典使住佛道。务求德本亦劝他人使志善原。归度无极亦劝他人求波罗蜜。己生佛种亦诱他人令务<a>佛性</a>。身已得入无所有法开进他人使立空法。赞诸佛慧无所讥谤示宣他人不毁正觉。具足普智诸愿纯备亦导他人成诸通慧。究竟道誓以得严净如来至真无尽之慧。亦当建立一切众人入如来道。是为十事。于时颂曰。</p>
<p style="text-align: center">　　已建立在道亦化于他人</p>
<p style="text-align: center">　　心不怀诤讼和悦忿恚者</p>
<p style="text-align: center">　　弃捐众愚冥开化痴邪径</p>
<p style="text-align: center">　　常求众德本诱之住道义</p>
<p>　　菩萨有十事开化众生。何谓为十。菩萨布施诱进众生。和颜悦色而劝进之。班宣经道令其亘然。诱进分别己身无异。所施无量发起人界。显佛菩萨行诱众生种。示诸世间如火然炽。训教众生无上道法。神足变化若干感动。晓了若干善权方便。随其习俗度脱众生。是为十事。于时颂曰。</p>
<p style="text-align: center">　　菩萨行布施已用化众生</p>
<p style="text-align: center">　　常和颜悦色诱进诸不及</p>
<p style="text-align: center">　　睹世如然炽显示佛大道</p>
<p style="text-align: center">　　神足现变化若干权方便</p>
<p>　　菩萨禁戒有十事。何谓为十。不舍道心。捐声闻缘觉意。观察一切众生愍行。开化群萌令住佛法。奉修菩萨所应学者。解一切法悉不可得。所造德本劝助至道。未曾猗着于诸佛身。能忍诸法亦无所倚。济护诸根以为禁戒。是为十事。于时颂曰。</p>
<p style="text-align: center">　　常和于道心舍声闻缘觉</p>
<p style="text-align: center">　　愍伤于众生劝使立佛法</p>
<p style="text-align: center">　　学诸菩萨行解法无所有</p>
<p style="text-align: center">　　一切所行德劝助于佛道。</p>
<p>　　菩萨有十事受决所见受决能自知之。何谓为十。发仁和心。自然道意。不厌菩萨行。弃捐一切。诸所妄想。而能奉修诸佛之法皆能笃信诸如来身所可宣说。亦以究畅成就德本。化于一切使住佛道。等敬亲友而无二心。视诸善友如见诸佛。古昔所愿将护佛道。是为十事受决。于时颂曰。</p>
<p style="text-align: center">　　等心敬善友利义皆由之</p>
<p style="text-align: center">　　将护古昔愿清和发道意</p>
<p style="text-align: center">　　不厌菩萨行弃捐众妄想</p>
<p style="text-align: center">　　使住诸佛法笃信如来教</p>
<p>　　菩萨有十事不相求短。何谓为十。入于宿世本所誓愿。随时入行导习其便。不失正义皆得通入。诸度无极具足成就。随其宜便。所可入者顺从所愿。随其所乐以开化之。庄严刹土劝使入道。神足变化使从其教。普为示现所生之处。是为十事不相求短。于时颂曰。</p>
<p style="text-align: center">　　入于宿世愿世行随宜便</p>
<p style="text-align: center">　　遵习不失节顺诸度无极</p>
<p style="text-align: center">　　因得大成就从若干信乐</p>
<p style="text-align: center">　　为庄严佛土以神足变化</p>
<p>　　菩萨有十事入于如来去来现在一切诸佛所可由成。何谓为十。入于无量平等道教。而转无限经法之轮。宣传无量慧义之要。顺从无际音声通畅。开化无底众生之类。显畅无数神足变化。随时遍至若干种形。入于无喻诸三昧定。照耀开悟不可计量。示力<a>无畏</a>显现无限使入灭度。是为十事如来所入。于是颂曰。</p>
<p style="text-align: center">　　过去来现在一切诸如来</p>
<p style="text-align: center">　　入无量道教转无限法轮</p>
<p style="text-align: center">　　顺无际道法宣无底慧场</p>
<p style="text-align: center">　　开化无数人神足不可计</p>
<p>　　菩萨有十事入众生性行。何谓为十。入于本行众生所解。随时开度当来受身。一切人民遍于群萌。现在所作入于众生。善行本末随时救济。诸非法行当宣道众生。心性所入晓了一切。根原所趣分别若干。随所爱乐发起诸碍。尘劳爱欲数数<a>说法</a>以度脱之。是为十事入众生性。于时颂曰。</p>
<p style="text-align: center">　　晓了过世行亦复知当来</p>
<p style="text-align: center">　　分别现在事众生所可行</p>
<p style="text-align: center">　　入于众<a>德行</a>亦游于无德</p>
<p style="text-align: center">　　其心靡不周使诸根成就</p>
<p>　　菩萨有十事入于世界。何谓为十。常知止足在于世间。而修清净无所沾污。处于俗间心存少求。演无极香薰诸迷惑。所入方俗如一土尘。周于无量微妙之义。亦遍旷然无量世界度脱有身四大之患。恭敬自归于诸佛道。亦复游人无道天下。是为十事游入世界。于时颂曰。</p>
<p style="text-align: center">　　在世知止足所行常清净</p>
<p style="text-align: center">　　所入而少求周遍无极业</p>
<p style="text-align: center">　　犹如尘世界解微妙之行</p>
<p style="text-align: center">　　小大无不达入于诸所有</p>
<p>　　菩萨有十事晓入诸念劫数。靡所不达。何谓为十。知过去劫。晓当来对。知现在事。知有限世。识无限碍。入于有限无限之事。了诸有数无数劫事。于诸有数使入无为。令诸无念畅入有念。畅诸有念使入无念。是为十事。晓了诸劫。靡所不达。于时颂曰。</p>
<p style="text-align: center">　　入于过去念当来亦如是</p>
<p style="text-align: center">　　游步在现世而皆悉念之</p>
<p style="text-align: center">　　周流无量劫有数若无数</p>
<p style="text-align: center">　　无念入有念一切想无想</p>
<p>　　菩萨有十事畅说三世而无二言。何谓为十事。以过去而宣说之。往古以没豫说当来。灭来久远演现在处。尚未当来豫说过去。尚未欲至辄宣现在。亦复班宣未来生者。传于现在忽以过去。解于现在谓之未来。目所睹者宣之平等。现了三世一时悉达。是为十事畅说三世。于时颂曰。</p>
<p style="text-align: center">　　能说过去事演古如是来</p>
<p style="text-align: center">　　说过为现在亦畅当来事</p>
<p style="text-align: center">　　过去今现在未至豫演生</p>
<p style="text-align: center">　　解生现以过目见今当来</p>
<p>　　菩萨有十事入于三处。何谓为十。入诸有数。至无所念到有所获。趣诸有教。游众想处。归众方俗。畅众言辞。达不可尽。咨嗟寂然。畅众憺怕。是为十事入于三处。于时颂曰。</p>
<p style="text-align: center">　　入众有所念有所得教授</p>
<p style="text-align: center">　　在想众方俗所念不可尽</p>
<p style="text-align: center">　　宣传寂然事亦入于憺怕</p>
<p style="text-align: center">　　灭除诸恶事如是成道意</p>
<p>　　菩萨有十事无厌其所发心无所缺漏。何谓为十。供养诸佛住在众色而不懈惓。敬顺一切诸善亲友。求诸经典不以为难。博闻众经启受不逮。发意之顷颁宣经道。开化众生示以法律。发起一切使至佛道。于无数劫住一世界修菩萨行普游诸国靡不周遍。未曾怀疑佛诸经典问则发遣。是为十事。发心无厌。无所缺漏。于时颂曰。</p>
<p style="text-align: center">　　供养诸佛身不以为厌足</p>
<p style="text-align: center">　　亦顺众善友务求诸经典</p>
<p style="text-align: center">　　所求不懈倦见诸发心者</p>
<p style="text-align: center">　　为说道训教开化诸菩萨</p>
<p>　　菩萨有十事分别诸辩。何谓为十。分别众生所入辩慧。晓了诸根当可归趣。了诸罪福诸所报应。睹其所生在于何处。皆知世间诸所有无。睹见诸佛之所游居。晓了经法义理深浅。畅解法界之所存没。达于三世去来现事。亦能分别不可计数所行言慈。是为十事菩萨诸辩。于时颂曰。</p>
<p style="text-align: center">　　晓众生所知诸根之所趣</p>
<p style="text-align: center">　　随所立罪福见之当所生</p>
<p style="text-align: center">　　分别诸世界亦晓了法品</p>
<p style="text-align: center">　　究畅佛道慧三世之本末</p>
<p>　　菩萨有十事逮得总持。何谓为十。博有所闻辄则奉持。怀抱经典悉不忘失。执法锭燎有所宣化。皆从方便解诸经典。晓法自然逮法光明。致诸佛道不可思议。执诸定意现在闻佛。面前启受寻奉行法。入道场音能随方俗。演出言辞不可思议。念三世事去来今佛不可计法。随时宣传。怀若干辩一切诸<a>佛经</a>典之要。耳所闻谊。不可称限。所兴圣慧。能畅诸听持诸佛法。建立如来十力无畏。是为十事。菩萨总持。于时颂曰。</p>
<p style="text-align: center">　　博闻辄执持不忘一切法</p>
<p style="text-align: center">　　晓了随时说解诸法自然</p>
<p style="text-align: center">　　以法大光明不可思议慧</p>
<p style="text-align: center">　　现在得三昧目前闻经典</p>
<p>　　菩萨有十事为颁宣佛道。何谓为十。晓了道议。志誓大愿。分别罪福之所归趣。<a>常住</a>正觉。不怀自大。畅达法界。识知定意。明解心本。晓了本净。随本而觉。使成佛道。是为十事菩萨班宣佛道。于时颂曰。</p>
<p style="text-align: center">　　晓了于佛道解愿知罪福</p>
<p style="text-align: center">　　为诸佛所立解法无自大</p>
<p style="text-align: center">　　分别心本净定意之所归</p>
<p style="text-align: center">　　本净亦自然随本而<a>觉悟</a>		
		<p class="box marginT">
<a></a> <span></span> <a></a> <a class="a"></a>		

	
	

		<br>
			</p>
<p>　　佛说是时。三千世界。为大震动。其大光明。普照十方。诸天龙神。皆来散华。以诸音乐。来娱乐佛。<a>欢喜</a>悦豫。皆共欣庆。幸哉吾等宿世其德纯厚。得豫此会。服深妙议。无极道慧。何其禄厚。世尊能仁。十方慈恩。开示法藏。疗治盲冥。消化五阴六衰。三毒五盖。<a>十二因缘</a>。六十二见。示以五事。<a>戒定慧</a>解度知见品五眼六通。<a>六度</a>无极。布施持戒。忍辱精进。一心智慧。以成佛道。班宣开示十二部经。开化邪见六十二疑。使发道意。诸佛遥赞。菩萨悦豫。普智菩萨。复问普贤。何谓发菩萨心。何谓行法。何谓大哀。何谓缘发道心以其所缘而兴其意。何谓见善友发恭恪心。何谓菩萨逮得清净。何谓度无极。何谓佛慧。何谓所历。何谓菩萨力。何谓平等。何谓生觉圣。何谓说法。何谓而行奉持。何谓辩才。何谓无数。何谓为行等心。何谓行慧。何谓菩萨而不自大普贤菩萨答曰。善哉。佛子所问。甚为深妙。何其快哉。谛听谛听。今为仁说。普智菩萨。与诸大众。受教而听。普贤菩萨言。有十事发菩萨心。何谓为十。发心之时。常怀大慈护持一切众生之类。所行怜愍。察于人民勤苦之恼。如身自更。一切所有皆能惠施。念一切智。心则为原首。念一切智。故能发意。不毁圣谊。兴从严心学诸菩萨禁戒之要。其心坚固。亦如金刚。蠲除一切诸恶垢浊。其所生意。若如江海。导御一切诸清白法。其志强固。如须弥山则能堪忍众庶言辞<a>善恶</a>音声。其所发心。造立永安。施于众生。大诚信业。而心独步。智度无极。晓了诸法。随便将护。是为十事发菩萨心。于时颂曰。</p>
<p style="text-align: center">　　而发大哀心将护于众生</p>
<p style="text-align: center">　　见之在苦恼愍之如己身</p>
<p style="text-align: center">　　思惟一切智得志所庄严</p>
<p style="text-align: center">　　其心如金刚智慧如江海</p>
<p>　　菩萨有十事行普贤法。何谓为十。于当来劫与一切俱。普愿行仁奉敬未至。如来至真等处色法。开化众生立菩萨行。积众德本而誓普贤。皆能游入诸度无极。所愿和雅具菩萨行。遵修诸法皆欲庄严。诸佛世界平等诸议。受生一切十方佛国。晓了方便求众经典。悉乐现生于诸佛土。逮成无上正真之道。是为十事菩萨行法。于时颂曰。</p>
<p style="text-align: center">　　悉知当来劫奉敬诸如来</p>
<p style="text-align: center">　　菩萨等众生所誓普贤行</p>
<p style="text-align: center">　　积累众德本入诸度无极</p>
<p style="text-align: center">　　庄严诸佛土疾成无上觉</p>
<p>　　菩萨有十事常行大哀。何谓为十。观于众生孤独无种为兴大哀。察之无道化以大悲。见贫厄众令殖德本。将久眠寐使得觉悟。见众生界无有方便。化之随时。为诸贪欲所系缚者而劝护之。瞻于群萌所遭厄难愍之令济。睹久疾病疗之以慈哀。离善法者显示道议。若见众生失于佛法愍哀悦豫。是为十事菩萨大哀。于时颂曰。</p>
<p style="text-align: center">　　在世行大哀观察于众生</p>
<p style="text-align: center">　　久远遭疾厄由断德本故</p>
<p style="text-align: center">　　为兴无盖哀建立于佛道</p>
<p style="text-align: center">　　菩萨行大慈以开化众生</p>
<p>　　菩萨有十事缘发道心。何谓为十。教诲众生。令顺谊律而发道心。欲除一切众苦恼患。建立人民使意永安。见于群萌在无明地使发道意。好劝众生使入佛慧。顺随正觉奉敬一切诸佛最圣。皆欲得见如来至真。亦复乐睹诸佛色像相好威容。亦复爱喜入诸佛道故发大意。亦复敬爱十力无畏。是为十事缘发道心。于时颂曰。</p>
<p style="text-align: center">　　见众生所灭为恼患所缚</p>
<p style="text-align: center">　　欲令至永安故发菩萨心</p>
<p style="text-align: center">　　人民在无智劝示以佛慧</p>
<p style="text-align: center">　　令奉<a>三界</a>将常睹诸如来</p>
<p>　　菩萨见善友发恭恪心。菩萨初发正真道意。与善友俱。谦下恭顺。欲得务成佛一切智。故习善友。为之屈意。见善友发意有十事。何谓为十。奉敬自归。心无爱欲。如所闻音。则能奉行。心爱乐之。志不瑕秽。常一其心。以诸德本。合为一业。怀抱一愿。发世尊意。其志平等。所行具足。是为十见善亲友发恭恪心。于时颂曰。</p>
<p style="text-align: center">　　心常怀恭恪如所闻奉行</p>
<p style="text-align: center">　　如喜无瑕秽其意常专一</p>
<p style="text-align: center">　　合集众德本自归于世尊</p>
<p style="text-align: center">　　常尊平等行道心乃具成</p>
<p>　　菩萨清净有十事。何谓为十。净如虚空。究竟无失。于诸色净。随众生本。而开化之。诸音清净。演不可谊。言辞众响。其辩才净。分别无量佛所说法。其慧清净皆弃无智。所生亦净。得诸菩萨。<a>自在</a>由己。眷属微妙。晓了众生宿世所行。而开化之。报应亦净。除去一切挂碍阴盖。所愿解明。解诸菩萨。所生一品。其行皦然出普贤乘。是为十事得清净。于时颂曰。</p>
<p style="text-align: center">　　菩萨清净具功德如虚空</p>
<p style="text-align: center">　　随诸众生根而开无上道</p>
<p style="text-align: center">　　言辞辩才净分别诸<a>法相</a></p>
<p style="text-align: center">　　其智无挂碍究竟于一乘</p>
<p>　　菩萨有十事逮度无极。何谓为十。行度无极。一切所有皆能布施。戒度无极。具足佛禁忍度无极。能行仁和逮佛净力。进度无极。所行勤修而不退转。寂度无极。使意一定。智度无极观一切法。本自然谛。慧度无极。入佛十力。愿度无极。具足普贤。神足度无极。多所变化无所不现。法度无极。等御一切诸法本末。是为菩萨十度无极。菩萨住此。得归无上如来正真无极大慧。具足六度。于时颂曰。</p>
<p style="text-align: center">　　布施度无极皆能施所有</p>
<p style="text-align: center">　　持戒度无极清净佛诸行</p>
<p style="text-align: center">　　忍辱度无极仁和不怀恚</p>
<p style="text-align: center">　　精进度无极勤修不退还</p>
<p style="text-align: center">　　一心度无极志定无愦乱</p>
<p style="text-align: center">　　智慧度无极观诸法自然</p>
<p style="text-align: center">　　<a>神通</a>度无极普入佛道力</p>
<p style="text-align: center">　　所愿行平等神足道诸法</p>
<p>　　菩萨有十事慧。何谓为十。晓解一切十方世界。其众生种。不可思议。识别诸宗。晓了诸法。不失时节。若干种形。若以一品。皆令觉知。达诸法界。能班宣慧。晓了一切虚空本末。通使无余。第一佛慧。十方世界。诸过去事。皆能知之。十方佛土。诸当来事。悉能见之。十方佛国。今现在事。普入<a>教化</a>。晓愿如来一切诸行。具入一切慧。解知去来今现在佛。皆同一行。是为菩萨十慧义。菩萨住此。其大光明。自在照耀。具足所愿。信诸佛法。则以一慧。解诸佛法。于时颂曰。</p>
<p style="text-align: center">　　能知十方界众生不可计</p>
<p style="text-align: center">　　普令入道慧使无若干念</p>
<p style="text-align: center">　　能分别诸法平等如虚空</p>
<p style="text-align: center">　　佛慧为第一能达三世事</p>
<p>　　菩萨有十事而有所历。何谓为十。悉解诸法为一品义。一切经典而有节限。晓了诸慧则为一相。分别众生心念行慧无为无数见诸群黎皆以一等明识众生所行尘劳。人民志性系缚在行。明识众生所行善恶一切菩萨所行志愿。乐不自大如来十力。建立无余而上正觉。是为十事菩萨经历。于时颂曰。</p>
<p style="text-align: center">　　知诸法为一解了际限故</p>
<p style="text-align: center">　　众慧合一相众生心无数</p>
<p style="text-align: center">　　解见诸人民尘劳行所迷</p>
<p style="text-align: center">　　众结所缚束不得普智心</p>
<p>　　菩萨有十事力。何谓为十。一切诸法皆入自然。诸有经典悉如所化。众义若幻计诸法数皆为佛法。诸所经典悉无所倚。一切所有归三脱门。见众善友重事奉敬。心习势力以众德本。入无上慧道王之堂。未曾诽谤深微之慧。信乐诸佛一切智心。终不退转善权力故。是为十事菩萨之力。于时颂曰。</p>
<p style="text-align: center">　　一切法自然皆如幻化力</p>
<p style="text-align: center">　　诸法悉佛法义归三脱门</p>
<p style="text-align: center">　　奉敬众善友常积众德本</p>
<p style="text-align: center">　　入无上慧堂笃信佛深法</p>
<p>　　菩萨平等有十事。何谓为十。等心众生。亦等诸法。普观佛土。性行无二。因诸德本。等诸菩萨。所愿无异。诸度无极。亦无差别。一切诸行。皆归同像。十方诸佛。悉为一佛。是为十平等。于时颂曰。</p>
<p style="text-align: center">　　等心念众生普观众经典</p>
<p style="text-align: center">　　亦等诸刹土性行不怀二</p>
<p style="text-align: center">　　皆合诸德本菩萨常行慈</p>
<p style="text-align: center">　　所愿无若干具诸度无极</p>
<p>　　菩萨有十事发觉圣。何谓为十。一切诸法但有音耳。皆归寂然诸法如幻。经义若影。目所见者悉因缘合。诸义业净。一切诸法悉假文字。诸事之业因其本净。道慧无想究尽本原。诸有形者皆由法界。是为十生觉圣。于时颂曰。</p>
<p style="text-align: center">　　诸法悉寂然譬之如幻化</p>
<p style="text-align: center">　　假喻若影响皆由因缘生</p>
<p style="text-align: center">　　诸法本末净一切无所生</p>
<p style="text-align: center">　　悉因其本际无想为真谛</p>
<p>　　菩萨说法有十事。何谓为十。演深妙法。所说义者。随时得入。讲若干事。当多宣畅诸通慧事。亦能分别诸度无极。宣示如来十种力事。解三世义。常说菩萨不退转法。咨嗟诸佛功训之德。班宣菩萨。诸佛如来。平等<a>出家</a>。是为十事菩萨说法。于时颂曰。</p>
<p style="text-align: center">　　讲说深妙法悉使入道义</p>
<p style="text-align: center">　　演若干之慧多宣一切智</p>
<p style="text-align: center">　　演诸度无极显示十种力</p>
<p style="text-align: center">　　三世无挂碍菩萨不退转</p>
<p>　　菩萨有十事而行奉行。何谓为十。积累一切诸善德本。闻诸如来讲说经典。辄能受持。执一切现。举喻说之。御导一切奉行法门。怀抱总持道义慧门。皆能断除狐疑诸着。悉以具足诸菩萨行。一切如来辩才平等。开化说法。演其光辉。言皆受诸佛。所娱乐业。而建立之。使得至于无上正真。是为十事说平等门而奉行之。于时颂曰。</p>
<p style="text-align: center">　　积累众德本咨嗟如来法</p>
<p style="text-align: center">　　观诸法平等奉宣道慧门</p>
<p style="text-align: center">　　弃捐诸疑着具足菩萨行</p>
<p style="text-align: center">　　诸法为世门皆令入道室</p>
<p>　　菩萨有十事分别辩才。何谓为十。所演诸法永无想念。分别诸经悉无所行。诸义辩才亦无所著。解诸法空班宣无量一切诸法。悉佛所立。一切所有悉无所依。皆能分别诸法章句。宣畅经典真谛之义。常以等心愍于众生。应意说法。令得悦豫。是为十辩才。于时颂曰。</p>
<p style="text-align: center">　　讲经无想念一切无想行</p>
<p style="text-align: center">　　不着于诸法解之悉为空</p>
<p style="text-align: center">　　辩才无限量诸法佛所立</p>
<p style="text-align: center">　　一切无所猗解之悉本无</p>
<p>　　菩萨有十事得自在。何谓为十。开化众生。照耀诸法。修诸德本。行无极慧。不着禁戒。所造善本。劝助佛道。所行精进。而不退还。降伏众魔。其所爱喜。解了道心。一切佛道。在于邪见。而成正觉。是为十得自在。于时颂曰。</p>
<p style="text-align: center">　　晓开教众生得照耀诸法</p>
<p style="text-align: center">　　奉行众德本自在无极慧</p>
<p style="text-align: center">　　心皆无所著精进不懈惓</p>
<p style="text-align: center">　　降伏于众魔道心得由己</p>
<p>　　菩萨有十事所施无数。何谓为十。开化一切诸世间难。众生本末亦不可计。经典之事亦不可量。一切所作亦无崖底。有计诸法崖际难尽。众德之本亦无俦匹。一切诸恶悉无能宣。诸所志愿亦无边际。众行所趣无能为喻。一切菩萨独步无侣。诸佛正觉独尊无双。是为十事。所施无数。于时颂曰。</p>
<p style="text-align: center">　　世计不可计众生无有数</p>
<p style="text-align: center">　　诸法无边际所造亦无限</p>
<p style="text-align: center">　　德本无俦匹诸恶无处所</p>
<p style="text-align: center">　　菩萨无等侣诸佛无俦匹。</p>
<p>　　菩萨有十事为行等心。何谓为十。等心积德。志愿同等。众生身意。亦无有二。入于人民。罪福所趣。普游诸法。视诸佛土净秽同一。劝化众生。使入笃信。等心诸行。及众妄想。皆入诸佛十力无畏。悉由如来平等之慧。是为十等心。于时颂曰。</p>
<p style="text-align: center">　　等心积德本兴显一切愿</p>
<p style="text-align: center">　　平等众生心罪福无殊异</p>
<p style="text-align: center">　　普入诸经典等观诸佛土</p>
<p style="text-align: center">　　愍念诸众生使入无异行</p>
<p>　　菩萨有十事行慧。何谓为十。晓了众生当归解慧。遍入诸国若干刹土。未入者入之。游诸贪网。除去臭秽所游诸界。知其增减。晓了诸法。各各有异。或复一品。普能周旋。众界音声。解世间众想。所住颠倒。所念各异。以一言辞。普入一切诸法言教。如来威变。建立法界。一切众生。处在三世。诸佛入中。训诲无废。皆令入道。是为十事菩萨行慧。于时颂曰。</p>
<p style="text-align: center">　　信解众生界普入诸佛土</p>
<p style="text-align: center">　　悉至于十方等观诸世界</p>
<p style="text-align: center">　　诸法无若干入不可计身</p>
<p style="text-align: center">　　如来所变化开度于三界</p>
<p>　　菩萨有十事而不自大。何谓为十。不轻慢人。蚊行喘息。身心谦下。不轻易人。不以刹土而自贡高。若得奉敬不怀自大。不以好音。而自叹誉。行愿备悉。不以绮饰。开化众生。离于<a>懈怠</a>。成至正觉。常怀哀愍。讲说经典。不咨嗟身。有所建立而不自大。是为十事不自大。于时颂曰。</p>
<p style="text-align: center">　　不轻慢众生得刹土不悦</p>
<p style="text-align: center">　　而奉敬不欢离于好音声</p>
<p style="text-align: center">　　无贪诸所愿开化于众生</p>
<p style="text-align: center">　　得成最正觉颁宣大道慧</p>
<p>　　说是法时。天龙鬼神世间人民阿须伦迦留罗甄陀罗摩睺勒。莫不欢喜。咸发道意。师子虎狼。熊罴鹿党。鱼鳖鼋鼍。诸小小虫。皆有慈心。无相害意。闻所说法。各各欢喜。而发道意。诸天散华。其落如雨。烧众名香。郁如云兴。箜篌乐器。不鼓自鸣。当尔之时。莫不喜敬。</p>
		
		<p class="box marginT">
<a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>