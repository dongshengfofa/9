<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 度世品经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 度世品经</center></div><div class='fo'><center>经文出处:来自无量光明网</center><br/><br>
			<h>第六卷 度世品经</h>
<p>　　<a>菩萨</a>住胎有十事。何谓为十。欲得开化志住小乘。怀怯羸劣众生之等。菩萨悉见此辈心念。故现入胎。或恐此等。心发念言。菩萨化生。德本自然。不可学得。故现入胎。是为一事。菩萨悉为父母亲属往古宿世同学徒类及余黎庶。俱殖德本。欲度此党。故现入胎。或复有人。宿世积德。因其胎中。应受开化。是为二事。菩萨大士。心未曾妄安隐庠序。而意常定。是为三事。菩萨若现在母胎时。讲法圣众。未曾断绝。十方世界诸菩萨释梵四天王俱来聚会。示现无数不可称计无际圣慧。在于胎中。显其辩才。而有殊持。就度脱之。是为四事。菩萨若在母胎中时。合大众会及诸开士。悉欲来集。因本所誓。欲度脱之。故为<a>说法</a>。皆使得济。是为五事。又欲开化<a>世间</a>人民成最正觉。皆备众德。庄严道场故。以示现生于人间。是为六事。菩萨虽处在母胎中。普身示在三千<a>大千世界</a>。犹如明镜见其面像。其志微妙。大乘学士。诸天龙神。揵沓和。阿须伦。迦留罗。甄陀罗。摩睺勒。诸人及与非人。各心念言。我往稽首归命供养菩萨。是为七事。菩萨在于母胎中时。有大法门。名曰大慧藏。游到他方异佛国土。最后究竟。在胎菩萨。俱共论讲。由是之故。使其菩萨。现入母胎。是为八事。菩萨现入母胎中时。有三昧名离垢藏。承定意成。不近母胎。在兜术天。入于清净。住母胎中。亦无所入。是为九事。又如来至真。有大功德。名离垢藏华。而见奉敬供养如来之业。是诸觉佛。在母胎时。菩萨圣旨。皆遍十方。以真大圣。诸菩萨众有行。名曰法界藏。为讲此教。入无极慧。菩萨因是。现十善微妙游居。而立大安。</p>
<p>　　菩萨有十事。现其安详。何谓为十。于是菩萨。入母胎时。从初发意。乃至现于阿惟颜法。成具佛业。若入母胎。续复自示在兜术天。或复来下。现入母胎。已复出生。故在母胎。或示幼僮。不舍母胎。示现在于宫采女中。显母胎中。复示出生。固在母胎。示于精进勤苦之行。现诣道场。坐于树下。得佛正觉。复现在胎。而转法轮。在于胎中。现取灭度。游母胎中。庠序劝进。入乎大道。在彼胎止。而普示现诸菩萨行。建立如来无极大道怀来道门。是为菩萨现于十事庠序之行。</p>
<p>　　菩萨修生有十事。何谓为十。菩萨悉明。其意安然。现生清和。演大光明。周遍三千大千世界。最后究竟。不复更生。而现所生。无起不灭。故曰为生。思惟<a>三界</a>。所生受者。犹如幻化。现身出生十方世界。其身显示。致一切智如来至真。皆演威耀。告敕一切诸有身者。积累大慧三昧正受。然后乃生。菩萨适生。动诸佛国。令众生类心怀欢然。消诸恶趣。蔽众魔事。各各惊言。今者菩萨。从某处来。是为菩萨十修所生。</p>
<p>　　菩萨忻笑有十事。何谓为十。察其世俗。缚在贪欲。而自缠绵。无能拔者。独吾身力。乃能堪任。溃于斯党。是故而发笑耳。俗人多为尘劳之所迷惑。自谓智慧无能逮者。是故菩萨。而发忻笑。自大游逸。我身名号。如此无上。如来。便以法身。显示大要。遍于三世。令各生意。求欲致是。诸菩萨眼。无所挂碍。从十方土。至梵天宫。乃复至于大神妙天。皆观本末。便自念言。是众生党。乃尔瑕秽。菩萨智力。悉睹见之。又见人民。宿积德本。还复堕落。见殖少福。望无量报。睹平等觉正真之道。无有侵欺。观古亲友。本时同学。志菩萨道。各各修净。未具<a>佛法</a>。己己为达。察本所居诸<a>天人</a>民。及在愚地。不解<a>正法</a>。心不动摇。不以为劳。如来至真。有演光明。名大摇安。放此大耀。是为菩萨十事忻笑。</p>
<p>　　菩萨行七步有十事。何谓为十。菩萨尔时。自现幼僮。举足七步。示有七财。显有殊异。欲使地神所愿具足。自示其德超于三界独步无侣。游如龙王。住若象王。举动进止。如师子步。诸有往反所至到处。菩萨行步。周旋举动。皆越一切。当时天地。变为金刚。其余凡地。不动堪任。载持菩萨。抚育一切诸地众生。是故菩萨。举足七步。又一切人。不解道义。故复菩萨。举足七步。应七觉意。觉诸不觉。以逮正法。无所依仰。吾于<a>世尊</a>。豪无有上。口自发言。天上天下。吾当度之。是为菩萨十事行步。</p>
<p>　　菩萨现幼僮地复有十事。何谓为十。悉知书疏算术计校。所当应宜。答报言辞。无所不通。故以是事。显示众人。又复示现上马骗象。乘车往反。神仙咒术。与众超异。摴蒱博掩。伎乐歌戏。超群越众。其身口意。示有罪福。而无殃衅。以无憍慢。三昧正受。遍于无量诸佛世界。现在众生。而开化之。菩萨显德。其慧过于天龙鬼神。阿须轮。迦留罗。甄陀罗。摩睺勒。释梵四天王。咸来归命。又复自示释梵四王。色貌形像。复以菩萨。容貌自示。显其道业。菩萨现于人民各异。若有贪乐。爱欲调戏。或复愁忧愦乱众生。为现欢悦。令爱乐法。常以法会。有所长益。奉敬如来。遍见十方。以法光明如来威神。现其安详。清和默然。因化众生。是菩萨。现其幼僮。在于后宫。多所救济。菩萨现在中宫处采女中。</p>
<p>　　复有十事。何谓为十。与其宿世。俱共同学。菩萨因欲化此众生。显示德本。故在后宫。菩萨又以殖德本者。应当勉济。故现后宫。诸天人民。憍豪自恣。富贵自绮。因此菩萨。现大豪贵尊。因而降化。在五浊世。随时诱进。化度佛土。虽在中宫。不废三昧。势力无双。往古众生。兴立誓愿。菩萨欲使如意悉得。故现后宫。欲令父母家室亲属。本愿备悉。以大法音伎乐歌颂。箜篌乐器。奉敬供养如来至真。佥令效之。于时菩萨。在于后宫。了成佛道。定意不动。从初至终。成最正觉。而转法轮。至大灭度。所以示现。以法护之。救济危厄。使入大道。是为菩萨现在后宫。最末究竟。弃国捐王。入山得道。</p>
<p>　　菩萨舍国复有十事。何谓为十。示厌尘欲。故现<a>出家</a>。见于世俗多所染着。欲使众人不猗瑕疵。显现贤圣正真履迹柔顺之义。菩萨居业。欲畅道化。叹出家德。以权方便。现于二际。堕在诸疑六十二见。拔之令出。众生贪欲。勤勤为安。为显众难。使弃所猗安乐之想。为着三界。驰逸众类。示现先应。故出家耳。其意兴盛。无所依仰。猗不可计。故现出家。又示逮得如来十力。四无所畏。随时而教。最后究竟。临当成佛。法应当然。是为菩萨十事弃国捐王。</p>
<p>　　菩萨现勤苦行复有十事。何谓为十。欲得开化小学之士。故现六年进一麻米。又欲勖勉猗着诸邪六十二见。为诸失德众生之党。指示其业罪福之报。亦为杂秽迷惑世界。随时劝导。现己劳患。能伏情欲。示二等业。缘是之故。受<a>真谛</a>法。诸贪受欲。重自安己。驰逸众生。令净其心。又复示现菩萨精进。勤苦志道。最于后世。临欲成佛。示不更生。用精进故。诸天人民。根不纯淑。及外异学。使从训诲。是为菩萨示十苦行。</p>
<p>　　菩萨诣道场复有十事。何谓为十。演大光明。照于十方。使众知之。故诣树下。亦欲感动诸佛国土。显示己身。使普佛土。皆共见之。又复畅示诸菩萨等及诸众生前世所行。悉来从斯。稽首受学。现其道场。所坐树下。庄严清净。随众人本。应时现身。威仪礼节。佛树静然。使诸世界如来至真。各自现身。诸可经行。举足下足。常修三昧。不离定意。觉了圣道。不犯须臾。诸天龙王。揵沓和。阿须伦。迦留罗。甄陀罗。摩睺勒。释梵四王。现来奉敬。众人见之。莫不发意。大慧无碍。菩萨所行。普观十方。念诸如来。晓了方面。在诸国土。现成正觉。是为菩萨现诣佛树。</p>
<p>　　菩萨坐佛树下复有十事。何谓为十。以无数事。动诸佛国。故坐树下。皆欲照耀十方世界。而悉消除一切恶趣。亦复建立一切境土。咸为金刚。观诸如来处师子床。心所思念。等如<a>虚空</a>。现身威仪。咸以随时。归趣金刚道场三昧。其诸如来所止之处。受于清净。自承势力。以趣德本。劝立一切群生之类。是为十事坐佛树下。</p>
<p>　　菩萨坐尊树下有十致未曾有。何谓为十。坐佛树时。致未曾有自然之法。十方世界诸如来至真等正觉。各现面像。伸其右掌。各自赞叹。当使导师得胜。得胜则是第一未曾有法。菩萨若复坐佛树时。一切诸佛。皆共念之。遣威神往。是为二事。坐佛树时。古昔同学。诸菩萨等。佥俱来至。周匝宿卫。住定意门。以若干物。而供养之。是为三事。在树下时。十方世界。草木华实。及诸药树。虽无神识。自然屈形。悉共曲躬。向于佛树。而稽首礼。是为四事。有大定意。号积法界。超越一切诸菩萨行。假使逮得此定意时。其功德明。越众开士。是为五事。于时菩萨。立身海藏离垢光曜总持之场。使诸如来。阐大法雨。是为六事。则以柔软顶之度去。供养如来。菩萨坐于树下。普游诸国。无所不遍。是为七事。菩萨若坐佛树下时。其行亦如慧上开士。普见一切众生根本心念所奏。是为八事。坐佛树时。自然善致佛圣觉定。适得斯定。普周无量三世之事。犹如虚空。是为九事。坐佛树时。则以己身。明识三世。其大圣慧。而无等伦。演离垢光。是为十事未曾有法。</p>
<p>　　菩萨何谓降魔官。有十事降魔官属。何谓为十。众生同尘。着于世俗<a>生死</a>之患。不乐战斗。是故菩萨。现大势力降魔官属。诸天人民。贡高求名。欲为除断自大之难。佛欲开化魔及兵众。诸天人民。佥共娱乐。俱来聚会。因是化之。菩萨力势。无有双比。亦复显现。欲使人知。亦欲劝悦一切众生。显其利议。亦欲愍伤将来世人。在佛树下。降魔官时。悉已越度诸魔境界。无有尘欲无力不力。见诸薄力。而现德本。示慈心力。降魔官属。随时劝悦。爱欲尘劳贪欲之世。化以道法。观此十义。是故菩萨。降魔官属。</p>
<p>　　菩萨成最正觉示如来力亦有十事。何谓为十。能伏诸魔业尘劳之秽。具菩萨行。乐诸菩萨一切定意。而以自娱上众开士圣慧之堂。究竟成就诸清白法。一切行义。为诸世间。善思惟行。其身普遍十方世界。演其音向。等心众生。皆畅威神。而建立之。过去当来今现在佛。如来至真。身口心等。无所望想。一时之间。普达三世。有三昧名善觉觉意。得是定时。入佛十力。以能兴此。处处有力。至漏尽慧。是为菩萨如来十力成最正觉。住是力时。诸佛普至。故曰如来已成正觉。</p>
<p>　　如来至真。则以十品而转法轮。何谓为十。致四<a>无畏</a>。入清净慧。而畅慧音四分别辩。又善晓了。越于<a>四谛</a>游居无碍正觉脱门。旷意愍念一切群生。消除不顺侵枉苦恼悒戚之患不闲之难。不违往昔无盖之哀。清净和辞。周十方界。无央数劫。颁宣经法。不以劳懈。善分别解根力觉意一心悦门<a>禅定</a>正受。是为十品成正觉时。以无量义而转法轮。已成如来至真等正觉转于法轮。十清白法。观众生心。愦愦无闲。欢悦其志。令得亘然。何谓为十。前世<a>宿命</a>。所愿力势之所致也。不违本誓。威神建立无极大哀不舍众生而救济之。兴显圣慧而为说法。随时建立而宣传之。应时令解使无缺漏。明识解了三世之慧。其身所行永无所造。其意所宣无有形想。所畅慧者随音辄解。是为十事。清白之法而转法轮。</p>
<p>　　如来至真以作佛事。观见十义现大灭度。何谓为十。常为示现。审谛非常。一切有为。显如呼噏。普诣安处无为之真。除诸恐惧。诸天人民。着于色身。故现色身如是无常。法身常存。而为分别。合有别离。诸所有为。弹指已过豪无坚强。一切三界犹如幻化。众想危脆无为最坚。为现道法。无有毁坏。诸习离别。悉无所成。为示碎散。法自应然。诸佛世尊。所作佛事。皆已具足。善转法轮。决狐疑。令随律教。授菩萨决。无有进退。修大灭度。是十观义如来至真取灭度矣。无有没化。</p>
<p>　　普贤复白。是为佛子名菩萨行净大法道门。吾今所演法门之要。粗举都较。如来至真。所颁宣义。不可限量。悦众明智诸菩萨行。皆承大愿。未曾断绝。假使人闻。<a>欢喜</a>信者。心以怀信。则习奉行。成就此义。皆当疾成无上正真之道为最正觉。所以者何。计菩萨道。以行为要。未曾离行。是故菩萨大士。当住于行。以能行此菩萨功勋。入分别义。好如莲华。辄能得入一切法门无极圣室。度世径路。离于声闻一切缘觉之径路也。化诸众生。无所怀侠。咸照一切法经法门。劝诸群黎。使得长益。度世法门。当至心听度世法品。受持讽诵。一心思惟。<a>修道</a>目门。奉遵所愿。行如是已。菩萨所求。终不难得。疾成无上正真之道。说是经时。宣说法门。演度世法品。十方无量不可计会诸佛世界。为大震动。皆佛威神之所兴化。宣致此法。得是经典。一切佛土。自然动者。而大光明。靡所不耀。十方诸佛。皆各现身。而遥赞叹<a>普贤菩萨</a>。善哉善哉。最胜之子。随时讲说菩萨大士功勋之德。分别正义。一何快乎。开阐班宣度世法品。如汝佛子。本学真谛。解达斯法。今者善说承经威德光明清净经典之要。我等悉解。诸佛亦然。吾等亦共称誉此经。于今现在十方诸佛。为诸当来诸菩萨。学未闻者。施慈恩广大。乃如是乎。</p>
<p>　　于是普贤菩萨大士。承佛圣旨。十方众圣之所接护。观于十方。察诸众会。普瞻法界。而说颂曰。</p>
<p style="text-align: center">　　<strong>修千亿兆劫勤奉难限量</strong></p>
<p style="text-align: center"><strong>　　归千载垓佛因生诸法子</strong></p>
<p style="text-align: center"><strong>　　开化于众生立道无崖底</strong></p>
<p style="text-align: center"><strong>　　咸共一心听叹佛无等伦</strong></p>
<p style="text-align: center"><strong>　　供佛不可限已不着佛道</strong></p>
<p style="text-align: center"><strong>　　解群黎庶欲不想计有人</strong></p>
<p style="text-align: center"><strong>　　见佛之功德不依其名勋</strong></p>
<p style="text-align: center"><strong>　　嗟叹彼尊行欢悦世巍巍</strong></p>
<p style="text-align: center"><strong>　　已除罪尘魔普现于三世</strong></p>
<p style="text-align: center"><strong>　　其德超众圣显殊异力行</strong></p>
<p style="text-align: center"><strong>　　烧尽痴爱行志性在寂寞</strong></p>
<p style="text-align: center"><strong>　　<a>现行</a>众齐限今当叹功勋</strong></p>
<p style="text-align: center"><strong>　　最圣所过度众生趣如幻</strong></p>
<p style="text-align: center"><strong>　　为示若干变令人除自大</strong></p>
<p style="text-align: center"><strong>　　适发心之顷普能悉晓了</strong></p>
<p style="text-align: center"><strong>　　今叹彼功勋众生所奉敬</strong></p>
<p style="text-align: center"><strong>　　睹苦恼众生五径生老患</strong></p>
<p style="text-align: center"><strong>　　终亡忧戚危爱欲所伤害</strong></p>
<p style="text-align: center"><strong>　　愍欲度此等故建广尊慧</strong></p>
<p style="text-align: center"><strong>　　当叹此功勋且共一心听</strong></p>
<p style="text-align: center"><strong>　　施戒忍精进一心以自娱</strong></p>
<p style="text-align: center"><strong>　　权慧度无极施以无极慈</strong></p>
<p style="text-align: center"><strong>　　悲喜乐于法百千劫护行</strong></p>
<p style="text-align: center"><strong>　　今当叹此行听所说功德</strong></p>
<p style="text-align: center"><strong>　　以求佛道故消千亿垓身</strong></p>
<p style="text-align: center"><strong>　　不贪惜躯命是为殊道真</strong></p>
<p style="text-align: center"><strong>　　精勤为众生常覆欲安己</strong></p>
<p style="text-align: center"><strong>　　叹能仁超行志怀愍哀慈</strong></p>
<p style="text-align: center"><strong>　　无数千亿载劫数叹名称</strong></p>
<p style="text-align: center"><strong>　　以一毛取水尚可尽大海</strong></p>
<p style="text-align: center"><strong>　　所行精进德过是不可喻</strong></p>
<p style="text-align: center"><strong>　　且听佛境界所现愍群庶</strong></p>
<p style="text-align: center"><strong>　　为众生之故长清白德本</strong></p>
<p style="text-align: center"><strong>　　志性不卒暴不厌道法乐</strong></p>
<p style="text-align: center"><strong>　　建立众生处慧江渊智树</strong></p>
<p style="text-align: center"><strong>　　世尊如天地群黎常戴仰</strong></p>
<p style="text-align: center"><strong>　　慈濡愍为根护禁仁为茎</strong></p>
<p style="text-align: center"><strong>　　尊勋慧华叶戒香甚清净</strong></p>
<p style="text-align: center"><strong>　　悟诸不觉意众生爱敬行</strong></p>
<p style="text-align: center"><strong>　　无著等莲华众生见归命</strong></p>
<p style="text-align: center"><strong>　　<a>解脱</a>为种稷身本性怀慈</strong></p>
<p style="text-align: center"><strong>　　智慧善权术五枝度<a>彼岸</a></strong></p>
<p style="text-align: center"><strong>　　禅叶<a>神通</a>华一切智慧实</strong></p>
<p style="text-align: center"><strong>　　神足尊法树弘覆于三界</strong></p>
<p style="text-align: center"><strong>　　本修清净迹长育广慧义</strong></p>
<p style="text-align: center"><strong>　　师子颈颐念智慧净缯首</strong></p>
<p style="text-align: center"><strong>　　空慧义第一慈愍度世明</strong></p>
<p style="text-align: center"><strong>　　<a>无我</a>如师子能吼降众魔</strong></p>
<p style="text-align: center"><strong>　　得越生死旷众民邪尘欲</strong></p>
<p style="text-align: center"><strong>　　度所有家业奉要行除愚</strong></p>
<p style="text-align: center"><strong>　　迷惑示正路显佛无上道</strong></p>
<p style="text-align: center"><strong>　　立志无恐畏为<a>殊胜</a>导师</strong></p>
<p style="text-align: center"><strong>　　众生淫怒痴冥尘若干弊</strong></p>
<p style="text-align: center"><strong>　　长夜随有为苦父母所恼</strong></p>
<p style="text-align: center"><strong>　　见群黎出生以哀疗爱欲</strong></p>
<p style="text-align: center"><strong>　　讲八万四千用治弃众病</strong></p>
<p style="text-align: center"><strong>　　此降伏魔尘以法训众生</strong></p>
<p style="text-align: center"><strong>　　弃恶无所习求严净佛德</strong></p>
<p style="text-align: center"><strong>　　解法两足帝一切智慧尊</strong></p>
<p style="text-align: center"><strong>　　以贤圣之财实广觉冥众</strong></p>
<p style="text-align: center"><strong>　　戒三昧自娱以圣净智慧</strong>		
		<p class="box marginT">
<a></a> <span></span> <a></a> <a></a> <a></a> <a class="a"></a>		

	
	

		<br>
			</p>
<p style="text-align: center"><strong>　　用明达刀刃度尘无恐惧</strong></p>
<p style="text-align: center"><strong>　　作变于法幻因转最法轮</strong></p>
<p style="text-align: center"><strong>　　亦不退回还一切异学意</strong></p>
<p style="text-align: center"><strong>　　晓了深尽慧普生其法味</strong></p>
<p style="text-align: center"><strong>　　觉意宝神足开难化民庶</strong></p>
<p style="text-align: center"><strong>　　住千通慧力严净三为君</strong></p>
<p style="text-align: center"><strong>　　斯为大慧海无双说无尽</strong></p>
<p style="text-align: center"><strong>　　以越度世俗不着三处众</strong></p>
<p style="text-align: center"><strong>　　以成禅神通慧如山不动</strong></p>
<p style="text-align: center"><strong>　　其有比清净无及智慧明</strong></p>
<p style="text-align: center"><strong>　　德圣超须弥愍住众生仰</strong></p>
<p style="text-align: center"><strong>　　性强若金刚所修皆要固</strong></p>
<p style="text-align: center"><strong>　　其心不可毁重法奉普智</strong></p>
<p style="text-align: center"><strong>　　游众魔尘欲在世住无畏</strong></p>
<p style="text-align: center"><strong>　　消恩爱然炽总摄俗群黎</strong></p>
<p style="text-align: center"><strong>　　普布于慈雨演愍哀光【火*佥】</strong></p>
<p style="text-align: center"><strong>　　四神足雷鸣能仁寂畅音</strong></p>
<p style="text-align: center"><strong>　　雨四分别辨清和八品道</strong></p>
<p style="text-align: center"><strong>　　以此大阴雨清灭众尘劳</strong></p>
<p style="text-align: center"><strong>　　智垣墙耻堑【立*寺】法幢为幡</strong></p>
<p style="text-align: center"><strong>　　圣如墙解门意念守门者</strong></p>
<p style="text-align: center"><strong>　　四谛成径路净神足严迹</strong></p>
<p style="text-align: center"><strong>　　法幻为城郭主三界降魔</strong></p>
<p style="text-align: center"><strong>　　树心一切智坚住足飞行</strong></p>
<p style="text-align: center"><strong>　　如鸟独游行慈愍为明曜</strong></p>
<p style="text-align: center"><strong>　　<a>教化</a>如凤凰众生无能逮</strong></p>
<p style="text-align: center"><strong>　　拔度生死海立志上泥洹</strong></p>
<p style="text-align: center"><strong>　　以戒定道场兴慧华鬘净</strong></p>
<p style="text-align: center"><strong>　　以明消尘劳枯竭恩爱流</strong></p>
<p style="text-align: center"><strong>　　增长药根力净众佛上道</strong></p>
<p style="text-align: center"><strong>　　则奋法日光以照众生界</strong></p>
<p style="text-align: center"><strong>　　法境场等净不舍等众生</strong></p>
<p style="text-align: center"><strong>　　一切照诸学声闻缘觉乘</strong></p>
<p style="text-align: center"><strong>　　心普见三世消念所增损</strong></p>
<p style="text-align: center"><strong>　　意圣慧超异畅众生如空</strong></p>
<p style="text-align: center"><strong>　　于法得<a>自在</a>在众严德像</strong></p>
<p style="text-align: center"><strong>　　兴明执金刚常立在法地</strong></p>
<p style="text-align: center"><strong>　　身相若干好清净超诸世</strong></p>
<p style="text-align: center"><strong>　　为众积经典群黎最尊法</strong></p>
<p style="text-align: center"><strong>　　以越于三世爱网众尘劳</strong></p>
<p style="text-align: center"><strong>　　慈愍诸世俗乐法作慈护</strong></p>
<p style="text-align: center"><strong>　　现身于三界法音告一切</strong></p>
<p style="text-align: center"><strong>　　清净犹如梵济邪见无乐</strong></p>
<p style="text-align: center"><strong>　　清净度生死境界法豪尊</strong></p>
<p style="text-align: center"><strong>　　不复重退还大意摄蠕动</strong></p>
<p style="text-align: center"><strong>　　法尊超于世以慧怀来众</strong></p>
<p style="text-align: center"><strong>　　一切功勋最大称普流世</strong></p>
<p style="text-align: center"><strong>　　自然如虚空除一切颠倒</strong></p>
<p style="text-align: center"><strong>　　在众造超异永不着诸界</strong></p>
<p style="text-align: center"><strong>　　普入清净行亦建立众生</strong></p>
<p style="text-align: center"><strong>　　其智极玄妙斯慧净复净</strong></p>
<p style="text-align: center"><strong>　　权便旷如地普遍五众生</strong></p>
<p style="text-align: center"><strong>　　其慈犹如水洗除众尘欲</strong></p>
<p style="text-align: center"><strong>　　以慧消爱欲拔济众穿漏</strong></p>
<p style="text-align: center"><strong>　　世尊无崖底游三界如风</strong></p>
<p style="text-align: center"><strong>　　斯党犹如宝济诸贫乏道</strong></p>
<p style="text-align: center"><strong>　　如金刚无侣弃三处诸见</strong></p>
<p style="text-align: center"><strong>　　其音若干品普德严三界</strong></p>
<p style="text-align: center"><strong>　　尊如夜明珠其行立首顶</strong></p>
<p style="text-align: center"><strong>　　功勋如众华觉意以自娱</strong></p>
<p style="text-align: center"><strong>　　斯等如华鬘超世誓正愿</strong></p>
<p style="text-align: center"><strong>　　其戒香清净完具无缺漏</strong></p>
<p style="text-align: center"><strong>　　以净涂法香慧布于三处</strong></p>
<p style="text-align: center"><strong>　　其行如高盖覆去尘劳欲</strong></p>
<p style="text-align: center"><strong>　　以跱立慧幢执意无二迹</strong></p>
<p style="text-align: center"><strong>　　以行杂幡彩修慧而悬智</strong></p>
<p style="text-align: center"><strong>　　谛羞耻衣服以德覆众生</strong></p>
<p style="text-align: center"><strong>　　无量界居乘驰游于三世</strong></p>
<p style="text-align: center"><strong>　　调定如龙象其心常坚住</strong></p>
<p style="text-align: center"><strong>　　神足游三世越度大重担</strong></p>
<p style="text-align: center"><strong>　　亦如大龙王所布云法水</strong></p>
<p style="text-align: center"><strong>　　亦如灵瑞华众人所难遇</strong></p>
<p style="text-align: center"><strong>　　斯等如勇好降魔拔尘劳</strong></p>
<p style="text-align: center"><strong>　　亦如无转轮导师所颁宣</strong></p>
<p style="text-align: center"><strong>　　现群黎终始如冥中火炬</strong></p>
<p style="text-align: center"><strong>　　其德如江河顺路如流水</strong></p>
<p style="text-align: center"><strong>　　斯等如桥梁常执载一切</strong></p>
<p style="text-align: center"><strong>　　如严净舟船以慧愿度渊</strong></p>
<p style="text-align: center"><strong>　　亦复如船师住众明地最</strong></p>
<p style="text-align: center"><strong>　　游观夜娱乐为众显真乐</strong></p>
<p style="text-align: center"><strong>　　以慧法脱门严慧净宫殿</strong></p>
<p style="text-align: center"><strong>　　亦复如众药消除尘劳病</strong></p>
<p style="text-align: center"><strong>　　如雪山杂药妙慧为屋宅</strong></p>
<p style="text-align: center"><strong>　　其行如正觉慧寤诸睡寐</strong></p>
<p style="text-align: center"><strong>　　其道平等觉等心了众生</strong></p>
<p style="text-align: center"><strong>　　斯所从来处如胜行诚信</strong></p>
<p style="text-align: center"><strong>　　犹若一切智入普门慧室</strong></p>
<p style="text-align: center"><strong>　　斯等多所化济若干众生</strong></p>
<p style="text-align: center"><strong>　　以自在佛慧游一切智界</strong></p>
<p style="text-align: center"><strong>　　其力不可量一切莫能当</strong></p>
<p style="text-align: center"><strong>　　其慧无所畏解慧晓众生</strong></p>
<p style="text-align: center"><strong>　　一切民庶像颜貌名无济</strong></p>
<p style="text-align: center"><strong>　　诸色皆平等字类诸音声</strong></p>
<p style="text-align: center"><strong>　　悉度众色像离名音能现</strong></p>
<p style="text-align: center"><strong>　　一切众生类不任宣德耀</strong></p>
<p style="text-align: center"><strong>　　其修此功勋舍非建立法</strong></p>
<p style="text-align: center"><strong>　　现在为慧父以远有无际</strong></p>
<p style="text-align: center"><strong>　　则为一切智于慧第一明</strong></p>
<p style="text-align: center"><strong>　　嗟入无著行遵敬欢悦世</strong></p>
<p style="text-align: center"><strong>　　解了诸法门如幻常空寂</strong></p>
<p style="text-align: center"><strong>　　往古愿行哀亦承佛圣旨</strong></p>
<p style="text-align: center"><strong>　　离慢显惠门而现若干变</strong></p>
<p style="text-align: center"><strong>　　皆共一心听菩萨之功勋</strong></p>
<p style="text-align: center"><strong>　　则以一身形广现无数德</strong></p>
<p style="text-align: center"><strong>　　<a>无心</a>意境界众生不见心</strong></p>
<p style="text-align: center"><strong>　　演出一音声越诸辞境界</strong></p>
<p style="text-align: center"><strong>　　随一切群黎言语而班宣</strong></p>
<p style="text-align: center"><strong>　　以舍众生身欲报所行体</strong></p>
<p style="text-align: center"><strong>　　解音无所有而畅众声教</strong></p>
<p style="text-align: center"><strong>　　心寂寞显耀觉谛如虚空</strong></p>
<p style="text-align: center"><strong>　　黎庶世各异亦为示若干</strong></p>
<p style="text-align: center"><strong>　　究竟无有身尚复现有形</strong></p>
<p style="text-align: center"><strong>　　随众之所生得立<a>报应</a>果</strong></p>
<p style="text-align: center"><strong>　　皆入诸所生不着于所生</strong></p>
<p style="text-align: center"><strong>　　己身如虚空不想若干人</strong></p>
<p style="text-align: center"><strong>　　其身不可量明智悉能现</strong></p>
<p style="text-align: center"><strong>　　奉敬天人尊归世一切智</strong></p>
<p style="text-align: center"><strong>　　华香杂捣香妓乐缯幡盖</strong></p>
<p style="text-align: center"><strong>　　身命自投地供养上圣尊</strong></p>
<p style="text-align: center"><strong>　　住一最胜下皆立诸佛前</strong></p>
<p style="text-align: center"><strong>　　睹见诸众舍常问无等伦</strong></p>
<p style="text-align: center"><strong>　　闻法逮三昧一台无量门</strong></p>
<p style="text-align: center"><strong>　　从本所学住意勇现无量</strong></p>
<p style="text-align: center"><strong>　　善权智慧业以度于彼岸</strong></p>
<p style="text-align: center"><strong>　　晓众生如幻自致得佛道</strong></p>
<p style="text-align: center"><strong>　　遍见别异心无量色音声</strong></p>
<p style="text-align: center"><strong>　　入于求望想无著普现众</strong></p>
<p style="text-align: center"><strong>　　或复现第一为众生显心</strong></p>
<p style="text-align: center"><strong>　　或有行道者见无量黎庶</strong></p>
<p style="text-align: center"><strong>　　布施戒忍辱精进禅智惠</strong></p>
<p style="text-align: center"><strong>　　或受梵迹行或现上妙行</strong></p>
<p style="text-align: center"><strong>　　或有行成满得忍示嗔恚</strong></p>
<p style="text-align: center"><strong>　　一及生究竟或阿惟颜佛</strong></p>
<p style="text-align: center"><strong>　　或显声闻像或复为缘觉</strong></p>
<p style="text-align: center"><strong>　　亿载国现灭亦复不灭度</strong></p>
<p style="text-align: center"><strong>　　或斯刀利释须伦梵天王</strong></p>
<p style="text-align: center"><strong>　　玉女诸眷属或复独游步</strong>		
		<p class="box marginT">
<a></a> <a></a> <span></span> <a></a> <a></a> <a class="a"></a>		

	
	

		<br>
			</p>
<p style="text-align: center"><strong>　　<a>比丘</a>心寂寞或复为国主</strong></p>
<p style="text-align: center"><strong>　　入法网慧界或显妙色像</strong></p>
<p style="text-align: center"><strong>　　从天而没来或现女人像</strong></p>
<p style="text-align: center"><strong>　　所度于无极或现在露精</strong></p>
<p style="text-align: center"><strong>　　或在广欲禅若积忍辱业</strong></p>
<p style="text-align: center"><strong>　　晓逮真谛地现目见心行</strong></p>
<p style="text-align: center"><strong>　　或示入胞胎于胎成正觉</strong></p>
<p style="text-align: center"><strong>　　而复转法轮或生显灭度</strong></p>
<p style="text-align: center"><strong>　　或复学技术女人中三昧</strong></p>
<p style="text-align: center"><strong>　　众业已备悉现弃国捐王</strong></p>
<p style="text-align: center"><strong>　　或复佛树下逮成最正觉</strong></p>
<p style="text-align: center"><strong>　　或现转法轮显现若干品</strong></p>
<p style="text-align: center"><strong>　　或佛化众生遍亿千国土</strong></p>
<p style="text-align: center"><strong>　　示现不退行佛亦无寂业</strong></p>
<p style="text-align: center"><strong>　　入想度无极游于亿千劫</strong></p>
<p style="text-align: center"><strong>　　一心所显现境界百千劫</strong></p>
<p style="text-align: center"><strong>　　诸想无有想为众现劫数</strong></p>
<p style="text-align: center"><strong>　　无疑无所说而现有周旋</strong></p>
<p style="text-align: center"><strong>　　见有作寂业普降于众生</strong></p>
<p style="text-align: center"><strong>　　皆由降伏胜彼处为澹泊</strong></p>
<p style="text-align: center"><strong>　　佛国众生界入诸法报应</strong></p>
<p style="text-align: center"><strong>　　究竟百亿劫所宣不可穷</strong></p>
<p style="text-align: center"><strong>　　入众生如是广智晓黎庶</strong></p>
<p style="text-align: center"><strong>　　则以一人身报无量变形</strong></p>
<p style="text-align: center"><strong>　　亦以一幻术常悉周一切</strong></p>
<p style="text-align: center"><strong>　　此说度无极教诸不学者</strong></p>
<p style="text-align: center"><strong>　　解诸根通利中间调定本</strong></p>
<p style="text-align: center"><strong>　　诸根得自在众生无有业</strong></p>
<p style="text-align: center"><strong>　　一根入诸根各各怀贪猗</strong></p>
<p style="text-align: center"><strong>　　禅灭甚微妙所住诸入根</strong></p>
<p style="text-align: center"><strong>　　是脱信施性不止尘欲行</strong></p>
<p style="text-align: center"><strong>　　过去当来心现在亦如是</strong></p>
<p style="text-align: center"><strong>　　众生度彼岸无去亦无来</strong></p>
<p style="text-align: center"><strong>　　尽晓真谛行为众演上法</strong></p>
<p style="text-align: center"><strong>　　心如此若干心行尘无漏</strong></p>
<p style="text-align: center"><strong>　　一心入正道甚解一切智</strong></p>
<p style="text-align: center"><strong>　　心在佛无心住第一上慧</strong></p>
<p style="text-align: center"><strong>　　一发心之顷解别自然慧</strong></p>
<p style="text-align: center"><strong>　　神足度无极识别一切圣</strong></p>
<p style="text-align: center"><strong>　　神通发念顷至无量载国</strong></p>
<p style="text-align: center"><strong>　　普游亦如是亿百那术劫</strong></p>
<p style="text-align: center"><strong>　　宣智不可量不动普彻力</strong></p>
<p style="text-align: center"><strong>　　幻师求财业众中见诸像</strong></p>
<p style="text-align: center"><strong>　　无色见诸色幻者无所有</strong></p>
<p style="text-align: center"><strong>　　权慧亦如是入于广法幻</strong></p>
<p style="text-align: center"><strong>　　现若干种变普遍于世间</strong></p>
<p style="text-align: center"><strong>　　如日在虚空清净无微翳</strong></p>
<p style="text-align: center"><strong>　　犹如清净水见底之所有</strong></p>
<p style="text-align: center"><strong>　　法界场净然慧明为远照</strong></p>
<p style="text-align: center"><strong>　　见人界清净心不住邪见</strong></p>
<p style="text-align: center"><strong>　　如梦种种思觉则无所有</strong></p>
<p style="text-align: center"><strong>　　无数亿载岁长夜不可尽</strong></p>
<p style="text-align: center"><strong>　　自然法等然普现一切义</strong></p>
<p style="text-align: center"><strong>　　竟住百千劫一时须尽慧</strong></p>
<p style="text-align: center"><strong>　　处世间方俗如山顶门阃</strong></p>
<p style="text-align: center"><strong>　　一切所畅音不想己说慧</strong></p>
<p style="text-align: center"><strong>　　菩萨晓了此诸法自然尔</strong></p>
<p style="text-align: center"><strong>　　随众生言向现法音无想</strong></p>
<p style="text-align: center"><strong>　　譬如春夏日野马人起想</strong></p>
<p style="text-align: center"><strong>　　驰走谓有水虚渴益更甚</strong></p>
<p style="text-align: center"><strong>　　众生欲兴如志求立解脱</strong></p>
<p style="text-align: center"><strong>　　得慧无人想慈愍益更兴</strong></p>
<p style="text-align: center"><strong>　　佛说色如沫痛痒如水泡</strong></p>
<p style="text-align: center"><strong>　　想悉如野马<a>行者</a>譬<a>芭蕉</a></strong></p>
<p style="text-align: center"><strong>　　其心犹如幻识现若干变</strong></p>
<p style="text-align: center"><strong>　　演五阴如此达者无所著</strong></p>
<p style="text-align: center"><strong>　　诸入空自然随己有所作</strong></p>
<p style="text-align: center"><strong>　　以等于法界现离众生土</strong></p>
<p style="text-align: center"><strong>　　六事寂真谛说若干不定</strong></p>
<p style="text-align: center"><strong>　　是为分别解诸法所猗着</strong></p>
<p style="text-align: center"><strong>　　无来无去处亦无<a>常住</a>处</strong></p>
<p style="text-align: center"><strong>　　恩爱之报应罪福转三世</strong></p>
<p style="text-align: center"><strong>　　分别因缘生无住而拔者</strong></p>
<p style="text-align: center"><strong>　　至成求本末依猗无所有</strong></p>
<p style="text-align: center"><strong>　　了三世一等一时现若干</strong></p>
<p style="text-align: center"><strong>　　在欲无<a>色界</a>普能显境土</strong></p>
<p style="text-align: center"><strong>　　从行致三护济脱于三处</strong></p>
<p style="text-align: center"><strong>　　咨嗟宣三乘归一一切智</strong></p>
<p style="text-align: center"><strong>　　剖判法处处令度诸根原</strong></p>
<p style="text-align: center"><strong>　　已解尘劳界自在普游居</strong></p>
<p style="text-align: center"><strong>　　识念过去事明眼灭尘劳</strong></p>
<p style="text-align: center"><strong>　　旷慧佛十力亦不得诸力</strong></p>
<p style="text-align: center"><strong>　　觉一切空意现观众生法</strong></p>
<p style="text-align: center"><strong>　　无爱欲穿漏亦不得尽傥</strong></p>
<p style="text-align: center"><strong>　　入于诸所生慧广不失众</strong></p>
<p style="text-align: center"><strong>　　胜子勇住此善施撰释行</strong></p>
<p style="text-align: center"><strong>　　不缺不动道其意不忽忘</strong></p>
<p style="text-align: center"><strong>　　好精进定意智慧消诸秽</strong></p>
<p style="text-align: center"><strong>　　悉造慧法护今现于三世</strong></p>
<p style="text-align: center"><strong>　　慈法众生侣无为无所得</strong></p>
<p style="text-align: center"><strong>　　其行此法门逮致宣扬德</strong></p>
<p style="text-align: center"><strong>　　粗举其功勋庄严诸至义</strong></p>
<p style="text-align: center"><strong>　　嗟叹其所行亿载劫无尽</strong></p>
<p style="text-align: center"><strong>　　粗举其要惠如取地一尘</strong></p>
<p style="text-align: center"><strong>　　依猗佛圣慧住未曾想念</strong></p>
<p style="text-align: center"><strong>　　精进坚慈心超遵一切业</strong></p>
<p style="text-align: center"><strong>　　劝众而教化禅戒不可动</strong></p>
<p style="text-align: center"><strong>　　逮得正决行皆号为佛子</strong></p>
<p style="text-align: center"><strong>　　通入佛功勋念国众生行</strong></p>
<p style="text-align: center"><strong>　　入于无二想惠超无厌难</strong></p>
<p style="text-align: center"><strong>　　得辨力总持度以真谛义</strong></p>
<p style="text-align: center"><strong>　　赞无等伦心逮成最正觉</strong></p>
<p style="text-align: center"><strong>　　普思贤功称誓愿尊妙行</strong></p>
<p style="text-align: center"><strong>　　愍哀缘修慈近尊净妙道</strong></p>
<p style="text-align: center"><strong>　　解净度无极究竟权灭度</strong></p>
<p style="text-align: center"><strong>　　识别得势力逮成最上道</strong></p>
<p style="text-align: center"><strong>　　解致普等惠颁宣最上法</strong></p>
<p style="text-align: center"><strong>　　超德执圣铠在道遵法位</strong></p>
<p style="text-align: center"><strong>　　究竟住圣旨等心除雷音</strong></p>
<p style="text-align: center"><strong>　　御慧化慢迹得致和佛道</strong></p>
<p style="text-align: center"><strong>　　智建立无想致抚育之堂</strong></p>
<p style="text-align: center"><strong>　　住深猗勇猛蠲除众生疑</strong></p>
<p style="text-align: center"><strong>　　思慧次第法善报度无极</strong></p>
<p style="text-align: center"><strong>　　下入平等迹慧部觉普智</strong></p>
<p style="text-align: center"><strong>　　以度杂碎智神通自娱乐</strong></p>
<p style="text-align: center"><strong>　　明照脱尘劳为众生苑囿</strong></p>
<p style="text-align: center"><strong>　　清净行宫殿现若干妙行</strong></p>
<p style="text-align: center"><strong>　　示众无所净其心不动摇</strong></p>
<p style="text-align: center"><strong>　　究畅志性明善说度无极</strong></p>
<p style="text-align: center"><strong>　　严净道见中奋慧光明曜</strong></p>
<p style="text-align: center"><strong>　　无双无怯弱其意如太山</strong></p>
<p style="text-align: center"><strong>　　<a>德行</a>至无极智如海无尽</strong></p>
<p style="text-align: center"><strong>　　若宝室金刚坚住大德铠</strong></p>
<p style="text-align: center"><strong>　　所设极广大善解莫能坏</strong></p>
<p style="text-align: center"><strong>　　授决当至道由住广大心</strong></p>
<p style="text-align: center"><strong>　　得佛无尽藏觉成一切智</strong></p>
<p style="text-align: center"><strong>　　常护慧自在晓了现变化</strong></p>
<p style="text-align: center"><strong>　　众生国法界住慧显权变</strong></p>
<p style="text-align: center"><strong>　　身愿建游行慧变亦如是</strong></p>
<p style="text-align: center"><strong>　　现亿载无量以悦乐黎庶</strong></p>
<p style="text-align: center"><strong>　　显力神通飞究畅娱乐力</strong></p>
<p style="text-align: center"><strong>　　逮致觉境界难化众生类</strong></p>
<p style="text-align: center"><strong>　　勇猛无所畏严智无言辞</strong></p>
<p style="text-align: center"><strong>　　一切为佛子其身大清净</strong></p>
<p style="text-align: center"><strong>　　体业甚广长口言亦清净</strong></p>
<p style="text-align: center"><strong>　　乐建慧至成最胜造十业</strong></p>
<p style="text-align: center"><strong>　　心心发其心显遍最为上</strong>		
		<p class="box marginT">
<a></a> <a></a> <a></a> <span></span> <a></a> <a class="a"></a>		

	
	

		<br>
			</p>
<p style="text-align: center"><strong>　　定意教诸根胜诸原坚住</strong></p>
<p style="text-align: center"><strong>　　清净除谀谄性行常质直</strong></p>
<p style="text-align: center"><strong>　　以致入解脱现众若干变</strong></p>
<p style="text-align: center"><strong>　　弃捐所止处执怀上品业</strong></p>
<p style="text-align: center"><strong>　　成其所当善解达一切智</strong></p>
<p style="text-align: center"><strong>　　不舍住寂然住于上澹泊</strong></p>
<p style="text-align: center"><strong>　　出生号功勋善学于大道</strong></p>
<p style="text-align: center"><strong>　　求心无量业奉行无所著</strong></p>
<p style="text-align: center"><strong>　　现道庶流渊坚立入众生</strong></p>
<p style="text-align: center"><strong>　　所行以为手腹强慧最上</strong></p>
<p style="text-align: center"><strong>　　其意如金刚愍铠圣净状</strong></p>
<p style="text-align: center"><strong>　　智慧首观法识道行博闻</strong></p>
<p style="text-align: center"><strong>　　戒香为清净动静为最上</strong></p>
<p style="text-align: center"><strong>　　身心游言辨心慧为最胜</strong></p>
<p style="text-align: center"><strong>　　所行至佛道坐于师子床</strong></p>
<p style="text-align: center"><strong>　　梵行迹卧寐最空行无为</strong></p>
<p style="text-align: center"><strong>　　明为往安界光所照若斯</strong></p>
<p style="text-align: center"><strong>　　观察知众生行若干频伸</strong></p>
<p style="text-align: center"><strong>　　布施离悭贪不轻慢禁戒</strong></p>
<p style="text-align: center"><strong>　　忍辱舍嗔恚精进最第一</strong></p>
<p style="text-align: center"><strong>　　禅智得自在慈心等众生</strong></p>
<p style="text-align: center"><strong>　　愍哀无厌法清净尽尘劳</strong></p>
<p style="text-align: center"><strong>　　义寂顺道法以福施众生</strong></p>
<p style="text-align: center"><strong>　　圣慧利如犀明智照广远</strong></p>
<p style="text-align: center"><strong>　　博闻无厌足无畏拔<a>妄想</a></strong></p>
<p style="text-align: center"><strong>　　制己立在行得脱魔径路</strong></p>
<p style="text-align: center"><strong>　　所修佛慧业志性稽首奉</strong></p>
<p style="text-align: center"><strong>　　弃捐于贡高常遵为道义</strong></p>
<p style="text-align: center"><strong>　　勖勉魔所困从佛之威神</strong></p>
<p style="text-align: center"><strong>　　大意随法教总义至无上</strong></p>
<p style="text-align: center"><strong>　　所作后追身趣严度无极</strong></p>
<p style="text-align: center"><strong>　　所生现豪尊初生行七步</strong></p>
<p style="text-align: center"><strong>　　普显诸伎术示现处后宫</strong></p>
<p style="text-align: center"><strong>　　弃家无所慕修道至止本</strong></p>
<p style="text-align: center"><strong>　　近空光明耀习广至诚业</strong></p>
<p style="text-align: center"><strong>　　降魔逮上道转法轮之迹</strong></p>
<p style="text-align: center"><strong>　　示在佛道地大师无等伦</strong></p>
<p style="text-align: center"><strong>　　此行无崖底粗现或广远</strong></p>
<p style="text-align: center"><strong>　　积行亿载劫以是为娱乐</strong></p>
<p style="text-align: center"><strong>　　亿百千众生精修住佛德</strong></p>
<p style="text-align: center"><strong>　　法者无有人及着一切行</strong></p>
<p style="text-align: center"><strong>　　此行合慧义神通以自娱</strong></p>
<p style="text-align: center"><strong>　　亿千诸国土万百千载劫</strong></p>
<p style="text-align: center"><strong>　　手掌擎周行亿载国不劳</strong></p>
<p style="text-align: center"><strong>　　寻能还复处不逼恼众生</strong></p>
<p style="text-align: center"><strong>　　诸佛国严净现之如有限</strong></p>
<p style="text-align: center"><strong>　　皆令众生类入于一毛孔</strong></p>
<p style="text-align: center"><strong>　　使其四大海在于一毛孔</strong></p>
<p style="text-align: center"><strong>　　不增亦不减益众无迫恼</strong></p>
<p style="text-align: center"><strong>　　掌捉大铁围亿垓如一尘</strong></p>
<p style="text-align: center"><strong>　　移亿江沙土还复着故处</strong></p>
<p style="text-align: center"><strong>　　取国并其土或有破坏者</strong></p>
<p style="text-align: center"><strong>　　以无心降伏所入不可尽</strong></p>
<p style="text-align: center"><strong>　　假令百千日一切月照众</strong></p>
<p style="text-align: center"><strong>　　明珠大炎光及诸天须伦</strong></p>
<p style="text-align: center"><strong>　　演一毛之光其耀超亿载</strong></p>
<p style="text-align: center"><strong>　　演无上法已皆消世恶趣</strong></p>
<p style="text-align: center"><strong>　　若干种言音众生无余辞</strong></p>
<p style="text-align: center"><strong>　　畅一音教已皆周入诸训</strong></p>
<p style="text-align: center"><strong>　　得闻柔软音巨亿众忻然</strong></p>
<p style="text-align: center"><strong>　　佛所讲法音咸共悉听之</strong></p>
<p style="text-align: center"><strong>　　计其过去劫而睹当来事</strong></p>
<p style="text-align: center"><strong>　　若当来现在为显过去行</strong></p>
<p style="text-align: center"><strong>　　示限诸佛土危坏复还复</strong></p>
<p style="text-align: center"><strong>　　以诸众生亿悉具入一毛</strong></p>
<p style="text-align: center"><strong>　　十方佛威神建立得越度</strong></p>
<p style="text-align: center"><strong>　　皆己身真现感动现变化</strong></p>
<p style="text-align: center"><strong>　　明者住无慢晓了众生心</strong></p>
<p style="text-align: center"><strong>　　随其身示现离垢不贪己</strong></p>
<p style="text-align: center"><strong>　　一切诸人身口言所归趣</strong></p>
<p style="text-align: center"><strong>　　释梵四天王诸天及世人</strong></p>
<p style="text-align: center"><strong>　　声闻缘觉乘皆从佛身出</strong></p>
<p style="text-align: center"><strong>　　示奉行佛道至于一切智</strong></p>
<p style="text-align: center"><strong>　　皆入思想罔清净中瑕秽</strong></p>
<p style="text-align: center"><strong>　　建立于普智常现佛道国</strong></p>
<p style="text-align: center"><strong>　　念分别思想总世自在智</strong></p>
<p style="text-align: center"><strong>　　从其本行道国为现所修</strong></p>
<p style="text-align: center"><strong>　　所感动如此善广极现上</strong></p>
<p style="text-align: center"><strong>　　世俗所不及为现如斯教</strong></p>
<p style="text-align: center"><strong>　　所现无所现复能有过者</strong></p>
<p style="text-align: center"><strong>　　因黎庶性行为显真谛业</strong></p>
<p style="text-align: center"><strong>　　其身等如空其名闻三世</strong></p>
<p style="text-align: center"><strong>　　戒香衣自勋寂然德庄严</strong></p>
<p style="text-align: center"><strong>　　被法离垢缯普智如意珠</strong></p>
<p style="text-align: center"><strong>　　明智已备悉功勋住普智</strong></p>
<p style="text-align: center"><strong>　　逮度无极轮常施最神通</strong></p>
<p style="text-align: center"><strong>　　慧神足无碍至智上明珠</strong></p>
<p style="text-align: center"><strong>　　其行净妙女殊胜摄四恩</strong></p>
<p style="text-align: center"><strong>　　唱导以善权德善本法轮</strong></p>
<p style="text-align: center"><strong>　　居空定意尊慈愍铠为城</strong></p>
<p style="text-align: center"><strong>　　弓弩智惠意诸根明为箭</strong></p>
<p style="text-align: center"><strong>　　建立为世盖圣慧【立*寺】幢幡</strong></p>
<p style="text-align: center"><strong>　　因降诸魔势伏以忍辱力</strong></p>
<p style="text-align: center"><strong>　　土地摄总持行慧渊智树</strong></p>
<p style="text-align: center"><strong>　　觉意华三昧神足严娱乐</strong></p>
<p style="text-align: center"><strong>　　解空为浴池脱门要净妻</strong></p>
<p style="text-align: center"><strong>　　晓法<a>甘露</a>食乐戏以三乘</strong></p>
<p style="text-align: center"><strong>　　是行为最尊殊妙不过此</strong></p>
<p style="text-align: center"><strong>　　亿垓百千劫未曾兴懈惓</strong></p>
<p style="text-align: center"><strong>　　恭敬圣<a>净土</a>晓众乐无住</strong></p>
<p style="text-align: center"><strong>　　立慧诸妙乐具足一切智</strong></p>
<p style="text-align: center"><strong>　　勇猛计诸国天雨消诸秽</strong></p>
<p style="text-align: center"><strong>　　众妙尚可尽虚空亦可度</strong></p>
<p style="text-align: center"><strong>　　须臾一时间可晓众心念</strong></p>
<p style="text-align: center"><strong>　　嗟叹诸佛子百千劫无尽</strong></p>
<p style="text-align: center"><strong>　　欲致净功勋慧无能过者</strong></p>
<p style="text-align: center"><strong>　　济度众苦患令立于永安</strong></p>
<p style="text-align: center"><strong>　　至无尽平等安住身口意</strong></p>
<p style="text-align: center"><strong>　　当坚固其心造行如金刚</strong></p>
<p>　　普贤菩萨。说是语时。三千大千世界。六反震动。其大光明。普照十方。箜篌乐器。不鼓自鸣。诸天人民。莫不欣庆。声闻<a>弟子</a>。皆来归命。诸菩萨等。皆言其诚。一切众会。皆共欢然。悉发无上正真道意。</p>
<p>　　普智菩萨。复白佛言。道从有言。无言致乎。佛言。亦从有言。亦从无言。堕在五趣生死之难。五阴六衰。所见羁绊。<a>十二因缘</a>六十二见。扰扰不安。或十二海。不度彼岸。此诸事业。百千种病。故佛设教。施以法药。<a>戒定慧</a>解。度知见品四等四恩。三十七品。<a>六度</a>无极。十二部经。空无想愿。四谛三脱。及以三宝。以用疗治此诸秽病。药为病施。无病无药。三毒众秽。皆为重病。至正真慧。而曰不病。因缘所缚。不解道者。故佛为畅。晓喻文说聚沫水泡。芭蕉野马。影向幻化。梦月荒忽。以解其意。此事皆虚。因或而生。不贪世俗。习道法药。六度四等。四恩众事。奉行此业。得至于道。解诸言教。本皆无言。或有佛土。无有五阴六衰三毒因缘之缚。故无文说。无身无言。虚静寂寞。解无三界。不住有为。不处无为。不处中间。是为名曰从无言致。</p>
<p>　　普智复问。今者众会。来集于此。或有深解。诸根明彻。或有中人。可进可退。或有下士。不智所趣。达者无疑。中间下士。皆怀犹豫。所以者何。闻吾向者问二百事。普贤菩萨。答以二千。各心念言。事物烦闹。不知何事。可奉可舍。愿佛分别。开解其意。以何等故。事有二百。答以二千。佛言。善哉善哉。所问一何快乎。决将来疑。令诸学者不挟经罔。佛言谛听。善思念之。当为汝说是义所趣。答言受教。佛言用有二故。故问二百。何谓为二。有神贪身计。有吾我。有内有外。在有在无。故问二百又复问曰。用有此计。故有生死。何故复郑重。问二百事。世尊告曰。其二百事。所咨问。皆除吾我内外有无。则以权慧。开化无际。不得内外。乃得至道。开化一切。</p>
<p>　　普智复问。普贤菩萨。何故复重二千事答。世尊告曰。十方一切皆来集会。其心各异意行不同。达者闻要。则以至道。不能达者。为演多辞。晓喻文说。牵攀义旨。目所睹形。以喻其意乃得解慧。如衣多垢以淳灰浣。若干反数。乃得净耳。然后染之。其色乃鲜。譬如有人欲。起屋宅。其地高下。不能平正。多有溷厕蛇虺毒虫。高下平之。徙去不净。摈弃蛇虺。筑墙园基。乃起屋宅。菩萨如是。除去五阴六衰十二因缘吾我诸盖。行大慈哀智慧善权。为众法舍。为世间护。为世间台。普智复问。何谓法舍。世尊告曰。教化一切。皆入空慧。无增无爱。心无妄想。度脱众生。是为法舍。普智复问。何谓为台。世尊告曰。以六神通。彻视睹见十方心念。彻听有形。亦察无形。身遍十方。无有去来。道心睹见一切根原。本无处所。见已本际。不处有无。不处生死。不住灭度开心一切。皆至大道。是曰为台。何谓为护。世尊告曰。随时开化。入于五道。而净五眼。何谓为五。一曰肉眼。处于世间。现四大身。因此开化。度脱众生。何谓天眼。诸在天上。及在世间。未识至道。示以三乘各令得所。何谓慧眼。其不能解智度无极。皆开化之。使入大慧。何谓<a>法眼</a>。其在褊局。不能恢泰。悉开化之。解法身一无去来今平等三世。何谓佛眼。其迷或者。不识正真。阴盖所覆。譬如睡眠。示以四等四恩之行。布施持戒。忍辱精进。一心智慧。善权方便。随时而化。进退随宜不失一切。各令得所。皆发无上正真道意。</p>
<p>　　普智复问。何谓此经。名度世品。佛言。一切众生。闭在世间。何谓为闭。五阴六衰。之所覆盖。缠绵生死。不能自拔。以权方便智度无极。消去五阴。捐弃六衰。不计吾我。不在生死。不住灭度。譬如日月昼夜演光。权慧如是。忽然无迹。德如虚空。无有譬喻。是故号曰度世品。</p>
<p>　　佛说如是。普智菩萨。普贤菩萨。诸来会者。天龙鬼神。阿须轮。闻佛所说。莫不欢喜。为佛作礼。</p>
		
		<p class="box marginT">
<a></a> <a></a> <a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>