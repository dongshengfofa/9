<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 渐备一切智德经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 渐备一切智德经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 渐备一切智德经</strong></p>
<p style="text-align: left">
	　　离垢住品第二</p>
<p style="text-align: left">
	　　金刚藏报。诸佛子。是<a>菩萨</a>大士。以了初发第一住竟。尔乃好乐第二住矣。意性怀笃。奉修十事。何谓为十。一曰志性柔和。而无粗犷。二曰修正真业。无有邪思。三曰其行质直。永无谀谄。四曰心怀调仁。不为嗔恨。五曰其行寂然。未曾愦乱。六曰意抱至真。不为虚伪。七曰其行方幅。无有杂碎。八曰进止坦然。无所贪慕。九曰行在微妙。不为下劣。十曰其意宽弘。未曾迫迮。是为十事。菩萨意性怀笃。具成初住。至第二住。金刚藏曰。又诸佛子。菩萨已住第二离垢之地。离于<a>杀生</a>。不执刀杖。心怀惭愧。愍哀群生。常抱慈心。欲济众生。无有思想。心不念杀。不求人便。不危他人。舍身之安。而解众患。无有二心。况复犯乎。又不盗窃。心常好施不贪他财。己财止足不数多求。睹他所有万物生业财宝之利。不生嫉心。众人迎逆莫不戴敬。草叶毛米未曾默取。念广布施救济诸乏。割身所供惠众穷困。蜎飞蠕动蚑行喘息。随其水陆皆欲令安不遇众患。又舍爱欲邪淫之行。不欲重习。自于妻室而知止足。未曾兴心慕乐他妻。心不思想不干他室。奉清白行不为秽浊。如母如姊如妹如女无异。清净鲜明而无沾污。无有二心况犯色耶。又不妄语。不乐虚言。所宣至诚。言辞真正。所传顺理。言不失时。不窃妄语。至于梦中。不演非法。况昼日乎。不为色教。况心念耶。常说<a>正法</a>佛之经典。不出俗辞无益之业。又离两舌。不传彼此斗乱于人。不误两盲。未彻视者。使诤不和。不侵犯人。彼间恶言不传至此。此间恶言不宣到彼。和解诤讼使无怨望修德为法令无罪殃。讲论经道各有篇章。又不骂詈。不演粗辞。不宣恶言。不伤人心。世人所说。口演不仁。恼于他人。不微中人。无所恐畏。常行仁和。不兴嗔恨害心向人。不使众人意怀汤火愁戚之患。口所布言可一切心。柔软慈和闻者安隐。心中爱乐。喜欲见之。多所悦豫。远近思睹。乃传此言。久思其言。无厌其辞。又不绮语。离于饰辞。言无所犯。未曾传语。常护身口。终不戏言。而取误教。况复由利。有获财宝贡上归遗。而宣虚乎。虽身溺死。不演非义。身口相应。言行相副。不失神明不违<a>佛教</a>。又不嫉妒不抱贪餐。未曾兴心慕求众欲。他人财业。高德贵性。不发痴心。贪利无义。见人多有豪贵至尊。不以为嫉。心存道义。犹鱼依水。不舍正真。又无嗔恨。心常怀慈。愍哀之心。调和之心。安隐之心。柔软之心。其心常念欲济一切。而将护之。假使其心。发嗔恚者。若有患厌。不能自制。众垢危害。心中恼热。寻除其根。令不炽盛。抱以仁和。慈心弘坦。如畏蚖蛇。毒兽之聚。恶心便休。成斯仁和。又弃邪见。奉于<a>正见</a>。不堕外学。舍于贪事虚伪之术。吉良之日。不择时节。不思国位。若睹帝主。不以为贵。不怀谀谄。表里相应心性仁和。奉<a>佛法</a>众不失三宝。愍哀<a>三界</a>皆欲度脱。是为十善。常当守护此十善德。心行如是。思惟奉行。若见众生犯诸恶业。<a>当归</a>恶趣。以十善事而开化之。又其学士。已立正见。奉行至真。亦劝众人入于至真。所以者何。其自己身不能修德。欲化他人立<a>道德</a>者。未之有也。彼选择念。奉行十善。不归三恶<a>地狱</a>饿鬼畜生之处。其十善行得生人间。及生天上三十三天。又能奉行此十善者。成大智慧。思惟其义。畏于三界。兴发大哀。不为毁损。从他人闻。所宣音声。得成声闻。自然中间。修清净志。不欲仰人。不从他受。自欲意解。求成正觉。好立大哀。不以损耗。志入深要。思十二因。不了无根。得缘觉业。其心宽弘。最极无上不可限量。愍伤众生。执权方便。坚立弘誓无极法铠。坦然无迹。欲救一切众生之类。不舍三界。得成佛慧无碍道原菩萨所行清净道地。成无穷业。习转最上。众宜究竟。至逮十力。乃致佛法。十八不共吾等闻之。故当志学。一切学已。勤修精进。彼益深观其此十恶不善章句。甚为招致地狱缘报。中殃畜生。微衅饿鬼。是故我等若杀生者。归于地狱畜生饿鬼。设生人间。有二恶报。何谓为二。所生之处。其寿常短。又多疾痛。而中夭逝。家室忧戚。莫不感哀。若喜窃取。亦归三恶苦。若生人间。亦有二报。何谓为二。乏少财业。怨贼劫取。亡无多少。令人忧恼。犯他人妻室。亦归三恶。复有二报。眷属不贞。数共斗诤。喜妄语者。归于三苦。有二恶报。何谓为二。人多诽谤。言不见用。其两舌者。亦归三苦。复有二报。眷属离散。生下贱子。共为伴党。其恶口者。亦归三苦。复有二报。何谓为二。闻不可声骂詈之音。其绮语者。亦归三苦。复有二报。何谓为二。热恼他人。所在至凑。不能自决。其贪餐者。亦归三苦。复有二报。少于产业。又多疾病。其怀嫉妒。亦归三苦。复有二报。何谓为二。若在人间。堕于邪见。不知止足。起于嗔恚。亦归三苦。复有二报。何谓为二。自危己身。而恼他人。其邪见者。亦归三苦。若生人间。复有二报。何谓为二。没在邪见六十二非喜。行谀谄如是多患。因致苦阴。由以合成不善根本。假使能弃此十恶者。能以道法。自乐伏意。以弃十恶。建立十善。亦能劝他。令住十善。彼加大仁。愍哀众生。心怀弘坦慈心愍心。调和之心。广布恩心。散拥护心。是我之心。奉师之心。敬如<a>世尊</a>。心自念曰。一切众生。邪见所缚。心意颠倒。志念反逆。发起虚行。吾当尽立。令住真实。修于正真。言行相应。而安立之。众生一切。破坏诤讼。转相诽谤。常抱嗔恚。转相投祸。吾等当设无上大哀无极之慈。立坚固行。令无彼此。众生不厌结缚之难。嫉他人业。造反邪行。不顺道本。吾等令净身。亦净口心。众生心迷。建立罪福。习淫怒痴。为三盖碍。堕在尘网。常自投己不便之地。当求坚固。善权方便。消寂一切众劳之患。令立无难。众生在于愚痴之厄。无明所缚。住在六冥。远于大智。游闇昧门。行窈弊业。吾等当为开化严治。无所挂碍。清净慧眼。使一切法。辄如所言。由得<a>自在</a>。不戴仰人。众生堕在<a>生死</a>困患地狱畜生饿鬼苦门。漂在邪见六十二疑。罗网所缦。愚痴所蔽。邪径所迷。游盲哑路。不亲圣师。无有救护。有所归趣。无<a>解脱</a>业。为贼所劫。魔鬼在心。远离佛心。吾当将养。度生死原旷野悬路。立之无难。前在<a>无畏</a>一切智城。众生堕在大林盛火欲处色处无色之处。浮泅三渊。为生死流。所见漂没。随恩爱江。大患所摄。强在愚痴。心念贪淫。志思危害。欲行贼役。而计有身。犹海水岸。淫鬼所迷。随放逸走。慕入嗜欲。住己自大。各怀异心。未度想度。或诸衰入。而为震动。远众德本。吾等当化。修大德本。道力拔救。令在灭度。使离恐惧众危之厄。因建立之于一切智。众生悉为贪乐所缚。无数苦痛。愁戚之恼。多所志慕。憎爱所结。合会别离。而相恋嫪。无明所蔽。受在三界。吾等当开示其正路。至无挂碍。脱三界难。令立灭度无为之道。众生悉为猗见吾我。五阴诸入。不可转移。处四颠倒。依六衰舍。为诸恶贼。所见攻击。遭无量苦。吾等当化。除诸患厄。一切阴盖。使至无为。众生志存下劣之业。乏于尊慧一切智心。无<a>天人</a>道。志在恐畏生死之难。乐声闻缘觉吾等当化。使立微妙广大之心。是为佛子菩萨所入。如此戒力。劝化贫匮。常抱慈愍。以权方便。立于菩萨离垢道地。因得睹见无央数亿百千垓佛。供养衣被。饮食床卧具病瘦医药。一切施安身命。自归如来至真平等正觉。受是至清。十善奉行。虽受行之。无所违失。于无央数亿百千垓兆载劫中。所受身形。亦若干劫。不怀贪嫉犯戒垢浊无益之业。好喜布施。奉持净戒。犹如有人适生堕地。端正姝好。寻而洗之。清净无垢。菩萨如是。在此开士离垢之地。于无央数亿百千垓。兆载劫中。所受身形。不怀贪嫉犯戒垢浊无益之业。行于四恩。惠施仁爱。利人等利。救济合聚众生。拔众危厄。十度无极。勤修精进。戒度无极。悉为具足不使乏少。又族姓子。菩萨已能奉此初第一住。有第二住。名曰离垢。菩萨住是。为转轮王。治以正法。然有七宝。假使众生。退在犯戒十恶之业。以权方便。而劝立之。令行十善。若兴福施。惠施于人。仁爱之德。有所<a>饶益</a>。等利之义。一切不舍。常心<a>念佛</a>。惟慕正法。志在徒党。菩萨之业。开士之行。<a>六度</a>无极。十住之源。思念十力四无所畏。十八不共。诸佛之法。众行普备念一切智。以何方便。劝化众生。令逮至尊。为最为上。为胜为超。至于无上。为众导师。劝化一切。养育将护。至一切智。发意之顷。捐弃家业爱欲黑冥。顺如来教。出为<a>沙门</a>。普行精进。须臾逮致百千三昧。见无量佛。适见诸佛。建立道谊。动百千国。愿生其国。越无限界。严治清净无数世界。开化度脱无量众生。入不可限识本<a>宿命</a>。所历劫数。选择志求不可称载道法诸门。睹见十方众生形像。观无限量诸菩萨会。从学志愿。摄取菩萨殊特弘誓。亿百千垓兆载劫数。莫能称焉。时金刚藏菩萨大士。演此住已。寻则颂曰。</p>
<p style="text-align: left">
	　　此等心质朴修治己意性</p>
<p style="text-align: left">
	　　其志已真实柔顺而调和</p>
<p style="text-align: left">
	　　已舍诸习贪慕求最上道</p>
<p style="text-align: left">
	　　其行极弘大辄在第二业</p>
<p style="text-align: left">
	　　执德住于斯积累众德本</p>
<p style="text-align: left">
	　　远离于杀生心未曾怀害</p>
<p style="text-align: left">
	　　离于悭嫉行不犯他妻室</p>
<p style="text-align: left">
	　　至诚不两舌不恶口绮语</p>
<p style="text-align: left">
	　　已消恚贪行常修大慈愍</p>
<p style="text-align: left">
	　　入于正见业无谄行质朴</p>
<p style="text-align: left">
	　　无爱舍自大作性粗举要</p>
<p style="text-align: left">
	　　将护世尊教常行无放逸</p>
<p style="text-align: left">
	　　地狱之苦痛畜生亦如是</p>
<p style="text-align: left">
	　　佛教兴光曜常以消饿鬼</p>
<p style="text-align: left">
	　　弃舍一切恶不善之心意</p>
<p style="text-align: left">
	　　灭除众为害志大至诚法</p>
<p style="text-align: left">
	　　自谨敕其意所生转善处</p>
<p style="text-align: left">
	　　至三十三天寂然永安隐</p>
<p style="text-align: left">
	　　犹如缘觉乘声闻及正觉</p>
<p style="text-align: left">
	　　皆由此十事从清白句生</p>
<p style="text-align: left">
	　　见此常当观恒修无放逸</p>
<p style="text-align: left">
	　　意坚立禁戒亦复劝化人</p>
<p style="text-align: left">
	　　益加增愍哀志性日弘慈</p>
<p style="text-align: left">
	　　观苦恼众生兴发心伤念</p>
<p style="text-align: left">
	　　皆堕诸邪见斯由意不寤</p>
<p style="text-align: left">
	　　嗔恚怀毒害心喜抱斗诤</p>
<p style="text-align: left">
	　　常不厌眷属勤约慕境界</p>
<p style="text-align: left">
	　　吾当度脱之令济此三厄</p>
<p style="text-align: left">
	　　造立大闇冥其性乐愚痴</p>
<p style="text-align: left">
	　　堕在奸恶路游于诸见网</p>
<p style="text-align: left">
	　　周旋在生死当行方便度</p>
<p style="text-align: left">
	　　济脱诸六情立正解五阴</p>
<p style="text-align: left">
	　　消除众尘劳越于四使渎</p>
<p style="text-align: left">
	　　灭尽三界苦然炽之恼患</p>
<p style="text-align: left">
	　　永离诸贪身世力吾我想</p>
<p style="text-align: left">
	　　吾以此等故苦行欲度脱</p>
<p style="text-align: left">
	　　游心尊最胜无上佛之慧</p>
<p style="text-align: left">
	　　导御修至诚弃捐劣愵心</p>
<p style="text-align: left">
	　　立志于宽弘诸如来道慧</p>
<p style="text-align: left">
	　　勤精进无量坚固得佛道</p>
<p style="text-align: left">
	　　住此寂功勋积累众德本</p>
<p style="text-align: left">
	　　见无数诸佛咸悉供养之</p>
<p style="text-align: left">
	　　斯等解清白见亿百千劫</p>
<p style="text-align: left">
	　　其身无挂碍心口亦如是</p>
<p style="text-align: left">
	　　诸佛子住此应时转法轮</p>
<p style="text-align: left">
	　　开化立众生使行十善业</p>
<p style="text-align: left">
	　　一切所积累清净之行本</p>
<p style="text-align: left">
	　　齐护于众生斯富十种力</p>
<p style="text-align: left">
	　　因时发意项弃国捐财业</p>
<p style="text-align: left">
	　　佛所作沙门修入勇猛行</p>
<p style="text-align: left">
	　　已通大精进致尊三昧定</p>
<p style="text-align: left">
	　　见无数诸佛应时如佛界</p>
<p style="text-align: left">
	　　以是若干变及与不可计</p>
<p style="text-align: left">
	　　辄睹其就界各在斯道住</p>
<p style="text-align: left">
	　　已能住此愿致最微妙慧</p>
<p style="text-align: left">
	　　造若干变化开化于众生</p>
<p style="text-align: left">
	　　是为第二住大圣之所宣</p>
<p style="text-align: left">
	　　普愍世群黎众菩萨最上</p>
<p style="text-align: left">
	　　已得闻是最始上法菩萨第二境。不可思议。至真无异。诸佛子等喜。而修恭敬。住于<a>虚空</a>。则雨天华。各宣善哉。德如山王。而分布说禁戒之源。心念愍哀一切群黎。唯演尊妙第三行本。所说至诚永无有异。众菩萨行最为无上。普欲令世一切安隐。以愿称讲。第一雅妙。益当供顺。天人所敬。第二离垢菩萨尊住。除其爱欲精进造立。建大法慧。如之所为。行布施事。惠施禁戒。成为大圣。忍辱精进。一心寂然。善修智慧。慈心<a>殊胜</a>。愍哀行道。众祐宣布清净之行譬如月明。金刚藏踊演第三住。心乐善说莫不欣然。咸发道意。</p>
<p style="text-align: left">
	　　兴光住品第三</p>
<p style="text-align: left">
	　　金刚藏曰。佛子菩萨大士。已得究畅第二住地。便入第三。寻当思惟。性行十事。何谓为十。一曰志性清净。二曰性行明达通利。三曰消灭淡泊其意。四曰心怀无垢瑕秽。五曰志念永不退转。六曰其心坚固而不怯劣。七曰其念极上无穷。八曰性行轻便而不迟钝。九曰其行微妙巍巍高玄。十曰其心弘广不协局迮。假使菩萨住第三地。观诸万物一切无常。苦空不净不可保信。悉归坏败不久存立。适起寻灭。本无所成。当来未至。现在无住。察于一切万物所有。皆归没尽。已得入此无所有地。悉是忧恼。危厄众难患害合会。结在憎爱之业。多有愁戚。咸以无常。淫怒痴火。甚为炽盛。因为成立。无所依怙。察此一切犹如幻化。一切万物。悉为恐惧。无有救护。心数动移。便以违失本之慧。见如来慧不可思议。不可限量。不可称载。极远巍巍。无有杂碎。亦无众厄。无为常存。无畏第一。不复退转多所济护。所见平等。已见如来无量圣慧。睹众危厄。益加愍哀念于众生心行十事。何谓为十。一曰心念将济孤独危困。二曰常化贫乏使入道法。三曰消于淫怒痴火所然炽盛。四曰其心周旋生死而不造乱五曰其心常欲蠲除尘劳之秽觉未觉者。六曰其心显耀令习自在。七曰劝导离善法者使乐大雅。八曰其心忘失佛法令入正道。九曰其心迷惑随生死流使返其源。十曰其心见在愚径而怀恐惧令立无畏。彼已睹察众生无数危厄。三界之患。辄修精进。吾当将济一切群黎。度之解脱令致清净。使得超越。化之立之。劝之寤之。开之示之。令至灭度。已能如是。达至无为。普入万性。如斯将济一切众生。所化若兹具一切智如来圣慧。心念勤修。拥护众生。又自思之。以何因缘。以何方便。化此无数众生之类。堕在苦恼尘劳之厄。所遭焚烧。使立永安。令无复异。住在无碍三脱之门。已立斯法。开化他人。以无挂碍三脱慧门。无复异行。解一切法。知无所行。了本<a>真谛</a>。导之为行行无所行。以此慧明。不复观听。猗他之义。唯<a>学佛</a>道。又心念言。何所为具一切佛法之根本也。唯以博闻分别义理。以观此慧益加增修。勤求正法。专精奉行。夙夜思法。欲听受之。不以为厌。乐法不废。发生好法。求法导法。志法由法。流法归法。救法<a>护法</a>。行法。善求道法。不慕<a>世间</a>无限宝物。无用诸藏盈满之珍。已得自在。发意布施。不念有难唯思法师。于世难值甚为希有。以用法故无所爱惜。内外所有咸以布施。所可惠施。若施眷属。田地。财宝帑藏。珍琦。璎珞。妻子男女。头目手足。耳鼻肌肉。支体衣食。及己身命。用经典故。无所贪吝。皆能惠施。用法典故。极重爱乐。所用安已。明珠如意。贵价瑰琦。布施之时。谦下卑言。所可放施。不怀悔恨。身心不恼。其有受者。因是令度。所不闻法。闻之欣然。胜得三千大千国土满中珍宝。宁闻一偈不用梵释转轮王位。修无央数百千劫行。或有来谓。卿今所兴习。是平等正觉之业。菩萨净行。假欲得闻此大正法。自投大火。更无极苦苦恼之患。越斯大火。若使己身。遭是困厄。乃成佛道。即念言。今我身求经。道宁爱乐一句法。不用此身。正使此三千世界满中火至梵天。求法故自投中。况小火也。设命堕在一切地狱。苦痛不安。故当勤慕。求于法典。况复值遇人间之恼。以此方便。求于经典。若使闻法。<a>如法</a>观察。一心解达。彼若听经。自伏己心。念志上道。识如是意。在于经典。而行要法。慕乐佛道。终不唐举。口言清净。照察如是。住菩萨地。寂除情欲。消灭诸恶不善之法。专惟善业。欢悦安隐。成第一禅。又除想念。其内寂然。而心一矣。无复思想。随时顺行。欢悦安隐。成第二禅。又好喜离。欲造恬泊行。其心寂默。身意快然。犹如众圣所言。观察其心。安隐行第三禅。又除其乐。弃捐众苦消竭前本。无乐无苦。专精永然其心清净。行第四禅。彼则越度一切色想。已超色想。逮有无想。入于名号。因时思念若干名想。辄以<a>修行</a>无量虚空虚空之想。彼已越度诸虚空想。因修奉行无量识慧之想。彼则越度诸虚空想。便无所著。修无所有。已度一切无所有业。因修无想。亦不离想。则不乐余。所兴发处。唯奉道法。因修慈心。广大无际。不可限量。无怨不恨。欲护众生。一志普周。遵行悦豫。慈念十方。哀喜行护。亦复如是。其心广大。愍护无际。无怨不恨。欲济众生。救护十方。具四等心。一切蒙安。又彼修成若干变化。神足示现。震动天地。以一身化为无数身。以无数身。还合一身。彻越虚空。通过墙壁。入出太山。须弥铁围。无所挂碍。如游虚空。虚空中坐。犹如飞鸟出没于地。如入在水。履水上行如行于地。身出烟火如大炬然。察是日月。神足巍巍。威神无极。游行四域。消除闇冥。以手扪摸日月宫殿。其身远超。上至梵天。耳之彻听。清净洞达。过于天人闻其言声诸天人民。又复了知众生心念。所念如是。知有欲心无欲之心。有恚心无恚心。有痴心无痴心。有尘劳心。无尘劳心。小心大心。多心少心。要心无要心。乱心正心。定心不定心。解脱心无脱心。最上心无上心。审见本末。皆悉知之。如是一切分别众生诸心所念。<a>善恶</a>祸福。道俗真伪。靡所不达。又识无限前宿所居。一生十生。百生千生。不可称载宿命时事。悉识别之。劫坏劫成。悉知无数不可计会天地成败。吾曾更历国土处所。名姓如是。所游饮食。<a>寿命</a>长短。衣服好丑。所遭苦乐。彼没生此。此没生彼此没生此。彼没生彼。周遍没来生。寻复还返。以是比类。晓知无限前宿所更。已复清净。清净天眼。过诸天眼。见人生死善恶所归。尊卑贵贱。如所作受。又此众生身行善。口言善。心念善。不谤圣贤。奉修正见。寿尽身散。得上天生。又若众生。身行恶。口言恶。心念恶。诽谤圣贤。或于邪见。寿尽身散。堕于地狱以净天眼。普见天人。蜎飞蠕动蚑行之类。所行祸福善恶所趣。又以一心三昧正受。若从定起。不用此德。有所向生。唯睹具足菩萨道品。愿有所济。故示现生。住于菩萨兴光之地。见于十方无数亿千兆载诸佛。奉事供养。衣服饮食。床褥卧具。病瘦医药。归命诸佛。听所演法。已闻受法。随器授与。未曾越法。不毁佛教。各各观察。益以愍哀。普如己身。亲族无异。欲解诸缚。于无央数亿百千劫兆载垓限。断邪见欲。心不在言。亦除邪嗔愚痴之态。如金宝师工治宝矣。以作臂钏。钗镮。璎珞。[王*步]瑶之属。无不成好。菩萨如是。住兴光地。则以无言。消诸所见。诸淫怒痴。以是德本。增行巍巍。清白日甚。渐备仁和忍辱之原。将顺戒禁而无所犯。心不怀恨不抱怒乱。志性无谄。心怀详序。而不卒暴。一切所作。不以究竟。所作成办。不行谀谄。无虚伪时。性无所受。行甚清净。彼以四恩。而宣爱敬。行益利义内志笃厚。十度无极。忍辱精进。所度无极。殷勤修此。亦复劝化余诸菩萨。谨慎清净。是为菩萨诸大士等第三住法。名曰兴光。菩萨住此。诸根通达。若作天王。执权方便。有所造立。若行布施。作行敬爱。设修利益。其心常一。念佛不舍。致普具。念一切智业。以何等行。为诸众生。致于最尊。得普敏达。为众导师乎。发意之顷。精进超绝。一时悉逮百千三昧。时金刚藏菩萨大士。欲复重散此义所归。说此颂曰。</p>
<p style="text-align: left">
	　　斯等性清净德室心通达</p>
<p style="text-align: left">
	　　贪欲患消除成不退转业</p>
<p style="text-align: left">
	　　兴发坚固志强勇进微妙</p>
<p style="text-align: left">
	　　其意甚广大因是入三住</p>
<p style="text-align: left">
	　　已立于此地宣布光曜住</p>
<p style="text-align: left">
	　　说非常苦空不净毁散法</p>
<p style="text-align: left">
	　　为不得久存须臾虚无声</p>
<p style="text-align: left">
	　　选择悉有为无来无所往</p>
<p style="text-align: left">
	　　由是致疾病遭愁忧涕泣</p>
<p style="text-align: left">
	　　与众恼俱合受结着恩爱</p>
<p style="text-align: left">
	　　苦患不可意常炽然三火</p>
<p style="text-align: left">
	　　以见有为业发起无限难</p>
<p style="text-align: left">
	　　若厌于三处其心无所慕</p>
<p style="text-align: left">
	　　欲求诸佛慧其意不变异</p>
<p style="text-align: left">
	　　无量不可思所度无等伦</p>
<p style="text-align: left">
	　　睹彼众灭度诸最胜圣慧</p>
<p style="text-align: left">
	　　已见于诸佛永无众患厄</p>
<p style="text-align: left">
	　　无救离依怙扶济使得出</p>
<p style="text-align: left">
	　　常贫于道法为三火所灾</p>
<p style="text-align: left">
	　　犯所有苦恼百种缚其心</p>
<p style="text-align: left">
	　　重敬众尘劳无明志下贱</p>
<p style="text-align: left">
	　　已失威神力违安住道宝</p>
<p style="text-align: left">
	　　流堕生死渊恐怖求解脱</p>
<p style="text-align: left">
	　　我应拥护之坚强等精进</p>
<p style="text-align: left">
	　　志乐于尊慧不贪世人荣</p>
<p style="text-align: left">
	　　观察何等宜逮致至解道</p>
<p style="text-align: left">
	　　无他诸挂碍成诸如来慧</p>
<p style="text-align: left">
	　　其慧为智明是众安住乐</p>
<p style="text-align: left">
	　　以闻智专惟成菩萨圣慧</p>
<p style="text-align: left">
	　　适听所<a>说法</a>寻精进奉行</p>
<p style="text-align: left">
	　　夙夜欲启受无余因缘业</p>
<p style="text-align: left">
	　　以法而乐义以法广救护</p>
<p style="text-align: left">
	　　明月珠众宝所爱敬亲里</p>
<p style="text-align: left">
	　　国土广无极具足丰盛尊</p>
<p style="text-align: left">
	　　妻子及男女眷属诸走使</p>
<p style="text-align: left">
	　　以经典之故布施不吝此</p>
<p style="text-align: left">
	　　头目及手足己身之肌肉</p>
<p style="text-align: left">
	　　目见而口言施血如流江</p>
<p style="text-align: left">
	　　见害屠割刑所重髓布施</p>
<p style="text-align: left">
	　　不以此为苦不闻法为患</p>
<p style="text-align: left">
	　　假使有来者口宣如是辞</p>
<p style="text-align: left">
	　　犹如火所起自投炎赫盛</p>
<p style="text-align: left">
	　　若听安住说微妙法要宝</p>
<p style="text-align: left">
	　　闻之甚思惟功勋义章句</p>
<p style="text-align: left">
	　　一句法义故顶戴须弥山</p>
<p style="text-align: left">
	　　设使三千世满火至梵天</p>
<p style="text-align: left">
	　　我闻法善利其意达玄妙</p>
<p style="text-align: left">
	　　若人闻致是任如是苦恼</p>
<p style="text-align: left">
	　　正使于中死求得道慧明</p>
<p style="text-align: left">
	　　虽遭此众难忍苦不以患</p>
<p style="text-align: left">
	　　何况人身苦若干之厄难</p>
<p style="text-align: left">
	　　我之所恋慕惟志求闻法</p>
<p style="text-align: left">
	　　若得数闻法随时而思惟</p>
<p style="text-align: left">
	　　四禅四等心悦豫三昧定</p>
<p style="text-align: left">
	　　承于五<a>神通</a>渐备具足行</p>
<p style="text-align: left">
	　　以是由自在不堕所向生</p>
<p style="text-align: left">
	　　住立此轨德顺无数亿佛</p>
<p style="text-align: left">
	　　意常奉供养听受斯经典</p>
<p style="text-align: left">
	　　晓了离邪住启颡清净行</p>
<p style="text-align: left">
	　　犹若金无垢号曰为紫磨</p>
<p style="text-align: left">
	　　住是雅功勋报处忉利宫</p>
<p style="text-align: left">
	　　造立为豪尊回转处魔天</p>
<p style="text-align: left">
	　　魔天若干会功德诸章句</p>
<p style="text-align: left">
	　　以住无以意唯求佛功德</p>
<p style="text-align: left">
	　　佛子已住此殷勤慕精进</p>
<p style="text-align: left">
	　　逮致三昧定其数各百千</p>
<p style="text-align: left">
	　　睹见诸佛最相好若干种</p>
<p style="text-align: left">
	　　如益极微妙功勋尊无量</p>
<p style="text-align: left">
	　　是为第三住安住身自说</p>
<p style="text-align: left">
	　　普愍诸世间诸菩萨无上</p>
<p style="text-align: left">
	　　时诸天人闻大行微妙巍巍所住地</p>
<p style="text-align: left">
	　　众祐诸子怀踊跃则以天华散佛上</p>
<p style="text-align: left">
	　　会在地树持衣被嗟叹称扬此经典</p>
<p style="text-align: left">
	　　魔后可敬柔软好鼓乐歌颂胜妙法</p>
<p style="text-align: left">
	　　其自在天欢悦句以月明宝贡安住</p>
<p style="text-align: left">
	　　口宣我等故有佛兴发德时度<a>彼岸</a></p>
<p style="text-align: left">
	　　其最法胜何故然独叹菩萨行第一</p>
<p style="text-align: left">
	　　我今得听妙道地于百千劫难得闻</p>
<p style="text-align: left">
	　　益加宣布愍诸天诸佛之子行殊胜</p>
<p style="text-align: left">
	　　得闻此软圣众会当得服行寂无地</p>
<p style="text-align: left">
	　　如月除患盛已兴安住谈</p>
<p style="text-align: left">
	　　第四所游行演行最为上</p>
<p style="text-align: left">
	　　晖曜住品第四</p>
<p style="text-align: left">
	　　金刚藏复曰。佛子复听。菩萨大士。已能清净。住第三地。便进入在第四地住。辄得超越。入十明曜。何等为十。一曰游在众生之界。二曰周行通诸法界。三曰遍察三千世界。四曰观于无穷虚空之界。五曰普省众神识源。六曰流布在于欲界之处。七曰周旋往来于<a>色界</a>中。八曰优游而化于无色界。九曰志在上最微妙解脱。十曰其性弘<a>宽心</a>和柔软。是为十。菩萨大士。复有十法。逮法光明。从第三住。入第四住。且听佛子。其菩萨业。第四行住。名曰晖曜。适逮此已。则能将护如来种姓。致于内法。<a>教化</a>十慧。何等为十。一曰其心性行得不回转。二曰笃信三宝莫能坏者。逮所游处而悉究竟。三曰勤修清净玄妙之业。四曰解自然兴故行尊道。五曰分别世间从因缘生成败之事。六曰晓了一切悉从罪福致所生处。七曰敷演生死泥洹之源。八曰觉知众生国土之本。九曰宣畅散意过去当来。十曰能剖判说无所尽行。因得成就如来种性。是为十。金刚藏曰。又佛子听。若有菩萨。住第四地。自观内身。而行寂然。自御其意。不怀俗法。亦观外法。而行寂然。亦御其意。不怀俗法。重察内外。亦无所起。永无所坏。观内痛痒。察其心法。亦观本法。法之所行。观内外法。而行寂然。自御其意。不怀俗法众恶诸法。不善未起将使不生。精进摄心。成就方便令永断绝。不善法起寻消除之。诸善德法。若不兴者。方便精进。志乐兴劝。功勋之法。令立不失。进使广大。勤<a>修道</a>地。从行具足。自摄己心。未曾懈废。永除众秽。定意离贪。修行为首。念行神足。成就闲静究竟无欲。乃至灭尽。劝助功福。精进以定。备悉众行。以断心定。便安众行。断识定意。辄行神足。成就闲静究竟无欲之宜。乃至灭尽。劝助功福。念行信根。精进勤劬。念根定根慧根。成就闲静。而无众欲。灭尽众尘。劝德念行。信力精进力。念力<a>定力</a>慧力。成就闲静。无欲灭尽。劝德定念觉意。修法觉意。精进觉意。欢悦觉意。笃信觉意。观护觉意。成就闲静。令其无欲。灭尽众尘。劝德念行。正见<a>正念</a>。正言正业。正命正便。正意正定。成就闲静。令其无欲。灭尽众尘。普察劝德。目见一切众生所在。为其宣畅本宿世愿。志无极哀。兴发大慈。使疾逮得一切智矣。令速究竟净治佛国。具足如来十力无畏诸佛之法。诸相种好。音声言辞。念尊最上殊特之业。普使具足。求学深妙。听佛脱门。而行无极善权方便。又佛子听。菩萨若住此晖曜地。前本所习。自见贪身。猗于吾我。而计有人。依形寿命。诸阴种大。贪住众人。浮没高下。撰择狐疑。疲极之态。谓言我所。恃怙财业。实有处所。一切永除。如是猗着。皆亦断去。一切思念。诽谤之事。亲忍尘劳。勤学立志。善权智慧。在在所游。以道为宝。遵兴道教。其心润泽。心怀柔软。抱仁和意。心常愍哀。心不厌惓。求最上心。志好思慕殊特慧心。将护化育诸众生心。尊敬师友顺应器心。如所闻之辄奉行心。逮玄妙慧。所作甚快。仁慈柔软。所居安隐。止顿贤和。志性质直。行无所受。不以自大。不以憍慢。而受其教。归命无违。彼行是已。所受修行。寂然若斯。为上道地。清净住法。专精思惟。习合会行。奉行勤修不退转。精进不休。而不懈惓。遵不回还。所奉广远。所行无量。最上精进。求无等侣。皆护众生。所劝不毁。又其菩萨。心性清净。志分和贤。无有可不。成信诸界。意性长益诸功德本。永以消除贪妒慢恣。离于犹豫。亲近贡高。已得具足无疑脱门。因合会法。无厌不懈。已得速近建立如来。将顺其心。令无限量。其住在此晖曜菩萨道地者。值见无数亿百千垓兆载诸佛。普以供养衣被饮食床敷卧具。病瘦医药。奉所宣法。启受尊行又诸佛所。<a>出家</a>为道。行作沙门。益增勤修。心性仁和。信解习净。于无央数亿百千垓。不废德本。一切转加。巍巍遂高。丰赫弘茂。犹如宝师工作众物。成诸璎珞。所合无比。钗镮[王*步]瑶。靡不成好。菩萨大士。亦复如是。住晖曜地。其功德本。转以加增。越诸下地诸菩萨住。犹如佛子如意明珠。光曜清净。其晖远照。明无等伦。其余诸宝。虽在其边。光蔽不现。菩萨如是。逮晖曜住。则无等侣。诸下地菩萨。功德不现。众魔尘劳。悉为消灭。是为佛子菩萨大士住于第四晖曜地者。所在游立。弘坦和雅。若处天位。为天王时。开化众生。诸贪身者。所造立业。惠施仁爱。利人等利。一切救济。合聚群黎。常念诸佛。未曾忘舍也。乃至普具一切智道。何因得为众生最尊。咸致一切无极圣慧。为众生护。导之利之。发意之顷。殷勤精进。须臾一时。逮亿百千诸三昧定。睹众菩萨亿百千垓眷属围绕。菩萨之力。度于所愿。所愿殊特。变化自在。亿百千垓兆载计劫。无能计限。功德威神。于时金刚藏菩萨。重欲分别义之所归。便说颂曰。</p>
<p style="text-align: left">
	　　修治至光明第三之住地</p>
<p style="text-align: left">
	　　众生处世间各各周流行</p>
<p style="text-align: left">
	　　其第三之住等犹如虚空</p>
<p style="text-align: left">
	　　其志性笃信清净行无犯</p>
<p style="text-align: left">
	　　适获致光曜大威无极住</p>
<p style="text-align: left">
	　　将养世尊种至诚而回转</p>
<p style="text-align: left">
	　　住佛无怀疑法圣众亦然</p>
<p style="text-align: left">
	　　立清白之行唯睹见品类</p>
<p style="text-align: left">
	　　在世尊吉祥从缘报往生</p>
<p style="text-align: left">
	　　因随于生死众生之国土</p>
<p style="text-align: left">
	　　以法为无始所兴无尽际</p>
<p style="text-align: left">
	　　奉行常谨敕逮归世尊种</p>
<p style="text-align: left">
	　　积累法如是愍哀于群黎</p>
<p style="text-align: left">
	　　其身遵道行心法消痛痒</p>
<p style="text-align: left">
	　　内外行相应思惟正其意</p>
<p style="text-align: left">
	　　专精修言教弃捐于所有</p>
<p style="text-align: left">
	　　已除尽众恶长成诸善法</p>
<p style="text-align: left">
	　　这消化诸非便修第四业</p>
<p style="text-align: left">
	　　奉行四神足五根并五力</p>
<p style="text-align: left">
	　　微妙觉意宝遵八路如是</p>
<p style="text-align: left">
	　　道念诸群萌意寂然眷属</p>
<p style="text-align: left">
	　　近办所誓愿因由本行慈</p>
<p style="text-align: left">
	　　志愿一切智以成治佛土</p>
<p style="text-align: left">
	　　其力上最豪心思惟章句</p>
<p style="text-align: left">
	　　又勇猛无畏与法俱教化</p>
<p style="text-align: left">
	　　殷勤志慕求乐佛殊妙声</p>
<p style="text-align: left">
	　　深远之道宝脱门之处所</p>
<p style="text-align: left">
	　　积德而惟念大善权方便</p>
<p style="text-align: left">
	　　已离于贪身消六十二见</p>
<p style="text-align: left">
	　　永除内所猗及其计有命</p>
<p style="text-align: left">
	　　无五阴四大诸种处亦然</p>
<p style="text-align: left">
	　　已得第四住皆除是诸碍</p>
<p style="text-align: left">
	　　咸离弃贡高安住悉无慢</p>
<p style="text-align: left">
	　　不复求贪乐所生之罪劳</p>
<p style="text-align: left">
	　　已消众瑕垢性行甚清净</p>
<p style="text-align: left">
	　　精进修道德修善不求身</p>
<p style="text-align: left">
	　　其心甚柔软所行无放逸</p>
<p style="text-align: left">
	　　心仁和质直贤雅而愍哀</p>
<p style="text-align: left">
	　　求慕上利义一切不患厌</p>
<p style="text-align: left">
	　　乐喜于圣慧为众生行业</p>
<p style="text-align: left">
	　　恭敬奉师长远离求爱敬</p>
<p style="text-align: left">
	　　作人有反复无谄顺教命</p>
<p style="text-align: left">
	　　无慢无所爱心性常乐快</p>
<p style="text-align: left">
	　　精进不回还奉尊等合集</p>
<p style="text-align: left">
	　　其行以得立第三微妙住</p>
<p style="text-align: left">
	　　内性无不可治心令清净</p>
<p style="text-align: left">
	　　睹见喜信乐增长清白法</p>
<p style="text-align: left">
	　　去众垢秽浊一切化痴结</p>
<p style="text-align: left">
	　　菩萨已住此殊胜无所著</p>
<p style="text-align: left">
	　　供养诸众祐无央数亿垓</p>
<p style="text-align: left">
	　　出家作沙门专精闻受法</p>
<p style="text-align: left">
	　　成道无等伦紫金成璎珞</p>
<p style="text-align: left">
	　　已能住是义功勋志性和</p>
<p style="text-align: left">
	　　善权智慧俱修行清净业</p>
<p style="text-align: left">
	　　若亿百千垓魔众不回转</p>
<p style="text-align: left">
	　　奉行殊妙宝犹如魔为侣</p>
<p style="text-align: left">
	　　已得住斯义供养人中上</p>
<p style="text-align: left">
	　　致成寂然道极尊法行句</p>
<p style="text-align: left">
	　　因能蠲众生六十二诸见</p>
<p style="text-align: left">
	　　若能行殊特为最胜慧故</p>
<p style="text-align: left">
	　　精进而志学亿百人中尊</p>
<p style="text-align: left">
	　　见佛无他念安和广大业</p>
<p style="text-align: left">
	　　又无数上妙将养无量劫</p>
<p style="text-align: left">
	　　愿乐誓慧堂尊功勋之行</p>
<p style="text-align: left">
	　　是为第四住清妙清净行</p>
<p style="text-align: left">
	　　名德应慧义真安住所演。</p>
<p style="text-align: left">
	　　时诸会者。皆咸得闻第四住地最胜之子知解诸法。<a>欢喜</a>踊跃。心中欣然。住在虚空。雨散天华。善哉佛子。宣扬无极。其魔虽尊。与诸天俱。踊在虚空。悉抱悦豫。供养众祐。若干妙云雨柔软华。贡上安住。诸根坦然。琴瑟箜篌。畅悲哀音。诸天集会。欲奉世尊。睹最胜像。及所建立。一切举声。演如是音。面目充满。性行巍巍行道甚久。今乃获愿。久来不见天人之尊。诸天已到。现能仁前。久未得察。动大海者演净光来。为甚大久。众生久来。今乃获安。甚久以来。闻悲音响。别来长迥。不诣大圣。获一切德勋所度无极。弃捐贡高。寂静致上。供养尊敬于大沙门。此间供养。经还天上。于此供养。趣安无限。能供养者尽一切苦。能供养者逮佛圣慧。众祐清净犹如虚空。不着世俗如水莲华。超照高远坚如须弥。心中欢喜奉敬最胜。演是音已心怀喜悦。降诸魔子。不可称载。喜笑瞻睹如是众德。当尔之时。咸悉寂然。宣布大财。如月毁复。勇猛无畏。散第四住。最胜愿说。</p>
		

	
	

		</div></div><hr><script charset='utf-8' src='../../js/footer.js'></script></body></html>