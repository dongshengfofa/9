<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十八卷 大方广佛华严经普贤菩萨行愿品' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十八卷 大方广佛华严经普贤菩萨行愿品</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十八卷 <a>大方广佛华严经</a><a>普贤菩萨</a>行愿品</strong></p>
<p style="text-align: left">
	　　入不思议<a>解脱</a>境界<a>普贤行愿品</a></p>
<p style="text-align: left">
	　　尔时善财。白瞿波言。圣者得此解脱。其已久如。瞿波告言。善男子。我于往世过百佛刹极微尘数劫。有劫名最胜行。世界名胜<a>无畏</a>。彼世界中。有四天下。名常具众乐阎浮提。中有一王都。名大树妙高吉祥。于八十四千亿王都之中。最为上首。时此王都。复有八十四千亿城而为眷属。其诸城邑一一严饰。悉皆清净。毗琉璃宝以为其地。七重宝墙周匝围绕。一一皆以杂色影像光明宝网。以覆其上。其诸宝墙。一一皆以宝堑围绕。金沙布底。香水盈满。优钵罗华。钵头摩华。拘物头华。芬陀利华。弥布水上。此一一河。皆有自然众宝栏楯。及诸宝网。庄严其岸。一一河间。复有宝多罗树。七重围绕。复有自然宝庄严树。垂诸璎珞。衣服鬘带。真金宝网。弥覆其上。其诸城邑。往来之处。所有道路左右八步。皆以种种上妙杂宝。间错庄严。发耀舒光。辉映一切。又有无量持明咒仙。严洁其身。如<a>自在</a>天。经行游履。保护众生。又彼城邑。一一各有无量园苑游戏之处。华果树林。无不备足。杂类众鸟哀鸣和雅。游集其中。欢乐无畏。常有无量清净微妙可爱男女。止住其中。身出妙香。普熏一切。诸天昼夜常雨妙华。色类百千。缤纷乱坠。彼诸城邑。一一皆有百千地神。而为守护。其诸城邑。内外所有。众宝树林。璎珞鬘带。及宝铃网。诸庄严具。微风吹动。演出种种妙法音声。闻皆喜悦。烦恼销除。身意清凉。法喜充满。于阿耨多罗三藐三菩提。得不退转。具足普贤常所称赞妙行功德。彼时有王。名为财主。常以<a>正法</a>。化周率土。妃嫔采女八万四千。辅相大臣其数五百。五百王子色力具足。形相端严。勇猛无畏。能伏怨敌。王有夫人名莲华吉祥藏。威德<a>殊胜</a>。颜貌第一。所生太子名威德主。端正奇特。人所乐见。具足<a>圆满</a>三十二相。所谓足下平满。犹如奁底。千辐轮相。圆满备足。手足柔软。如兜罗绵。其指纤长。网缦成就。足跟齐圆。足趺丰起。一一相称。光洁妙好。双腨佣圆。如仙鹿王。垂臂过膝。犹如象鼻。马王阴藏。峰势隐密。一一毛孔。各生一毛。绀发右旋。螺文不乱。身皮金色。细薄润滑。一切尘垢。所不能着。手足肩项七处平满。臂膊佣圆。脊骨不现。周圆相称。如尼拘陀树。颐颔胸臆。犹如师子。颈如绀蒲三约成就。常光四照面各一寻。四十牙齿。鲜白齐密。舌相红赤。长广覆面。<a>梵音</a>清美。人所乐闻。目睫青润。齐整不乱。目上下瞬。犹如牛王。青白分明。面部圆满。犹如净月。眉相纤曲。如帝释弓。白毫皎洁。文相右旋顶有肉髻。犹如天盖。如是众相。庄严其身。善男子。太子有时。受父王教。与二十千妓侍采女。并诸眷属。前后围绕。从宫城出。诣光明云峰大香芽园。游观嬉戏。是时太子。乘阎浮檀上妙宝车。其车严饰。世无伦匹。大焰金刚以为其轮。天妙金刚以为其毂。香摩尼宝以为其箱。上妙栴檀间厕严饰。众宝华网弥覆其上。大庄严藏宝摩尼王为师子座。五百采女各执宝绳。牵驭而行。不迟不速。进止合度。宝马千匹。驾以金车。前后导从。白琉璃摩尼宝王以为其盖。放不思议一切希有杂色光明。摩尼宝王而为庄校。一切影像绀琉璃王摩尼妙宝而作其竿。使人执持随覆其上。百千万人持诸宝盖。百千万人持诸宝幢。百千万人持诸宝幡。百千万人奏诸音乐。百千万人散诸宝华。百千万人持诸香炉。烧众名香。前后围绕。而为翊从。其路宽平。八衢齐列。界以杂宝。布以金沙。种种宝华而散其上。杂宝行树及宝栏楯。于八衢间次第行列。覆以种种妙宝铃网。及诸缯彩悬布树间。以为严饰。于其路侧。处处建立义堂福舍。众宝楼阁。及诸仓库。递相连接。延袤远近。珍宝财物悉皆充满。或于其中。积诸珍宝璎珞严具。或积缯彩上妙衣服。或办甘美上味饮食。或贮香华身诸资具。或畜象马杂宝车乘。或复安置端正女人及诸僮仆。善闲一切世仪礼则。一切艺能无不成就。随诸众生有来求索。悉皆施与。靡不令其意愿充满。尔时大树妙高吉祥王都之中。有一母人。名为善现。有一童女。名具足艳吉祥。颜容端正。色相严洁。洪纤得所。修短合度。众相圆备。目发绀青。言同梵音。清彻美妙。智慧聪明。人所尊重。善达技能。精通辩论。恭勤匪懈。质直柔和。少欲寡思。慈愍不害。具足惭愧。无谄无憍。志量弘深。人无与等。及与其母。乘妙宝车。将诸眷属。无量采女前后围绕。先于太子。从王都出。歌咏嬉戏。随路而行。见其太子奏诸妓乐。言辞讽咏。心生爱染。而白母言。善哉慈母。我心愿得敬事此人。若不遂情。自当殒灭。时母善现。告其女言。汝今不应生如是念。何以故。今此仁者。是王太子。具足圆满转轮王相。不久当绍转轮王位。时有女宝自然出现。飞行乘空。有大威德。我今与汝。种族卑贱。非其匹偶。此甚难得。勿生是意。是时童女。其心决定。坚固不舍。时香芽云峰园苑之侧。有一道场。名法云光明。时有如来。名胜日身。于此道场。成等正觉。已经七日。是时童女。游观疲极。暂时假寐。时彼如来。即于梦中。为现神变。从梦觉已。时有宿世守护<a>菩萨</a>亲友使天。于<a>虚空</a>中。而告之言。童女汝向所梦。是胜日身如来。于香芽云峰园苑之侧。法云光明菩提场中。成等正觉。始经七日。诸菩萨众。前后围绕。及诸天龙。夜叉。乾闼婆。阿修罗。迦楼罗。紧那罗。摩睺罗伽。梵世诸王净居天等。并诸一切主河主海。主地主水。主风主火。主山主城。主园主药。主林主稼。主方主空。主昼主夜。身众足行道场神等。男女眷属。为欲见佛听闻法故。皆悉来集。汝今亦应亲近礼敬。时具足艳。吉祥童女。以于梦中。睹佛神变。得佛功德所加持故。其心无畏。安隐快乐。以其宿心。景慕太子。即于其前。而说偈言。</p>
<p style="text-align: left">
	　　我身端正无等伦智慧色相皆圆满</p>
<p style="text-align: left">
	　　言辞礼则咸通达功德名闻遍十方</p>
<p style="text-align: left">
	　　<a>世间</a>无量诸众生见我身者皆贪着</p>
<p style="text-align: left">
	　　我于彼众恒清净曾不生于染爱心</p>
<p style="text-align: left">
	　　我心一切无憎爱亦离愚痴嗔恨心</p>
<p style="text-align: left">
	　　但以清净大慈悲究竟<a>饶益</a>诸含识</p>
<p style="text-align: left">
	　　我于今时见太子最胜功德相庄严</p>
<p style="text-align: left">
	　　其心大喜充遍身诸根悦乐思亲近</p>
<p style="text-align: left">
	　　色如净妙光明宝毛发绀青而右旋</p>
<p style="text-align: left">
	　　鼻高修直妙端严额广平正眉纤曲</p>
<p style="text-align: left">
	　　身如妙宝真金聚相好光明无等伦</p>
<p style="text-align: left">
	　　妙眼长广若青莲齿白齐密踰珂雪</p>
<p style="text-align: left">
	　　月面圆明师子颊口方唇赤色如丹</p>
<p style="text-align: left">
	　　所发曾无非法言愿最胜尊哀纳我</p>
<p style="text-align: left">
	　　舌相长广能柔软色若赤铜众宝光</p>
<p style="text-align: left">
	　　声如梵响紧那罗众生闻者咸欣悦</p>
<p style="text-align: left">
	　　发言现笑辞清妙威光蔽众德难量</p>
<p style="text-align: left">
	　　喜颜美貌自庄严能令见者无厌足</p>
<p style="text-align: left">
	　　心无垢染身清净三十二相所庄严</p>
<p style="text-align: left">
	　　必于此界作轮王唯愿慈悲垂纳受</p>
<p style="text-align: left">
	　　尔时威德主太子。为于世间显示女人。多诸过患。障诸世间出世间乐。乃至能障无上菩提。于众会中。即为童女。而说偈言。</p>
<p style="text-align: left">
	　　世间妄计诸宗族爱敬适悦唯女人</p>
<p style="text-align: left">
	　　一切最胜无比伦能成住止诸善伴</p>
<p style="text-align: left">
	　　女为第一人中宝亦作<a>天人</a>解脱因</p>
<p style="text-align: left">
	　　绍续胜种功德身世智说言女为胜</p>
<p style="text-align: left">
	　　一切热恼烧心苦种种烦冤所逼身</p>
<p style="text-align: left">
	　　妻慰令使得清凉譬如毒暑逢甘雨</p>
<p style="text-align: left">
	　　凡夫心没诸忧恼犹遭重病之所缠</p>
<p style="text-align: left">
	　　因妻佞媚所欢娱妄谓除忧最胜药</p>
<p style="text-align: left">
	　　邪见众生兴是念女人能为世界因</p>
<p style="text-align: left">
	　　生成长育福庄严天地变化无能胜</p>
<p style="text-align: left">
	　　勤劳世业唯由女劝夫普作诸善事</p>
<p style="text-align: left">
	　　能令男子随意转此女无染别人心</p>
<p style="text-align: left">
	　　智人所说诸烦恼一切过业由女生</p>
<p style="text-align: left">
	　　况取卑族以为妻世间极恶无过此</p>
<p style="text-align: left">
	　　女人弊执为其性如地坚住匪能移</p>
<p style="text-align: left">
	　　但随富乐荣贵迁贫贱衰羸咸弃舍</p>
<p style="text-align: left">
	　　五通仙人大威德退失<a>神通</a>因女人</p>
<p style="text-align: left">
	　　随意自在骑项行王女能令寂静转</p>
<p style="text-align: left">
	　　琰魔死王及猛风亦如地下沃焦海</p>
<p style="text-align: left">
	　　炎火黑蛇刀毒药女人为害过于此</p>
<p style="text-align: left">
	　　敬心给足诸财宝质直承事意无违</p>
<p style="text-align: left">
	　　智慧方便或刚柔无有能知女心者</p>
<p style="text-align: left">
	　　见人啼笑皆过彼种种幻惑诱其心</p>
<p style="text-align: left">
	　　貌恭矫媚于男夫心藏很戾无知者</p>
<p style="text-align: left">
	　　极虚诳语示真实极真实言皆虚妄</p>
<p style="text-align: left">
	　　恒如毒兽害众生咄哉丈夫宁共处</p>
<p style="text-align: left">
	　　长时敬事益憍慢暂遇违缘恶转增</p>
<p style="text-align: left">
	　　若出若处一切时陵突于夫无愧耻</p>
<p style="text-align: left">
	　　如火焚薪恒不足如海吞流无满时</p>
<p style="text-align: left">
	　　琰魔不厌杀众生女人欲男心亦尔</p>
<p style="text-align: left">
	　　女人不观于种族老少贵贱与妍媸</p>
<p style="text-align: left">
	　　一切男子悉驰求无厌恣欲情如是</p>
<p style="text-align: left">
	　　女人志欲无厌足曾无少分系夫心</p>
<p style="text-align: left">
	　　犹如野牛自在行恒思渐食于新草</p>
<p style="text-align: left">
	　　少年盛色心<a>流转</a>富贵从夫系属人</p>
<p style="text-align: left">
	　　丰盈玉馔璎珞衣常愿贫穷随自意</p>
<p style="text-align: left">
	　　种种供事咸充足涂香沐浴妙庄严</p>
<p style="text-align: left">
	　　未尝惭愧丈夫恩纵意邪思心不绝</p>
<p style="text-align: left">
	　　或染欲语怜愍语舌上犹如<a>甘露</a>生</p>
<p style="text-align: left">
	　　心中猛恶兴毒害是故女言难定信</p>
<p style="text-align: left">
	　　女人能间夫宗族匪令雍穆暂同居</p>
<p style="text-align: left">
	　　父母兄弟甚怨仇一切姻亲皆舍离</p>
<p style="text-align: left">
	　　外现美容怀谄媚一切愆违满腹中</p>
<p style="text-align: left">
	　　不应观视一须臾况久甘其粗恶语</p>
<p style="text-align: left">
	　　女人恒于一切处防诸过患及猜嫌</p>
<p style="text-align: left">
	　　一行有亏众所轻伤风败俗人咸弃</p>
<p style="text-align: left">
	　　女人童幼及中年乃至老时过百岁</p>
<p style="text-align: left">
	　　内外种族皆荣贵动止恒须人所防</p>
<p style="text-align: left">
	　　处女居家随父母笄年适事又从夫</p>
<p style="text-align: left">
	　　夫亡从子护嫌疑由是常名不自在</p>
<p style="text-align: left">
	　　<a>出家</a>舍欲修寂静心思女境非圣贤</p>
<p style="text-align: left">
	　　犹郁金香染垢衣离善常为智人笑</p>
<p style="text-align: left">
	　　如囚得出思还入如狂遇差愿重生</p>
<p style="text-align: left">
	　　癞病已除念病时舍女思女过于是</p>
<p style="text-align: left">
	　　如澄静水蛟龙止亦如金窟猛兽居</p>
<p style="text-align: left">
	　　虽修戒定念女人智者观之亦如是</p>
<p style="text-align: left">
	　　智人宁吞于热铁不观女色乱其心</p>
<p style="text-align: left">
	　　<a>戒定慧</a>品遍成怨寂静资缘皆弃舍</p>
<p style="text-align: left">
	　　女人不观于胜族吉祥富贵智名闻</p>
<p style="text-align: left">
	　　唯求染欲无异心云何慧者所亲近</p>
<p style="text-align: left">
	　　有住诸禅及威势能杀勇力与王仙</p>
<p style="text-align: left">
	　　或时女色染其心退失调伏诸功德</p>
<p style="text-align: left">
	　　斗诤象马诸军阵亡躯济海集珍财</p>
<p style="text-align: left">
	　　胜族乞丐为仆隶行非正法皆由女</p>
<p style="text-align: left">
	　　女人喜怒情难见染心邪计量无涯</p>
<p style="text-align: left">
	　　世间名称诸智人无有能知女心者</p>
<p style="text-align: left">
	　　五通神仙及天主能知大海水多少</p>
<p style="text-align: left">
	　　终身计算莫能知一一女人差别意</p>
<p style="text-align: left">
	　　谄言悦耳甘如蜜心如利剑害于人</p>
<p style="text-align: left">
	　　乱意巧妙夺人心怀恶兴谋肆诸毒</p>
<p style="text-align: left">
	　　女人妙饰或无饰行住坐卧悉猜嫌</p>
<p style="text-align: left">
	　　邪视愚智诸女人见画像女亦憎恶</p>
<p style="text-align: left">
	　　愚童乐攀毒树枝痴乱欲住毒蛇窟</p>
<p style="text-align: left">
	　　狂人执持于热铁亲近女色过于是</p>
<p style="text-align: left">
	　　染着女色心昏醉违意忿毒害于身</p>
<p style="text-align: left">
	　　怖彼女人喜怒时智者云何亲近住</p>
<p style="text-align: left">
	　　女人恶法满其心如河深水蛟龙止</p>
<p style="text-align: left">
	　　不观勇力色种族恣欲从心无是非</p>
<p style="text-align: left">
	　　女心不定如疾风亦如迅速浮云电</p>
<p style="text-align: left">
	　　百岁供承资所欲曾无少念丈夫恩</p>
<p style="text-align: left">
	　　不敬有德轻无德憎贫乐富徇贪求</p>
<p style="text-align: left">
	　　美言敬养增慢高资财阙乏<a>无心</a>顾</p>
<p style="text-align: left">
	　　蚖蛇枯碛狼毒华共住戴持伤一世</p>
<p style="text-align: left">
	　　暂近女色过于彼永害未来功德身</p>
<p style="text-align: left">
	　　女人谗巧恒是非离间六亲及朋友</p>
<p style="text-align: left">
	　　覆藏己过扬他失一切过患由女人</p>
<p style="text-align: left">
	　　女心不定如猿狖恒思少过忘多恩</p>
<p style="text-align: left">
	　　愚夫敬事若师尊如奴奉主情无足</p>
<p style="text-align: left">
	　　女性如河滋泛溢漂诸胜法坏多身</p>
<p style="text-align: left">
	　　如流湍激两岸崩女人害善过于是</p>
<p style="text-align: left">
	　　女人欲网甚坚密顾视徐行无愧容</p>
<p style="text-align: left">
	　　笑语欢诤无异心罗诸富贵如昏醉</p>
<p style="text-align: left">
	　　女人染爱由妄起如树无根欲尽灯</p>
<p style="text-align: left">
	　　色衰爱息一须臾所有恩情咸灭尽</p>
<p style="text-align: left">
	　　女人爱欲须臾顷染心邪语信难依</p>
<p style="text-align: left">
	　　或时宝重过珠珍或生厌弃如刍草</p>
<p style="text-align: left">
	　　象王自在拔树力色如浮空大白云</p>
<p style="text-align: left">
	　　由为女象醉其心一切随人所调伏</p>
<p style="text-align: left">
	　　菩萨为法摄女人虽恒教授心远离</p>
<p style="text-align: left">
	　　若时太过而亲近如鸟折翼不能飞</p>
<p style="text-align: left">
	　　女人志趣恒卑下如河流处岸崩摧</p>
<p style="text-align: left">
	　　所往能令善法衰毁宗灭族皆因此</p>
<p style="text-align: left">
	　　女人能张爱欲网罗捕一切诸愚夫</p>
<p style="text-align: left">
	　　世间染欲诸众生如鱼吞钩为所食</p>
<p style="text-align: left">
	　　智者观知本不净九窍常流昼夜时</p>
<p style="text-align: left">
	　　如是厌离女人身云何于此生贪着</p>
<p style="text-align: left">
	　　女身虚幻如浮泡老病死苦所依处</p>
<p style="text-align: left">
	　　积集不净过山岳云何于此生贪着</p>
<p style="text-align: left">
	　　一切忧恼及恐怖皆从女色之所生</p>
<p style="text-align: left">
	　　若能观察无贪着解脱无忧无恐惧</p>
<p style="text-align: left">
	　　是故智者不观女或时观察以慈心</p>
<p style="text-align: left">
	　　想如母女及姊妹随应为说无贪法</p>
<p style="text-align: left">
	　　能了女人身内外种种不净之所生</p>
<p style="text-align: left">
	　　如何境动思欲火焚烧累劫诸善根</p>
<p style="text-align: left">
	　　尔时妙威德主太子。说此偈已。告具足艳吉祥童女言。汝是谁女。先系属谁。为谁守护。若已属人。我则不应重摄受汝。尔时太子。以偈问曰。</p>
<p style="text-align: left">
	　　汝具清净功德身色相端严甚微妙</p>
<p style="text-align: left">
	　　我今问汝应实答汝本从生及所居</p>
<p style="text-align: left">
	　　父母亲属为是谁汝复今依谁所住</p>
<p style="text-align: left">
	　　若已系属于他人我则不应重摄受</p>
<p style="text-align: left">
	　　汝不好盗他财物汝不无慈害有情</p>
<p style="text-align: left">
	　　汝不邪行染其心毕竟汝依何语住</p>
<p style="text-align: left">
	　　汝不离间他亲友口出一切粗恶言</p>
<p style="text-align: left">
	　　虚诳无义恼群生贪求境界怀嫉妒</p>
<p style="text-align: left">
	　　汝不于他生恚怒以邪险见自缠心</p>
<p style="text-align: left">
	　　不行谄幻诳世间作诸相违重业不</p>
<p style="text-align: left">
	　　尊重父母师长不恭敬一切善友不</p>
<p style="text-align: left">
	　　见诸困厄贫穷人能起慈心饶益不</p>
<p style="text-align: left">
	　　若有一切善知识诲示于汝真实法</p>
<p style="text-align: left">
	　　能以坚固信乐心恭敬勤修供养不</p>
<p style="text-align: left">
	　　汝能爱乐诸佛不汝能尊重菩萨不</p>
<p style="text-align: left">
	　　最胜<a>佛法</a>功德僧一切能生恭敬不</p>
<p style="text-align: left">
	　　汝能安住正法不汝能远离非法不</p>
<p style="text-align: left">
	　　闻赞无边功德海能生爱乐尊重不</p>
<p style="text-align: left">
	　　汝见孤独无所依能起慈心救护不</p>
<p style="text-align: left">
	　　汝见恶道诸众生能生广大悲心不</p>
<p style="text-align: left">
	　　于他所有荣乐事能生最极<a>欢喜</a>不</p>
<p style="text-align: left">
	　　于诸逼迫众生中能住平等舍心不</p>
<p style="text-align: left">
	　　汝为痴闇诸众生求大菩提开悟不</p>
<p style="text-align: left">
	　　无边劫海修诸行不起身心疲倦不</p>
<p style="text-align: left">
	　　尔时太子。如是问已。女母善现。即于其前。自说童女从初诞生。乃至成长所有吉祥功德之相。而说偈言。</p>
<p style="text-align: left">
	　　太子仁今应善听所问此女诸因缘</p>
<p style="text-align: left">
	　　初生渐次及长成具德庄严我当说</p>
<p style="text-align: left">
	　　曩于太子初生日此女亦从莲华生</p>
<p style="text-align: left">
	　　诸根清净相圆明肢节庄严皆具足</p>
<p style="text-align: left">
	　　我时游观于春月入彼最胜娑罗园</p>
<p style="text-align: left">
	　　观诸卉木华始生百谷药草皆荣茂</p>
<p style="text-align: left">
	　　奇树名华开众色发耀舒光如庆云</p>
<p style="text-align: left">
	　　黑蜂游集鸟和鸣闻者忘忧恣欢乐</p>
<p style="text-align: left">
	　　同游八百诸采女容仪端正夺人心</p>
<p style="text-align: left">
	　　袨服姝丽备庄严言谈歌咏皆殊妙</p>
<p style="text-align: left">
	　　园有浴池宝严饰名为种种莲华幢</p>
<p style="text-align: left">
	　　我将采女诣池边散华布地而敷座</p>
<p style="text-align: left">
	　　于彼清净芳池内忽生千叶宝莲华</p>
<p style="text-align: left">
	　　阎浮檀金以为台琉璃为茎摩尼叶</p>
<p style="text-align: left">
	　　妙香众宝为华蕊普放一切大光明</p>
<p style="text-align: left">
	　　众生睹相尽生疑中夜云何日光照</p>
<p style="text-align: left">
	　　夜分既尽日初出光明照此莲华开</p>
<p style="text-align: left">
	　　莲华放光出妙音示此童女初生相</p>
<p style="text-align: left">
	　　我时见此人间宝从彼莲华之所生</p>
<p style="text-align: left">
	　　往修净业悉无亏今获圆明诸妙果</p>
<p style="text-align: left">
	　　绀琉璃发青莲眼面貌端严金色光</p>
<p style="text-align: left">
	　　华鬘宝髻具庄严吉祥无垢莲华色</p>
<p style="text-align: left">
	　　身分肢节皆圆满相好光明无比伦</p>
<p style="text-align: left">
	　　俨然端坐宝华中犹如净妙真金像</p>
<p style="text-align: left">
	　　遍身所有诸毛孔咸出一切栴<a>檀香</a></p>
<p style="text-align: left">
	　　口中常出青莲香所有言音同梵响</p>
<p style="text-align: left">
	　　或时微笑有宣说犹如天乐妙音声</p>
<p style="text-align: left">
	　　此是女宝世间希非诸下劣当斯偶</p>
<p style="text-align: left">
	　　我观世间无有人堪与此女为其主</p>
<p style="text-align: left">
	　　唯仁功德相庄严愿赐弘悲哀纳受</p>
<p style="text-align: left">
	　　此女非长亦非短亦复不粗亦不细</p>
<p style="text-align: left">
	　　身诸部分悉端严众相圆备无讥丑</p>
<p style="text-align: left">
	　　世间所有诸技艺文字算印工巧法</p>
<p style="text-align: left">
	　　言辞讽咏皆清妙唯愿仁尊哀纳受</p>
<p style="text-align: left">
	　　亦能解了诸兵法弓剑技术无不通</p>
<p style="text-align: left">
	　　善和斗讼以慈心闻名仰德咸调伏</p>
<p style="text-align: left">
	　　宿因胜行皆圆满一切功德自庄严</p>
<p style="text-align: left">
	　　见者欢喜永无厌唯愿仁尊哀纳受</p>
<p style="text-align: left">
	　　众生所有一切病知其因起及增损</p>
<p style="text-align: left">
	　　应病与药使无差能令众苦皆销灭</p>
<p style="text-align: left">
	　　阎浮一切语言法音声随转无量种</p>
<p style="text-align: left">
	　　名言训释各不同如是一切咸通达</p>
<p style="text-align: left">
	　　世间所有诸音乐歌舞嬉戏及赞咏</p>
<p style="text-align: left">
	　　言辞辩论适人心能令见者咸欣悦</p>
<p style="text-align: left">
	　　动止威仪皆有则取舍进退合其宜</p>
<p style="text-align: left">
	　　于染不染诸众生但以慈心无所著</p>
<p style="text-align: left">
	　　徐步谛观心不乱诸根寂静念无亏</p>
<p style="text-align: left">
	　　身口恒随智慧行女人过失咸皆离</p>
<p style="text-align: left">
	　　女人所有诸功德此女一切备修持</p>
<p style="text-align: left">
	　　人间女宝汝应知愿速垂悲哀纳受</p>
<p style="text-align: left">
	　　其心不悭亦不嫉亦无嗜欲及贪嗔</p>
<p style="text-align: left">
	　　质直柔软性调和言音美妙无粗犷</p>
<p style="text-align: left">
	　　恭敬一切诸尊长专求功德志无移</p>
<p style="text-align: left">
	　　于诸梵行悉坚持唯愿慈悲哀纳受</p>
<p style="text-align: left">
	　　见诸衰老及重病受诸困厄处贫穷</p>
<p style="text-align: left">
	　　无主无亲无所依常起慈心而救护</p>
<p style="text-align: left">
	　　不念自身安隐乐常乐利益诸众生</p>
<p style="text-align: left">
	　　以此功德庄严心究竟观于真实谛</p>
<p style="text-align: left">
	　　行住坐卧心无逸动静语默常应时</p>
<p style="text-align: left">
	　　未曾一念舍众生能令见者咸尊重</p>
<p style="text-align: left">
	　　虽于一切众生处不起凡夫染污心</p>
<p style="text-align: left">
	　　见有慈悲具德人常乐亲近无厌足</p>
<p style="text-align: left">
	　　普能尊重善知识远离一切恶知识</p>
<p style="text-align: left">
	　　心无躁竞恒顺行所作先思无谬失</p>
<p style="text-align: left">
	　　普于一切无怨恨恒修众福以严身</p>
<p style="text-align: left">
	　　智慧人间无等伦此女宜应奉太子</p>
		

	
	

		</div></div><hr><script charset='utf-8' src='../../js/footer.js'></script></body></html>