<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十四卷 大方广佛华严经普贤菩萨行愿品' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十四卷 大方广佛华严经普贤菩萨行愿品</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十四卷 <a>大方广佛华严经</a><a>普贤菩萨</a>行愿品</strong></p>
<p style="text-align: left">
	　　入不思议<a>解脱</a>境界<a>普贤行愿品</a></p>
<p style="text-align: left">
	　　尔时大王。知此童女。发如是心。作如是愿。观其意乐。而告之言。童女当知。随汝所欲。我皆与汝。我今所有一切皆舍。令诸众生。普得满足。一切平等。心无分别。随汝所愿。恣意取之。时宝光明女。<a>信心</a>清净。生大<a>欢喜</a>。速疾增长一切善根。即以妙偈。而赞王言。</p>
<p style="text-align: left">
	　　昔此娑罗大城邑威德圣王未出时</p>
<p style="text-align: left">
	　　凡诸事物悉无堪可畏犹如饿鬼处</p>
<p style="text-align: left">
	　　一切众生相杀害窃盗淫佚性难调</p>
<p style="text-align: left">
	　　虚诳不实粗恶言杂秽乖离无义语</p>
<p style="text-align: left">
	　　常乐贪夺他财物恒怀嗔恚毒害心</p>
<p style="text-align: left">
	　　依邪恶见不善行从此命终堕恶道</p>
<p style="text-align: left">
	　　此诸非法众生类愚痴黑闇之所迷</p>
<p style="text-align: left">
	　　坏灭<a>正法</a>邪见兴由是天龙不降泽</p>
<p style="text-align: left">
	　　多历年岁无时雨百谷芽茎皆不生</p>
<p style="text-align: left">
	　　树木药草悉焦枯大小泉流亦干竭</p>
<p style="text-align: left">
	　　大王昔日未出时河池及井皆枯涸</p>
<p style="text-align: left">
	　　一切园苑尽荒芜白骨纵横犹旷野</p>
<p style="text-align: left">
	　　今得大王居宝位惠及一切诸群生</p>
<p style="text-align: left">
	　　油云膏雨被八方大地率土皆充满</p>
<p style="text-align: left">
	　　大王出兴为世主止诸盗贼息奸欺</p>
<p style="text-align: left">
	　　所有牢狱悉皆空一切茕独无忧怖</p>
<p style="text-align: left">
	　　昔时世界众生类好相杀害起怨仇</p>
<p style="text-align: left">
	　　饮啖血肉恣无厌今悉慈心互相视</p>
<p style="text-align: left">
	　　昔时国内诸众生贫穷裸露无衣服</p>
<p style="text-align: left">
	　　饥渴衰羸如饿鬼以草蔽身受寒苦</p>
<p style="text-align: left">
	　　大王今既兴于世稻粱甘果自然生</p>
<p style="text-align: left">
	　　劫波树藏出妙衣一切男女皆严饰</p>
<p style="text-align: left">
	　　昔日多求纵非法为竞微利相陵夺</p>
<p style="text-align: left">
	　　今时严具悉丰盈<a>自在</a>欢乐如天处</p>
<p style="text-align: left">
	　　昔纵迷心造诸恶放逸非分生贪染</p>
<p style="text-align: left">
	　　于他妻妾起邪淫乃至种种相侵夺</p>
<p style="text-align: left">
	　　今时所见他女人色貌端妍妙严饰</p>
<p style="text-align: left">
	　　心恒清净无染着知足犹如兜率天</p>
<p style="text-align: left">
	　　昔时世界诸众生妄言粗恶多离间</p>
<p style="text-align: left">
	　　恒起邪思灭正法谄曲杂秽随人意</p>
<p style="text-align: left">
	　　今时一切群生类悉皆舍离粗恶言</p>
<p style="text-align: left">
	　　音声柔软悦人心一切听闻无不喜</p>
<p style="text-align: left">
	　　大王今演妙法音众生闻者咸欣悦</p>
<p style="text-align: left">
	　　迦陵频伽梵声相诸天音乐无能及</p>
<p style="text-align: left">
	　　大王顶上<a>殊胜</a>盖一切妙宝所庄严</p>
<p style="text-align: left">
	　　琉璃藏宝吉祥竿覆以众妙摩尼网</p>
<p style="text-align: left">
	　　金铃自然出妙声其音超世无伦匹</p>
<p style="text-align: left">
	　　宣扬一切诸<a>佛法</a>除灭一切众生惑</p>
<p style="text-align: left">
	　　又此铃音广宣说现在十方诸刹土</p>
<p style="text-align: left">
	　　所有劫海一切佛具大名称诸眷属</p>
<p style="text-align: left">
	　　又复铃音次第演过去一切十方刹</p>
<p style="text-align: left">
	　　其中诸佛及刹名所转法轮无不尽</p>
<p style="text-align: left">
	　　铃中又出法轮音其声普遍阎浮界</p>
<p style="text-align: left">
	　　广说梵释及众生所依诸业皆差别</p>
<p style="text-align: left">
	　　人天闻此音声已各各自知诸业藏</p>
<p style="text-align: left">
	　　离恶向善勤<a>修行</a>安住诸佛菩提道</p>
<p style="text-align: left">
	　　王父号曰净光明王母名为莲华光</p>
<p style="text-align: left">
	　　当于五浊兴盛时出现为王治天下</p>
<p style="text-align: left">
	　　是时有一广大园园有五百莲华池</p>
<p style="text-align: left">
	　　一一百千树围绕摩尼华灯所弥覆</p>
<p style="text-align: left">
	　　于其一一池岸上建立千柱庄严殿</p>
<p style="text-align: left">
	　　以众杂宝为栏楯半月焰光恒普照</p>
<p style="text-align: left">
	　　彼王末世恶法生积年亢旱无时雨</p>
<p style="text-align: left">
	　　一切池水悉干竭所有草树皆枯槁</p>
<p style="text-align: left">
	　　大王将生七日前先现祯祥希有相</p>
<p style="text-align: left">
	　　众生瞻仰相谓言救护世者今当现</p>
<p style="text-align: left">
	　　尔时世界于中夜大地一切咸震动</p>
<p style="text-align: left">
	　　其中有一宝华池出大光明犹日现</p>
<p style="text-align: left">
	　　五百莲池所围绕八功德水咸充满</p>
<p style="text-align: left">
	　　流演普及阎浮地随其所至皆沾洽</p>
<p style="text-align: left">
	　　一切华林及药草百谷芽茎苗稼等</p>
<p style="text-align: left">
	　　所有枝叶及果实如是一切皆繁盛</p>
<p style="text-align: left">
	　　种种沟坑及堆阜乃至一切高下处</p>
<p style="text-align: left">
	　　如是所有阎浮地今时莫不皆平坦</p>
<p style="text-align: left">
	　　一切荆棘及沙砾阎浮所有诸杂秽</p>
<p style="text-align: left">
	　　如是皆于一念中变成众宝庄严地</p>
<p style="text-align: left">
	　　众生是时既见已欢喜相庆而称赞</p>
<p style="text-align: left">
	　　咸言我今得善利如渴乏人思美水</p>
<p style="text-align: left">
	　　时彼地主光明王即命辅臣并眷属</p>
<p style="text-align: left">
	　　前后导从千俱胝法驾游观诸园苑</p>
<p style="text-align: left">
	　　是时五百诸池内有一莲池名庆喜</p>
<p style="text-align: left">
	　　于池岸上有法堂王及夫人于此住</p>
<p style="text-align: left">
	　　时光明王语夫人我念曾于七夜前</p>
<p style="text-align: left">
	　　中宵山地皆震动此池中有光明现</p>
<p style="text-align: left">
	　　即时庆喜香池内忽生千叶宝莲华</p>
<p style="text-align: left">
	　　光明上彻须弥顶云网照耀如千日</p>
<p style="text-align: left">
	　　金刚妙宝以为茎阎浮檀金以为台</p>
<p style="text-align: left">
	　　净摩尼宝为华叶妙香光藏作须蕊</p>
<p style="text-align: left">
	　　大王生彼莲华上端然不动跏趺坐</p>
<p style="text-align: left">
	　　光明相好以庄严百千天众咸恭敬</p>
<p style="text-align: left">
	　　先王尔时大欢喜遽入华池自抚掬</p>
<p style="text-align: left">
	　　两手持以授夫人此是汝子应欣庆</p>
<p style="text-align: left">
	　　百千伏藏皆涌出一切宝树生妙衣</p>
<p style="text-align: left">
	　　诸天竞奏微妙音充满一切<a>虚空</a>界</p>
<p style="text-align: left">
	　　阎浮所有诸众生悉皆归向生欢喜</p>
<p style="text-align: left">
	　　合掌咸称如是言善哉救世今当出</p>
<p style="text-align: left">
	　　王时身放大光明普照一切诸群品</p>
<p style="text-align: left">
	　　一念能令四天下身病黑暗皆除灭</p>
<p style="text-align: left">
	　　夜叉罗刹毗舍阇一切毒虫诸恶兽</p>
<p style="text-align: left">
	　　所欲恼害众生者靡不隐蔽自藏匿</p>
<p style="text-align: left">
	　　衰毁讥苦诸无利种种灾难病所持</p>
<p style="text-align: left">
	　　如是众苦悉消除<a>世间</a>安乐咸欢喜</p>
<p style="text-align: left">
	　　凡是一切众生类互相瞻视如父母</p>
<p style="text-align: left">
	　　离诸怨害起慈心专意勤修一切智</p>
<p style="text-align: left">
	　　大王关闭诸恶趣开导一切<a>天人</a>路</p>
<p style="text-align: left">
	　　利益一切苦众生显示宣扬一切智</p>
<p style="text-align: left">
	　　我等今得见大王普获一切诸善利</p>
<p style="text-align: left">
	　　无主无归无导师一切如应悉安乐</p>
<p style="text-align: left">
	　　尔时宝光明童女。以此妙偈。赞叹一切法<a>圆满</a>宝盖大师子吼妙音声王已。绕无量匝。合掌顶礼。曲躬恭敬。却住一面。时彼大王。普遍观察告童女言。善哉童女。汝能信知他人功德。甚为希有。何以故。一切众生。覆藏己过。扬人之短。称己有德。蔽他善根。不能信知他人功德。童女当知。一切众生。为诸愚痴黑闇覆盖烦恼缠缚。不识惭愧。不知报恩。无有智慧。其心浊乱。性不明了。本无志力。又退修行。如是之人。不信不解。不能了知<a>菩萨</a>如来所有功德。不能分别佛法僧宝最胜<a>福田</a>。不知一切诸佛菩萨清净法门。<a>神通</a>智慧随顺思惟。童女。汝今决定求趣无上正等菩提。能知菩萨如是广大甚深功德。能信能解。汝今生此阎浮提中。发勇猛心。修菩萨行。普摄众生。功不唐捐。如汝所愿。悉当成就。如是功德。如是福力。如是<a>饶益</a>。无不具足。王赞女已。以无价宝火光摩尼种种妙色所庄严衣。手自授与宝光童女。并其眷属。一一告言。汝诸童女。各各受取。着此妙衣。时诸童女。双膝着地。两手承捧。置于顶上。然后而着。既着衣已。右绕于王。头面作礼。时彼一切诸宝衣中。普出一切星宿光明。众人见之。咸作是言。此诸女等。皆悉端正。如净夜天星宿庄严。尔时夜神。告善财言。善男子。于意云何。尔时一切法圆满宝盖大师子吼妙音声王者。岂异人乎。毗卢遮那如来应正等觉是也。光明王者。净饭王是。莲华光夫人者。摩耶夫人是。宝光明童女者。即我身是。其王尔时。以四摄法。所摄众生。即此佛会大道场中。一切菩萨云集者是。皆于阿耨多罗三藐三菩提。得不退转。或住菩萨初极喜地。或离垢地。或发光地。或焰慧地。或难胜地。或现前地。或远行地。或不动地。或善慧地。或法云地。各各具足种种大愿。集种种助道。修种种妙行。备种种庄严。获种种清净。得种种神通。游种种自在。住种种解脱从种种方所来此会中。处于种种妙法宫殿。尔时能开敷一切树华安乐主夜神。为善财童子。欲明此解脱门义。而说偈言。</p>
<p style="text-align: left">
	　　佛子我有广大眼普能观察于十方</p>
<p style="text-align: left">
	　　种种广大刹海中众生五趣轮回者</p>
<p style="text-align: left">
	　　亦见彼刹一切佛皆坐寂灭菩提树</p>
<p style="text-align: left">
	　　神通充遍于十方<a>说法</a>调伏诸群品</p>
<p style="text-align: left">
	　　佛子我有净妙耳普闻一切无尽声</p>
<p style="text-align: left">
	　　亦闻诸佛转法轮皆能信受生欢喜</p>
<p style="text-align: left">
	　　佛子我有他心智出过众生心境界</p>
<p style="text-align: left">
	　　无二无碍量无边一念悉了诸心海</p>
<p style="text-align: left">
	　　佛子我有<a>宿命</a>智能知过去诸劫海</p>
<p style="text-align: left">
	　　自身他身所受生一念分明皆悉了</p>
<p style="text-align: left">
	　　佛子我于一念知一切刹海极微劫</p>
<p style="text-align: left">
	　　佛及菩萨诸神通五道轮转众生类</p>
<p style="text-align: left">
	　　我亦知彼诸<a>世尊</a>初发广大菩提愿</p>
<p style="text-align: left">
	　　一切行海具修行乃至当成一切智</p>
<p style="text-align: left">
	　　亦知彼佛灌顶地具足无等菩提道</p>
<p style="text-align: left">
	　　方便说法悉不空我于一念皆明了</p>
<p style="text-align: left">
	　　亦知彼佛方便门转大法轮满世间</p>
<p style="text-align: left">
	　　<a>涅槃</a>无量诸功德法住久近皆能了</p>
<p style="text-align: left">
	　　亦知彼佛所调伏广大教法诸乘海</p>
<p style="text-align: left">
	　　显示一切诸世间种种差别皆明了</p>
<p style="text-align: left">
	　　我于无量无边劫修此喜光解脱门</p>
<p style="text-align: left">
	　　今为汝说真实义汝应爱乐勤修学</p>
<p style="text-align: left">
	　　善男子。我唯知此菩萨出生广大欢喜调伏众生藏普光明解脱门。如诸菩萨摩诃萨。亲近供养一切如来。入一切智广大愿海。圆满一切如来愿海。得勇猛智。于一菩萨地。普入一切菩萨地海。得清净愿。于一菩萨行。普入一切菩萨行海。得自在力。于一菩萨解脱门。普入一切菩萨解脱门海。尊重恭敬诸善知识。增长善根。常无厌足。承事一切诸佛菩萨。勤求一切种智法门。爱乐观察。<a>正念</a>思惟。其心决定。恒无<a>懈怠</a>。不着一切利养恭敬赞叹名闻。于世资生。永离贪着。满众生心。如如意宝。心常爱乐一切智地。观察如来力无所畏佛不共法。勤求圆满一切菩萨波罗蜜行。远离谄幻。如说而行。常真实语。守护佛种。于一切智。其心不动。如大山王。而我云何能知能说彼功<a>德行</a>。善男子。此菩提场如来会中。有一夜神。名守护一切众生大愿精进力光明。汝诣彼问。菩萨云何。<a>教化</a>众生。令其发趣阿耨多罗三藐三菩提。云何严净一切佛刹。云何承事一切如来。云何能令一切如来皆悉欢喜。云何能于一切菩萨所<a>学佛</a>法。勤求修习。时善财童子。礼夜神足。绕无数匝。殷勤瞻仰。深心恋慕。辞退而去。</p>
<p style="text-align: left">
	　　尔时善财童子。往诣守护一切众生大愿精进力光明主夜神所。见彼夜神。在大众中。坐普照现一切众生宫殿影像摩尼王藏师子之座。普现法界差别影像。摩尼宝网弥覆其上。现一切日月星宿影像身。现随众生心普令得见身。现等诸众生差别形像身。现无边广大色相海身。现普现一切诸相威仪身。现普于十方悉能应现身。现普能成熟一切众生身。现广运速疾神通法云身。现利益众生相续遍满身。现常游虚空利益广大身。现一切佛所恭敬顶礼身。现增长一切众生善根身。现受持佛法恒不忘失身。现圆满菩萨广大誓愿身。现普光照耀充满十方身。现法灯普照除灭世闇身。现了法如幻无垢深智身。现远离一切尘闇法性身。现出生佛法<a>觉悟</a>一切身。现普智光照差别身。现究竟无患无烦恼身。现不可沮坏具足坚固身。现无所依住如来威力身。现性无分别体离垢染身。现性本清净显照诸法身。</p>
<p style="text-align: left">
	　　时善财童子。见彼夜神现如是等佛刹极微尘数差别身已。一心顶礼。举体投地。良久乃起。合掌瞻仰。于善知识。生十种心。何等为十。所谓于善知识。生同己心。令我精勤办一切智助道法故。于善知识。生自业果心。令我亲近发起清净胜善根故。于善知识。生庄严菩萨行心。令我速能庄严一切菩萨行故。于善知识。生成就一切佛法心。引导于我随顺修行诸佛道故。于善知识。生能生最胜心。令我生于佛境界中智光照故。于善知识。生出离心。令我修行普贤菩萨出离行故。于善知识。生能具足福智海心。令我积集成就福智白净法故。于善知识。生增长心。令我精进速疾增长一切智故。于善知识。生能具足诸善根心。令我志愿悉得圆满。令诸众生生欢喜故。于善知识。生能成办大利益心。令我自在利乐众生安住一切菩萨法故。成就一切种智道故。发是心已。得彼夜神与诸菩萨佛刹极微尘数同行。所谓同念心。常忆念十方三世一切佛故。同慧分别。决了一切法海差别门故。同趣善巧。开示一切如来妙法轮故。同觉。以等空智。觉悟一切三世教故。同根。成就菩萨净智光明。普照众生诸根海故。同心。善能修习无碍功德。庄严一切菩萨道故。同境。智光普照一切如来所行境故。同教。获一切智。照诸教海一切相故。同义。能以智慧。觉悟一切法自性故。同法住。深入一切法界海故。同勇猛。得不共法。摧灭一切障碍山故。同色身。随众生心。示现种种相好身故。同诸力勤求成就一切智力。不退转故。同<a>无畏</a>。其心清净。犹如虚空无障碍故。同精进。于无量劫。行菩萨行。无懈倦故。同辩才。得一切法无障碍智普光明故。同无等。身相清净。一切世间无能胜故。同爱语。凡所语言。令诸众生皆欢喜故。同妙音。能师子吼。普演一切法门海故。同满音。以圆满音。令诸众生随类解故。同净德。随顺修习一切如来净功德故。同净业。成就清净一切菩萨诸善业故。同智地。受一切佛所转法轮为众生故。同梵行。安住一切如来所行智境界故。同大慈。念念普覆一切国土众生海故。同大悲。兴大法云普降法雨。润泽一切诸众生故。同身业。以方便行。教化成熟诸众生故。同语业。以随类音。演说一切诸法门故。同意业。普摄众生。置一切智境界中故。同庄严。清净庄严一切十方诸佛刹故。同亲近。见一切佛出兴于世。皆亲近故。同劝请。请一切佛为诸众生。转法轮故。同供养。常乐供养承事一切诸如来故。同教化。调伏成熟一切世间诸众生故。同光明。普能自在。照了一切诸法门故。同三昧。普知一切十方世界众生心故。同充遍。以自在力。遍一切刹修诸行故。同住处。住诸菩萨神通海故。同眷属。一切菩萨共止住故。同趣入。普入世界微细处故。同心虑。普知广大诸佛刹故。同往诣。随顺往诣普入一切佛刹海故。同方便。悉能示现遍满一切诸佛刹故。同超胜。遍于一切诸佛刹中无与等故。同不退。普入十方。威德平等无障碍故。同破闇。得一切佛成菩提智普光明故。同无生忍。入一切佛道场众海。无染着故。同普遍。承事供养不可说刹诸如来故。同智证。随顺了知诸法门海。常相续故。同修行。现前勤求。顺行一切诸法门故。同希求。于清净法。周遍勤求。深乐欲故。同清净。集佛功德。而以庄严身口意故。同妙意。于一切法。正分别智。能明了故。同精进。勤求成就一切如来诸善根故。同净行。成就满足一切菩萨所行行故。同无碍。觉悟了知一切诸法皆无相故。同善巧。能于如来一切法中。智自在故。同随乐。随诸众生心之所乐。现境界故。同方便。善巧修习一切法门所应习故。同护念。得一切佛自在威力所护念故。同入地。得入一切诸佛菩萨所住地故。同所住。安住一切诸佛菩萨所证位故。同记别。普为一切诸佛如来授记别故。同三昧。于一念中普入一切三昧海故。同建立。于<a>刹那</a>中示现种种诸佛事故。同正念。正念随顺一切如来境界门故。同修行。尽未来劫勇猛精进。勤修一切菩萨行故。同净信。于诸如来无量智慧速疾爱敬极欣乐故。同舍离。灭除一切诸障碍故。同不退智。与诸如来智慧等故。同受生。应现成熟诸众生故。同所住。安住如来一切种智方便门故。同境界。能于甚深法性境界得自在故。同无依。永灭一切诸有染着所依心故。同说法。已甚深入种种法门平等智故。同勤修。于己身内。受持佛法。自体威德。所护念故。同神通。开悟众生。令修一切菩萨行故。同无行。不动深入一切十方诸刹海故。同神力。一念遍游十方一切世界海故。同总持。已得一切陀罗尼海普照门故。同秘密。了知一切修多罗中妙法门故。同甚深。解一切法离相清净如虚空故。同光明。放大光明。普照十方诸世界故。同智光。普照显示一切众生心体性故。同震动。为诸众生。现神通力。威德自在。普震十方诸佛刹故。同不虚。一切众生。种种方所。见闻忆念。皆悉令其心调伏故。同出离。普为满足一切菩萨诸大愿海。成就如来十力智故。同欣乐。随众生心。而为开示。令欢喜故。时善财童子。普遍观察守护一切众生大愿精进力光明主夜神。起彼十种极清净心。获此佛刹极微尘数菩萨同行。得是行已。心转清净。于善知识。发起无量无边欢喜。偏袒右肩。顶礼其足。合掌恭敬。一心瞻仰。以偈赞曰。</p>
<p style="text-align: left">
	　　我发坚固自在意志求无上佛菩提</p>
<p style="text-align: left">
	　　今于圣者知识所而起自己无异心</p>
<p style="text-align: left">
	　　我以得见善知识普集无尽诸白法</p>
<p style="text-align: left">
	　　灭除一切众罪垢成就清净菩提果</p>
<p style="text-align: left">
	　　我因得见善知识普以功德庄严心</p>
<p style="text-align: left">
	　　尽未来劫诸刹中勤修利益众生道</p>
<p style="text-align: left">
	　　我念圣者善知识摄受饶益成就我</p>
<p style="text-align: left">
	　　为摄我故悉显示最胜寂静真实法</p>
<p style="text-align: left">
	　　关闭险难诸恶趣开示净妙人天路</p>
<p style="text-align: left">
	　　亦示一切诸如来所成种智无师道</p>
<p style="text-align: left">
	　　圣者希有无等伦是佛最胜功德藏</p>
<p style="text-align: left">
	　　无垢无量如虚空出一切智清净乐</p>
<p style="text-align: left">
	　　圣者福海量如空我今所见无边际</p>
<p style="text-align: left">
	　　念念之中能出生清净善根一切智</p>
<p style="text-align: left">
	　　仁今满我波罗蜜增我不可思议福</p>
<p style="text-align: left">
	　　令我冠佛妙法缯长我清净诸功德</p>
<p style="text-align: left">
	　　我念圣者善知识令我成满诸佛智</p>
<p style="text-align: left">
	　　我今誓愿常依止速疾成就诸白法</p>
<p style="text-align: left">
	　　我以善友饶益故一切功德咸具足</p>
<p style="text-align: left">
	　　欢喜普为诸众生教导宣扬一切智</p>
<p style="text-align: left">
	　　仁今与我为师范令我修行无上法</p>
<p style="text-align: left">
	　　我于无数亿劫中无能少报师恩德</p>
<p style="text-align: left">
	　　尔时善财。说偈赞已。白言大圣。向所显现。不可思议菩萨境界。愿为我说。此解脱门。名为何等。发心已来。为几时耶。久如当得阿耨多罗三藐三菩提。夜神告言。善男子。此解脱门。名普化众生令生善根。我以得此解脱门故。悟一切法自性平等。入于诸法真实之性。证无依法。舍离世间。悉知诸法色相差别。亦能了达青黄赤白性皆不实无有差别。而恒示现无量无数清净色身。所谓种种色身。非一色身。无边色身。清净色身。一切庄严色身。普见色身。等一切众生形相色身。普现一切众生前色身。光明普照色身。众所乐见色身。见无厌足色身。相好清净色身。离一切恶净光普照色身。大力勇猛平等示现色身。一切世间甚深难得色身。一切世间无能映蔽色身。一切众生称叹无尽色身。念念观察种种庄严色身。示现种种诸形像云色身。出现种种形色显色色身。普现无量神力色身。普放一切众妙光明色身。一切净妙庄严色身。随顺成熟一切众生色身。随其心乐现前调伏色身。随所应度成就善根色身。现无障碍普光明照色身。净无浊秽广大光明色身。可爱端正增长不坏色身。具足庄严清净坚固色身。方便开示不思议法微妙光明色身。一切无能映夺色身。能映夺一切色身。无诸暗障色身。能破诸闇色身。普集一切诸白净法色身。具足势力大功德海色身。从于过去尊重恭敬为因所生色身。如虚空清净心所起色身。最胜广大超过妙宝色身。无断无尽大功德海色身。普遍出现大光明海色身。一切世间无依无别平等色身。遍满十方一切世界无碍色身。念念出现不可说不可说刹海显示种种色相海色身。增长一切众生种种欢喜心色身。摄取一切众生海色身。能于一一毛孔之中出师子吼说一切佛功德海色身。能净一切众生心性甚深信解海色身。决定解了一切法义无疑网色身。心无障碍种种光网普照耀色身。等虚空量净光明色身。能放广大摩尼宝王净光明色身。照现无垢法界影像色身。世无能比色身。种种妙相差别庄严色身。普照十方色身。随时示现应诸众生常不断绝色身。出生寂静调伏一切众生色身。善能除灭一切烦恼色身。一切众生功德福田色身。能清净一切教色身。一切众生所见不虚色身。现大智慧勇猛威力色身。无障碍普周遍色身。显示最胜利益世间色身。现能普集大慈海色身。普集大福山王色身。普光照现一切世趣影像色身。现能清净大智慧力色身。随顺一切世间正念色身。一切宝相光明色身。显示毗卢遮那藏色身。随顺一切众生寂静色身。一切智体相现前色身。现微笑眼能令众生普生净信色身。一切众宝最胜庄严普光明色身。不取不舍一切众生色身。无决定无执着色身。显示自在威力加持色身。显示诸法神通变化色身。种种如来善根光照色身。遍法界海远离诸恶色身。普现亲近一切如来道场众会色身。现能成就种种妙色海色身。普遍出现善行所流相似妙果色身。随所应化调伏众生色身。一切世间见无厌足色身。放种种色净光明色身。显示一切三世相海色身。能放一切焰海光明色身。显示无量圆满光明海色身。一切妙香光明普遍超诸世间色身。一一毛孔现不可说极微尘数日轮云色身。广大无垢月轮云威德色身。放无量色须弥山王妙华云光明色身。出生种种妙鬘云光明色身。显示一切宝莲华云色身。出兴一切<a>烧香</a>形像云普遍法界色身。念念普散一切末香藏云现前变化遍满十方色身。现一切如来广大愿云色身。现一切语言普演法海色身。现普贤菩萨形像身云色身。念念中现如是等诸色相身。充满十方一切法界。令诸众生或见色身。或闻说法。或随顺忆念。或亲近承事。或遇神通。或睹变化。如是种种不可思议自在威力。悉随心乐皆得开悟。应时调伏。舍不善业。善行圆满。善男子。当知此由往昔种种大愿力故。具一切智速疾力故。菩萨解脱广大力故。救护众生大悲力故。安乐众生大慈力故。勤求随顺不退力故。一切如来加持力故。作如是事。善男子。我入此解脱了知法性无有差别。而能示现无量色身。于一一身。显现无量诸色相海。于一一相。普放无量大光明云。一一光明。照现无量诸佛刹土。一一刹土现无量佛。出兴于世。一一如来显现无量大神通力。随诸众生心行不同。开发觉悟宿世善根。未种者令种。已种者令增长。已增长者。令成熟。于念念中。令无量众生于阿耨多罗三藐三菩提。得不退转。安住种种解脱门中。</p>
		

	
	

		</div></div><hr><script charset='utf-8' src='../../js/footer.js'></script></body></html>