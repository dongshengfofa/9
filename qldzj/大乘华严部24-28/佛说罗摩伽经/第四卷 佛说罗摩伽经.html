<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 佛说罗摩伽经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 佛说罗摩伽经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 佛说罗摩伽经</strong></p>
<p style="text-align: left">
	　　尔时善财童子。即诣喜目观察众生夜天所。时彼夜天。于大众中。处宝莲华师子之座。正受<a>菩萨</a>普现光幢喜净法门。一切毛孔。出妙色云。其有见者。喜悦无厌。一一毛孔。现众宝云。所谓。智慧行报。<a>饶益</a>众生。离于诤讼。以平等心。不着诸法。以上妙智。摄诸众生。显现三世。修菩萨行。心无悭吝。能舍难舍。普施一切。身心平等。不可思议。以布施福。普摄众生。于诸众生。不起染着。不见众相。不舍众生。悉具三世菩萨苦行。十方世界一切众生。无明系缚。住痴有结。菩萨即以大悲<a>神通</a>。解其系缚。又于一切毛孔。出生一切众生数等菩萨<a>自在</a>随应变<a>化身</a>云。以此身云充满一切。<a>虚空</a>法界。于众生前。示现色身。正受不动。于众生前。三昧神通。<a>觉悟</a>众生。不乐<a>世间</a>。远离<a>三界</a>。灭除<a>生死</a>。如避火坑。而于一切。示现生死。现<a>天人</a>中种种快乐及成败相。为诸众生。说不净观。令诸众生。皆悉<a>修行</a>。除颠倒想。为诸众生。说于变易苦恼之法一切受身有为之法皆悉无常。愿诸众生。深入佛境界。永离无常。住不可思议尸波罗蜜。恒受诸佛清净禁戒。终不毁犯。心无疑惑。示诸众生具足禁戒。以戒香熏一切众生。又于毛孔。出生一切妙色身云。割截手足及诸支体。捶打逼切。呵责恶骂。妄言诽谤。皆悉忍受。于彼众生。不生嗔心。不起害意。赞叹恶人。终不毁犯。身心恭敬。深生恩爱。犹如父母慈念一子。虽作此行。不生憍慢贡高之心。显现诸法真<a>如法</a>忍。善能和合一切世界诸恶众生。深知尽无尽性虚空智慧。行菩萨忍。以佛心智。断一切烦恼。灭一切结习。悉能荷负一切世间丑恶众生。如护眼目。愿一切众生。成就诸佛金刚忍德。净无瑕秽。又于一一毛孔。显现如来清净色身。随所应度众生。皆令得见。又于一一毛孔。出生一切诸趣种种色身。示现勇猛精进令众生修行。如救头然。降伏诸魔怨。得胜不退转。救护于一切。拔出生死海。永离诸忧患及无明怖畏。越度生死山。永离诸欲流。供养恭敬一切诸佛。心无疲厌。受持守护诸<a>佛法</a>轮。勇猛精进。灭除障碍。普摄一切众生。皆令调伏。入于律行。心无<a>懈怠</a>。普示一切净佛国土。<a>教化</a>众生。庄严阿耨多罗三藐三菩提心。如是功德。皆从精进波罗蜜本事果报生。一一毛孔。出现一切种种形色。以诸方便。除灭众生诸忧恼苦。皆令<a>欢喜</a>。呵责厌患一切五欲。深生惭愧。调伏诸根。修行无上最胜梵行。净身口意业显现世间一切所欲皆不可乐。示现如是种种形色。皆令快乐。常乐受持。出生<a>正法</a>。心不散乱。安住深入九次第定。除灭众生一切烦恼。令得安乐。显现菩萨诸三昧海通明自在神力境界。令诸众生身心欢喜。灭烦恼热。得清凉乐。增进善法。身口意业。常得善寂。诸根悦豫。得法喜乐。又于一一毛孔。示现一切五道生处。令十方五道。皆见其身。诣诸佛所。尽一切佛刹。诸佛师长。及善知识。恭敬供养。心不懈惓。一切如来所转法轮。悉能受持。终不疲厌。不生退转。究竟一切诸佛刹海。化度众生。示现一切法海。护持正法。不见<a>法相</a>。于一实相。示现一切诸三昧门。身心清净。能断一切众生疑惑。以智慧力。分别一切众生心海。以金刚慧。破坏众生诸邪见山。心生<a>圆满</a>明净慧日。于一念中。能除众生痴冥闇蔽。令诸众生远离声闻辟支佛地疑惑颠倒有无二边。皆悉欢喜。得智慧乐。悉教一切回向佛道。又于一切毛孔。出生一切众生尘数等身。示现种种色身不思议身。随所应度。悉现其前。于一音中说无量音。无量音中演说一音。随诸一切众生类语。说一切诸佛功德之藏。示行世间有作无作。有记无记。悉了三世业行果报。不乐三界。赞叹出世离三界法。一切颠倒。邪见饥馑。皆令出离。向<a>甘露</a>道。趣一切智。超出诸地二乘怖畏。于有为无为。心无所著。背舍生死。正向<a>涅槃</a>。不舍众行。不离诸趣。往来五道。无有疲厌。发胜进心。成于平等。以正觉法。教化众生。得一切智。一一毛孔。出生示现一切佛刹微尘数等变化身云。遍现一切诸众生前。修普贤行。满一切愿。不可穷尽。劝进众生。向萨婆若。于一念顷。示现修习一切净行。供养恭敬一切如来。心无厌足。建法幢摧外道。守护一切诸菩萨行。心心相续。具足一切诸波罗蜜。一一微尘海。出生一切诸法性海。演说一切法音声海。遍满十方微尘刹海。以此音声。复尽微尘世界海劫。长养一切众生善根。住寿一切无量无边阿僧祇微尘数佛刹海。阿僧祇等微尘数不可说不可说劫。为诸众生。令得增进。复过是数。住寿不灭。于劫坏时。承佛神力。令得不灭三世一切微尘佛刹诸佛出世。悉令往诣。恭敬供养。守护受持佛正法轮。游戏神通。净佛国土。教化众生。至彼彼处。令诸众生皆大欢喜熙怡快乐。于一一毛孔。出一切化身。应一切众生众生业报现一毛孔。又于一一毛孔。雨一切供养具。供养诸佛。给施众生。法王心力故。无坏境界。不可穷尽。坚住如相。不退不没。心行平等。无住无著。出生欢喜无极清净之行。以慈心力。除灭一切众生<a>罪恶</a>。菩萨本誓善愿之力。摧坏四魔。灭除一切烦恼业山。尽诸世法。修大慈悲。于菩萨行。得不退转。普摄一切十方世界有缘众生。令得修行诸波罗蜜。示现菩萨无尽功德。逮得菩萨转法轮幢胜妙菩提诸陀罗尼。以此胜慧。降伏外道。具菩萨行力波罗蜜。为诸众生。趣向萨婆若故。一一毛孔。示现一切众生平等身相。令众乐见。又于一一毛孔。显现一切众生类海。又复显现无量无数微尘数等不可说十方世界海微尘数等诸妙色身。皆悉显现随应众生菩萨智慧行力。显现不可说不可说智慧大海。善知一切众生心海。善知一切众生根海。知诸众生心心数海。深入究竟智慧法界。于念念顷。普能充满一切法界。<a>解脱</a>于世间。赞叹出世间。庄严净佛国土。赞叹净国众生。习学诸佛游戏神通。赞叹诸佛神通愿力。诣诸佛所。供养恭敬守护受持正法轮云。显现智慧十波罗蜜。令诸众生皆大欢喜。灭除热恼。远离忧戚。及世八法。悉舍众恶。调伏诸根。于一切智。得不退转。如是诸波罗蜜。欢悦安乐。化度众生。诸大菩萨。以此胜法。震大法雷。觉寤一切睡眠众生。以胜慧法智力光明。普能正彼狂乱恶行。亦见诸佛本性净行。于一毛孔。皆悉显现。而不障碍。喜目观察众生夜天所修功德。求善知识。诣诸佛所亲近供养。修习诸善。行檀波罗蜜。难舍能舍。悉舍王位。国土城邑。宫殿臣妾。人民眷属。<a>出家</a>学道。是名行檀波罗蜜。行尸波罗蜜。修持净戒。如护一目。虽受一切世间众苦。于所持戒。而不毁犯。一切众生。所不能为。菩萨行之。是名行尸波罗蜜。行羼提波罗蜜。一切众生。嗔恚恶骂。捶打毁谤。逼切其身。皆悉堪忍。无嗔恚色。一切众生。夺其利乐。害及亲爱。如是苦事。亦悉能忍。设以三火焚烧其身。受一切苦。心大欢喜。譬如<a>比丘</a>入第三禅。身心悦乐。深信诸法。堪受诸法。不生不灭。是名行羼提波罗蜜。行毗梨耶波罗蜜。为一切智故。悉受众苦。节节火烧。终不恐怖。为一切智故。起大勇猛。如救头然。专求菩提身心坚固。不可毁坏。无疲极念。终不退转。是名行毗梨耶波罗蜜。行禅波罗蜜。身心不乱。而遍诸方。满足清净禅波罗蜜。勇猛精进。不舍三昧。名禅波罗蜜。而得清净。究竟一切诸清净行。入胜三昧。神通游戏。度大智海。念念相续。皆悉次第。入清净定。是名禅波罗蜜。满足诸方便。身心常净。是名禅波罗蜜。一切<a>禅定</a>海。究竟诸三昧海。次第相续。未曾断绝。是名禅波罗蜜。行般若波罗蜜。不着彼不着此。于空法中。得大解脱。是大菩萨。清净圆满般若波罗蜜。自然智慧出生清净慧日身心不着入智慧藏究竟观察大智慧海般若波罗蜜。不着法相行胜清净智境界吉祥般若波罗蜜。出生妙义智慧海般若波罗蜜。行方便者。出生一切诸方便身普知一切智明净法界胜进力。是名方便波罗蜜。净慧方便。生法性生身。出入息顷。得净方便无二本行。是名方便波罗蜜。诸菩萨等。本弘誓愿。出清净身。现生具足。摄受众生。于一切众生及诸善行。心净无著。是名行方便波罗蜜。行愿波罗蜜。出生一切愿海身。深入一切智慧诸三昧海。超过一切声闻辟支佛地。示现出生本净愿。行波罗蜜。不舍不得。随所愿求。智慧本行。净诸愿身。是名行净愿波罗蜜。行力波罗蜜。备诸功德。如意自在修助道法。是名力波罗蜜。因助道法。饶益众生。修诸功德。不着功德。不见功德相。是名力波罗蜜。因力果力。皆悉具足。犹如大海。是名力波罗蜜。显示种种法序说诸智力。是名力波罗蜜。杂因果力。演说智力。智杂业力。是名行力波罗蜜。行智波罗蜜身。智波罗蜜名字清净。智波罗蜜智慧境界。智波罗蜜正疾行。智波罗蜜普现光明犹如妙香。异物同熏。如呼声响。一切皆应。是名智波罗蜜。智炎光明。胜妙音声。演说义味。无有穷尽。普摄一切。是名智波罗蜜。智波罗蜜。出生成满本行果报性相清净。是名智波罗蜜。智波罗蜜。无著无护。一切智。集诸无著。助菩提分。智慧明了。具胜进地。深入甚深<a>智行</a>境界。是名智波罗蜜。智波罗蜜。深入微妙。知法性法智。摄受诸法。随顺智慧。善知<a>福田</a>及非福田如实之相。是名智波罗蜜。诸如来智。超出三界。了达三世。善知菩萨一切行业。普集众智。无所挂碍。亦知菩萨正智住处应修正行。又复善知从初发心。趣向上地。以方便心。善知回向。善知诸法如。业如。报如。善知法轮如。知法轮如相。是名智波罗蜜。胜妙无著。摄受正法。摄受正法者。总知一切法。总知一切法者。知法如来。知法如去。善知业业境界。善知刹刹境界。善知诸劫。善知三世智。出生诸佛智。知佛智等正智。知菩萨智。知菩萨智智。知菩萨住智。知菩萨功德智慧智。知菩萨净心回向智。知诸大愿智。转法轮智。知分别法智。入法海智。知方便海智。知法旋流陀罗尼智。知诸法至趣智。知如是等一切智波罗蜜。深远无底。广大无边。究竟无际。如是胜智十波罗蜜。于一毛孔。皆悉显现。一切毛孔。皆悉显现诸变化身。化度众生。又于一切毛孔。出生无量身云。所谓。阿迦腻吒天身云。净居天身云。善现天身云。不热天身云。果实天身云。遍净天身云。无量净天身云。少净天身云。净果天身云。广果天身云。无量净果天身云。少净果天身云。光音天身云。无量光音天身云。少光音天身云。大梵天身云。梵辅天身云。梵富楼那天身云。梵富楼吉那天身云。梵印天身云。梵自在天王身云。他化自在天王。及其天子天女身云。化乐天王。化乐天子天女身云。兜率陀天王。兜率陀天子天女身云。炎摩天王。及其天子天女身云。释提桓因天王。及三十二辅臣天子天女身云。提头赖吒天王。及天子天女眷属。一切乾闼婆男女身云。毗楼勒叉天王。及其眷属天子天女一切鸠槃茶男女身云。毗楼博叉天王。及其眷属天子天女一切龙男女身云。毗<a>沙门</a>天王。及其眷属天子天女一切夜叉男女身云。紧那罗王。及一切紧那罗男女身云。摩睺罗伽王。及一切摩睺罗伽男女身云。迦楼罗王。及一切迦楼罗男女身云。阿修罗王。及一切阿修罗男女身云。阎罗王。及一切阎罗王男女身云。并及<a>地狱</a>恶趣身云。人王身云。男女身云。童男童女身云。出如是等一切诸趣身云。声闻辟支佛仙人身云。地神水神火神风神海神河神。山林树神。谷神味神。药草神园观神。泉海神城郭神。道场神。夜神昼神。虚空神。方神道神。身形神日精神。诸魑魅神。金刚力士神。步行神。如是等一切神身云。普遍十方一切世界。为法界等一切众生现喜见身。尔时喜目观察众生夜天。从初发心。所行功德。积集无量诸波罗蜜。次第受生。死此生彼。轮转五道。及其名号。亲近善知识。值遇诸佛。亲近供养。闻持正法。行菩萨行。心无挂碍得诸三昧。次第观见一切诸佛。色身相好。见诸佛刹。及见诸劫次第成坏。得净智慧。深入法界。观察众生。知众生海。死此生彼。得净天耳。次第悉闻一切音声。以闻声故。得知他心智。悉知众生心心所念。无碍神足。次第自在。不着世间。不受后有。尽虚空界。净法性身。修得神通。净妙报果。充满十方。得诸菩萨次第法门。究竟菩萨诸法门海。菩萨自在。勇猛精进。菩萨游步。犹无所畏。至于正趣。离生死相。胜妙清净。集诸功德如意法门。等一切法界。等示彼一切功德身云。示一切智慧身云。演<a>说法</a>音。开现教化。令得归依。遍一切处。示现大道。于风轮中。扇动出声。示现说法。令彼受持示教利喜。思惟不着。地动水流海波火炎山相击声。诸天宫城震动之声。摩尼宝殿震吼之声。天王形色鼓舞之声。龙王起云雷震之声。夜叉乾闼婆阿修罗迦楼罗。紧那罗摩睺罗伽等。一切神王。于十宝山种种音声。转轮圣王。及诸小王。一切人众男女音声梵王音声。一切诸天歌颂音声。天乐音声。摩尼宝王神珠音声。天音声。声闻缘觉菩萨音声。如来音声。如来化身所出音声。如是等种种音声。为诸众生。分别演说。喜目观察众生夜天。从初发心。功德境界。难得能得。一切苦行。难行能行。如是等行。皆承佛力。而得通达一切功德变化身云。于一一身云。说此清净无著法云。间无断绝。于念念中。游十方世界。修于<a>净土</a>。复令过是无量无边世界。应受恶道苦无量无边诸众生等。成就天人乐。无量无边众生度生死海。无量无边众生安住声闻辟支佛地。无量无边众生离声闻辟支佛地。得诸菩萨不退转行不可思议广博喜幢自在法门。于念念中。令无量无边众生住如来地。</p>
<p style="text-align: left">
	　　尔时善财童子。皆得见闻。善知解了诸奇特事。<a>正念</a>思惟。观察分别。深入禅定智慧安住平等。何以故。与彼夜天。光身同行故。佛所护念故。成就不可思议如幻诸善根故。具足菩萨不思议根故。成就菩萨诸善根故。得生如来种姓家故。得善知识恩力故。一切如来无著神力之所持故。毗卢遮那佛本愿力故。成就善根堪受<a>普贤菩萨</a>诸愿行故。</p>
<p style="text-align: left">
	　　尔时善财童子。得菩萨欢喜净光明大海幢法。得十方一切诸如来力。得彼夜天毗罗摩伽菩萨幢法门。得彼法门已。深入观察普照十方光明法海三昧。</p>
<p style="text-align: left">
	　　尔时善财童子。即起恭敬合掌。以偈赞叹彼夜天曰。</p>
<p style="text-align: left">
	　　无量无数劫深入最胜法</p>
<p style="text-align: left">
	　　显现妙法身随众所应见</p>
<p style="text-align: left">
	　　了知群生心无明颠倒惑</p>
<p style="text-align: left">
	　　以种种方便度脱众生类</p>
<p style="text-align: left">
	　　常净妙法身久除诸热恼</p>
<p style="text-align: left">
	　　非二示有二度脱众生故</p>
<p style="text-align: left">
	　　阴入及与界悉皆无所著</p>
<p style="text-align: left">
	　　众行及色身解脱一切有</p>
<p style="text-align: left">
	　　不着内外法越度生死海</p>
<p style="text-align: left">
	　　净明智慧光普照生死闇</p>
<p style="text-align: left">
	　　喜目根无著除灭诸疑惑</p>
<p style="text-align: left">
	　　一切乐世乐为现佛十方</p>
<p style="text-align: left">
	　　无碍三昧力于一一毛孔</p>
<p style="text-align: left">
	　　出诸化身云心念生三昧</p>
<p style="text-align: left">
	　　心念三昧力供养十方佛</p>
<p style="text-align: left">
	　　摄取诸众生究竟一切法</p>
<p style="text-align: left">
	　　观察诸有海业行自庄严</p>
<p style="text-align: left">
	　　演说无碍道令众清净故</p>
<p style="text-align: left">
	　　相好备严饰犹如普贤像</p>
<p style="text-align: left">
	　　随应受化者显现无碍身</p>
<p style="text-align: left">
	　　尔时善财童子。偈赞叹已。白言天神。发阿耨多罗三藐三菩提心。为已几时。得此法门。其已久如。尔时夜天。以偈答言。</p>
<p style="text-align: left">
	　　我念过去世无量刹尘劫</p>
<p style="text-align: left">
	　　尔时有一劫名曰寂静音</p>
<p style="text-align: left">
	　　城有转轮王清净妙色身</p>
<p style="text-align: left">
	　　具三十二相八十好庄严</p>
<p style="text-align: left">
	　　妙身圆满幢阎浮檀金色</p>
<p style="text-align: left">
	　　光明照一切安详游虚空</p>
<p style="text-align: left">
	　　转轮王千子勇猛身端正</p>
<p style="text-align: left">
	　　大臣有一亿智慧悉贤明</p>
<p style="text-align: left">
	　　有十亿婇女端严如天后</p>
<p style="text-align: left">
	　　大慈悲柔软奉给侍大王</p>
<p style="text-align: left">
	　　时彼转轮王常以正法治</p>
<p style="text-align: left">
	　　总领诸山地一切四天下</p>
<p style="text-align: left">
	　　弃国舍世荣出家求佛道</p>
<p style="text-align: left">
	　　我为圣王后具足<a>梵音</a>声</p>
<p style="text-align: left">
	　　身出金色光周照四万里</p>
<p style="text-align: left">
	　　日光既已没中夜闲寂然</p>
<p style="text-align: left">
	　　我当于尔时神瑞降善梦</p>
<p style="text-align: left">
	　　闻佛出世间号曰功德海</p>
<p style="text-align: left">
	　　显现自在力充满十方界</p>
<p style="text-align: left">
	　　放光明网海照一切刹土</p>
<p style="text-align: left">
	　　无量自在身充满十方界</p>
<p style="text-align: left">
	　　种种变化身光明果报力</p>
<p style="text-align: left">
	　　充满恒河沙遍照一切趣</p>
<p style="text-align: left">
	　　大地六种动自然出妙音</p>
<p style="text-align: left">
	　　如来出兴世众生皆欢喜</p>
<p style="text-align: left">
	　　一切毛孔中出佛化身海</p>
<p style="text-align: left">
	　　充满十方界随应演说法</p>
<p style="text-align: left">
	　　我梦见如是如来自在力</p>
<p style="text-align: left">
	　　闻说微妙法身心大欢喜</p>
<p style="text-align: left">
	　　十千夜天身充满虚空中</p>
<p style="text-align: left">
	　　赞叹彼如来开发觉悟我</p>
<p style="text-align: left">
	　　彼天告我言贤慧汝今起</p>
<p style="text-align: left">
	　　佛已兴汝国劫海难值遇</p>
<p style="text-align: left">
	　　闻此音欢喜即见明净光</p>
<p style="text-align: left">
	　　观察从何来道场树王所</p>
<p style="text-align: left">
	　　我见如来身如须弥山王</p>
<p style="text-align: left">
	　　一切毛孔中放大光明海</p>
<p style="text-align: left">
	　　见佛自在力心生大欢喜</p>
<p style="text-align: left">
	　　即发弘誓愿愿我如<a>世尊</a></p>
<p style="text-align: left">
	　　夫人觉语王眷属及婇女</p>
<p style="text-align: left">
	　　我梦见<a>佛光</a>喜乐充满身</p>
<p style="text-align: left">
	　　即时与大王无量那由他</p>
<p style="text-align: left">
	　　眷属四兵众往诣如来所</p>
<p style="text-align: left">
	　　我于二万岁常供养如来</p>
<p style="text-align: left">
	　　七宝四天下一切悉奉施</p>
<p style="text-align: left">
	　　彼佛为我说功德普云经</p>
<p style="text-align: left">
	　　大愿海庄严随闻度众生</p>
<p style="text-align: left">
	　　我发大誓愿未来作夜天</p>
<p style="text-align: left">
	　　诸有放逸者悉令远众恶</p>
<p style="text-align: left">
	　　尔时我初发无上菩提心</p>
<p style="text-align: left">
	　　生死有为中未曾有忘失</p>
<p style="text-align: left">
	　　从是后供养十亿那由他</p>
<p style="text-align: left">
	　　生死海受乐饶益诸众生</p>
<p style="text-align: left">
	　　初佛功德海第二功德灯</p>
<p style="text-align: left">
	　　第三宝炎佛第四丰慧智</p>
<p style="text-align: left">
	　　第五天花藏六无碍月音</p>
<p style="text-align: left">
	　　第七法月王八圆满智王</p>
<p style="text-align: left">
	　　第九宝炎佛无上天人尊</p>
<p style="text-align: left">
	　　第十日音声我已悉供养</p>
<p style="text-align: left">
	　　如是等诸佛十亿那由他</p>
<p style="text-align: left">
	　　犹未得慧眼究竟生死海</p>
<p style="text-align: left">
	　　次第复有劫名曰天妙胜</p>
<p style="text-align: left">
	　　世界名宝光五百佛兴世</p>
<p style="text-align: left">
	　　初佛圆满月第二明净日</p>
<p style="text-align: left">
	　　第三光幢佛四须弥山王</p>
<p style="text-align: left">
	　　第五花炎海六智慧海幢</p>
<p style="text-align: left">
	　　第七<a>燃灯佛</a>第八天德藏</p>
<p style="text-align: left">
	　　第九光明幢第十普智王</p>
<p style="text-align: left">
	　　如是等诸佛我已悉供养</p>
<p style="text-align: left">
	　　未离五阴苦非乐生乐想</p>
<p style="text-align: left">
	　　于法不生疑亦不疑正法</p>
<p style="text-align: left">
	　　次第复有劫名庄严梵音</p>
<p style="text-align: left">
	　　尔时有世界名莲华灯云</p>
<p style="text-align: left">
	　　彼有无量佛及诸佛眷属</p>
<p style="text-align: left">
	　　我已悉供养闻受持正法</p>
<p style="text-align: left">
	　　初佛名宝山第二功德海</p>
<p style="text-align: left">
	　　法界须弥幢第四法须弥</p>
<p style="text-align: left">
	　　第五法幢佛第六地威神</p>
<p style="text-align: left">
	　　第七法力佛第八虚空慧</p>
<p style="text-align: left">
	　　第九法炎山第十照明山</p>
<p style="text-align: left">
	　　如是等诸佛我已悉供养</p>
<p style="text-align: left">
	　　犹未了真实究竟尽法海</p>
<p style="text-align: left">
	　　次第复有劫名曰欢喜德</p>
<p style="text-align: left">
	　　尔时有世界名曰光功德</p>
<p style="text-align: left">
	　　彼劫有八十那由他诸佛</p>
<p style="text-align: left">
	　　我已悉供养礼敬最胜尊</p>
<p style="text-align: left">
	　　初乾闼婆王二<a>寿命</a>树王</p>
<p style="text-align: left">
	　　三须弥功德第四宝眼佛</p>
<p style="text-align: left">
	　　五毗卢遮那六贤圣庄严</p>
<p style="text-align: left">
	　　第七法胜王第八明净德</p>
<p style="text-align: left">
	　　第九世间王十一切法王</p>
<p style="text-align: left">
	　　如是等诸佛我皆已供养</p>
<p style="text-align: left">
	　　犹未得妙智深入诸法门</p>
<p style="text-align: left">
	　　次第复有劫名曰净不坏</p>
<p style="text-align: left">
	　　尔时有世界名普光庄严</p>
<p style="text-align: left">
	　　十佛兴世间除无量烦恼</p>
<p style="text-align: left">
	　　功德已庄严严净诸众生</p>
<p style="text-align: left">
	　　有千佛兴世无量德庄严</p>
<p style="text-align: left">
	　　除灭烦恼垢令众悉清净</p>
<p style="text-align: left">
	　　初佛名无诤第二无碍力</p>
<p style="text-align: left">
	　　第三法界光第四梵髻王</p>
<p style="text-align: left">
	　　五波楼那天第六众生归</p>
<p style="text-align: left">
	　　七圆满忍灯八具足法灯</p>
<p style="text-align: left">
	　　九光明严海第十威神王</p>
<p style="text-align: left">
	　　如是等诸佛我皆已供养</p>
<p style="text-align: left">
	　　犹未解真法游行一切刹</p>
<p style="text-align: left">
	　　次第复有劫名曰香灯刹</p>
<p style="text-align: left">
	　　尔时有世界名曰清净起</p>
<p style="text-align: left">
	　　一亿佛兴世严净一切劫</p>
<p style="text-align: left">
	　　彼佛所说法我闻悉受持</p>
<p style="text-align: left">
	　　初名法称王二名法身海</p>
<p style="text-align: left">
	　　三名勇猛顶四功德法王</p>
<p style="text-align: left">
	　　第五胜法云六名天首冠</p>
<p style="text-align: left">
	　　第七智炎佛八名虚空力</p>
<p style="text-align: left">
	　　九名普胜起十名妙德首</p>
<p style="text-align: left">
	　　供养彼佛已成就八正道</p>
<p style="text-align: left">
	　　次第复有劫名明净金刚</p>
<p style="text-align: left">
	　　尔时有世界名曰宝幢主</p>
<p style="text-align: left">
	　　五百佛兴世彼诸如来等</p>
<p style="text-align: left">
	　　我皆已供养求无碍法门</p>
<p style="text-align: left">
	　　初名圆满德第二寂然音</p>
<p style="text-align: left">
	　　第三功德海四曰威神王</p>
<p style="text-align: left">
	　　第五法最王六名须弥相</p>
<p style="text-align: left">
	　　第七名法王第八功德王</p>
<p style="text-align: left">
	　　第九功德山第十光明王</p>
<p style="text-align: left">
	　　如是等诸佛我已悉供养</p>
<p style="text-align: left">
	　　我皆悉严净一切最胜道</p>
<p style="text-align: left">
	　　犹未得具足究竟深法忍</p>
<p style="text-align: left">
	　　次第复有劫名曰胜称音</p>
<p style="text-align: left">
	　　尔时有世界名曰寂静音</p>
<p style="text-align: left">
	　　八十那由他诸佛兴出世</p>
<p style="text-align: left">
	　　我已悉供养于彼修正道</p>
<p style="text-align: left">
	　　初佛号华聚第二海藏佛</p>
<p style="text-align: left">
	　　第三功德起第四天周罗</p>
<p style="text-align: left">
	　　第五摩尼藏六号金山王</p>
<p style="text-align: left">
	　　第七宝聚佛第八寂静幢</p>
<p style="text-align: left">
	　　第九法幢佛第十号财首</p>
<p style="text-align: left">
	　　如是等诸佛我已悉供养</p>
<p style="text-align: left">
	　　次第复有劫名千首功德</p>
<p style="text-align: left">
	　　尔时有世界名曰善花灯</p>
<p style="text-align: left">
	　　六亿那由他诸佛兴出世</p>
<p style="text-align: left">
	　　我已曾供养彼一切诸佛</p>
<p style="text-align: left">
	　　初佛寂静幢第二智印王</p>
<p style="text-align: left">
	　　第三号百灯四功德云王</p>
<p style="text-align: left">
	　　寂静光明王第六明净日</p>
<p style="text-align: left">
	　　第七法灯王八功德首王</p>
<p style="text-align: left">
	　　九天功德藏十智慧云雷</p>
<p style="text-align: left">
	　　如是等诸佛我皆已供养</p>
<p style="text-align: left">
	　　未得无生忍究竟诸法门</p>
<p style="text-align: left">
	　　次第复有劫名无著光炎</p>
<p style="text-align: left">
	　　尔时有世界名无量胜光</p>
<p style="text-align: left">
	　　有三十六亿那由他佛出</p>
<p style="text-align: left">
	　　如是等诸佛我皆已供养</p>
<p style="text-align: left">
	　　初号普山王第二虚空心</p>
<p style="text-align: left">
	　　第三号集智第四庄严藏</p>
<p style="text-align: left">
	　　第五法海音第六持音声</p>
<p style="text-align: left">
	　　第七化音声第八化云海</p>
<p style="text-align: left">
	　　九功德音海第十妙音幢</p>
<p style="text-align: left">
	　　十一普威德第十二法海</p>
<p style="text-align: left">
	　　十三集音声十四功德海</p>
<p style="text-align: left">
	　　十五灯明首十六宝炎首</p>
<p style="text-align: left">
	　　十七灯明佛十八功德炎</p>
<p style="text-align: left">
	　　十九月天佛二十功德胜</p>
<p style="text-align: left">
	　　彼诸如来等我皆得值遇</p>
<p style="text-align: left">
	　　彼两足世尊出兴于世时</p>
<p style="text-align: left">
	　　我为功德天供养彼最胜</p>
<p style="text-align: left">
	　　时佛为我说庄严大海愿</p>
<p style="text-align: left">
	　　陀罗尼念力皆悉能受持</p>
<p style="text-align: left">
	　　我得明净眼三昧陀罗尼</p>
<p style="text-align: left">
	　　于一一念中悉见无数刹</p>
<p style="text-align: left">
	　　出生大悲藏深入方便云</p>
<p style="text-align: left">
	　　心净如虚空皆从梦中生</p>
<p style="text-align: left">
	　　始发菩提心广大如虚空</p>
<p style="text-align: left">
	　　究竟无边际为度众生故</p>
<p style="text-align: left">
	　　尽未来际劫愿求诸佛力</p>
<p style="text-align: left">
	　　观察诸众生常乐我净倒</p>
<p style="text-align: left">
	　　愚痴闇所覆烦恼起虚妄</p>
<p style="text-align: left">
	　　邪见贪欲等无量诸恶业</p>
<p style="text-align: left">
	　　一切诸趣中具受不善报</p>
<p style="text-align: left">
	　　一切诸趣中种种业受身</p>
<p style="text-align: left">
	　　生老病死患无量苦逼迫</p>
<p style="text-align: left">
	　　我发无上心安乐诸众生</p>
<p style="text-align: left">
	　　令至诸佛所成满如来力</p>
<p style="text-align: left">
	　　满足大愿云常见一切佛</p>
<p style="text-align: left">
	　　修习于正道具足诸功德</p>
<p style="text-align: left">
	　　一向广专求无量功德云</p>
<p style="text-align: left">
	　　罗摩伽三昧充满诸法界</p>
<p style="text-align: left">
	　　广大波罗蜜声闻十方刹</p>
<p style="text-align: left">
	　　一切诸佛所闻此罗摩伽</p>
<p style="text-align: left">
	　　即具普贤行入净深法界</p>
<p style="text-align: left">
	　　摄持一切法成满一切地</p>
<p style="text-align: left">
	　　三世方便海修习无量行</p>
<p style="text-align: left">
	　　一心具佛智智慧悉通达</p>
<p style="text-align: left">
	　　尔时夜天。说此偈已。头面敬礼一切诸佛。未举头顷。见一切如来足下千辐相轮。逆观如来一切相好。于佛相好中。身心明了。不着相好。以广大心。速疾闻佛五分法身香。究竟一切诸波罗蜜。住菩萨地。尽佛法海。远离一切三世色声香味触法。住普贤菩萨广行究竟地。圆满清净大境界地。于一念顷。普现十方无量佛刹。具十法门。一一法门。具足无量无边不可思议阿僧祇等诸法界海。尽一切苦际。皆悉深信。佛子。如是等种种功德。我已久修。信解受持。具普贤行。善男子。尔时智慧转轮圣王。劫劫相续。常绍王位。受佛种性。生释种家。不断如来善寂种性者。岂异人乎。今文殊师利童子是也。尔时转轮圣王夫人贤慧玉女者。今我喜目观察众生夜天是。时觉寤我夜天者。今普贤菩萨所变化身是。善男子。我于尔时。夜梦觉已。见佛光明。初发阿耨多罗三藐三菩提心。发是心已。于无量佛刹微尘数劫。不堕恶道。常生天上。下在人中。受诸快乐值见诸佛。于其中间。经无量劫。乃至<a>报应</a>首功德幢如来应供正遍知所。得此普光喜幢法门。得此法门已。示现种种身。调伏众生。随顺开发。皆令亲近善知识。若天若人。及余一切。于未来世。闻向佛名。及闻普光喜幢法门毗罗摩伽三昧名号。受持读诵。解说书写。亦得超越无量佛刹微尘劫海生死之罪。不堕恶道。常生天上人中。受诸快乐。常见诸佛。闻法受持。终不忘失。善男子。我于宝光功德炎佛所。得此普光喜幢速疾法门。得此法门已。一向专求诸善知识。身心诸根。欢喜悦乐。游诸方面。调伏众生。令入律行。善男子。我唯知此普光喜幢法门毗罗摩伽三昧。圆满清净胜光境界。诸大菩萨。于念念顷。不离善知识。深入方便智慧大海。因善知识。出生长养速疾法门。发一切大愿海。于一切劫。不离善根。念念相续。近善知识。求妙功德。救护众生。悉具一切普贤菩萨所行之道。尔时喜目观察众生夜天。为善财童子。显现菩萨教化一切世间法门境界相好庄严身相。眉间白毫相中。放大光明。名普慧炎灯清净幢。无量光明。照一切世界已。入善财顶。充满其身。尔时善财童子。即得毗罗摩伽圆满三昧。得此三昧已。于一一身。充满法界。于一切地水火风微尘。众宝微尘。香微尘。金刚微尘。摩尼珠微尘。碎末微尘。一切庄严微尘。如是等一一微尘海中。悉见佛刹微尘等世界成坏。四大成败相。风轮水轮。金刚轮地轮。种种庄严众山围绕无量大海诸天宫殿。诸杂宝树种种庄严诸龙宫殿。夜叉乾闼婆。阿修罗迦楼罗。紧那罗。人非人等城郭宫殿。地狱饿鬼阎罗王处。死此生彼。皆悉了知诸法因果。一一身中。普现一切法界等身。悉见一切诸佛刹土。随所应化。度脱众生业报好丑。以微妙音。普为说法。令此法音从毛孔入。令诸众生皆得法行。见一一刹。及见一切世界微尘数刹。见无量无边一切诸佛如来海。深入善根。于诸佛所。住一切法界。于无量佛所。得无量法门。越度生死。游戏神通。于一一佛所。自念从初发心。修菩萨本行普集善根一切境界果报。于一一佛所。得闻诸佛所转法轮。受持不忘。守护正法。以本愿善根力。悉见三世一切佛海。越生死流。善男子。诸大菩萨。成就如是无量无边诸大功德。我当云何能知能说彼功<a>德行</a>。尔时喜目观察众生夜天。告善财童子言。我以此普光喜幢法门力故。常见诸佛。间无空缺。以此义故。遍一切处守护佛法。尽虚空界。心不疲厌。云何能为守护一切诸佛正法。以毗卢遮那佛本愿力故。及<a>观世音菩萨</a>摩诃萨威神力故。持白宝莲华陀罗尼咒。拥护受持读诵行正法者。尔时喜目观察众生夜天。承佛神力。即说白宝莲华陀罗尼咒。</p>
<p style="text-align: left">
	　　多耋他摸利翅波阇罗摸利翅赊摩他移毗赊摩他移波腊波檀尼翅郁他婆尼翅莎呵禅头(音头掬反)翅曼头翅莎呵赊俾多钵头摩无至翅莎呵因陀罗波尼翅莎呵曼檀祢莎呵踰阇祢莎呵。</p>
<p style="text-align: left">
	　　若有受持此咒者。不堕地狱饿鬼畜生。于现身上。终不横死。不遭县官牢狱系缚。常受一切清净快乐。若有得此陀罗尼者。当知此人。常得不离值见诸佛。亦不离闻佛说法转正法轮。又复常得无尽清净法音声海辩才印陀罗尼。若有得闻此陀罗尼者。具足一切菩萨净行。必度生死海。当到<a>彼岸</a>。</p>
<p style="text-align: left">
	　　尔时善财童子。闻此陀罗尼已。恭敬顶礼喜目观察众生夜天足。绕无数匝。专心思惟正念菩萨圆满净幢菩萨法门。思惟分别。观察正受。念善知识教。深入随顺善知识教。时彼夜天。告善财言。善男子。此佛众中有一夜天。名普覆众生威德。汝诣彼问。云何菩萨学菩萨行。具菩萨行。修菩萨道。时善财童子。头面敬礼。喜目观察。众生夜天足。辞退而行。诣普覆众生威德夜天所。求善知识。心无厌足。即得发起宿世善根一切境界。此境界力。普见十方诸佛菩萨诸善知识。威仪庠序。舍离憍慢。深生恭敬。所见菩萨及善知识。念念相续。无有异心。皆悉归依诸善知识。彼诸菩萨。从初发心。堪为<a>法器</a>。乃至十地。求善知识。如我无异。常为善知识之所覆护。闻善知识所说密语。忆持在心。终不忘失。为成菩提故。修一切善根庄严功德。具诸方便。皆由先世亲近善知识故。尔时普覆众生威德夜天。普放光明。此光明名调伏一切众生律仪示现庄严法门。得此法门故。具足相好。以庄严身。以此相好身。示一切众生。令得欢喜。一一相好。示现一切众相光明。现光明已。于白毫相。放一切光。以此光明。普照一切。以一切光。以为眷属。此光名普智炎毗罗摩伽圆满明净三昧境界。又此光明。无量无边无有涯际。普照十方一切世间已。入善财童子顶。充遍其身。于其身内。悉见众生死此生彼。<a>善恶</a>业报。皆悉现于善财身中。尔时善财童子。即得极妙清净毗罗摩伽三昧。得此三昧时。无量无边诸众生等。发阿耨多罗三藐三菩提心。一切大众。皆大欢喜。<a>礼佛</a>而退。</p>
		

	
	

		</div></div><hr><script charset='utf-8' src='../../js/footer.js'></script></body></html>