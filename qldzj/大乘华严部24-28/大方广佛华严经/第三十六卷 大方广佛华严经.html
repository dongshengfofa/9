<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十六卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十六卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十六卷 <a>大方广佛华严经</a></strong></p>
<p style="text-align: left">
	　　宝王如来性起品第三十二之三</p>
<p style="text-align: left">
	　　佛子。云何<a>菩萨</a>摩诃萨。知见如来应供等正觉心。此菩萨摩诃萨。知心<a>意识</a>非即如来。但知如来智无量故。心亦无量。佛子。譬如<a>虚空</a>。悉为一切万物所依。而彼虚空无所依止。如来智慧亦复如是。悉为一切<a>世间</a>智慧。离世间智之所依止。而如来智无所依止。佛子。是为菩萨摩诃萨最初胜行知见如来应供等正觉心。复次佛子。譬如清净法界。悉为一切声闻缘觉菩萨<a>解脱</a>之所依止。而清净法界无增无减。如来智慧亦复如是。为一切世间出世间智。算数巧术一切众智之所依止。而如来智无增无减。佛子。是为菩萨摩诃萨第二胜行知见如来应供等正觉心。复次佛子。譬如四大海水。悉能泽润四天下地八十亿小洲。若有众生。于彼诸处。方便求水无往不得。而彼大海不作是念。我能资给诸众生水。如来智慧大海亦复如是。悉能泽润一切众生心。彼诸众生。各于法门修习善根。皆得智慧光明。而如来不作是念。我能悉与众生智慧。佛子。是为菩萨摩诃萨第三胜行知见如来应供等正觉心。复次。佛子。譬如大海有四种宝珠。此四种宝。悉生海中一切众宝。若无此宝。海中众宝悉皆灭失。何等为四。一名众宝积聚。二名无尽宝藏。三名远离炽然。四名一切庄严聚。是为四宝。佛子。此四种宝。一切阿修罗迦楼罗诸龙神等。悉不得见。何以故。娑伽罗龙王密置深宝藏故。此四种宝端严方正。如来应供等正觉海。亦有四种大智宝珠。出生一切声闻缘觉学无学智。及诸菩萨智慧大宝。何等为四。一名无染巧妙方便清净智宝。二名分别演说有为无为清净智宝。三名分别演说一切诸法而不坏法界清净智宝。四名应化众生未曾失时清净智宝。是为如来大海四种清净智宝。佛子。此如来四种清净智宝。一切众生无能见者。何以故。此四种智慧大宝安置如来微密法宝藏故。菩萨慧光端严殊特。佛子。是为菩萨摩诃萨第四胜行知见如来应供等正觉心。复次佛子。譬如大海有四炽然光明大宝。此四种宝。悉能消竭大海无极之水。何等为四。一名日藏光明大宝。一名离润光明大宝。三名火珠光明大宝。四名究竟无余光明大宝。佛子。若大海中无此四宝。四域天下金刚围山。乃至非想非非想处。皆悉漂没。佛子。此日藏光明大宝。能变海水。悉成为酪。离润光明大宝。能变酪海。悉成为酥。火珠光明大宝。能悉炽然酥海。究竟无余光明大宝。悉然酥海。永尽无余。如来应供等正觉海。亦有四种智光摩尼大宝。照诸菩萨。具足修习一切众行。乃至成佛平等智慧。何等为四。一者永息一切不善波浪智光大宝。二者灭一切法爱智光大宝。三者大慧智光大宝。四者与如来等无量智光大宝。佛子。彼菩萨摩诃萨修集菩提时。起无量<a>生死</a>不善波浪。一切诸天阿修罗等。悉无能止。如来以息一切不善波浪智光大宝。照耀菩萨不善波浪。令永止息。坚固安住无上三昧。以灭一切顺法爱智光大宝。灭一切三昧难舍味着。以大慧智光大宝。灭一切无明。净慧通达。以与如来等无量智光大宝。以少方便。出生如来智慧之地。佛子。若无如来四种智光大宝。乃至一菩萨得如来地。无有是处。佛子。是为菩萨摩诃萨第五胜行知见如来应供等正觉心。复次佛子。譬如从水轮际。上至非想非非想天。一切三千<a>大千世界</a>依虚空住。谓无<a>色界</a>众生处。色界众生处。欲界众生处。此<a>三界</a>处悉依虚空。而彼虚空无有迫迮。如来智慧亦复如是。一切声闻缘觉菩萨。知有为法智慧。知无为法智慧。如是等一切智慧。悉依如来智慧而起。悉依如来智慧而住。如来智慧无有迫迮。何以故。如来智慧无所不至故。佛子。是为菩萨摩诃萨第六胜行知见如来应供等正觉心。复次佛子。譬如雪山顶有药王树。名非从根生非不从生。彼药王树。从六百八十万由旬下极金刚地水轮际生。佛子。此药王树。若生根时。阎浮提树一切根生。若生茎时。阎浮提树皆悉生茎。若生枝叶华果时。阎浮提树一切悉生枝叶华果。此药王树根能生茎。茎能生根。是故名曰不从根生非不从根。佛子。此药王树。一切诸处皆悉生长。唯除二处。所谓<a>地狱</a>深坑及水轮中不得生长。而大药王树亦不舍生性。如来智慧大药王树亦复如是。从一切如来种姓中生。于过去世。修习大慈悲等无量无边功德。坚固正住不可倾动。三世无量善根智慧。皆悉普覆一切世间。除灭一切恶道众难。巧方便茎。净法界枝。诸禅三昧解脱之叶。七觉意华。无上解脱果。陀罗尼持初无增减。佛子。如来智慧大药王树。复有异名。名根坚固不坏。何以故。不舍不断菩萨众行。是故其根名曰不坏。彼如来智慧大药王树。初生根时。一切菩萨。悉生大慈悲根。未曾舍离一切众生。初生茎时。一切菩萨。皆悉生长坚固精进正直心茎。初生枝时。一切菩萨。生长一切波罗蜜枝。初生叶时。一切菩萨。生长一切净戒威仪头陀功德之叶。初生华时。一切菩萨。善根庄严相好华敷。初生果时。一切菩萨。得无生忍受佛记果。佛子。如来智慧大药王树。唯除二处。不得生长。所谓声闻缘觉<a>涅槃</a>。地狱深坑。及诸犯戒。邪见贪着。非<a>法器</a>等。而如来树非不生长。其余一切应受化者。皆悉生长。而如来智慧大药王树。不增不减。佛子。是为菩萨摩诃萨第七胜行知见如来应供等正觉心。复次佛子。譬如火劫起时。三千大千世界一切所有大地草木金刚围山。皆悉炽然烧尽无余。设有一人。若以干草投彼火中。宁得不然。答言不也。无不烧尽。佛子。彼所投草。犹可不尽。如来智慧。于一切众生。一切佛刹。一切劫数。一切诸法。无不悉知。若有不知。无有是处。何以故。如来智慧不可破坏。悉明达故。佛子。是为菩萨摩诃萨第八胜行知见如来应供等正觉心。复次佛子。譬如风灾坏世界时。有大风起。名曰坏散。悉能坏散磨灭大千世界金刚围山一切万物。尔时三千大千世界外。复有风起。名障坏散风灾。不令风灾得至余方。佛子。若无此障风。十方无量无边阿僧祇世界。无不散灭。如来应供等正觉亦复如是。有大智风。名曰散灭一切烦恼。悉能散灭一切菩萨烦恼习气。如来复有巧方便智风。能持一切菩萨。不令究竟尽灭。堕于声闻辟支佛地。菩萨摩诃萨。得此巧方便智风力故。能过声闻辟支佛地。究竟佛地。佛子。是为菩萨摩诃萨第九胜行知见如来应供等正觉心。复次佛子。如来智慧无处不至。何以故。无有众生无众生身。如来智慧不具足者。但众生颠倒不知如来智。远离颠倒。起一切智无师智无碍智。佛子。譬如有一经卷。如一三千大千世界。大千世界一切所有无不记录。若二千世界等悉记二千世界中事。小千世界等悉记小千世界中事。四天下等悉记四天下事。须弥山王等悉记须弥山王事。地天宫等悉记地天宫殿中事。欲天宫等悉记欲界天宫殿中事。色天宫等悉记色界天宫殿中事。若无色天宫等悉记无色界天宫殿中事。彼三千大千世界等经卷。在一微尘内。一切微尘亦复如是。时有一人。出兴于世。智慧聪达。具足成就清净天眼。见此经卷在微尘内。作如是念。云何如此广大经卷在微尘内。而不<a>饶益</a>众生耶。我当勤作方便破彼微尘。出此经卷饶益众生。尔时彼人。即作方便破坏微尘。出此经卷饶益众生。佛子。如来智慧。无相智慧。无碍智慧。具足在于众生身中。但愚痴众生颠倒想覆。不知不见不生<a>信心</a>。尔时如来。以无障碍清净天眼。观察一切众生。观已作如是言。奇哉奇哉。云何如来具足智慧在于身中。而不知见。我当教彼众生。<a>觉悟</a>圣道。悉令永离<a>妄想</a>颠倒垢缚。具见如来智慧在其身内。与佛无异。如来即时教彼众生。修八圣道。舍离虚妄颠倒。离颠倒已具如来智。与如来等饶益众生。佛子。是为菩萨摩诃萨第十胜行知见如来应供等正觉心。佛子。菩萨摩诃萨。有如是等无量无数诸胜妙行知见如来应供等正觉心。尔时<a>普贤菩萨</a>。欲重明此义。以偈颂曰。</p>
<p style="text-align: left">
	　　欲知如来心应解最胜智</p>
<p style="text-align: left">
	　　如来智无量最胜心亦然</p>
<p style="text-align: left">
	　　十方诸世界一切众生类</p>
<p style="text-align: left">
	　　皆悉依虚空虚空无所依</p>
<p style="text-align: left">
	　　一切法界中众生种种乐</p>
<p style="text-align: left">
	　　方便巧智术依最胜智起</p>
<p style="text-align: left">
	　　一切诸智慧悉依善逝智</p>
<p style="text-align: left">
	　　如来最胜智寂然无所依</p>
<p style="text-align: left">
	　　声闻缘觉乘解脱智慧果</p>
<p style="text-align: left">
	　　悉从法界起法界无增减</p>
<p style="text-align: left">
	　　最胜智如是能起一切智</p>
<p style="text-align: left">
	　　学智无学智了达有无智</p>
<p style="text-align: left">
	　　善逝无上智出生一切智</p>
<p style="text-align: left">
	　　非生非不生皆悉无增减</p>
<p style="text-align: left">
	　　譬如大海水泽润一切地</p>
<p style="text-align: left">
	　　众生善方便求水无不得</p>
<p style="text-align: left">
	　　大海地无念我与众生水</p>
<p style="text-align: left">
	　　大海无增减方便求悉得</p>
<p style="text-align: left">
	　　十方诸世界一切群生类</p>
<p style="text-align: left">
	　　善逝智慧海皆悉能润泽</p>
<p style="text-align: left">
	　　各各勤方便修习诸法门</p>
<p style="text-align: left">
	　　一切<a>修行</a>者疾得智慧光</p>
<p style="text-align: left">
	　　如娑伽龙王有四妙宝珠</p>
<p style="text-align: left">
	　　密置深宝藏众生无能见</p>
<p style="text-align: left">
	　　端严而方正<a>常住</a>于大海</p>
<p style="text-align: left">
	　　因此四摩尼生出一切宝</p>
<p style="text-align: left">
	　　最胜四种智无量不可称</p>
<p style="text-align: left">
	　　出生一切众无量诸智慧</p>
<p style="text-align: left">
	　　安住大乘藏无量德庄严</p>
<p style="text-align: left">
	　　除受记菩萨一切莫能见</p>
<p style="text-align: left">
	　　譬如大海中有四摩尼宝</p>
<p style="text-align: left">
	　　光焰甚猛热能消大海水</p>
<p style="text-align: left">
	　　若无此四宝天地悉漂没</p>
<p style="text-align: left">
	　　大海无增减四域皆安住</p>
<p style="text-align: left">
	　　如来四种智无量不可称</p>
<p style="text-align: left">
	　　能止诸菩萨不善根波浪</p>
<p style="text-align: left">
	　　一切三世间欲色无色界</p>
<p style="text-align: left">
	　　离我及我所安住于虚空</p>
<p style="text-align: left">
	　　善逝智亦然一切智根本</p>
<p style="text-align: left">
	　　声闻学无学及诸缘觉智</p>
<p style="text-align: left">
	　　菩萨普饶益无量甚深智</p>
<p style="text-align: left">
	　　悉依如来智如来智无依</p>
<p style="text-align: left">
	　　如彼雪山顶有大药王树</p>
<p style="text-align: left">
	　　名不从根生非不从根生</p>
<p style="text-align: left">
	　　由此药王树生长因缘故</p>
<p style="text-align: left">
	　　悉生阎浮提一切诸树林</p>
<p style="text-align: left">
	　　彼树根生时一切树根生</p>
<p style="text-align: left">
	　　茎枝叶华实一切亦如是</p>
<p style="text-align: left">
	　　清净甚深智如来性中生</p>
<p style="text-align: left">
	　　依因如来智出生修行智</p>
<p style="text-align: left">
	　　一切菩萨行无量诸功德</p>
<p style="text-align: left">
	　　如来智树王平等心地生</p>
<p style="text-align: left">
	　　譬如劫尽时猛盛大火栽</p>
<p style="text-align: left">
	　　设人投干草犹可烧不尽</p>
<p style="text-align: left">
	　　善逝清净智无量无有边</p>
<p style="text-align: left">
	　　悉能分别知三世众生类</p>
<p style="text-align: left">
	　　又知一切劫一切诸佛刹</p>
<p style="text-align: left">
	　　如是无量法如来悉了知</p>
<p style="text-align: left">
	　　譬如劫尽时风栽名坏散</p>
<p style="text-align: left">
	　　能坏诸大地金刚及须弥</p>
<p style="text-align: left">
	　　刹外有风起名曰障散坏</p>
<p style="text-align: left">
	　　若无此风者十方悉磨灭</p>
<p style="text-align: left">
	　　十力亦如是智慧风无量</p>
<p style="text-align: left">
	　　皆悉能散灭菩萨诸烦恼</p>
<p style="text-align: left">
	　　如来方便智摄取诸菩萨</p>
<p style="text-align: left">
	　　过声闻缘觉安住如来地</p>
<p style="text-align: left">
	　　譬如微尘内有一大经卷</p>
<p style="text-align: left">
	　　三千世界等无益众生类</p>
<p style="text-align: left">
	　　尔时有一人出兴于世间</p>
<p style="text-align: left">
	　　破尘出经卷饶益一切世</p>
<p style="text-align: left">
	　　如来智如是众生悉具有</p>
<p style="text-align: left">
	　　颠倒妄想覆众生不知见</p>
<p style="text-align: left">
	　　如来教众生修习八圣道</p>
<p style="text-align: left">
	　　除灭一切障究竟成菩提</p>
<p style="text-align: left">
	　　佛子。云何菩萨摩诃萨。知见如来应供等正觉境界。此菩萨摩诃萨。成就无量无边无碍智慧。知一切众生是如来境界。一切世间。一切刹。一切法。一切众生行。如如不坏境界。无碍法界境界。实际无际境界。无量虚空境界。非境界境界。是如来境界。佛子。一切众生无量故。如来境界无量。一切世间无量故。如来境界无量。乃至非境界境界无量故。如来境界无量。非境界至一切处。而无所至。如来境界亦复如是。佛子。菩萨摩诃萨。知心境界是如来境界。如心境界无量故。如来境界无量。何以故。随心无量。出生智慧亦复如是。佛子。譬如大龙随心降雨。雨不从内亦不从外。如来境界亦复如是。随心所念。于念念中。出生无量不思议智。彼诸智慧悉无来处。佛子。一切大海水。皆从龙王心愿所起。如来智海亦复如是悉从大愿力起。佛子。如来智海无量无边。不可言说。不可思议。我说小谕。汝今谛听。佛子。此阎浮提内。流出二千五百河水。悉入大海。俱耶尼内。流出五千河水。悉入大海。弗婆提内。流出八千四百河水。悉入大海。郁单越内。流出一万河水。悉入大海。佛子。此四天下内。如是二万五千九百河水。悉入大海。佛子。于意云何。此水多少。答言甚多。佛子。复有十光明龙王。雨大海中悉过前水。百光明龙王。雨大海中复悉过前。大庄严龙王。雨大海中复悉过前。摩那斯龙王。雨大海中复悉过前。大雷龙王。雨大海中复悉过前。难陀。跋难陀龙王。雨大海中复悉过前。无量光明龙王。雨大海中复悉过前。流注不断龙王。雨大海中复悉过前。大胜龙王。雨大海中复悉过前。金刚光明龙王。雨大海中复悉过前。佛子。如是等八十亿龙王。各雨大海展转过前。娑伽罗龙王太子名曰佛生。雨大海中复悉过前。佛子。彼十光明龙王所住渊池。流入大海复悉过前。百光明龙王所住渊池。流入大海复悉过前。大庄严龙王所住渊池。流入大海复悉过前。摩那斯龙王所住渊池。流入大海复悉过前。大雷龙王所住渊池。流入大海复悉过前。难陀。跋难陀龙王所住渊池。流入大海复悉过前。无量光明龙王所住渊池。流入大海复悉过前。流注不断龙王所住渊池。流入大海复悉过前。大胜龙王所住渊池。流入大海复悉过前。金刚光明龙王所住渊池。流入大海复悉过前。如是等广说。乃至娑伽罗龙王太子所住渊池。流入大海复悉过前。佛子。如彼十龙王。及八十亿龙王。乃至娑伽罗龙王太子。雨大海中及其渊池。皆悉不及娑伽罗龙王所雨大海。娑伽罗龙王所住渊池。涌出流入大海倍复过前。彼涌流水。青琉璃色。盈满大海。涌出有时。是故海潮常不失时。佛子。如是大海。其水无量。珍宝无量。众生无量。大地无量。佛子。于意云何。彼大海水。为无量不。答言实尔。其水深广不可为谕。佛子。如是海水深广无量。于如来无量智海。百分不及其一。乃至不可为譬。但随所应化。为作譬谕。佛子。菩萨摩诃萨。知见如来智海。深广无量。从初发心。乃至不断菩萨无量行故。知见道品宝无量。不断三宝故。知见无量众生<a>欢喜</a>。长养一切声闻学无学及缘觉故。知见大地无量。从欢喜地乃至究竟无碍智地故。佛子。是为菩萨摩诃萨知见如来应供等正觉。境界无量。饶益一切众生。无量智慧故。尔时普贤菩萨。欲重明此义。以偈颂曰。</p>
<p style="text-align: left">
	　　离垢净境界无量不可称</p>
<p style="text-align: left">
	　　<a>殊胜</a>愿力故一切无有量</p>
<p style="text-align: left">
	　　譬如心境界无量无有边</p>
<p style="text-align: left">
	　　一切诸十力境界亦如是</p>
<p style="text-align: left">
	　　譬如大龙王不离于本处</p>
<p style="text-align: left">
	　　以心愿力故其雨无有量</p>
<p style="text-align: left">
	　　雨水无从来亦无有去处</p>
<p style="text-align: left">
	　　龙王愿力故随心雨无量</p>
<p style="text-align: left">
	　　一切十方刹十力亦如是</p>
<p style="text-align: left">
	　　本无所从来去亦无所至</p>
<p style="text-align: left">
	　　无量诸境界悉从心缘起</p>
<p style="text-align: left">
	　　一切诸法界皆入一毛道</p>
<p style="text-align: left">
	　　譬如大海水无量无有边</p>
<p style="text-align: left">
	　　众生及珍宝大地亦无量</p>
<p style="text-align: left">
	　　海水常湛然皆悉同一味</p>
<p style="text-align: left">
	　　随众生受用其味各不同</p>
<p style="text-align: left">
	　　最胜亦如是智慧海无量</p>
<p style="text-align: left">
	　　三宝最胜故是故宝无量</p>
<p style="text-align: left">
	　　声闻学无学辟支佛无量</p>
<p style="text-align: left">
	　　具修无上道故说地无量</p>
<p style="text-align: left">
	　　佛子。云何菩萨摩诃萨。知见如来应供等正觉行。此菩萨摩诃萨。知见如来无碍行。如如行。是如来行如如。过去不灭。未来不至。现在不起。如来行亦如是。不灭不至不起。佛子。譬<a>如法</a>界无量无缚。何以故。法界无身故。如来行亦如是。无量无缚。何以故。如来行无身故。佛子。譬如鸟飞虚空。经百千年。所游行。处不可度量。未游行处亦不可量。何以故。虚空无分齐故。如来应供等正觉行。亦复如是。若使有人。于百千亿那由他劫。分别解说如来之行。已解说者不可限量。未解说者亦不可量。何以故。如来行无分齐故。佛子。如来应供等正觉。住如来住。无所住故。而能普为一切众生。示现开导如来之行。众生见已。出过一切诸障碍道。佛子。譬如金翅鸟王飞行虚空。安住虚空。以清净眼。观察大海龙王宫殿。奋勇猛力。以左右翅博开海水。悉令两辟。知龙男女有命尽者。而撮取之。如来应供等正觉金翅鸟王。亦复如是。安住无碍虚空之中。以清净眼。观察法界诸宫殿中。一切众生。若有善根已成熟者。奋勇猛十力。止观两翅。博开生死大爱海水。随其所应。出生死海。除灭一切妄想颠倒。安立如来无碍之行。佛子。譬如日月周行虚空。不作是念。我行虚空。从何所来。去至何所。如来亦复如是。周行无碍解脱虚空。分别一切法界。饶益一切众生。广作佛事。如来不作是念。我有去来。佛子。菩萨摩诃萨。以如是等无量无边胜行。知见如来应供等正觉行。尔时普贤菩萨。欲重明此义。以偈颂曰。</p>
<p style="text-align: left">
	　　譬如如无尽无生亦无灭</p>
<p style="text-align: left">
	　　亦无有方处求之不可见</p>
<p style="text-align: left">
	　　如来亦如是境界不可量</p>
<p style="text-align: left">
	　　远离于三世其性悉如如</p>
<p style="text-align: left">
	　　譬如诸法界非界非不界</p>
<p style="text-align: left">
	　　非有亦非无非量非无量</p>
<p style="text-align: left">
	　　功德持如是所行不可量</p>
<p style="text-align: left">
	　　非有亦非无其身本无故</p>
<p style="text-align: left">
	　　如鸟飞虚空经由百千年</p>
<p style="text-align: left">
	　　行处未行处皆悉不可量</p>
<p style="text-align: left">
	　　若人百千劫演说如来行</p>
<p style="text-align: left">
	　　已说及未说皆悉不可量</p>
<p style="text-align: left">
	　　譬如金翅鸟安住于虚空</p>
<p style="text-align: left">
	　　观察龙王宫撮取其男女</p>
<p style="text-align: left">
	　　十力亦如是安住如来行</p>
<p style="text-align: left">
	　　善根纯熟者令出烦恼海</p>
<p style="text-align: left">
	　　譬如净日月周行于虚空</p>
<p style="text-align: left">
	　　安乐一切众不念我能尔</p>
<p style="text-align: left">
	　　如来亦如是游行诸法界</p>
<p style="text-align: left">
	　　度脱一切众不念我能度</p>
<p style="text-align: left">
	　　佛子。云何菩萨摩诃萨。知见如来应供等正觉菩提。此菩萨摩诃萨。知见菩提。解一切义。灭除疑惑。不二等觉。无相。无行。无退。无量无边。无缚无脱。远离二边知处非处。知一切字一切语言法。知一切众生心心所行。知一切根烦恼习性。于一念中。悉知三世一切诸法。佛子。譬如大海。为一切众生色像之印。是故大海说名为印。如来应供等正觉菩提。亦复如是。一切众生心念诸根。现菩提中而无所现。故说如来为一切觉。佛子。一切诸佛菩提。一切文字所不能记。一切语言所不能说。不可为譬。但随所应。如来为之分别演说。佛子。如来应供等正觉成菩提时。住佛方便。得一切众生等身。得一切法等身。得一切刹等身。得一切三世等身。得一切如来等身。得一切诸佛等身。得一切语言等身。得一切法界等身。得虚空界等身。得无碍法界等身。得出生无量界等身。得一切行界等身。得寂灭涅槃界等身。佛子。随如来所得身。当知音声及无碍心。亦复如是。如来具足如是等三种清净无量。佛子。如来身中。悉见一切众生发菩提心。修菩萨行成等正觉。乃至见一切众生寂灭涅槃。亦复如是。皆悉一性以无性故。无相无尽。无生无灭故。我非我性故。众生非众生性故。觉无所觉故。法界无自性故。虚空界无自性故。如是等觉一切无性。无尽智。自然智。一切如来无极大悲。度脱众生。佛子。譬如虚空界。世界若成若败。常无增减。何以故。虚空无生灭故。如来应供等正觉。菩提若成未成。常无增减。一性无性舍离众性。佛子。设有一人出兴于世。彼能化作恒沙等心。彼一一心。悉能化作恒沙如来。无色无形。如是恒沙等劫。常化不绝。于意云何。彼化如来宁为多不。答曰。我知仁意。若化不化等无有异。善哉善哉。佛子。诚如所言。佛子。设使一切众生。于一念中悉成正觉。若成未成皆悉平等。何以故。菩提无性故。无增无减。如来菩提皆悉一性。所谓无性。佛子。是为菩萨摩诃萨知见如来应供等正觉菩提。佛子。如来应供等正觉。成正觉已。正受三昧。名曰善觉。正受三昧已。得菩提身。数与一切众生身等。如一三昧。一切三昧。一切法门。亦复如是。佛子。是为菩萨摩诃萨知见如来应供等正觉菩提身。复次佛子。菩萨摩诃萨。于一毛道。悉知一切众生等如来之身。如一毛道。一切毛道。一切法界处。亦复如是。何以故。如来菩提身。无处不至。无处不有故。如来应供等正觉。本求菩提勤修精进。往诣道场菩提树下。处师子座。成最正觉。究竟菩提。复次佛子。此菩萨摩诃萨。自知身中。悉有一切诸佛菩提。何以故。彼菩萨心。不离一切如来菩提故。如自心中。一切众生心中。亦复如是。无量无边。无处不有。不可破坏。不可思议。佛子。菩萨摩诃萨。以如是等无量无边不可思议方便法门知见如来应供等正觉菩提。尔时普贤菩萨。欲重明此义。以偈颂曰。</p>
<p style="text-align: left">
	　　菩提非二法远离于二边</p>
<p style="text-align: left">
	　　除灭一切恶平等觉诸法</p>
<p style="text-align: left">
	　　了达一切法皆悉如虚空</p>
<p style="text-align: left">
	　　非我非<a>无我</a>等觉一切法</p>
<p style="text-align: left">
	　　譬如诸大海一切众生类</p>
<p style="text-align: left">
	　　色像悉显现故说一切印</p>
<p style="text-align: left">
	　　十方世界中一切众生类</p>
<p style="text-align: left">
	　　无上菩提海无法而不现</p>
<p style="text-align: left">
	　　譬如虚空性世界成坏时</p>
<p style="text-align: left">
	　　若成若未成虚空无增减</p>
<p style="text-align: left">
	　　最胜亦如是无上菩提道</p>
<p style="text-align: left">
	　　若觉若未觉一性亦无性</p>
<p style="text-align: left">
	　　譬如无量劫念念化诸佛</p>
<p style="text-align: left">
	　　若化若不化皆悉等无异</p>
<p style="text-align: left">
	　　设一切众生一时成正觉</p>
<p style="text-align: left">
	　　若成若未成菩提无增减</p>
<p style="text-align: left">
	　　最胜有三昧名曰为善觉</p>
<p style="text-align: left">
	　　道场成菩提逮得此三昧</p>
<p style="text-align: left">
	　　普放无量光一切众生等</p>
<p style="text-align: left">
	　　除灭一切闇开悟诸群生</p>
<p style="text-align: left">
	　　三世一切劫佛刹及诸法</p>
<p style="text-align: left">
	　　诸根心心法一切虚妄法</p>
<p style="text-align: left">
	　　于一佛身中此法皆悉现</p>
<p style="text-align: left">
	　　是故说菩提无量无有边</p>
<p style="text-align: left">
	　　佛子。云何菩萨摩诃萨知见如来应供等正觉转法轮。此菩萨摩诃萨。知见如来一切愿。一切法转无所转。本无所起。三转<a>圆满</a>皆悉清净。悉能远离一切邪见。离欲际非际。一切诸法。如虚空际。不可言说。一切法寂灭。涅槃性故。菩萨摩诃萨。知见一切文字。一切语言法。悉转法轮。如来音声无所不至故。知见法轮如响。真实法性故。知见一切音声皆是一声。如来以此而转法轮。佛转法轮无有主故。知见转法轮无漏无尽。内外无所有故。佛子。譬如文字。于无量无数劫。说不可尽。如来应供等正觉转<a>正法</a>轮。亦复如是。一切文字。一切语言。说不可尽。如来法轮。悉入一切语言文字。而无所住。佛子。譬如字章。悉入一切字数。一切事数。一切语言数。一切算数。一切世间出世间。而无所住。如来音声亦复如是。于一切处无所不入。于一切众生。一切法。一切业。一切报。一切心。亦无所住。一切众生诸语言法。皆为法轮音声所摄。何以故。一切音声不离法轮音声故。复次佛子。此菩萨摩诃萨。知见如来应供等正觉出生法门转法轮。何等为如来出生法门转法轮。如来以一切众生念念心心行等音声。为一切众生而转法轮。何以故。佛子。如来应供等正觉有三昧。名曰究竟无碍<a>无畏</a>如来正受三昧。而转法轮。如来入此三昧已。出生一切众生等音。于一一音中。复生一切众生等音。而转法轮。悉令众生皆大欢喜。佛子。若如是知转法轮者。当知是人则为随顺一切佛家。不如是知。则不随顺诸如来家。佛子。是为菩萨摩诃萨知见如来应供等正觉转法轮。尔时普贤菩萨。欲重明此义。以偈颂曰。</p>
<p style="text-align: left">
	　　如来转法轮三世无不至</p>
<p style="text-align: left">
	　　所转无所转求之不可得</p>
<p style="text-align: left">
	　　譬如诸文字说之不可尽</p>
<p style="text-align: left">
	　　十力亦如是转法轮无尽</p>
<p style="text-align: left">
	　　譬如章文字悉入一切数</p>
<p style="text-align: left">
	　　所入无所入法轮亦如是</p>
<p style="text-align: left">
	　　普入一切音所入无所入</p>
<p style="text-align: left">
	　　彼亦无自性能令一切喜</p>
<p style="text-align: left">
	　　出过一切数究竟成菩提</p>
<p style="text-align: left">
	　　欲说真实义是故入三昧</p>
<p style="text-align: left">
	　　以彼三昧力出生妙音声</p>
<p style="text-align: left">
	　　悉与众生等而转正法轮</p>
<p style="text-align: left">
	　　又复悉于彼一一诸音声</p>
<p style="text-align: left">
	　　出生无量音众生语言法</p>
<p style="text-align: left">
	　　大<a>自在</a>无念我出彼众音</p>
<p style="text-align: left">
	　　随其受化者一切无不闻</p>
<p style="text-align: left">
	　　譬如诸文字不内亦不外</p>
<p style="text-align: left">
	　　无漏不可尽亦复无积聚</p>
<p style="text-align: left">
	　　十力亦如是转清净法轮</p>
<p style="text-align: left">
	　　无漏不可尽诸佛大神力</p>
		

	
	

		</div></div><hr><script charset='utf-8' src='../../js/footer.js'></script></body></html>