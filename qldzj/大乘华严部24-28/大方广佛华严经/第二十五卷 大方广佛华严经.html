<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十五卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十五卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十五卷 <a>大方广佛华严经</a></strong></p>
<p style="text-align: left">
	　　十地品第二十二之三</p>
<p style="text-align: left">
	　　第三发光地</p>
<p style="text-align: left">
	　　诸<a>菩萨</a>闻是不可思议行</p>
<p style="text-align: left">
	　　心皆大<a>欢喜</a>恭敬无有量</p>
<p style="text-align: left">
	　　即时<a>虚空</a>中雨众名华香</p>
<p style="text-align: left">
	　　如云而散下供养金刚藏</p>
<p style="text-align: left">
	　　咸赞言善哉善哉金刚藏</p>
<p style="text-align: left">
	　　善说诸大人护持净戒行</p>
<p style="text-align: left">
	　　于一切众生深有哀愍心</p>
<p style="text-align: left">
	　　敷演解说是二地之行相</p>
<p style="text-align: left">
	　　菩萨微妙行真实无有异</p>
<p style="text-align: left">
	　　是诸菩萨等清净之行足</p>
<p style="text-align: left">
	　　为一切众生常求好事者</p>
<p style="text-align: left">
	　　已为具演说第二离垢地</p>
<p style="text-align: left">
	　　<a>天人</a>恭敬者愿说第三地</p>
<p style="text-align: left">
	　　善示智所作菩萨之所行</p>
<p style="text-align: left">
	　　愿说诸大人所行布施德</p>
<p style="text-align: left">
	　　持戒及忍辱精进行<a>禅定</a></p>
<p style="text-align: left">
	　　智慧巧方便并及慈悲心</p>
<p style="text-align: left">
	　　云何行是法净于诸佛行</p>
<p style="text-align: left">
	　　<a>解脱</a>月菩萨请金刚藏言</p>
<p style="text-align: left">
	　　菩萨入三地当以何等心</p>
<p style="text-align: left">
	　　金刚藏菩萨语解脱月菩萨言。佛子。诸菩萨摩诃萨净第二地已。欲得第三地。当以十种深心。何等为十。一净心。二猛利心。三厌心。四离欲心。五不退心。六坚心。七明盛心。八无足心。九胜心。十大心。菩萨以是十心。得入第三地。菩萨住明地。能观一切有为法如实相。所谓无常。苦。<a>无我</a>。不净。不久败坏。不可信相。不生不灭。不从前际来。不去至后际。现在不住。菩萨如是观一切有为法真实相。知诸法无作无起。无来无去。而诸众生。忧悲苦恼。憎爱所系。无有停积。无定生处。但为贪恚痴火所然。增长后世苦恼大聚。无有实性。犹如幻化。见如是已。于一切有为法。转复厌离。趣佛智慧。是菩萨知如来智慧不可思议。不可称量。有大势力。无能胜者。无有杂相。无有衰恼。能至<a>无畏</a>安隐大城。能救无量苦恼众生。如是见知佛智无量。见有为法无量苦恼。于一切众生。<a>转生</a><a>殊胜</a>十心。何等为十。众生可愍。孤独无救。贫无依止。三毒之火炽然不息。闭在三有牢固之狱。<a>常住</a>烦恼诸恶刺林。无正观力。于善法中。欲乐心薄。失佛妙法。而常随顺<a>生死</a>水流。怖畏<a>涅槃</a>。是菩萨见诸众生如是衰恼。发大精进。是众生等我应救。我应解。应令清净。应令得脱。应着善处。应令安住。应令欢喜。应令知所宜。应令得度。应使灭苦。菩萨如是厌离一切有为法。深念众生。见一切智无量利益。即时欲具佛智慧救度众生。勤行菩萨道。作是思惟。此诸众生。堕在大苦诸烦恼中。以何方便。而拔济之。使得永住毕竟之乐。即时知住无碍解脱智慧中者。乃可得此。是无碍解脱智慧不离通达。诸法如实智。无行行慧。如是慧明从何而得。当知不离多闻决定智慧。复作是念。一切<a>佛法</a>以何为本。不离闻法为本。菩萨如是知已。一切求法。转加精勤。日夜听受。无有厌足。喜法。爱法。依法。顺法。满法。辩法。究竟法。归法。救法。随顺行法。菩萨如是方便求法。所有珍宝无所遗惜。于此物中。不生难想。但于<a>说法</a>者。生难遭想。为求法故。于内外物。无不能舍。国土人民。摩尼七宝。象马辇舆。众宝璎珞。严身之具。妻妾男女。肢节手足。举身施与。无所爱惜。又为求法故。于说法者。尽心恭敬。供养给侍。破除憍慢。我慢大慢。诸恶苦恼。悉能忍受。深求法故。若得一句未曾闻法。胜得三千<a>大千世界</a>满中珍宝。得闻一偈。胜得转轮圣王。释提桓因。梵天王处。无量劫住。是菩萨若有人来作如是言。我有佛所说法一句。能净菩萨道。汝今若能入大火坑。受大苦者。当以相与。是菩萨作是念。我受一句法故。设令三千大千世界大火满中。尚从梵天而自投下。何况小火。我尽受一切诸<a>地狱</a>苦。犹应求法。何况人中诸小苦恼。为求法故。发如是心。又如所闻法。心常喜乐。悉能正观。是菩萨闻诸法已。降伏其心。于空闲处。心作是念。如说<a>行者</a>。乃得佛法。但以口言。无有是处。菩萨如是则离欲恶。不善法。有觉有观。离生喜乐。入初禅。灭觉观。内清净。心一处无觉无观。定生喜乐。入二禅。离喜行舍。成就念慧。身受乐。诸贤圣能说能舍。常念受乐。入三禅。断弃苦乐。忧喜已灭。不苦不乐。行舍念净。入四禅。是菩萨过一切色相。灭一切有对相。不念一切别异相。故知无边虚空。即入虚空无色定处。过一切虚空相。知无边识。即入识无色定处。过一切识相。知无所有。即入无所有无色定处。过一切无所有处。知非有想非无想安隐。即入非有想非无想无色定处。顺诸法行。而不乐着。</p>
<p style="text-align: left">
	　　是菩萨以慈心广大无量。无嗔恨。无恼害。以信解力。遍满十方。悲喜舍心亦复如是。是菩萨有<a>神通</a>力。能动大地。一身为多身。多身为一身。现没还出。石壁皆过。如行虚空。于虚空中。跏趺而去。犹如飞鸟。履水如地。入地如水。身出烟焰。如大火聚。日月威德。而能以手扪摸摩之。身力<a>自在</a>。乃至梵世。是菩萨天耳清净。过天人耳。悉闻人天音声远近。是菩萨以他心智。如实知他心欲心。如实知欲心。离欲心。如实知离欲心。嗔心。离嗔心。痴心。离痴心。垢心。离垢心。小心。大心。广心。狭心。乱心。无乱心。定心。不定心。缚心。解心。有上心。无上心。如实知有上心。无上心。是菩萨念知<a>宿命</a>诸所生处。一世二世。乃至百千万亿那由他世。一劫二劫。乃至百千万亿那由他劫。其中诸劫。无量成坏。于诸劫中。所经因缘。悉能念知。我生彼处如是种族。如是姓名。如是饮食。如是苦乐。如是久住。我于彼死。生于此间。于此间死。生于彼间。如是种种。悉能念知是。菩萨天眼清净。过天人眼。见诸众生死此生彼。形色好恶。贫贱富贵。趣<a>善恶</a>道随业受报。皆如实知。所谓是诸众生。成就身恶业。口恶业。意恶业。拒逆贤圣。受邪见教。起罪业因缘故。身坏命终。堕于恶道。是诸众生。成就身善业。口善业。意善业。不逆贤圣。信受<a>正见</a>。行善业因缘故。身坏命终。生于善处。是菩萨于诸禅定解脱三昧。能入能出。而不随生。有助菩提法处。以愿力故。能生其中。是菩萨住于明地。见数百千万亿那由他诸佛<a>世尊</a>。恭敬供养。尊重赞叹。衣服饮食。卧具医药。亲近诸佛。听受经法。如说<a>修行</a>。是菩萨观诸法不生不灭。众缘而有。于百千亿劫所集欲缚。有缚。无明缚。皆悉微薄。不复积集。不积集故。断于邪贪。邪嗔。邪痴。譬如真金。巧师炼治。转更精好。光明倍胜。菩萨亦如是。住在明地。不集三缚故。断于邪贪。邪嗔。邪痴。一切善根。转增明净。是菩萨忍辱心。美妙心。不坏心。不动心。不浊心。不高下心。一切所作不望报心。他少有所作当生报心。不谄曲心。不染乱心。转胜明净。菩萨尔时于四摄法。爱语利益偏多。十波罗蜜。忍辱波罗蜜。精进波罗蜜偏胜。余助菩提法。皆转明净。诸佛子。是名略说菩萨第三明地。菩萨住是地中。多作释提桓因。智慧猛利。能以方便。转诸众生。令离淫欲。所作善业。布施爱语。利益同事。皆不离<a>念佛</a>。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。是菩萨若欲勤行精进。于须臾间。能得十万三昧。乃至能示十万菩萨。以为眷属。若以愿力神通自在。过于此数。若干百千万亿那由他劫不可计知。时金刚藏菩萨。欲重明此义。以偈颂曰。</p>
<p style="text-align: left">
	　　菩萨深<a>信心</a>能得第三地</p>
<p style="text-align: left">
	　　清净猛利心厌离欲不退</p>
<p style="text-align: left">
	　　坚堪受无厌胜大悉具足</p>
<p style="text-align: left">
	　　以如是等心得入于三地</p>
<p style="text-align: left">
	　　智者住明地观有为作法</p>
<p style="text-align: left">
	　　不净无常苦无我坏败相</p>
<p style="text-align: left">
	　　无有牢固性不久念念灭</p>
<p style="text-align: left">
	　　如是思惟知无有来去相</p>
<p style="text-align: left">
	　　见诸有为法如病如痈疮</p>
<p style="text-align: left">
	　　爱心所缠缚生诸忧悲苦</p>
<p style="text-align: left">
	　　但为贪恚痴猛火所焚烧</p>
<p style="text-align: left">
	　　从无始世来炽然常不息</p>
<p style="text-align: left">
	　　即时于一切<a>三界</a>生厌离</p>
<p style="text-align: left">
	　　恶贱有为法心无所贪着</p>
<p style="text-align: left">
	　　但求诸佛智无量无边限</p>
<p style="text-align: left">
	　　甚深难思议清净无诸苦</p>
<p style="text-align: left">
	　　如是见佛智无诸苦恼已</p>
<p style="text-align: left">
	　　哀愍诸众生贫穷无福慧</p>
<p style="text-align: left">
	　　三毒火常然无有救护者</p>
<p style="text-align: left">
	　　堕在地狱中无量苦所切</p>
<p style="text-align: left">
	　　放逸凡夫人没诸烦恼海</p>
<p style="text-align: left">
	　　盲冥无所见失诸佛法宝</p>
<p style="text-align: left">
	　　常随生死流无怖空怖畏</p>
<p style="text-align: left">
	　　我于是众生当勤度脱之</p>
<p style="text-align: left">
	　　精进求智慧为作<a>饶益</a>者</p>
<p style="text-align: left">
	　　思惟何方便可以得救护</p>
<p style="text-align: left">
	　　唯有诸如来深妙无碍智</p>
<p style="text-align: left">
	　　此智何为因无行行慧生</p>
<p style="text-align: left">
	　　思惟是智慧从于多闻起</p>
<p style="text-align: left">
	　　如是筹量已勤求多闻法</p>
<p style="text-align: left">
	　　日夜常精进听受无厌倦</p>
<p style="text-align: left">
	　　读诵爱乐法唯法以为贵</p>
<p style="text-align: left">
	　　为欲求法故以诸珍宝等</p>
<p style="text-align: left">
	　　所亲爱妻子随意诸眷属</p>
<p style="text-align: left">
	　　国土及城邑资生诸宝物</p>
<p style="text-align: left">
	　　欢喜而施与心无所恋惜</p>
<p style="text-align: left">
	　　头目耳鼻舌牙齿及手足</p>
<p style="text-align: left">
	　　肢节身血肉心肝及髓脑</p>
<p style="text-align: left">
	　　以此等施人犹不以为难</p>
<p style="text-align: left">
	　　若得闻<a>正法</a>是为甚希有</p>
<p style="text-align: left">
	　　假令有一人语此菩萨言</p>
<p style="text-align: left">
	　　汝今若能入是大猛火聚</p>
<p style="text-align: left">
	　　然后当与汝诸佛所说法</p>
<p style="text-align: left">
	　　闻已即欢喜自投无有疑</p>
<p style="text-align: left">
	　　设使三千界大火满其中</p>
<p style="text-align: left">
	　　须弥梵世下不足以为难</p>
<p style="text-align: left">
	　　若为求一句诸佛所说法</p>
<p style="text-align: left">
	　　救诸苦恼者得之为甚难</p>
<p style="text-align: left">
	　　从初始发心乃至成佛道</p>
<p style="text-align: left">
	　　我于其中间尽此诸劫数</p>
<p style="text-align: left">
	　　为欲求法故备受阿鼻苦</p>
<p style="text-align: left">
	　　何况于人间小小诸苦恼</p>
<p style="text-align: left">
	　　以听法因缘能得正忆念</p>
<p style="text-align: left">
	　　正忆念因缘能生诸禅定</p>
<p style="text-align: left">
	　　深妙等三昧及五神通事</p>
<p style="text-align: left">
	　　次第皆能起自在不随生</p>
<p style="text-align: left">
	　　菩萨住是地能以决定心</p>
<p style="text-align: left">
	　　多供养诸佛听受所说法</p>
<p style="text-align: left">
	　　断邪爱恚痴诸缚悉微薄</p>
<p style="text-align: left">
	　　犹如成炼金调和得其所</p>
<p style="text-align: left">
	　　菩萨住是地福德藏充满</p>
<p style="text-align: left">
	　　多作忉利王自在化淫欲</p>
<p style="text-align: left">
	　　爱佛功德故化导无量众</p>
<p style="text-align: left">
	　　悉能令得住无上佛道中</p>
<p style="text-align: left">
	　　菩萨住是地能以柔软心</p>
<p style="text-align: left">
	　　勤行于精进得百千三昧</p>
<p style="text-align: left">
	　　见百千诸佛相好庄严身</p>
<p style="text-align: left">
	　　其心转猛利愿力者殊胜</p>
<p style="text-align: left">
	　　常为诸众生勤求好事者</p>
<p style="text-align: left">
	　　分别解说此第三明地竟</p>
<p style="text-align: left">
	　　第四炎慧地</p>
<p style="text-align: left">
	　　诸佛子闻说如是地行义</p>
<p style="text-align: left">
	　　深妙无有量心皆大欢喜</p>
<p style="text-align: left">
	　　散众名华香供养于如来</p>
<p style="text-align: left">
	　　地及大海水悉皆大震动</p>
<p style="text-align: left">
	　　天诸采女等于上虚空中</p>
<p style="text-align: left">
	　　同以微妙音歌颂此上法</p>
<p style="text-align: left">
	　　他化自在王闻已大欢喜</p>
<p style="text-align: left">
	　　雨摩尼珠宝以散于佛上</p>
<p style="text-align: left">
	　　踊跃称赞言善哉佛出世</p>
<p style="text-align: left">
	　　功德藏流布利益于我等</p>
<p style="text-align: left">
	　　我今闻说此菩萨地行义</p>
<p style="text-align: left">
	　　是事百千劫难闻而得闻</p>
<p style="text-align: left">
	　　愿更说后地利益诸天人</p>
<p style="text-align: left">
	　　佥皆喜欲闻得地诸行义</p>
<p style="text-align: left">
	　　解脱月菩萨重请金刚藏</p>
<p style="text-align: left">
	　　愿为诸菩萨说至四地行</p>
<p style="text-align: left">
	　　金刚藏菩萨语解脱月菩萨言。佛子。诸菩萨摩诃萨净三地已。欲得第四地。当以十法明门。何等为十。一观察众生界。二观察法界。<a>三观</a>察世界。四观察虚空界。五观察识界。六观察欲界。七观察<a>色界</a>。八观察无色界。九观察胜信解界。十观察大心界。菩萨以此十法明门。得入第四地。菩萨住焰地。即于如来家。转有势力。得内法故。有十种智。何等为十。一心不退转。二于三宝中。得不坏心。清净毕竟。三修习观生灭。四修习诸法本来不生。五常修习<a>世间</a>成坏。六修习业因缘故有生七修习分别生死涅槃门差别。八修习众生业差别。九修习前际后际差别。十修习现在常灭不住行是十智心。则生佛家。转得势力。佛子。菩萨摩诃萨住是第四地。观内身循身观。精勤一心。除世间贪忧。观外身循身观。精勤一心。除世间贪忧。观内外身循身观精勤一心。除世间贪忧。观内受外受内外受。内心外心内外心。内法外法内外法循法观。精勤一心。除世间贪忧。是菩萨未生恶不善法。为不生故。勤精进发心正断。已生诸恶不善法为断故。勤精进发心正断。未生诸善法为生故。勤精进发心正行。已生诸善法为住不失修满增广故。勤精进发心正行。是菩萨修行四如意足。欲定断行成就。修如意足。依止厌依止离。依止灭。回向涅槃。精进定。心定。慧定。断行成就。修如意足。依止厌离灭。回向涅槃。是菩萨修行信根。精进根。念根。定根。慧根。依止厌离灭。回向涅槃。是菩萨修行信力。精进力。念力。<a>定力</a>。慧力。依止厌离灭。回向涅槃。是菩萨修行念觉分。择法觉分。精进觉分。喜觉分。猗觉分。定觉分。舍觉分。依止厌离灭。回向涅槃。是菩萨修行正见。正思惟。正语。正业。正命。正精进。<a>正念</a>。正定。依止厌离灭。回向涅槃。是菩萨以不舍众生心故。行以本愿助故。大悲为首故。大慈合行故。为摄一切智。为庄严佛国。为具佛诸力。无畏。不共法。三十二相。八十种好。为具足音声。为随顺佛深解脱。为思惟大智慧方便故行。</p>
<p style="text-align: left">
	　　诸佛子。菩萨住焰地。所有身见等。着我。着众生。着人。寿者。知者。见者。着五阴。十二入。十八界。所起屈伸。卷舒出没。推求心所行爱着。宝重所见。为归为洲。皆悉断灭。是菩萨转倍精进。智慧方便所生助道法。随所修行。心转柔和。堪任有用。无有疲倦。转求上法。增益智慧。救一切世间。随顺诸师。恭敬受教。如所说行。是菩萨尔时。知恩知报恩。心转和善。同止安乐。直心软心。无有邪曲。行正定行。无有憍慢。随顺教诲。得说者意。如是具足善心。软心。寂灭心。忍辱心。净地诸法思惟修行。是菩萨尔时成不转精进。不舍精进。不染精进。不坏精进。不厌倦精进。广大精进。无边精进猛利精进。无等等精进。救一切众生精进。是菩萨修习如是精进。直心清净。不失深心信解明利。善根增长。远离世间。垢浊不信。皆已灭尽。无疑无悔。现前具足于一切佛大信解事。不厌不舍。自然习乐无量之心。常现在前。菩萨住第四焰地。能见数百千万亿那由他诸佛世尊。恭敬供养。尊重赞叹。衣服饮食。卧具医药。亲近诸佛。一心听法。能信奉持。多于佛所。<a>出家</a><a>修道</a>。是菩萨乐心。深心。清净信解平等。转更明了。住寿多劫。若干百千万亿那由他劫。善根转胜譬如上真金。为庄严具。余金不及。如是菩萨住此焰地善根转增。下地菩萨所不能及。譬如摩尼珠。光明清净能照四方。余宝不及。水雨浇渍。光明不灭。菩萨住焰地。下地菩萨所不能及。一切诸魔。及诸烦恼。皆不能坏。诸佛子。是名略说菩萨第四焰地。菩萨住是地中。多作须夜摩天王。<a>教化</a>众生。破于我心。所作善业。布施爱语。利益同事皆不离念佛。不离念法。乃至不离念具足一切种智。常生是心我当于一切众生。为首为胜。乃至于一切众生。为依止者。是菩萨若欲勤行精进。须臾之间。得百亿三昧。乃至示现百亿菩萨。以为眷属。若以愿力自在示现。过于此数。若干百千万亿那由他劫。不可计知。尔时金刚藏菩萨。欲重明此义。以偈颂曰。</p>
<p style="text-align: left">
	　　诸菩萨具足修治明地已</p>
<p style="text-align: left">
	　　观察诸众生法及于世界</p>
<p style="text-align: left">
	　　虚空识欲色无色胜信解</p>
<p style="text-align: left">
	　　大心清净故得入第四地</p>
<p style="text-align: left">
	　　即于如来家增长得势力</p>
<p style="text-align: left">
	　　不退于佛道三宝不坏信</p>
<p style="text-align: left">
	　　观诸法生灭一切本来空</p>
<p style="text-align: left">
	　　知世间成败从业而有生</p>
<p style="text-align: left">
	　　众生业差别生死涅槃异</p>
<p style="text-align: left">
	　　观法先后际常灭不住相</p>
<p style="text-align: left">
	　　诸大菩萨等得如是法已</p>
<p style="text-align: left">
	　　哀愍诸众生习身受心法</p>
<p style="text-align: left">
	　　内外四念处依止于厌离</p>
<p style="text-align: left">
	　　亦依止寂灭回向于涅槃</p>
<p style="text-align: left">
	　　除灭恶法故善法得增长</p>
<p style="text-align: left">
	　　习行四正法修四如意足</p>
<p style="text-align: left">
	　　习行于五根及以修五力</p>
<p style="text-align: left">
	　　修习七觉意行于八圣道</p>
<p style="text-align: left">
	　　修习如是法皆为众生故</p>
<p style="text-align: left">
	　　本愿之所助慈悲心为首</p>
<p style="text-align: left">
	　　为摄一切智庄严诸佛土</p>
<p style="text-align: left">
	　　成就十种力无畏不共法</p>
<p style="text-align: left">
	　　诸音声言说甚深妙道法</p>
<p style="text-align: left">
	　　及无碍解脱大智慧方便</p>
<p style="text-align: left">
	　　从身见为首六十二见等</p>
<p style="text-align: left">
	　　众生及我人<a>寿命</a>知见者</p>
<p style="text-align: left">
	　　于诸阴界入之所贪着处</p>
<p style="text-align: left">
	　　得是第四地皆悉已灭离</p>
<p style="text-align: left">
	　　断诸烦恼业其心转明净</p>
<p style="text-align: left">
	　　诸所作善业皆为救世间</p>
<p style="text-align: left">
	　　菩萨柔软心常不为放逸</p>
<p style="text-align: left">
	　　堪用正直意求利于众生</p>
<p style="text-align: left">
	　　如此所求事皆为无上道</p>
<p style="text-align: left">
	　　大智慧职位利益世间故</p>
<p style="text-align: left">
	　　深心敬养师如说乐修行</p>
<p style="text-align: left">
	　　知恩报恩者易化无嗔恨</p>
<p style="text-align: left">
	　　无有邪曲心柔和同止乐</p>
<p style="text-align: left">
	　　修习如是法精进不退转</p>
<p style="text-align: left">
	　　菩萨住是地不失深直心</p>
<p style="text-align: left">
	　　净心与信解增长诸善根</p>
<p style="text-align: left">
	　　世间诸垢浊不信疑悔事</p>
<p style="text-align: left">
	　　如是等诸法皆悉得除灭</p>
<p style="text-align: left">
	　　诸菩萨住是第四焰地中</p>
<p style="text-align: left">
	　　得值无量佛咨受所说法</p>
<p style="text-align: left">
	　　于是诸佛所出家难沮坏</p>
<p style="text-align: left">
	　　如真金庄严余金所不及</p>
<p style="text-align: left">
	　　菩萨住是地诸功德深心</p>
<p style="text-align: left">
	　　智慧及方便所行清净道</p>
<p style="text-align: left">
	　　乃至千亿魔皆所不能坏</p>
<p style="text-align: left">
	　　如真妙明珠不为水雨败</p>
<p style="text-align: left">
	　　菩萨住是地天人所供养</p>
<p style="text-align: left">
	　　多作夜摩王能转诸邪见</p>
<p style="text-align: left">
	　　所作诸善业皆为佛智慧</p>
<p style="text-align: left">
	　　其心常坚固不可得动转</p>
<p style="text-align: left">
	　　若勤行精进得百亿三昧</p>
<p style="text-align: left">
	　　能见百亿佛愿力则过是</p>
<p style="text-align: left">
	　　如是第四地清净名为焰</p>
<p style="text-align: left">
	　　无量福慧者今已解说竟</p>
<p style="text-align: left">
	　　第五难胜地</p>
<p style="text-align: left">
	　　诸菩萨闻是第四地行法</p>
<p style="text-align: left">
	　　心皆怀喜悦踊跃无有量</p>
<p style="text-align: left">
	　　雨天众宝华雰雰如雪下</p>
<p style="text-align: left">
	　　咸赞言善哉金刚藏大士</p>
<p style="text-align: left">
	　　他化自在王与诸眷属等</p>
<p style="text-align: left">
	　　于上虚空中心皆大欢喜</p>
<p style="text-align: left">
	　　放众妙光明作天诸妓乐</p>
<p style="text-align: left">
	　　歌叹佛功德及诸菩萨众</p>
<p style="text-align: left">
	　　天诸采女等各以清妙音</p>
<p style="text-align: left">
	　　同声称赞佛而说如是言</p>
<p style="text-align: left">
	　　世尊久远来勤苦所求愿</p>
<p style="text-align: left">
	　　无上正真道于今始乃得</p>
<p style="text-align: left">
	　　利益天人者久乃得奉见</p>
<p style="text-align: left">
	　　<a>释迦牟尼佛</a>今至于天宫</p>
<p style="text-align: left">
	　　从久远已来大海相始动</p>
<p style="text-align: left">
	　　久远无量世今乃放妙光</p>
<p style="text-align: left">
	　　众生从久远今始得安乐</p>
<p style="text-align: left">
	　　久乃方得闻大慈悲德音</p>
<p style="text-align: left">
	　　度诸功德岸久远今乃值</p>
<p style="text-align: left">
	　　圣王能悉破憍慢我心等</p>
<p style="text-align: left">
	　　无比可恭敬而今得供养</p>
<p style="text-align: left">
	　　能开诸天道使得一切智</p>
<p style="text-align: left">
	　　世尊甚清净无量如虚空</p>
<p style="text-align: left">
	　　不染于世法如莲华在水</p>
<p style="text-align: left">
	　　处世最高大犹如巨海中</p>
<p style="text-align: left">
	　　须弥大山王是故欢喜礼</p>
<p style="text-align: left">
	　　如是诸天女各以众妙音</p>
<p style="text-align: left">
	　　敬心歌颂已默然而观佛</p>
<p style="text-align: left">
	　　解脱月菩萨请金刚藏言</p>
<p style="text-align: left">
	　　愿说得五地行相之因缘</p>
<p style="text-align: left">
	　　金刚藏菩萨语解脱月菩萨言。佛子。菩萨摩诃萨已具足第四地。欲得第五地。当以十平等心。何等为十。一过去佛法平等。二未来佛法平等。三现在佛法平等。四戒净平等。五心净平等。六除见疑悔净平等。七道非道净平等。八行知见净平等。九诸菩提分法转胜净平等。十化众生净平等。菩萨以是十平等心。得入第五地。菩萨住难胜地。善修菩提法故。深心清净故。求转胜道故。则能得佛。是菩萨得大愿力故。慈悲心不舍一切故。得念慧道力故。修习福慧不舍故。出生方便故。欲得转胜道上地明观法故。受诸佛神力所护故。生定不退心故。如实知是苦圣谛。是苦集谛。是苦灭谛。是苦灭道谛。是菩萨善知世谛。善知第一义谛。善知相谛。善知差别谛。善知说谛。善知事谛。善知生起谛。善知尽无生谛。善知入道谛。善知一切菩萨次第成就诸地起如来智谛。菩萨随众生意。令欢喜故。知世谛究竟一乘故。知第一义谛。分别诸法自相故。知相谛诸法各异故知差别谛。分别阴界入故。知说谛以身心苦恼故。知苦谛诸趣生相续故。知集谛毕竟灭一切恼故。知灭谛至不二法故。知道谛以一切种智。知一切法。次第成一切菩萨地故。知如来智谛以信解力故。知非得无尽谛智。菩萨如是以此诸谛智。如实知一切有为法。虚伪诳诈。假住须臾。诳惑凡人。菩萨尔时于众生中。大悲转胜。生大慈光明。得如是智慧力。不舍一切众生。常求佛智慧。如实观一切有为法先际后际。知众生从先际无明有爱故生。<a>流转</a>生死。于五阴归处。不能动发。增苦恼聚。是中无我。无我所。无众生。无人。无知者。无寿命者。后际亦如是。如是无所有。而愚痴贪着。不知究竟有出无出。又作是念。凡夫众生甚为可怪。无明痴故。有无量身。已灭今灭当灭。如是生死。不能于身生厌离想转更增长五道苦轮。生死水漂不能得返。归五阴舍不能舍离。不知不畏四大毒蛇。不能拔出憍慢见箭。不能灭除贪恚痴火。不能破坏无明愚闇。不能干竭爱着大海。不求十力大圣导师。常随魔意于生死城。常为诸恶觉观所转。如是苦恼。孤穷众生无有救者。无有舍者。无有究竟道者。唯我一人独无等侣。修习福慧。以是资粮。令此众生。住毕竟净。乃至得一切法中无碍智力。如是思惟。从正观生于智力发愿。所作一切善根。皆为度众生故。为一切众生求安乐故。为利益一切众生故。为解脱一切众生故。为一切众生无苦恼故。为一切众生无粗恶故。为一切众生心清净故。为调伏一切众生故。为灭一切众生诸忧恼苦。满其愿故。</p>
<p style="text-align: left">
	　　是菩萨住难胜地。不忘诸法故。名为念者。决定智慧故。名为智者。知经书意次第故。名为有道者。自护护彼故。名为有惭愧者。不舍持戒故。名为坚心者。善思惟是处非处故。名为觉者。不随他故。名为随智者。善分别诸法章句义故。名为随慧者。善修禅定故。名为得神通者。随世间法行故。名为方便者。善集福德资粮故。名为无厌足者。常求智慧因缘故。名为不舍者。集大慈大悲因缘故。名为无疲倦者。常正忆念故。名为远离<a>破戒</a>者。深心求佛十力。四无所畏。十八不共法故。名为常念佛法者。常令众生离恶修善故。名为庄严佛国者。种诸福德。庄严三十二相八十种好故。名为行种种善业者。求庄严佛身口意故。名为常行精进者。供养一切说法菩萨故。名为乐大恭敬者。一切菩萨方便中心无碍故。名为心无碍者。常乐教化众生故。名为昼夜远离余心者。菩萨如是行时。以布施教化众生。爱语利益同事。亦教化众生。又以色身示现。教化众生。亦以说法。教化众生。亦示诸菩萨行事。教化众生。亦示诸佛大事。教化众生。亦示生死过恶。教化众生。亦示诸佛智慧利益教化众生。菩萨如是修习。以大神力种种因缘方便道。教化众生。是菩萨虽种种因缘方便。心常在佛。不失善根。又复常求转胜利益众生法。是菩萨利益众生故。知世所有经书技艺。文章算数。金石诸性。<a>治病</a>医方。干消癞病。鬼着蛊毒等。妓乐歌舞。戏笑欢娱。国土城郭。聚落室宅。园林池观。华果药草。金银琉璃。珊瑚琥珀。砗磲码瑙。示诸宝聚。日月五星。二十八宿。占相吉凶。地动梦怪。身中诸相。布施持戒。摄伏其心。禅定神通。四无量心。四无色定。诸不恼乱。安众生事。哀众生故。出如此法。令入诸佛无上之法。菩萨住难胜地。值数百千万亿佛。恭敬供养。尊重赞叹。衣服饮食。卧具医药。亲近听法。闻法出家。而为法师。说法利益。得转胜多闻三昧。乃至过百千万亿劫。而不忘失。一切福德善根。转胜明净。譬如成炼真金。砗磲磨莹。其光转胜。菩萨住是地中。方便智慧力故。功德善根。转净明胜。下地不及。又如日月星宿。诸天宫殿。风持令去。不失法度。如是菩萨住难胜地。以方便思惟故。福德善根转倍明净。而不取证。亦不疾成于无上道。佛子。是名略说菩萨难胜地。菩萨住是地中。多作兜率陀天王。诸根猛利。悉能摧伏一切外道。有所作业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。佛子。是菩萨若欲勤行精进。须臾之间。得千亿三昧。乃至能示千亿菩萨。以为眷属。若以愿力神通自在。复过是数。若干百千万亿劫不可计知。时金刚藏菩萨欲重明此义。以偈颂曰。</p>
<p style="text-align: left">
	　　诸菩萨具足四地行法已</p>
<p style="text-align: left">
	　　思惟三世佛戒心除疑悔</p>
<p style="text-align: left">
	　　道非道知见菩提化众生</p>
<p style="text-align: left">
	　　如是平等观得入第五地</p>
<p style="text-align: left">
	　　四念处为弓信五根为箭</p>
<p style="text-align: left">
	　　四正勤为马四如意为车</p>
<p style="text-align: left">
	　　五力以为铠破诸烦恼贼</p>
<p style="text-align: left">
	　　勇健不退转直入第五地</p>
<p style="text-align: left">
	　　惭愧无垢衣净戒以为香</p>
<p style="text-align: left">
	　　七觉为华鬘禅定为涂香</p>
<p style="text-align: left">
	　　智慧与方便种种念庄严</p>
<p style="text-align: left">
	　　如是则得入陀罗尼园林</p>
<p style="text-align: left">
	　　四如意为足正念为头项</p>
<p style="text-align: left">
	　　慈悲明净眼利智慧为牙</p>
<p style="text-align: left">
	　　以空无我吼破诸烦恼贼</p>
<p style="text-align: left">
	　　如是人师子能入第五地</p>
<p style="text-align: left">
	　　是菩萨已得住于第五地</p>
<p style="text-align: left">
	　　转修胜净法皆为佛道故</p>
<p style="text-align: left">
	　　常行慈悲心未曾有厌倦</p>
<p style="text-align: left">
	　　常为修习此第五地行法</p>
<p style="text-align: left">
	　　深集二资粮福德及智慧</p>
<p style="text-align: left">
	　　种种方便力上地明观法</p>
<p style="text-align: left">
	　　常为佛所护得成于念慧</p>
<p style="text-align: left">
	　　次第能善观如实知诸谛</p>
<p style="text-align: left">
	　　苦集灭止道世相第一事</p>
<p style="text-align: left">
	　　说生起差别无生如来智</p>
<p style="text-align: left">
	　　如是观诸谛心微妙清净</p>
<p style="text-align: left">
	　　虽未能逮得无障碍解脱</p>
<p style="text-align: left">
	　　以能有智慧及与信力故</p>
<p style="text-align: left">
	　　得胜于一切世间诸智慧</p>
<p style="text-align: left">
	　　如是观诸谛悉知有为法</p>
<p style="text-align: left">
	　　虚伪不真实无一坚固相</p>
<p style="text-align: left">
	　　能得于诸佛慈悲光明分</p>
<p style="text-align: left">
	　　为诸众生故专心求佛慧</p>
<p style="text-align: left">
	　　知有为先后众生甚可愍</p>
<p style="text-align: left">
	　　堕在无明闇爱因缘所系</p>
<p style="text-align: left">
	　　是菩萨能灭世间之苦恼</p>
<p style="text-align: left">
	　　知法无寿者犹如草木等</p>
<p style="text-align: left">
	　　众生常以二烦恼因缘故</p>
<p style="text-align: left">
	　　从于先世来后世亦如是</p>
<p style="text-align: left">
	　　相续不断绝不能尽苦边</p>
<p style="text-align: left">
	　　于此生愍伤我当度脱之</p>
<p style="text-align: left">
	　　不能出五阴不畏四大害</p>
<p style="text-align: left">
	　　不拔诸邪箭不灭三毒火</p>
<p style="text-align: left">
	　　不除无明闇堕在大爱海</p>
<p style="text-align: left">
	　　无有智慧眼离大导师故</p>
<p style="text-align: left">
	　　知如是事已转加勤精进</p>
<p style="text-align: left">
	　　有所作起业皆为度众生</p>
<p style="text-align: left">
	　　常住正念慧有道有惭愧</p>
<p style="text-align: left">
	　　坚心觉随智转更令增益</p>
<p style="text-align: left">
	　　修福慧无厌持戒不羸弱</p>
<p style="text-align: left">
	　　求多闻无倦正修净佛土</p>
<p style="text-align: left">
	　　种相好音声因缘无厌足</p>
<p style="text-align: left">
	　　所作诸善业皆为利众生</p>
<p style="text-align: left">
	　　为利世间故造立经书等</p>
<p style="text-align: left">
	　　金石性医方歌舞戏笑事</p>
<p style="text-align: left">
	　　堂阁及园林衣服诸饮食</p>
<p style="text-align: left">
	　　示种种宝聚令众得欢喜</p>
<p style="text-align: left">
	　　占日月五星及二十八宿</p>
<p style="text-align: left">
	　　地动吉凶相梦书诸怪事</p>
<p style="text-align: left">
	　　布施净戒等离欲修禅定</p>
<p style="text-align: left">
	　　四无量神通安乐世间故</p>
<p style="text-align: left">
	　　大智慧菩萨得此难胜地</p>
<p style="text-align: left">
	　　供养万亿佛从佛而听法</p>
<p style="text-align: left">
	　　所修诸善根皆悉得明净</p>
<p style="text-align: left">
	　　犹如砗磲宝莹磨于真金</p>
<p style="text-align: left">
	　　譬如宝宫殿风持不失法</p>
<p style="text-align: left">
	　　世法所不染如莲华在水</p>
<p style="text-align: left">
	　　菩萨住是地多作兜率王</p>
<p style="text-align: left">
	　　诸根转猛利破诸外道见</p>
<p style="text-align: left">
	　　所作诸善业皆为佛智慧</p>
<p style="text-align: left">
	　　得佛力无畏能度诸众生</p>
<p style="text-align: left">
	　　是菩萨勤修转胜精进力</p>
<p style="text-align: left">
	　　即能得千亿深妙诸三昧</p>
<p style="text-align: left">
	　　供养千亿佛动千亿世界</p>
<p style="text-align: left">
	　　随其所愿力过是数无量</p>
<p style="text-align: left">
	　　如是第五地种种诸方便</p>
<p style="text-align: left">
	　　上智慧大人<a>如法</a>解说竟</p>
		

	
	

		</div></div><hr><script charset='utf-8' src='../../js/footer.js'></script></body></html>