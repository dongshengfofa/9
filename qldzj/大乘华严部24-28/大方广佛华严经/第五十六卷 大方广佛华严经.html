<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五十六卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五十六卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五十六卷 <a>大方广佛华严经</a></strong></p>
<p style="text-align: left">
	　　入法界品第三十四之十二&nbsp;</p>
<p style="text-align: left">
	　　尔时善财。说偈赞已。白言天神。向所显现不思议法。此法门者名为何等。发道心来为几时耶。久如当成无上菩提。答言。善男子。此法门者。名随应化<a>觉悟</a>众生长养善根。善男子。我入此法门。觉悟一切诸法平等。知一切法真实之相。远离<a>世间</a>无所染着。解一切色非一非异。了色非色。而能显现无量诸色。所谓种种色。清净色。庄严色。放一切庄严色。普现色。同一切众生色。一切世间现前色。普照色见无厌色。相好净色。离恶色。现勇猛色。甚深色。一切世间无能尽色。叹无尽色。种种云色。诸形像色。显现无量<a>自在</a>力色。可爱乐色。一切善起色。随应现前色。随应度众生色。普照无碍色。离垢色。不坏净身色。不思议法方便光明色。非比非无比妙绝色。非明闇色。灭一切闇色。积集一切白净法色。功德大海之所生色。过去<a>修行</a>恭敬生色。净直心生如<a>虚空</a>色。胜广大色。无断无尽色。海光明色。一切世间无所依止不可坏色。充满一切十方无碍色。念念色。海色。令一切众生大<a>欢喜</a>色。摄取一切众生坚固色。一切毛孔中如来功德师子吼色。净一切众生深心色。显现一切法义色。<a>圆满</a>光明无碍色。离垢虚空等色。不依垢无著色。普照离垢法界色。不可称色。随眼见色。照诸方色。随时显现应众生色。寂静色。灭一切烦恼色。一切众生功德<a>福田</a>光明色。见不虚色。大智光色。无碍法身满一切色。显现威仪不虚色。积集大慈海色。具足功德须弥山色。普照一切趣色。净大智色。<a>正念</a>一切世间色。一切宝光色。净宝藏色。不坏净众生色。趣萨婆若色。悦众生眼色。一切宝庄严胜光明色。不取不舍一切众生色。无决定无究竟色。显现自在诸持力色。一切自在神足色。佛种姓色。远离众恶满法界色。悉诣一切诸佛大众照一切色。成诸海色。善行依果色。随化授色。一切世间见无厌色。种种光明普照色。显现三世一切色。显现一切海色。放一切光明海色。种种光色。过一切世间一切香光色。显现圆满诸日云色。持圆满净月云色。放须弥山妙华云色。出种种鬘云色。显现一切钵昙摩华云色。一切香像云充满法界色。散一切末香云色。现一切佛净愿身色。一切音声出师子吼法界海色。<a>普贤菩萨</a>清净身色。于念念中。现如是等色。充满十方<a>教化</a>众生。或见或念而得度脱。或现转法轮。或现随时应。或现亲近。或现觉悟。或现自在神力。或现种种变化。或现不可思议自在神力变化。度脱众生。灭不善法安立善法。满足大愿。一切智势力。<a>菩萨</a>法门势力。具足成就大慈大悲。佛子。我住此法门。现无量色身。分别了达一切色海。放无量无边法云。普照一切诸佛世界。现无量无边诸佛。现无量无边自在神力。觉悟众生长养善根。于念念中。令不可思议众生。于阿耨多罗三藐三菩提得不退转。佛子。如汝所问。得此法门为几时者。我今承佛神力为汝解说。佛子。菩萨圆满智慧。离一切虚妄。本性清净。一切种智。超出一切诸障碍山。随所应化皆悉普照。佛子。譬如日性无有暗冥。但日没已天下则闇。出则大明。菩萨圆满明净智日。亦复如是。离一切虚妄。普照一切教化众生。佛子。譬如净日出阎浮提。普照天下众宝山树。影现一切大海河池。众生之类莫不对见。日亦不来入此池流。菩萨智日。亦复如是。出三有海。于佛实法虚空中行。住于寂灭。应现一切趣趣生处。同众生身而化度之。实不<a>生死</a>无所染着。离一切虚妄无修短想。何以故。佛子。菩萨摩诃萨。离诸颠倒。了一切世悉如梦幻。解真实法无有众生。圆满大悲皆悉对现。一切众生而教化之。佛子。譬如大船。不依此岸不乐<a>彼岸</a>不着中流。于大海中济度众生。菩萨摩诃萨。亦复如是。以波罗蜜力船。于生死海济度众生。不依此岸不乐彼岸而度众生。于一切劫修菩萨行。不起劫想。亦不见劫有修短相。佛子。譬如虚空出过法界。一切世界有成有败。而彼虚空本性清净。无所染污不可沮坏。远离恐怖一切障碍。而能普持未来诸劫。一切佛刹。菩萨摩诃萨心。亦复如是。以虚空等圆满智慧。庄严其心。发起一切大愿风轮。持一切众生。令灭恶道生诸善趣。心无忧喜。安立众生一切智道。除灭烦恼生死过患。佛子。譬如化人无有实形生老病死饥渴等苦。菩萨出生如化智慧不可沮坏妙色法身。亦复如是。于一切劫诸生死中。化度众生而无所著。亦无恐怖。无贪无恚。除灭一切炽然烦恼。心不贪乐一切趣生。佛子。菩萨智慧。虽复如是甚深难测。我当承佛神力为汝解说。令未来世诸菩萨等。满足大愿成就诸力。佛子。乃往古世。过世界海微尘等劫。复过是数有劫。名善光。彼有世界。名曰宝光。于彼劫中。有万如来出兴于世。最初如来号法轮音声虚空灯。彼阎浮提中。有宝庄严王都。彼有大林名善光明。于此林中。有一道场名曰善华。彼道场上。有宝莲花师子之座。时彼如来。于此座上。成阿耨多罗三藐三菩提。尔时人民寿十千岁。杀盗淫佚妄言两舌恶口绮语贪恚邪见。行如是等十不善道。时彼如来。于百岁中坐于道场。为诸菩萨及诸天王并阎浮提宿植德者。而为<a>说法</a>。其余众生待善根熟。尔时国王名曰胜光。时彼人民行十不善贪着五欲。作种种恶远离善法。不孝父母。不敬<a>沙门</a><a>婆罗门</a>。有无量众生犯王治法。囚执囹圄受诸楚毒。尔时彼王。有一太子。名曰善伏。端正殊特成就妙色。具二十八大人之相。处在中宫采女围绕。闻彼狱人楚毒音声。闻已忧恼起大悲心。入彼狱中见诸罪人。裸形乱发系缚搒笞。悲号流泪苦毒无量。太子见已发大悲心。慰谕之言莫恐莫怖。我今能令汝等<a>解脱</a>。于是太子往诣王所。白言大王。狱中罪人愿施<a>无畏</a>。大王。哀愍幸垂矜赦。时彼大王。召诸群臣而共参议。此事云何。群臣答言。彼诸罪人窃盗官物。谋弑大王侵犯宫人。有如是罪必应刑戮。若救彼者罪应至死。时彼太子大悲深至。救护彼故作如是言。我代狱囚受诸楚毒。愿苦治我。我为救彼不惜身命。欲令罪囚悉得解脱。所以者何。若我不救此众生者。云何能济<a>三界</a>牢狱。诸在生死牢狱众生。悉为贪爱之所缠缚。愚痴所蔽受种种苦。身形鄙陋心常放逸。而不能知出要之道。无智慧光着诸法界。无有福慧远离实智。染缚结垢幽闭苦狱。随顺恶魔生老病死。常为忧恼之所逼迫。我当云何令彼解脱。我今应当舍自身命而救拔之。尔时五百大臣。咸发声言。大王当知。如太子意。放狱囚者。毁坏王法危及我等。不治太子国不久立。王闻此言即发威怒令诛太子。王后闻之毁容降服。与千采女驰诣王所。头面礼足。如是请言。大王当知。太子有罪。愿垂慈恕赐其<a>寿命</a>。时彼大王即召太子。太子既至。复白王言。愿垂哀赦狱囚苦人。若不矜恕。我代受苦。王言随意。尔时太子。即入狱中。放诸罪人。代受楚毒曾无中悔。一向正念一切种智。大悲为首<a>饶益</a>众生。夫人白王。愿听太子。在外半月。布施修福。然后随王<a>如法</a>苦治。王即听许。时彼都城北有一大林。名曰日光。太子诣彼设大施会。须食与食须衣与衣。乃至车乘华鬘涂香末香幢幡缯盖。及余一切宝庄严具。期限既满。尔时国王及诸群臣。长者<a>居士</a>男女大小。并诸外道皆悉云集。尔时法轮音声虚空灯如来。知诸众生应化时至。与大众俱。天王围绕。龙王供养。夜叉王守护。乾闼婆王赞叹。阿修罗王礼侍。迦楼罗王以清净心散诸杂宝。紧那罗王欢喜赞叹。供养过去诸佛。摩睺罗伽王悲泣正观。与如是等无量大众前后围绕。来诣彼会。尔时太子及诸大众。遥见佛来。端严殊特诸根寂定。如大象王。神心澄明净若渊海。显现如来自在境界。胜妙功德相好严身。圆满光明。普照一切。震动十方无量世界。一切毛孔。普出如来微妙香云。普雨种种诸庄严云。行佛威仪。除灭一切众生烦恼。尔时太子。既见如来欢喜无量。五体投地。合掌白言。善来<a>世尊</a>。念哀取我。唯愿世尊。处摩尼座。诸菩萨众皆就宝座。周匝围绕。时佛坐已。除灭一切众生苦患。离诸障盖堪圣<a>法器</a>。尔时如来。知诸众生应受化者。而为演说圆满因缘修多罗。时彼大众。闻<a>正法</a>已。八十那由他众生。皆起离垢清净<a>法眼</a>。得无学地。一万众生得大乘道。满足普贤菩萨行愿。见十方佛转正法轮。现自在力。百佛世界微尘等众生。具摩诃衍。灭十方世界无量众生恶道苦难。生<a>天人</a>趣。时彼太子。得随应化觉悟众生。长养善根法门。佛子。尔时太子。岂异人乎。我身是也。我于一切众生。起大悲心普饶益之。不着三界。又亦不求名誉果报。舍离憍慢不轻他人。不加彼恶不贪财利。远离三有庄严大乘。开一切智门。普行菩萨无量诸行。佛子。我于尔时得此法门。时诸大臣。今五百恶人调达眷属是也。彼诸人等。佛皆教化。令发阿耨多罗三藐三菩提心。过未来世须弥山微尘等劫。成等正觉。所住世界同名宝光。国界庄严。父母种姓。受胎出生。弃家学道。往诣道场。转正法轮。说修多罗。语言音声。光明眷属。寿命法住。及其名号。皆悉不同。其最初佛号饶益月。第二佛号大悲师子。第三佛号救护众生。最后如来号大医王。佛子当知。本诸罪人。我所救者。即拘楼孙等贤劫千佛。及百万阿僧祇诸大菩萨。于无量精进妙德慧佛所。发阿耨多罗三藐三菩提心。今悉现在十方国土。行菩萨行。修习增广。此随应化。觉悟众生。长养善根法门者是也。佛子。时王胜光者。今萨遮尼揵子大论师是也。时王宫人诸眷属者。即彼尼揵六万<a>弟子</a>。与师俱来。共佛论义。悉降伏之。授阿耨多罗三藐三菩提记者是也。此诸人等当成正觉。世界劫号皆悉不同。佛子。我于尔时救罪人已。父母听我舍离国土妻子眷属。于法轮音声虚空灯佛所。<a>出家</a>学道。五百岁中净修梵行。于此中间。得一万三昧。一万陀罗尼门。一万诸明。一万法藏。一万萨婆若勇猛精进。一万清净忍门。一万寂灭<a>禅定</a>。一万方便般若波罗蜜。各于十方。现前对见一万如来。出生一万菩萨大愿。长养菩萨一万诸力。又得菩萨一万<a>神通</a>。于念念中。各游十方一万佛刹。于念念中。各忆十方一万佛海。见彼如来一万化海。普游十方教化众生。于念念中。见十佛世界众生。于诸趣中死此生彼。或好或丑。或之善处或入恶道。知彼众生诸心心法。心意所行及诸根海。行业善根皆悉明达。佛子。我于尔时命终之后。即复于彼阎浮提中。王宫受生作转轮王。彼法轮音声虚空灯如来灭度之后。我于尔时守护正法。次值法虚空妙德王佛。次为释王。即彼道场。值天藏佛。次为焰摩天王。即彼世界。值大地功德山佛。复值法轮光音声王佛。次为化乐天王。即彼世界。值虚空灯智王佛。次为阿修罗王。即彼世界。值一切法雷震王佛。次为他化自在天王。即彼世界。值不可坏力幢佛。次为梵王。即彼世界。值法轮化普光音佛。佛子。于彼宝光世界善光劫中。一万如来出兴于世。我悉值遇。次复有劫。名曰日光。六十亿佛出兴于世。时我为王。名大智慧。值最初相好功德山佛。复值妙音声佛。次为大臣。值离垢童子佛。次为阿修罗王。值勇猛精进佛复值究竟相好佛。次为商人。值离垢臂佛。次为城天。值师子行佛。次为毗沙门天王。值天周罗佛。次为乾闼婆王。值法上名称佛。次为鸠槃荼王。值光明天冠佛。恭敬供养。佛子。我诸趣受身。供养如是等六十亿佛。于一一佛所。教化无量无边众生。我于一一佛所。得种种三昧门。种种陀罗尼门。具足诸辩。种种智慧种种法光。照十方海诸佛刹海。见诸佛海。如一劫中值遇诸佛恭敬供养。于世界微尘等劫一切世界中。诸佛兴世我悉值遇恭敬供养。闻法受持守护正法。亦复如是。于诸佛所修此法门。尔时愿勇光明守护众生夜天。欲重明此义。以偈颂曰。</p>
<p style="text-align: left">
	　　欢喜恭敬心能问甚深法</p>
<p style="text-align: left">
	　　我当承佛力为汝分别说</p>
<p style="text-align: left">
	　　过于不思议世界海尘劫</p>
<p style="text-align: left">
	　　尔时有一劫名曰为善光</p>
<p style="text-align: left">
	　　彼时有世界名曰为宝光</p>
<p style="text-align: left">
	　　于彼世界中十千佛兴世</p>
<p style="text-align: left">
	　　我值彼诸佛恭敬悉供养</p>
<p style="text-align: left">
	　　于彼如来所修习此法门</p>
<p style="text-align: left">
	　　尔时有王都名曰可爱乐</p>
<p style="text-align: left">
	　　广博悉平正种种妙庄严</p>
<p style="text-align: left">
	　　众生杂行起世界有净秽</p>
<p style="text-align: left">
	　　时彼诸众生多行不善法</p>
<p style="text-align: left">
	　　尔时有大王号曰为胜光</p>
<p style="text-align: left">
	　　正法治天下等心于一切</p>
<p style="text-align: left">
	　　彼王有太子号名曰善伏</p>
<p style="text-align: left">
	　　端严甚姝妙相好庄严身</p>
<p style="text-align: left">
	　　时彼诸人民有犯王法者</p>
<p style="text-align: left">
	　　幽闭在牢狱太子悉救之</p>
<p style="text-align: left">
	　　尔时诸臣等俱白大王言</p>
<p style="text-align: left">
	　　太子欲危王宜应加苦治</p>
<p style="text-align: left">
	　　时王用臣言如法治太子</p>
<p style="text-align: left">
	　　诸臣送太子至彼刑戮处</p>
<p style="text-align: left">
	　　王后闻此已来白大王言</p>
<p style="text-align: left">
	　　愿听十五日布施修功德</p>
<p style="text-align: left">
	　　时王即听许令其修福业</p>
<p style="text-align: left">
	　　肴膳车乘等随欲悉给之</p>
<p style="text-align: left">
	　　所期日已尽将至刑戮处</p>
<p style="text-align: left">
	　　彼时一切众悲感悉号泣</p>
<p style="text-align: left">
	　　时法轮音声虚空灯如来</p>
<p style="text-align: left">
	　　知众生根熟往诣大众所</p>
<p style="text-align: left">
	　　显现自在力演说圆满经</p>
<p style="text-align: left">
	　　无量诸众生悉授菩提记</p>
<p style="text-align: left">
	　　尔时王太子即发菩提心</p>
<p style="text-align: left">
	　　愿我悉度脱一切诸群萌</p>
<p style="text-align: left">
	　　供养彼如来即随佛出家</p>
<p style="text-align: left">
	　　勇猛精进力专求无上道</p>
<p style="text-align: left">
	　　具足此法门大悲念众生</p>
<p style="text-align: left">
	　　知法真实相劫海修菩提</p>
<p style="text-align: left">
	　　一切诸导师次第兴出世</p>
<p style="text-align: left">
	　　我皆悉恭敬供养护持法</p>
<p style="text-align: left">
	　　刹海微尘等一切诸劫中</p>
<p style="text-align: left">
	　　如来出兴世恭敬悉供养</p>
<p style="text-align: left">
	　　善伏我身是修习大悲心</p>
<p style="text-align: left">
	　　不惜身寿命救护彼苦人</p>
<p style="text-align: left">
	　　逮得此法门劫海常修习</p>
<p style="text-align: left">
	　　念念悉增长无量诸功德</p>
<p style="text-align: left">
	　　所见诸最胜方便为我说</p>
<p style="text-align: left">
	　　闻已即修习此寂灭法门</p>
<p style="text-align: left">
	　　无量劫修此不思议法门</p>
<p style="text-align: left">
	　　佛雨<a>甘露</a>海我已悉饮之</p>
<p style="text-align: left">
	　　依止此法门普游十方界</p>
<p style="text-align: left">
	　　一念悉分别三世诸佛刹</p>
<p style="text-align: left">
	　　依此法门故见三世佛海</p>
<p style="text-align: left">
	　　于诸最胜所现身如电光</p>
<p style="text-align: left">
	　　依此法门故遍诣十方佛</p>
<p style="text-align: left">
	　　各现大神力胜妙威仪法</p>
<p style="text-align: left">
	　　依此法门故能为问难海</p>
<p style="text-align: left">
	　　不思议诸佛所说闻受持</p>
<p style="text-align: left">
	　　依此法门故于十方世界</p>
<p style="text-align: left">
	　　诸佛大众中自在显神变</p>
<p style="text-align: left">
	　　依此法门故种种现色身</p>
<p style="text-align: left">
	　　能于一身中显现诸佛身</p>
<p style="text-align: left">
	　　依此法门故一一毛孔中</p>
<p style="text-align: left">
	　　放大光明海除众生烦恼</p>
<p style="text-align: left">
	　　依此法门故一一毛孔中</p>
<p style="text-align: left">
	　　出化无量身法雨济众生</p>
<p style="text-align: left">
	　　此法难思议菩萨所修学</p>
<p style="text-align: left">
	　　依住此法门尽来劫修行</p>
<p style="text-align: left">
	　　除灭诸邪见随应化众生</p>
<p style="text-align: left">
	　　悉令得安住一切种智地</p>
<p style="text-align: left">
	　　不可思议趣显现种种身</p>
<p style="text-align: left">
	　　随其所应化而为演说法</p>
<p style="text-align: left">
	　　佛子。我唯成就此法门。诸大菩萨。超出世间普照诸趣。悉能究竟一切境界。坏障碍山。了达<a>法相</a>。善巧方便。分别诸法。解法<a>无我</a>。摄取教化度脱众生。皆悉了知三世法界。善知一切语言道海。我当云何能入如是大智慧海。大智境界。三昧解脱。法门自在。善男子。此阎浮提有一园林。名流弥尼。彼有天名妙德圆满。汝诣彼问。云何菩萨行菩萨行。生如来家为世间灯。尽未来劫修菩萨行心无疲倦。时善财童子。头面敬礼彼夜天足。绕毕辞退。</p>
<p style="text-align: left">
	　　尔时善财童子。正念思惟彼夜天教。修习增长。随所应化觉悟众生。长养善根法门。渐渐游行至彼林中。周遍推求妙德圆满林天。见坐众宝楼阁之上。二万那由他诸天围绕。为说菩萨受生海经。生如来家。长养菩萨功德。尔时善财。头面礼足。白言天神。我已先发阿耨多罗三藐三菩提心。云何菩萨行菩萨行。生如来家为世间灯。答言。佛子。菩萨有十种受生法。若有菩萨行是法者生如来家。于念念中长养善根。不退不怖不恼不乱。不懈不悔至一切智。顺知法界修解脱道。于一念中。长养一切诸波罗蜜。舍离世间具足佛地。智慧猛盛<a>佛法</a>现前。顺真实义满萨婆若。何等为十。所谓供养一切佛方便虚空愿藏菩萨受生法。满菩提心枝藏菩萨受生法。现前方便观察寂灭<a>虚空藏菩萨</a>受生法。以净直心普照三世藏菩萨受生法。普照一切藏菩萨受生法。生如来家藏菩萨受生法。<a>佛光</a>明力藏菩萨受生法。具足分别萨婆若门藏菩萨受生法。一切法界化庄严藏菩萨受生法。勇猛精进至佛<a>地藏菩萨</a>受生法。佛子。何等为供养一切佛方便虚空愿藏受生法。此菩萨摩诃萨。发如是愿。我当恭敬供养一切诸佛。无量喜心见佛无厌。具不坏信积集功德。供养诸佛心无厌足。佛子。是为初受生法。萨婆若初门长养善根故。佛子。何等为满足菩提心枝藏受生法。此菩萨摩诃萨。发阿耨多罗三藐三菩提心。起大悲心。救护一切众生故。值遇佛心。常见佛故。求正法心。无所惜故。大庄严心。向萨婆若故。发大慈心。普覆摄取一切众生故。不舍一切众生心。萨婆若庄严不可坏故。离谄曲心。得实智故。如说行心。得菩萨道故。不欺一切佛心。满足诸佛大誓愿故。为萨婆若发大愿心。教化未来一切众生故。如是等佛刹微尘等菩提心枝满足。生如来家佛子。是为第二受生法。佛子。何等为现前方便观察寂灭虚空藏受生法。此菩萨摩诃萨。观察寂灭一切法海心。究竟满足一切智道不疲倦心。正念善法业海心。一切菩萨诸三昧海清净心。具一切菩萨诸功德心。出生一切菩萨庄严道心。于无量劫勇猛精进不休息心。出生普贤行化一切众生心。善学威仪住菩萨德一切诸有悉非有心。佛子。是为第三受生法。佛子。何等为以净直心普照三世藏受生法。此菩萨摩诃萨。净直心界照佛菩提。深入菩萨方便法海。深心不坏犹若金刚。背一切有诸生死趣。向一切佛具自在力。趣诸胜道增益菩萨根。离垢净心不可动转。长养大愿。常为诸佛之所护念。坏散一切诸障碍山。悉为众生而作归依。佛子。是为第四受生法。佛子。何等为普照一切藏受生法。此菩萨摩诃萨。具足方便教化众生不贪财利。以清净心悉舍一切。持无量净戒。住佛境界。具足忍法。得一切佛忍光明法。勇猛精进。究竟一切智境界。修习诸禅。具足清净圆满普门三昧智慧。以明净慧日普照法界。得无碍眼见一切佛海。深入一切诸法原底。智者所赞。令众生欢喜。修习正法见真实相。佛子。是为第五受生法。佛子。何等为生如来家藏受生法。此菩萨摩诃萨。生如来家随诸<a>佛教</a>。具足一切甚深法门。同三世一切诸佛大愿。同三世一切诸佛善根。同三世一切诸佛法身。远离世间向离世间趣。长养白净法。住大功德法门。得佛持定见诸如来。随所应化净诸众生。不舍大愿闻法受持。佛子。是为第六受生法。佛子。何等为佛光明力藏受生法。此菩萨摩诃萨。深入佛力遍游十方。供养诸佛心无疲倦。知一切法如幻如梦。色如电光。成就如化自在通明。知一切有生趣如影。知一切佛所转法轮皆悉如响。悉究竟说一切法界。佛子。是为第七受生法。佛子。何等为具足分别萨婆若门藏受生法。此菩萨摩诃萨。以童子身。住菩萨住。观萨婆若。于无量劫。观察一一诸智慧门。劫犹可尽。诸智慧门不可穷尽究竟菩萨自在境界诸三昧门。念念悉诣十方佛所。入不可坏三昧境界。不可坏法。不可坏智。无边境界。得非境界。于少境界悉具足。得不可说地。于无量中得有量法。知诸世间名假施设。分别一切语言之法。佛子。是为第八受生法。佛子。何等为一切法界化庄严藏受生法。此菩萨摩诃萨。种种庄严无量佛刹。究竟众生。诸变<a>化身</a>。佛应化身。无所依止。清净法化。悉行一切无碍法界。应受化者为彼现身。教示种种诸菩萨行。善能出生离诸障碍一切智门净智慧藏。教化众生未曾失时。佛子。是为第九受生法。佛子。何等为勇猛精进至佛地藏受生法。此菩萨摩诃萨。悉于三世诸如来所受灌顶法。一切世界境界无障碍。菩萨悉知三世众生死此生彼。修菩萨行。知诸众生心次第起。知三世佛次成正觉。善巧方便知法次第。知一切劫次第成败。随应众生显现庄严。成等正觉显现次第转正法轮。教化无量无边众生。佛子。是为第十受生法。菩萨摩诃萨。住是法已。种种庄严一切佛刹。无量亿劫。无量法海。无量境界。教化众生。觉悟无量诸法界流。显现诸佛不可思议。如虚空等深法境界。无量诸行摄取众生。现转法轮。于一切世界。护持佛法。悉于一切境界。以微妙音说不可说佛正法云。住诸法门趣无碍道。以一切法庄严道场。随所应度成佛兴世。教化成熟无边众生。时彼林天。欲重明此义。以偈颂曰。</p>
<p style="text-align: left">
	　　清净正直心先发如是愿</p>
<p style="text-align: left">
	　　普见一切佛供养无厌足</p>
<p style="text-align: left">
	　　皆悉净庄严三世诸佛刹</p>
<p style="text-align: left">
	　　以愿庄严心度脱诸群生</p>
<p style="text-align: left">
	　　修习寂灭法其心无厌足</p>
<p style="text-align: left">
	　　三世无障碍身心如虚空</p>
<p style="text-align: left">
	　　深入大悲海直心如须弥</p>
<p style="text-align: left">
	　　穷尽大智海是为人中雄</p>
<p style="text-align: left">
	　　大慈覆一切增广诸度海</p>
<p style="text-align: left">
	　　教化诸群生此是无上人</p>
<p style="text-align: left">
	　　知法真实相三世佛家生</p>
<p style="text-align: left">
	　　究竟诸法海是为智慧者</p>
<p style="text-align: left">
	　　清净妙法身其心无障碍</p>
<p style="text-align: left">
	　　己身满十方具足如来力</p>
<p style="text-align: left">
	　　甚深智慧中逮得自在力</p>
<p style="text-align: left">
	　　专求一切智究竟三昧海</p>
<p style="text-align: left">
	　　严净诸佛刹教化一切众</p>
<p style="text-align: left">
	　　显现自在力是为称庄严</p>
<p style="text-align: left">
	　　深入最胜力长养萨婆若</p>
<p style="text-align: left">
	　　法界无障碍此是真佛子</p>
<p style="text-align: left">
	　　佛子。菩萨摩诃萨。具此十法。生如来家为世间灯。佛子。我成就此无量境界自在法门。尔时善财。白言天神。此法门者境界云何。答言。佛子。我已具足一切菩萨受生大愿。是故我来生此林中。本愿力故。正念菩萨受生之法。于后百年。菩萨从彼兜率陀天。降神下生。时此林中有十种瑞相。何等为十。一者此林忽然广博地平如掌。二者土石杂秽变为金刚众妙庄严。三者宝娑罗树周匝行列。四者时此林中沉水末香。出过诸天种种庄严。五者诸妙华鬘宝庄严具皆悉充满。六者诸宝树中自然流出种种妙宝。七者诸池水中出芙蓉华。八者时此林中<a>娑婆世界</a>欲色诸天龙夜叉乾闼婆阿修罗迦楼罗紧那罗摩睺罗伽。恭敬作礼合掌而住。九者天女乃至摩睺罗伽女。赍供养具。合掌恭敬于一面住。十者十方一切佛脐中放光明。名曰菩萨受生自在灯。普照此林。于彼一一诸光明中。现一切佛受生自在出家自在。一切菩萨功德自在。又出如来微妙音声。佛子。是为林中十种瑞相。此相现时。诸天王等。知必当有菩萨下生。我见此瑞欢喜无量。佛子。摩耶夫人。出迦毗罗城。入此园林。生太子时。自然而有十种光明。因此光故。一切众生得法光明。何等为十。所谓宝芽藏光。一切香光。钵昙摩光。出微妙声赞善生光。十方菩萨初发心光。一切菩萨得入诸地自在法光。一切菩萨诸波罗蜜大智慧光。出生菩萨无量大智愿光。方便化度众生智光。普照一切法界诸佛受胎出生弃家学道成正觉光。佛子。是为十种光明。此光普照无量无边诸众生心。佛子。摩耶夫人。于此林中。在毕利叉树下坐。时现菩萨十种受生自在。何等为十。尔时欲界一切天王。天子天女。<a>色界</a>诸天。及龙夜叉乾闼婆阿修罗迦楼罗紧那罗摩睺罗伽并其眷属。皆悉云集。为欲供养彼菩萨故。尔时摩耶夫人。放大功德妙色光明。普照一切。其余光明悉蔽不现犹如聚墨。除灭众生一切烦恼一切恶道苦。又于一切诸毛孔中放大光明。普照十方。无所障碍。是为菩萨第一受生自在。复次。佛子。摩耶夫人腹内。悉能容受三千<a>大千世界</a>。又能显现百亿四天下。于彼百亿阎浮提中。王都京邑所住园林名字各异。摩耶夫人。遍坐彼处。诸天围绕。悉为显现不可思议智慧自在。是为菩萨第二受生自在。复次。佛子。摩耶夫人。一一毛孔中。显现如来于过去世为菩萨时。恭敬尊重供养诸佛。彼诸如来所说正法。于毛孔中皆悉得闻。譬如明镜。净池水中见日月像。摩耶夫人诸毛孔中。显现如来于过去世为菩萨时。恭敬尊重供养诸佛。彼诸如来所说正法皆悉得闻。亦复如是。是为菩萨第三受生自在。复次。佛子。摩耶夫人一一毛孔中。显现如来于过去世诸世界中。城邑聚落山林河池。一切诸处行菩萨行。随彼诸劫所值诸佛清净善根。寿命名号及善知识。如是等事皆悉显现。菩萨于彼诸受生时。摩耶夫人常为其母。是为菩萨第四受生自在。复次。佛子。摩耶夫人一一毛孔中。显现如来于过去世为菩萨时。其身色相行业威仪所受苦乐。是为菩萨第五受生自在。复次。佛子。摩耶夫人一一毛孔中。显现如来于过去世为菩萨时。所行布施身体手足眼耳鼻舌。骨齿髓脑心血皮肉。妻子眷属城邑聚落。宫殿宝物一切内外。并诸受者皆悉显现。又闻求者所言音声。是为菩萨第六受生自在。复次。佛子。摩耶夫人身中。普出过去诸佛本为菩萨最后生时。庄严佛刹。众生树林。华鬘诸香涂香末香。摩尼宝王娱乐赞叹。如是等事充满此林。皆悉闻见。是为菩萨第七受生自在。复次。佛子。摩耶夫人身中。又出诸天宫殿龙夜叉乾闼婆阿修罗迦楼罗紧那罗摩睺罗伽及人宫殿。众宝庄严妙香普熏无能坏者。出过诸天。为欲供养彼菩萨故。充满此林。是为菩萨第八受生自在。复次。佛子。摩耶夫人身中。又出十不可说亿那由他世界微尘等菩萨。其身色像相好庄严。光明自在及其眷属。皆悉同彼卢舍那佛。是诸大士。从彼出已。赞叹菩萨。是为菩萨第九受生自在。复次。佛子。菩萨生时。于摩耶夫人前地金刚轮中。生大莲华。金刚为茎。有十世界微尘等宝叶。摩尼宝王以为其台。众宝香鬘。以阿僧祇宝网罗覆其上。一切天王所共执持。一切乾闼婆王普雨香云。赞叹过去诸佛功德。一切夜叉王围绕守护。自然出生众妙宝华娱乐音声。一切阿修罗王皆悉降伏头面敬礼。一切迦楼罗王以宝缯幡庄严虚空。一切紧那罗王欢喜谛观心无厌足。赞叹歌颂菩萨功德。一切摩睺罗伽王欢喜踊跃。普雨种种庄严云。是为菩萨第十受生自在。佛子。摩耶夫人生菩萨时。如虚空中现明净日。如雷电光。如山起云。如闇中灯。菩萨尔时虽现出生。而悉解达一切诸法。如电梦幻。不来不去不生不灭。佛子。我一念中。悉知菩萨此阎浮提受生自在出生自在。亦知百亿阎浮提受生自在出生自在。亦知三千大千世界微尘等佛刹。十佛世界微尘等佛刹。乃至悉知一切世界微尘等佛刹。菩萨受生自在出生自在。亦复如是。</p>
<p style="text-align: left">
	　　尔时善财。白圆满妙德林天言。天神。得此菩萨受生自在法门其已久如。答言。佛子。乃往古世。过亿佛刹微尘等劫。有劫名可悦乐。彼有世界。名一切宝。彼劫世界中。有八十那由他佛。出兴于世。其最初佛。号不可坏自在幢王。彼世界中。一阎浮提有一王都。名庄严幢。王名宝焰眼光。第一夫人。名善喜光。如此世界摩耶夫人为卢舍那佛母。彼世界中善喜光夫人。为最初如来母。亦复如是。善喜光夫人生菩萨时。与二百万那由他诸采女众。诣金色园林。攀宝树枝。生彼如来。时有乳母。名离垢光。诸天王等。以杂香汤洗浴太子。抱授乳母。乳母敬受欢喜无量。即得菩萨普眼境界三昧。得三昧已。见十方佛无所障碍。复得菩萨受生自在法门。佛子。譬如初受胎识速疾无碍。得此法门。知一切佛受生自在。亦复如是。佛子。于意云何。彼乳母者。岂异人乎。我身是也。我从是来。念念常见菩萨受生自在法海。卢舍那佛教化众生自在神力。佛子。我念念中。悉得三千大千世界微尘等净智慧眼。常见一切世界微尘等刹及彼诸佛。知彼如来自在受生。又复了知卢舍那佛初发大愿。乃至悉知十方诸佛初发大愿。亦复如是。亦恭敬供养彼诸如来。彼佛说法我悉得闻受持修行。时彼林天。承佛神力观察十方。欲重明此一切境界菩萨受生自在法门义故。以偈颂曰。</p>
<p style="text-align: left">
	　　佛子汝所问最胜寂灭境</p>
<p style="text-align: left">
	　　一心善谛听我今说因缘</p>
<p style="text-align: left">
	　　过亿刹尘劫劫名可悦乐</p>
<p style="text-align: left">
	　　八十那由他如来出兴世</p>
<p style="text-align: left">
	　　最初如来名无坏自在幢</p>
<p style="text-align: left">
	　　我时见彼佛金色林中生</p>
<p style="text-align: left">
	　　乳母离垢光今则我身是</p>
<p style="text-align: left">
	　　太子金色身天王抱授我</p>
<p style="text-align: left">
	　　敬受无上人观察不见顶</p>
<p style="text-align: left">
	　　圆体难思议视之无厌足</p>
<p style="text-align: left">
	　　离垢清净身相好自庄严</p>
<p style="text-align: left">
	　　我见妙宝像欢喜心无量</p>
<p style="text-align: left">
	　　思惟难思议长养功德海</p>
<p style="text-align: left">
	　　见彼自在力我发菩提心</p>
<p style="text-align: left">
	　　专求佛功德具足诸愿海</p>
<p style="text-align: left">
	　　严净诸世界远离三恶道</p>
<p style="text-align: left">
	　　于诸世界中供养一切佛</p>
<p style="text-align: left">
	　　专求大愿海除灭众生苦</p>
<p style="text-align: left">
	　　闻彼初佛法成就此法门</p>
<p style="text-align: left">
	　　我于亿刹尘一切诸劫中</p>
<p style="text-align: left">
	　　修习菩萨行严净此法门</p>
<p style="text-align: left">
	　　彼劫中诸佛我已悉供养</p>
<p style="text-align: left">
	　　守护其正法净修法门海</p>
<p style="text-align: left">
	　　亿刹尘等劫诸佛出兴世</p>
<p style="text-align: left">
	　　持彼正法轮修难议法门</p>
<p style="text-align: left">
	　　一念悉了知一切刹微尘</p>
<p style="text-align: left">
	　　一一微尘中见无量刹海</p>
<p style="text-align: left">
	　　彼佛初生时显现自在力</p>
<p style="text-align: left">
	　　我于一念中皆悉分别见</p>
<p style="text-align: left">
	　　不可思议刹见彼诸菩萨</p>
<p style="text-align: left">
	　　或处兜率天专求佛菩提</p>
<p style="text-align: left">
	　　无量刹海中见彼生自在</p>
<p style="text-align: left">
	　　无量众围绕而为其说法</p>
<p style="text-align: left">
	　　一念中悉见无量诸刹海</p>
<p style="text-align: left">
	　　一切诸菩萨出家诣道场</p>
<p style="text-align: left">
	　　不可思议刹得成最正觉</p>
<p style="text-align: left">
	　　显现诸方便除灭众生苦</p>
<p style="text-align: left">
	　　一一微尘中转无尽法轮</p>
<p style="text-align: left">
	　　无尽妙音海普雨甘露法</p>
<p style="text-align: left">
	　　念念中悉见一一微尘中</p>
<p style="text-align: left">
	　　亿刹尘等佛示现般<a>涅槃</a></p>
<p style="text-align: left">
	　　见无量刹海如来初受生</p>
<p style="text-align: left">
	　　一一诸佛所无量身供养</p>
<p style="text-align: left">
	　　不思议刹海无量诸群生</p>
<p style="text-align: left">
	　　我以诸方便为说甘露法</p>
<p style="text-align: left">
	　　佛子我知此不思议法门</p>
<p style="text-align: left">
	　　无量诸劫数称赞不可尽</p>
<p style="text-align: left">
	　　佛子。我唯知此菩萨受生自在法门。诸大菩萨。能以诸劫为一念藏。显现一切诸妙方便。供养诸佛满足大愿。觉了一切诸佛正法。示现一切诸趣受生。生诸佛所教化众生未曾失时。为众生现受生自在。于诸佛刹现自在云。常生一切诸如来家。我当云何能知能说彼诸功德。佛子。迦毗罗城有释迦女。名曰瞿夷。汝诣彼问。云何菩萨游生死中教化众生。时善财童子。头面敬礼彼林天足。绕毕辞退。</p>
<p style="text-align: left">
	　　向于彼城。正念思惟增惟广明净菩萨受生自在法门。渐渐游行。至菩萨会庄严讲堂离忧妙德天所。尔时彼天。一万诸天以为眷属。来迎善财。白言。善来大智慧人。修不思议菩萨法门。以净直心满足大愿。广菩萨行向正法城。究竟菩萨无量方便。我观仁者。勇猛精进。修菩萨道心无懈倦。威仪庠序诸根调伏。不久必当逮得无上清净庄严佛身口意。相好严身。十力智慧庄严其心。游行十方教化众生。我观仁者。修行勇猛精进力故。必当得见三世诸佛。受诸如来一切法云。修习菩萨禅定法门寂灭之法。入于甚深如来法门。何以故。诣善知识亲近供养。正念思惟善知识教。无有退转疲倦之心。除灭障碍。降伏诸魔。无能坏者。令一切众生得欢喜故。善财答言如天所说。我愿如是。欲令一切众生欢喜。除灭烦恼诸不善法。具足善法得安隐乐。一切众生。以众恶业烦恼结故。入三恶道受无量苦。菩萨见已起忧悲心。譬如有人。唯有一子。爱念情重。忽有人来。割截其身肢节手足慈父见已悼恻悲念。菩萨若见众生造恶业缘烦恼结故入三恶道受无量苦。见如是已痛心悲念。亦复如是。菩萨若见众生具身口意诸善业故。生天人中受身心乐。见如是已欢乐无量。何以故。菩萨摩诃萨。不自为故求萨婆若。不贪生死五欲快乐。不随心想诸见颠倒结使缠缚贪爱邪见。不着众生种种乐想。不着禅味。不为结碍流<a>转生</a>死。菩萨但见诸有海中。一切众生受无量苦。发大悲愿而摄取之。常以大悲大愿力故。行菩萨行。供养诸佛求萨婆若。欲令众生远离烦恼。净佛世界。调伏一切恶心众生。悉令具足清净身心。行菩萨行而无疲倦。若有菩萨如是<a>行者</a>。悉能庄严一切众生。出生长养天人乐故。为父母皆令安立菩提心故。为养育。皆令究竟菩萨道故。为卫护。皆令远离三恶道故。为大船师。皆令得度生死海故。为归依。令舍诸魔烦恼怖故。为导师。皆令逮得清凉处故。为知济。皆令得度佛刹海故。为主藏臣。皆令得入法宝洲故。为净妙华。令开一切佛功德华故。为大光明。普放功德智慧光故。为欢喜。皆令端严胜殊妙故。为所尊。远离一切诸恶业故。为普贤具足一切诸功德故。为灯明。常放智慧净妙光故。为庆云。常雨一切甘露法故。天神。菩萨摩诃萨。如是行者。一切众生。悉皆爱念乐正法故。尔时善财。将升法堂。彼离忧妙德天与百万眷属。各各赍持妙香华鬘及诸杂宝。散善财上。以偈颂曰。</p>
<p style="text-align: left">
	　　无量无数劫世灯或出现</p>
<p style="text-align: left">
	　　普为众生故正求佛菩提</p>
<p style="text-align: left">
	　　无量亿诸劫难见难值遇</p>
<p style="text-align: left">
	　　功德日今出照除世间闇</p>
<p style="text-align: left">
	　　见诸众生类愚惑痴所覆</p>
<p style="text-align: left">
	　　广发大悲心专求无师道</p>
<p style="text-align: left">
	　　清净正直心不惜身寿命</p>
<p style="text-align: left">
	　　亲近善知识专求佛菩提</p>
<p style="text-align: left">
	　　一切无所依不着于世间</p>
<p style="text-align: left">
	　　离垢清净心无碍如虚空</p>
<p style="text-align: left">
	　　行诸菩萨行具满妙功德</p>
<p style="text-align: left">
	　　放大智慧光普照一切世</p>
<p style="text-align: left">
	　　不离于世间亦不着世间</p>
<p style="text-align: left">
	　　行世无障碍如风游虚空</p>
<p style="text-align: left">
	　　譬如大灾起一切无能灭</p>
<p style="text-align: left">
	　　勇猛精进火求道亦如是</p>
<p style="text-align: left">
	　　勇猛大精进一切莫能坏</p>
<p style="text-align: left">
	　　金刚慧师子游行无所畏</p>
<p style="text-align: left">
	　　一切法海中一切诸佛海</p>
<p style="text-align: left">
	　　亲近善知识速见彼诸佛</p>
		

	
	

		</div></div><hr><script charset='utf-8' src='../../js/footer.js'></script></body></html>