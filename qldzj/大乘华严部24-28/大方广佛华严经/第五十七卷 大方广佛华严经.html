<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五十七卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五十七卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五十七卷 <a>大方广佛华严经</a></strong></p>
<p style="text-align: left">
	　　入法界品第三十四之十三&nbsp;</p>
<p style="text-align: left">
	　　尔时离忧妙德天。偈赞叹已。恭敬法故俱升法堂。升法堂已。周遍推求彼释迦女。即见坐于宝莲<a>华藏</a>师子之座。八万四千众女围绕。皆是贵族王者之女。悉于过去彼<a>菩萨</a>所<a>修行</a>诸行。同彼菩萨一切善根。常以布施爱语摄取众生。求萨婆若利益一切。令诸众生同佛菩提。大悲为首。普念众生如一子想。修习大慈普覆一切。过去已曾于菩萨所。修不思议胜妙智慧。于阿耨多罗三藐三菩提得不退转。具足成满诸波罗蜜心无所著。直心智慧皆悉清净。求萨婆若。离障盖网。超出诸难。得净法身。行普贤行。长养菩萨一切诸力。成就<a>圆满</a>净智慧日。尔时善财。五体投地敬礼瞿夷。礼已合掌于一面住。白言大圣。我已先发阿耨多罗三藐三菩提心。而未知菩萨云何行<a>生死</a>中而无所染。觉了一切诸法实相。超出声闻缘觉之地。住如来地。而不舍离菩萨所行。修菩萨行。不离佛地。超出<a>世间</a>。法身圆满。应世受生。普现种种诸方便身。知法无性。示现一切众生之身。解甚深法。以妙音声。而为<a>说法</a>知众生空。而能不舍化诸世间。知一切佛不生不灭。而能供养心无退转。知无业报。而行善业无有休息。尔时瞿夷。作如是言。善哉善哉。善男子。能问诸菩萨摩诃萨所行之法。修习普贤诸行愿者。能如是问。谛听谛听。善思念之。我当承佛神力为汝解说。善男子。若有菩萨。成就十法。则能满足因陀罗网普智光明菩萨之行。何等为十。所谓依善知识。广发无量诸弘誓愿。修净胜妙。正直希望。集一切智功德。闻佛出世<a>欢喜</a>无量。心常乐住三世佛所。随顺一切诸大菩萨。悉为一切佛所护持。清净大悲远离生死。是为十法。若有菩萨。成就此法。则能满足因陀罗网普智光明菩萨之行。佛子。若诸菩萨。勇猛精进心无退转。出生修习佛无尽法。值善知识故。佛子。菩萨有十法。值善知识。何等为十。所谓不惜身命。不求世乐。知诸<a>法相</a>。而不舍离一切智愿。观察法界。离三有海。无所依住。深入一切菩萨诸愿。普照一切诸佛世界。净修菩萨圆满智慧。是为十法值善知识。尔时瞿夷。承佛神力观察十方。欲重明此义。以偈颂曰。</p>
<p style="text-align: left">
	　　无谄于知识智慧广无量</p>
<p style="text-align: left">
	　　专求佛菩提利益诸众生</p>
<p style="text-align: left">
	　　恭敬善知识其心如佛想</p>
<p style="text-align: left">
	　　勇猛精进力具因陀网行</p>
<p style="text-align: left">
	　　<a>解脱</a>心增广其量均<a>虚空</a></p>
<p style="text-align: left">
	　　摄取于三世佛刹及众生</p>
<p style="text-align: left">
	　　直心如虚空远离烦恼垢</p>
<p style="text-align: left">
	　　出生佛功德是为身云行</p>
<p style="text-align: left">
	　　不思议智慧积集功德海</p>
<p style="text-align: left">
	　　清净福业藏不染于世间</p>
<p style="text-align: left">
	　　一切诸佛所闻法无厌足</p>
<p style="text-align: left">
	　　智慧灯普照是为照世行</p>
<p style="text-align: left">
	　　一念皆能诣十方刹海佛</p>
<p style="text-align: left">
	　　闻法分别知是为随顺行</p>
<p style="text-align: left">
	　　见佛眷属海究竟三昧海</p>
<p style="text-align: left">
	　　满足诸大愿是因陀网行</p>
<p style="text-align: left">
	　　未来劫修行诸佛所护念</p>
<p style="text-align: left">
	　　普照诸世界是为法光行</p>
<p style="text-align: left">
	　　大悲见众生智日出世间</p>
<p style="text-align: left">
	　　法光除痴闇是为智日行</p>
<p style="text-align: left">
	　　见诸趣众生回流生死中</p>
<p style="text-align: left">
	　　为转净法轮是为普贤行</p>
<p style="text-align: left">
	　　智慧身无量随应而示现</p>
<p style="text-align: left">
	　　普于一切趣度脱诸群生</p>
<p style="text-align: left">
	　　发起大慈悲普覆于一切</p>
<p style="text-align: left">
	　　遍照诸群生令得佛菩提</p>
<p style="text-align: left">
	　　善男子。我已成就分别观察一切菩萨三昧海法门。善财白言。大圣。此法门者境界云何。答言。善男子。我入是法门。知此<a>娑婆世界</a>众生佛刹微尘等劫中。死此生彼。作<a>善恶</a>业受诸果报。在生死道出生死者。正定邪定及不定聚。有使善根。无使善根。具足善根。不具足善根。不善善根。善根摄不善根。不善根摄善根。善根所起。不善根所起。一切善恶皆悉了知。彼诸劫中。佛兴于世。我悉了知。知彼诸佛初发道心。行菩萨行。出生一切诸大愿海。知彼供养一切诸佛。具菩萨行。成等正觉转<a>正法</a>轮。现<a>自在</a>力化度众生。知彼眷属。声闻缘觉之所修行。过去修习一切善根。得明净智。成就寂灭自在法门。显现种种自在神力。<a>教化</a>众生而般<a>涅槃</a>。知彼眷属诸菩萨众。初发道心修习善根。出生种种诸大愿行。成就满足诸波罗蜜。种种庄严菩萨之道。菩萨诸地自在之力。菩萨诸地住。分别修习诸菩萨地。净菩萨地。修菩萨地。菩萨诸地相。菩萨诸地智。菩萨诸摄智。菩萨善巧方便教化众生。菩萨诸住。菩萨圆满净行。菩萨自在行。菩萨三昧海。菩萨方便。于念念中。悉知菩萨诸三昧海。一切种智电光法云。得诸法忍。尽一切智底。知彼菩萨诸佛刹海。究竟法海。知众生海。修习一切菩萨法门。满足大愿。显现种种自在神力。如是等事我悉了知。如此娑婆世界。知十方世界。世界性。世界海。世界轮。世界圆满。世界分别。世界旋。世界转。世界莲华。世界须弥。世界相中事。亦复如是。卢舍那佛本愿力故。我悉深入分别念知。何以故。此法门者。悉知一切众生心海。知一切众生积集善根。知一切众生有垢有净。知一切众生性。知一切声闻三昧自在法门。知一切缘觉菩萨诸佛三昧自在法门。如是等事悉分别知。善财白言。大圣。发阿耨多罗三藐三菩提心来。其已久如。答言。佛子。乃往古世。过世界微尘等劫。有劫名胜光明。时有世界。名离恐怖。彼世界中有四天下。彼阎浮提中有一王都。名妙德树须弥山。于八十王都。最为<a>殊胜</a>。彼有王。名一切宝主。有六万采女。五百大臣。五百王子。端正勇健摧伏怨敌。其王太子名增上功德主。颜貌殊胜相好严身。与万采女俱。持妙幢盖。散众宝华。作诸妓乐。乘妙宝车。诣香芽山。游戏园林。时彼道路坦然平正。种种庄严。散众妙华。宝树行列。众妙宝帐以覆其上。于彼路侧。积众宝聚杂种宝衣。诸庄严具肴膳饮食。如是等事随其所须皆给施之。时有母人。名曰善现。将一童女。名离垢妙德。端严姝妙修短得所。颜容无伦。目发绀色。唇齿丹素。口出<a>梵音</a>。才能巧妙。言语聪辩。修习慈心见者无厌。少贪恚痴常怀惭愧心无谄曲。乘妙宝车采女围绕。从母游观。先太子前至香芽园。太子见已。生染爱心。语其母言。欲娉贤女以为我妻。母语女言。太子今欲求汝为妃。于意云何。女白母言。若欲使我为彼妃者。当自殒灭。母报女曰。勿作此言。所以者何。今此太子。悉已具足转轮王相。必为圣主。有玉女宝。汝当尔时不堪给使。此处尊胜莫生难心。时彼园外有一道场。名法云光。有胜日光如来应供等正觉。出兴于世。于彼道场成无上道。时女梦见彼如来身。于梦觉已。空中有天而告之曰。汝梦所见是胜日光佛。成道已来始经七日。今在道场。无量菩萨大众围绕。彼佛众会一切天龙八部鬼神。乃至无量净居诸天。地神。风神。海神。火神。山神。树神。<a>丛林</a>药草城郭等神。皆悉云集。奉觐<a>世尊</a>听受正法。时彼女人闻是语已。诣太子所合掌而立。以偈白言。</p>
<p style="text-align: left">
	　　我色世间最智慧无伦匹</p>
<p style="text-align: left">
	　　才妙善言论观者无厌足</p>
<p style="text-align: left">
	　　太子应当知我心善贞洁</p>
<p style="text-align: left">
	　　志尚心端直清净无所染</p>
<p style="text-align: left">
	　　远离于瞋恚贪欲及愚痴</p>
<p style="text-align: left">
	　　以真净直心<a>饶益</a>诸群生</p>
<p style="text-align: left">
	　　我见太子身相好自庄严</p>
<p style="text-align: left">
	　　见已喜无量诸根悉调伏</p>
<p style="text-align: left">
	　　妙体犹净金发美绀青色</p>
<p style="text-align: left">
	　　额广目明彻必为自在王</p>
<p style="text-align: left">
	　　其身逾金山相好自严饰</p>
<p style="text-align: left">
	　　我今太子所合掌恭敬住</p>
<p style="text-align: left">
	　　其目净修广方臆如师子</p>
<p style="text-align: left">
	　　观者无厌足妙音应纳我</p>
<p style="text-align: left">
	　　舌相广长妙犹如赤铜色</p>
<p style="text-align: left">
	　　演出梵音声闻者踊跃喜</p>
<p style="text-align: left">
	　　口方牙深固齿白而齐密</p>
<p style="text-align: left">
	　　若有睹见者一切皆欢喜</p>
<p style="text-align: left">
	　　离垢清净身具相三十二</p>
<p style="text-align: left">
	　　成就此妙相必为转轮王</p>
<p style="text-align: left">
	　　尔时太子。语彼女言。汝是谁女。为谁守护。若先属他。我则不宜起染爱心。尔时太子。说偈问言。</p>
<p style="text-align: left">
	　　清净功德身见者无厌足</p>
<p style="text-align: left">
	　　谁为汝父母为谁所守护</p>
<p style="text-align: left">
	　　若先有所属我不起欲想</p>
<p style="text-align: left">
	　　非分生淫心命终堕恶道</p>
<p style="text-align: left">
	　　不应为豪贵种种富乐故</p>
<p style="text-align: left">
	　　发起如是等放逸贪乱心</p>
<p style="text-align: left">
	　　种种生邪见幻诳诸谄伪</p>
<p style="text-align: left">
	　　如是造诸恶<a>流转</a>于世间</p>
<p style="text-align: left">
	　　父母知识所应起恭敬心</p>
<p style="text-align: left">
	　　慈悲广覆护一切诸群萌</p>
<p style="text-align: left">
	　　若于一切处所从闻法者</p>
<p style="text-align: left">
	　　能生诸善故应起恭敬心</p>
<p style="text-align: left">
	　　一切诸导师正法菩萨众</p>
<p style="text-align: left">
	　　圣僧功德海皆悉应恭敬</p>
<p style="text-align: left">
	　　修习诸功德远离一切恶</p>
<p style="text-align: left">
	　　安住于正法广行菩萨道</p>
<p style="text-align: left">
	　　若无归依者应起大慈心</p>
<p style="text-align: left">
	　　诸在三恶道应发大悲念</p>
<p style="text-align: left">
	　　一切诸法界有成必有败</p>
<p style="text-align: left">
	　　舍心平等观莫随烦恼魔</p>
<p style="text-align: left">
	　　应发菩提心<a>觉悟</a>诸群生</p>
<p style="text-align: left">
	　　无量劫修行不起疲倦想</p>
<p style="text-align: left">
	　　时彼女母。说偈白言。</p>
<p style="text-align: left">
	　　唯愿太子听此女从生来</p>
<p style="text-align: left">
	　　乃至今长成一切诸因缘</p>
<p style="text-align: left">
	　　太子所生日女从莲华生</p>
<p style="text-align: left">
	　　其目净修广肢节悉具足</p>
<p style="text-align: left">
	　　我曾于春月游观娑罗园</p>
<p style="text-align: left">
	　　睹见诸卉木种种华荣茂</p>
<p style="text-align: left">
	　　同游八百女容仪悉端严</p>
<p style="text-align: left">
	　　皆已具足知诸巧技能法</p>
<p style="text-align: left">
	　　彼园有浴池名曰众庄严</p>
<p style="text-align: left">
	　　我于池岸坐采女众围绕</p>
<p style="text-align: left">
	　　时彼浴池中千叶莲华生</p>
<p style="text-align: left">
	　　宝叶琉璃茎阎浮檀金台</p>
<p style="text-align: left">
	　　众妙宝香须普放净光明</p>
<p style="text-align: left">
	　　遍照阎浮提犹若日初出</p>
<p style="text-align: left">
	　　时见此玉女从彼莲华生</p>
<p style="text-align: left">
	　　睹者皆念言此则善业报</p>
<p style="text-align: left">
	　　目发绀青色其身如紫金</p>
<p style="text-align: left">
	　　众宝以庄严观者心无厌</p>
<p style="text-align: left">
	　　离垢净无秽肢节悉具足</p>
<p style="text-align: left">
	　　犹如真金像安处宝莲华</p>
<p style="text-align: left">
	　　毛孔栴<a>檀香</a>普熏于一切</p>
<p style="text-align: left">
	　　口出莲华香演妙梵音声</p>
<p style="text-align: left">
	　　此是玉女宝世间所希有</p>
<p style="text-align: left">
	　　身相悉具足种种妙庄严</p>
<p style="text-align: left">
	　　一切诸技术世间言论法</p>
<p style="text-align: left">
	　　究竟悉缕练愿为哀纳受</p>
<p style="text-align: left">
	　　此是玉女宝身分悉圆满</p>
<p style="text-align: left">
	　　功德具庄严宿行之所得</p>
<p style="text-align: left">
	　　善知众生病起患之所由</p>
<p style="text-align: left">
	　　又知对治法除灭众疑惑</p>
<p style="text-align: left">
	　　一切阎浮提众生语言法</p>
<p style="text-align: left">
	　　种种妓乐音无不善通达</p>
<p style="text-align: left">
	　　此女修功德远离女人法</p>
<p style="text-align: left">
	　　能转众生心唯愿哀纳受</p>
<p style="text-align: left">
	　　舍离嫉妒心不醉于五欲</p>
<p style="text-align: left">
	　　不起瞋恚心修习忍智慧</p>
<p style="text-align: left">
	　　精进持净戒能辨一切事</p>
<p style="text-align: left">
	　　专求诸功德太子愿纳受</p>
<p style="text-align: left">
	　　若见诸贫穷老病众苦逼</p>
<p style="text-align: left">
	　　无所归依者大悲普慈念</p>
<p style="text-align: left">
	　　常欲利众生不求自安乐</p>
<p style="text-align: left">
	　　功德庄严身饶益于一切</p>
<p style="text-align: left">
	　　于诸威仪中常修不放逸</p>
<p style="text-align: left">
	　　修习诸善法见者无不悦</p>
<p style="text-align: left">
	　　功德普庄严远离染污心</p>
<p style="text-align: left">
	　　常求善知识恭敬乐供养</p>
<p style="text-align: left">
	　　修习大慈法弃舍怨结心</p>
<p style="text-align: left">
	　　智慧无与等唯愿哀纳受</p>
<p style="text-align: left">
	　　尔时太子答言。善女。我已先发阿耨多罗三藐三菩提心。欲无量劫行菩萨行。积集一切功德智慧。净修一切诸波罗蜜。恭敬供养一切诸佛。护持正法。严净一切诸佛世界。令如来种相续不断。教化众生。灭生死苦住究竟乐。欲令众生净智慧眼。住菩萨道修菩萨行。具足一切菩萨诸地。令一切众生心大欢喜。我当尽未来劫。行檀波罗蜜。悉舍一切国城妻子。肢节手足。头目髓脑。或在家布施<a>出家</a><a>修道</a>。汝于尔时。莫作障碍坏我道心。尔时太子。重为彼女而说偈言。</p>
<p style="text-align: left">
	　　哀愍众生故我发菩提心</p>
<p style="text-align: left">
	　　无量无数劫积集智功德</p>
<p style="text-align: left">
	　　无量劫海中修习诸大愿</p>
<p style="text-align: left">
	　　广修菩萨行具足一切地</p>
<p style="text-align: left">
	　　三世诸佛所学<a>六波罗蜜</a></p>
<p style="text-align: left">
	　　闻法能修行专求菩萨道</p>
<p style="text-align: left">
	　　十方垢浊刹我悉令严净</p>
<p style="text-align: left">
	　　除灭诸群生三恶道苦患</p>
<p style="text-align: left">
	　　以诸方便力广度一切众</p>
<p style="text-align: left">
	　　除灭愚痴闇住一切智道</p>
<p style="text-align: left">
	　　供养诸佛海净修一切地</p>
<p style="text-align: left">
	　　发起大慈悲内外一切舍</p>
<p style="text-align: left">
	　　若我施来求妻子诸眷属</p>
<p style="text-align: left">
	　　在家及出家汝莫作障碍</p>
<p style="text-align: left">
	　　若能如是者我则纳受汝</p>
<p style="text-align: left">
	　　时女答言。敬从来教。乃至出家不敢有碍。即说偈言。</p>
<p style="text-align: left">
	　　一切劫海中<a>地狱</a>火烧身</p>
<p style="text-align: left">
	　　若能眷纳我甘心受此苦</p>
<p style="text-align: left">
	　　一切生死身碎末如微尘</p>
<p style="text-align: left">
	　　若能眷纳我甘心受此苦</p>
<p style="text-align: left">
	　　无量劫顶戴一切金刚山</p>
<p style="text-align: left">
	　　若能眷纳我甘心受此苦</p>
<p style="text-align: left">
	　　一切生死海以我施无悔</p>
<p style="text-align: left">
	　　若得法王处愿令我亦然</p>
<p style="text-align: left">
	　　无量无数劫修行菩萨道</p>
<p style="text-align: left">
	　　有来求我者欢喜愿施与</p>
<p style="text-align: left">
	　　太子见众苦发起菩提心</p>
<p style="text-align: left">
	　　无量大慈悲摄众生及我</p>
<p style="text-align: left">
	　　我不求豪富不贪五欲乐</p>
<p style="text-align: left">
	　　但愿共行法而为太子妻</p>
<p style="text-align: left">
	　　修广明净眼慈愍观众生</p>
<p style="text-align: left">
	　　不起染污心必成菩提道</p>
<p style="text-align: left">
	　　太子游行时地出众宝华</p>
<p style="text-align: left">
	　　此相无有疑必为转轮王</p>
<p style="text-align: left">
	　　我昔于梦见正觉胜日光</p>
<p style="text-align: left">
	　　菩提树下坐大众悉围绕</p>
<p style="text-align: left">
	　　梦中见彼佛以手摩我顶</p>
<p style="text-align: left">
	　　觉已大欢喜踊跃无有量</p>
<p style="text-align: left">
	　　空中时有天名曰清净身</p>
<p style="text-align: left">
	　　彼天为我说道场佛兴世</p>
<p style="text-align: left">
	　　我发如是念若见太子者</p>
<p style="text-align: left">
	　　当为分别说胜日光佛兴</p>
<p style="text-align: left">
	　　我昔所志愿于今悉成满</p>
<p style="text-align: left">
	　　唯愿俱往诣供养彼如来</p>
<p style="text-align: left">
	　　尔时太子。闻彼如来出兴于世。心大欢喜踊跃无量。欲见彼佛。以五百宝散彼女人。又与妙德光藏净周罗宝并妙衣服。时彼女母。即为太子。而说偈言。</p>
<p style="text-align: left">
	　　今此玉女宝功德庄严身</p>
<p style="text-align: left">
	　　我昔所志乐此愿今成满</p>
<p style="text-align: left">
	　　持戒不放逸智慧诸功德</p>
<p style="text-align: left">
	　　普于一切世最胜无伦匹</p>
<p style="text-align: left">
	　　此女莲华生种姓无讥嫌</p>
<p style="text-align: left">
	　　远离诸不善太子同志愿</p>
<p style="text-align: left">
	　　此女身柔软犹如天缯纩</p>
<p style="text-align: left">
	　　蒙彼手摩者众患悉除灭</p>
<p style="text-align: left">
	　　毛孔所出香芬馨无伦比</p>
<p style="text-align: left">
	　　众生若闻者悉住于净戒</p>
<p style="text-align: left">
	　　其身净无垢譬如真金像</p>
<p style="text-align: left">
	　　若有睹见者离害具慈心</p>
<p style="text-align: left">
	　　口出微妙音无不乐闻者</p>
<p style="text-align: left">
	　　若有听斯音远离诸恶业</p>
<p style="text-align: left">
	　　心净无瑕秽质直无谄曲</p>
<p style="text-align: left">
	　　随其所闻法如说能修行</p>
<p style="text-align: left">
	　　恭敬善知识及所尊重者</p>
<p style="text-align: left">
	　　远离贪欲心专求于正法</p>
<p style="text-align: left">
	　　此女心不恃妙色<a>莲花生</a></p>
<p style="text-align: left">
	　　世间诸荣乐唯求无上道</p>
<p style="text-align: left">
	　　时彼太子。与此女俱。并一万采女。出香芽园。各乘宝车。往诣道场。下车步进。遥见如来相好严身。其心澄净如镜渊渟。诸根调伏犹如象王。心大欢喜踊跃无量。与采女众。往诣佛所头面礼足。恭敬供养绕无数匝。各持五百众妙宝华。供散彼佛。为彼如来。兴立五百众香楼阁杂宝严饰。时彼如来。为说普门灯明修多罗。闻说经已。于一切法中得三昧海。所谓诸佛愿海三昧。普照三世光藏三昧。对见一切诸佛三昧。普照一切众生三昧。普照世界海净智灯光明三昧。普照众生根海智光明三昧。救护众生光云三昧。教化众生现前智灯明三昧。闻持诸<a>佛法</a>轮三昧。具普贤行净云三昧。于一切法中。得如是等诸三昧海。时彼玉女。于诸法中。得不可坏寂静法门。于阿耨多罗三藐三菩提得不退转。时彼太子。与诸眷属礼彼如来。绕无数匝辞退还宫。诣父王所头面敬礼。白言大王。彼道场上。胜日光佛始成正觉。王问太子。从谁闻乎。答言。从彼离垢妙德女闻。时王闻已欢喜无量。犹如贫人得大宝藏。作如是念。佛无上宝难值难遇。能灭众生恶道贫苦。为无上医善对治法。除灭众生诸烦恼患。为善导师。于生死海济度众生置涅槃处。作是念已召诸小王及诸群臣。并<a>婆罗门</a>刹利<a>居士</a>。皆悉集会。而告之曰。我闻太子无上吉语云。胜日光佛出兴于世。我闻是已欢喜无量。无以酬报。今舍王位授与太子。王舍位已与诸眷属。往诣道场胜日光佛所。头面礼足退坐一面。</p>
<p style="text-align: left">
	　　尔时如来。观察彼王及诸眷属。白毫相中放大光明。名曰一切众生心灯。普照十方无量世界一切诸王。显现如来不可思议自在神力。应受化者令彼心净。具足不可思议功德。超出世间。其身清净。以微妙音。为大众说离痴曀法真实灯陀罗尼门。佛刹微尘等陀罗尼以为眷属。彼王闻已。即得广大智慧光明。阎浮提微尘等菩萨得此陀罗尼。六十那由他人得诸漏尽。一万众生皆得离垢清净<a>法眼</a>。无量众生悉发阿耨多罗三藐三菩提心。又以不可思议自在神力。于十方刹以三乘法化度众生。尔时彼王。作如是念。此诸功德。若不出家则不能辨。我今应当于如来所出家修道。前白佛言。今从世尊出家学道。佛答王言。宜知是时。时王即与一万眷属出家修道。皆得离痴曀法真实灯陀罗尼门及世界微尘等陀罗尼。又得菩萨十明及无量辩。净无碍身诣诸佛所。悉闻受持佛正法轮。为大法师。以<a>神通</a>力遍诸世界。随所应化为彼现身。赞叹佛法并诸过去菩萨所行菩萨本生。又赞叹佛无量无边自在神力。守护正法。</p>
<p style="text-align: left">
	　　尔时太子。月十五日王得道时。于其正殿采女围绕。七宝自至。一金轮宝。名胜自在。二象宝。名曰青山。三绀马宝。名勇疾风。四神珠宝。名光藏云。五主藏臣宝。名曰大财。六玉女宝。名净妙德。七主兵臣宝。名离垢眼。得是七宝。于阎浮提作转轮王。时有千子。端正勇猛能伏怨敌。时彼人民炽盛丰乐自在。八万王城。城各建立五百楼阁。大<a>僧伽</a>蓝众宝庄严。一一僧伽蓝。起广大塔。一切众宝以为庄严。香华缯盖而供养之。一一王城。次第请佛。以不思议众妙供具。供养如来。时佛入城。无量众生皆大欢喜。长养善根发菩提心。以广大悲饶益众生。正求佛法知真实义。平等观察三世诸法。明净智慧普照三世。知三世佛次第出世。摄取众生向菩萨道。行菩萨行。安住菩萨平等正法。逮得如来法轮智光。深入法海。能于己身见一切刹。善知诸根弘誓愿海。得一切智。尔时如来。次第受彼诸王请时。如是饶益无量众生。佛子。尔时太子增上功德主。岂异人乎。今<a>释迦牟尼佛</a>是也。尔时王宝主。宝华佛是也。宝华如来。今在东方过世界海微尘等世界海。有一世界海。名法界虚空光云。中有世界。名佛圆满光妙德灯。彼有道场。名曰一切天王光幢。彼佛始成正觉。与不可说佛刹微尘等菩萨大众围绕说法。彼宝华佛为菩萨时。净彼刹海。彼刹海中。三世诸佛出兴世者。皆宝华佛为菩萨时。教化令发阿耨多罗三藐三菩提心。尔时女母善现者。今我母善目是也。王眷属者。彼如来所大众是也。皆悉具足普贤诸行。成就大愿。清净法身普照世间。其心无坏。逮得菩萨诸三昧门。以清净眼。皆悉对见一切诸佛一切如来。以虚空等妙音声云。转正法轮。悉闻受持。于诸法中得自在力。出入息顷。遍游一切诸佛世界。以微妙音为众生说法。而未曾离一切佛所。尽未来劫修菩萨行。随所应化悉为现身。尔时离垢妙德宝女。共增上功德主转轮王。四事供养。胜日光佛者。我身是也。彼佛灭度后。其世界中。有六十百千亿那由他佛出兴于世。其最初佛号明净身。次名净明月普照智。次名智观幢。次名广智光明王。次名精进金刚那罗延。次名不坏智。次名智普缘。次名净德智云。次名师子智光。次名周罗光明。次名功德光幢。次名智日幢。次名开宝莲华身。次名功德光。次名智光云。次名普明净月。次名庄严盖妙音。次名师子勇猛智照。次名法界慧月。次名觉众生心虚空电光。次名善鼻妙香。次名寂灭响。次名<a>甘露</a>山。次名法海雷音。次名无坏智音。次名觉空电光周罗。次名月光白毫相云。次名圆面净慧。次名善觉智华光。次名宝焰山妙德王。次名广德夜光。次名妙宝月幢。次名具三昧身。次名胜宝光王。次名现普智光。次名焰海门灯。次名离垢妙音王。次名无等功德。次名胜幢。次名修臂。次名本愿净月。次名真实智灯。次名法上妙音。次名明净妙德藏王。次名乘幢。次名法海莲华。佛子。彼一劫中。如是次第。六十百千亿那由他佛。出兴于世。我悉亲近恭敬供养。其最后佛。名广解脱光。于彼佛所得净智眼。佛子。尔时彼佛初成正觉。入城教化。我时为王夫人。与彼大王恭敬供养。闻彼佛说如来性起灯修多罗。闻已得净智眼。又得观察菩萨三昧海法门。佛子。我得此法门已。于世界微尘等劫。受持修习。是诸劫中。值无量佛出兴于世。我悉恭敬供养。佛子。我或一劫。值一如来出兴于世。恭敬供养。或二或三。或不可说。或于一劫。值世界微尘等佛出兴于世。我悉恭敬供养。而未能知诸大菩萨身量像貌。及其身业心行智慧三昧境界。佛子。我若见修菩萨<a>行者</a>。欢喜无量恭敬供养。以诸方便而摄取之。令于阿耨多罗三藐三菩提得不退转。佛子。我于世界微尘等劫。值遇诸佛恭敬供养。彼佛说法悉闻受持。时彼诸佛。各以种种修多罗。为我说此法门。我闻是已。悉于三世佛刹海中诸如来所佛眷属所。修此法门。又行菩萨行。菩萨大愿海。种种法门中。修此法门。犹未能知<a>普贤菩萨</a>所行法门。何以故。佛子。普贤法门犹如虚空。无量无边。又如众生。及三世海。十方刹海。及诸法界。无量无边。佛子。普贤菩萨法门。与诸佛身境界齐等。我于世界微尘等劫。观菩萨身心无厌足。何以故。我于菩萨一一毛孔中。念念悉见无量无边庄严世界。佛坐道场成等正觉。于大众中。以微妙音转正法轮。说种种修多罗。种种诸乘。种种清净。复次佛子。我于菩萨一一毛孔中。念念悉见诸众生海。各有所住。及其境界诸根不同。于三世中发菩提心。行菩萨行具大愿海。净诸菩萨无量无边波罗蜜海。及诸菩萨本生之海。无量无边大慈悲海。摄取众生悉令欢喜。乃至悉见一切菩萨。现处中宫采女围绕。佛子。我于菩萨一一毛孔中。皆悉睹见如是等事。佛子。我唯知此法门。诸大菩萨。皆悉究竟诸方便海。显现一切众生等身。随顺世间。于一切毛孔。普放一切相海光明。了法无性。诸众生类等如虚空。一切至处皆悉如如。显现神变。于诸法界得自在力。游戏普门。一切诸地法门海中。我当云何能知能说彼功<a>德行</a>。尔时瞿夷。语善财言。善男子。此迦毗罗城摩耶夫人汝诣彼问。云何菩萨修习诸行。不染世法。供养诸佛。于菩萨行得不退转。除灭障碍。不由他悟入诸法门。常能应现一切佛所。摄取众生。尽未来劫修菩萨行而不退转。究竟满足大乘诸愿。长养一切众生善根。尔时瞿夷。承佛神力。欲重明此义。以偈颂曰。</p>
<p style="text-align: left">
	　　我见乐修行菩萨诸行者</p>
<p style="text-align: left">
	　　欢喜心无量皆悉摄取之</p>
<p style="text-align: left">
	　　乃昔久远世过百刹尘劫</p>
<p style="text-align: left">
	　　有劫名清净世界名光明</p>
<p style="text-align: left">
	　　尔时彼劫中六十百千亿</p>
<p style="text-align: left">
	　　那由他诸佛出兴于世间</p>
<p style="text-align: left">
	　　最后等正觉号为法幢灯</p>
<p style="text-align: left">
	　　彼佛灭度后有王名智山</p>
<p style="text-align: left">
	　　以大自在力王领阎浮提</p>
<p style="text-align: left">
	　　悉能广降伏一切诸怨敌</p>
<p style="text-align: left">
	　　王子有五百端正身姝妙</p>
<p style="text-align: left">
	　　其体净圆满见者无厌足</p>
<p style="text-align: left">
	　　深信诸佛法恭敬而供养</p>
<p style="text-align: left">
	　　守护正法藏受持乐修习</p>
<p style="text-align: left">
	　　彼王有太子名曰善光明</p>
<p style="text-align: left">
	　　三十相严身饶益诸群生</p>
<p style="text-align: left">
	　　五百亿人俱出家行学道</p>
<p style="text-align: left">
	　　勇猛精进力护持彼佛法</p>
<p style="text-align: left">
	　　王都名智树一亿城围绕</p>
<p style="text-align: left">
	　　有林名静德众宝树庄严</p>
<p style="text-align: left">
	　　善光住此林广说佛正法</p>
<p style="text-align: left">
	　　辩才无穷尽令众悉清净</p>
<p style="text-align: left">
	　　或为乞食故入彼王都城</p>
<p style="text-align: left">
	　　庠序有威仪见者莫不欣</p>
<p style="text-align: left">
	　　游步如师子志意常安谛</p>
<p style="text-align: left">
	　　诸根悉调伏念慧现在前</p>
<p style="text-align: left">
	　　尔时有长者名曰欢喜幢</p>
<p style="text-align: left">
	　　我为长者女名曰随顺光</p>
<p style="text-align: left">
	　　时我于城中遇见善光明</p>
<p style="text-align: left">
	　　相好庄严身欢喜心无量</p>
<p style="text-align: left">
	　　次乞至我门我以染心施</p>
<p style="text-align: left">
	　　摩尼庄严具投彼善光钵</p>
<p style="text-align: left">
	　　虽以染爱心供养彼佛子</p>
<p style="text-align: left">
	　　二百五十劫不经三恶道</p>
<p style="text-align: left">
	　　常于<a>天人</a>中尊贵王家生</p>
<p style="text-align: left">
	　　恒见善光明妙相庄严身</p>
<p style="text-align: left">
	　　于后所过劫二百有五十</p>
<p style="text-align: left">
	　　善现女家生名离垢妙德</p>
<p style="text-align: left">
	　　我见胜自在发起供养心</p>
<p style="text-align: left">
	　　不惜身<a>寿命</a>随其所施与</p>
<p style="text-align: left">
	　　时与太子俱觐佛胜日光</p>
<p style="text-align: left">
	　　欢喜心无量发起菩提心</p>
<p style="text-align: left">
	　　彼劫最后佛名广解脱光</p>
<p style="text-align: left">
	　　出兴于世间我值悉供养</p>
<p style="text-align: left">
	　　从彼最后佛得净智慧眼</p>
<p style="text-align: left">
	　　了知诸法相除灭虚妄倒</p>
<p style="text-align: left">
	　　得观察菩萨三昧海法门</p>
<p style="text-align: left">
	　　一念悉睹见不可思议刹</p>
<p style="text-align: left">
	　　见彼诸佛刹或净或垢秽</p>
<p style="text-align: left">
	　　于净不贪乐于秽不憎恶</p>
<p style="text-align: left">
	　　普见诸世界如来坐道场</p>
<p style="text-align: left">
	　　一念见诸佛不思议光海</p>
<p style="text-align: left">
	　　亦见佛眷属一切三摩提</p>
<p style="text-align: left">
	　　一切诸法门皆悉无障碍</p>
<p style="text-align: left">
	　　又知彼业行随其所住地</p>
<p style="text-align: left">
	　　及诸大愿海一念悉了知</p>
<p style="text-align: left">
	　　我于菩萨身见诸菩萨等</p>
<p style="text-align: left">
	　　无量劫修行一切莫能测</p>
<p style="text-align: left">
	　　一一毛孔见阿僧祇劫刹</p>
<p style="text-align: left">
	　　风轮水火轮一切大地轮</p>
<p style="text-align: left">
	　　种种所依住世界形类相</p>
<p style="text-align: left">
	　　诸妙庄严具众生身差别</p>
<p style="text-align: left">
	　　又见世界海一切诸世界</p>
<p style="text-align: left">
	　　诸佛出兴世说法度众生</p>
<p style="text-align: left">
	　　我于无量劫修习菩萨行</p>
<p style="text-align: left">
	　　犹不知菩萨身业心智慧</p>
<p style="text-align: left">
	　　时善财童子。头面敬礼彼瞿夷足。绕毕辞退。</p>
<p style="text-align: left">
	　　尔时善财童子作如是念。我当云何见善知识。善知识者远离世间。住无所住不着诸入。超出障碍趣无碍道。具净法身善业<a>化身</a>。以明净智观诸世间。大愿成满。持佛法身。如意法身。非生灭身。非来去身。非虚实身。非聚散身。一切诸相即一相身。离边见身。无所著身。无穷尽身。灭众虚妄如电光身。如幻梦身。如镜像身。如净日身。充满一切诸方化身。于三世中无坏法身。非身之身。如是等身。一切世间所不能见。唯是普贤菩萨所见。彼善知识行无碍行。我当云何能见亲近。知其相貌闻法受持。作是念已。时有城天。名曰宝眼。眷属围绕在虚空中。为善财现妙庄严身。以天宝冠宝庄严具。供养善财。作如是言。善男子。应守护心城。离生死故。应庄严心城。得十力故。应净心城。远离悭嫉诸谄曲故。应灭炽然猛焰心城。诸禅三昧法门相续得自在故。应照心城。常以般若波罗蜜光。照如来海及眷属故。应长养心城。摄取诸佛方便道故。应坚固心城。出生普贤诸行愿故。应修心城。诸魔魔民及余怨敌莫能坏故。应明心城。得诸如来智光明故。应修无坏心城。能受如来正法云故。应具心城。己心悉受一切如来功德海故。应广心城。大慈普覆一切众生故。应盖心城。以法普覆障不善故。应进心城。无量大悲救一切众生故。应开心城门。<a>正念</a>一切三世佛故。应达心城。悉知诸佛转正法轮修多罗法门因缘起故。应知心城道。开示显现一切智道故。应持心城。具三世佛诸愿海故。应知心城力。长养法界功德力故。应放心城普照光明。知一切众生诸根欲性结业习气诸垢净故。应知心城自在力。摄取一切诸法界故。应莹心城。住佛念故。应知心城实相。了达诸法无实性故。应知心城如幻。入一切智正法城故。菩萨摩诃萨。若如是知诸心城者。则能积集一切善根。何以故。蠲除无量诸障碍故。所谓见佛障。闻法障。供养佛障。摄众生障。净佛刹障。佛子。菩萨摩诃萨。若有如是无障碍心。以少方便。能见一切诸善知识。究竟成就一切种智。尔时有天。名法妙德。在虚空中。妙声赞叹摩耶夫人。又放种种色光明网。广照无量诸佛世界。尔时善财。见光明网。照诸佛身绕一匝已。然后还来入善财顶充满其身。尔时善财。即得离垢净光明眼。除灭一切愚痴闇障。得离翳眼。了知一切众生实性。得离垢眼。观一切法性。得净慧眼。观一切刹性。得净光眼。见佛法身。得普明眼。观不思议如来色身。得无碍光眼。观察一切世界成败。得遍光眼。见一切佛转正法轮出生修多罗。得普境界眼。观察无量诸佛神力教化众生。得普见眼。观一切世界随因缘起诸佛兴世。时有守护菩萨法堂罗刹鬼王。名曰善眼。与妻子俱。一万罗刹眷属围绕。在虚空中散众妙华。语善财言。善男子。若有菩萨。成就十法。则能亲近诸善知识。何等为十。所谓直心清净远离谄曲。不坏大悲摄取众生。观察众生非真实性。于萨婆若心不退转。于佛大众得坚信力。以净慧眼观诸法性。无坏大悲普覆众生。明净慧光了诸法界。善对治法雨甘露云。除生死苦顺善知识。以明净眼观诸法性相续不断。菩萨成就此十法者。则能亲近诸善知识。复次佛子。菩萨成就十三昧门。则能睹见诸善知识。何等为十。所谓净法虚空圆满三昧。观察一切方海三昧。分别一切境界三昧。对见十方诸佛三昧。长养功德藏海三昧。念念不舍善知识三昧。现前见一切如来功德善知识三昧。诣善知识三昧。常得不离一切善知识三昧。恭敬供养善知识无过失三昧。善男子。菩萨成就此十三昧门。则能睹见诸善知识。又得诸善知识微妙音声。转正法轮三昧法门。若有菩萨。住此法门。悉知一切诸佛平等。常能睹见诸善知识。尔时善财答罗刹言。善哉善哉。以哀愍故。方便教我见善知识。愿为我说。云何往诣善知识所。于何方处城邑聚落。求善知识。答言。善男子。敬礼十方求善知识。正念思惟一切境界求善知识。勇猛自在遍游十方求善知识。知身知行。如梦如电。诣善知识。尔时善财随顺其教。即时睹见大宝莲华从地涌出。金刚为茎。摩尼为叶。净宝为台。众妙香须以阿僧祇摩尼宝网罗覆其上。莲华台上有一楼观。名曰摄取法界方藏。金刚为地。楼有千柱。一切摩尼众宝合成。种种庄严。悬阿僧祇妙宝璎珞阿僧祇宝以为栏楯。尔时善财。见楼观中。有摩尼宝师子之座。众宝庄饰杂宝栏楯。敷众妙衣。宝网覆上。建宝幢盖。于金铃中出妙音声。雨妙香华。诸宝铃中。出诸菩萨愿行音声。宝月幢中出佛化身。净摩尼中。显现如来次第受生。日摩尼中。放无量光照十方刹。摩尼宝王光明幢中。放一切佛圆满光明。明净宝中。出众供具一切众生灯佛正法云。如意宝中。念念出生普贤自在充满法界。须弥幢中。出天妙声赞叹如来。尔时善财。见此不可思议庄严高座。不可思议眷属围绕。见摩耶夫人处彼座上。端正姝妙。具净色身。出三世间色身。一切世间对现色身。远离一切有趣色身。随其所应教化色身。一切众生不染色身。起广大色身。与一切众生等色身。一切众生无等色身。一切众生见不虚色身。种种色身。随所应化显现色身。无量形像色身。普门形像色身。一切众生对现色身。广大自在门庄严色身。教化一切众生色身。一切众生对现垂形色身。一切时现种种不坏色身。一切众生究竟不究竟住持色身。不去色身。于一切趣无所灭故。不来色身。于一切趣无所生故。不起色身。不起不现故。不灭色身。离一切世间语言道故。不虚色身。随所得故。不欺色身。随应世间故。无所至色身。不生不死故。不坏色身。法性无坏故。无相色身。三世语言断故。一相色身。无相善说相故。如电色身。随应一切众生心故。如幻色身。智幻满故。如焰色身。持众生想故。如影色身。一切众生本愿相续不断故。如梦色身。随应众生不可坏故。究竟法界色身。净如虚空故。现大悲色身。成就一切众生故。显现无碍门色身。于念念中满法界故。无量无边色身。净一切世门离语言道故。无所依色身。教化众生究竟愿故。住持色身。能辨一切众生事故。不生色身。幻愿满故。无比色身。出世间故。随应色身。随应度故。不杂色身。随业相续故。如意珠色身。满足一切众生愿故。离虚妄色身。一切众生虚妄起故。离觉观色身。一切众生不能思察故。不究竟色身。除灭生死故。清净色身。离如来觉观故。如是色非色。色如电故。受非受。除灭世间苦受故。离一切想。分别一切众生想故。出生行非行。诸业如幻故。离识境界。满足菩萨智慧愿故。空无所有。一切众生语言断故。色身成就。妙色不灭故。尔时善财。见摩耶夫人随应众生。示现如是种种无量色身。众生或见过他化自在天王女身。乃至过四天王女身。或见过龙王女身。乃至过人王女身。尔时善财。见如是等种种色身。长养一切众生善根。行不可坏檀波罗蜜。大悲普念一切众生。出生如来无量功德。勇猛精进求萨婆若。知一切法皆寂灭相。入深忍海。具足一切无坏<a>禅定</a>。修习一切三昧境界。逮得如来圆满禅定。灭一切众生诸烦恼海。皆悉严净一切法界。分别了知诸佛法轮。以明净智观一切法海。见一切佛心无厌足。次第观察三世如来。开一切<a>佛门</a>。见三世佛次第兴世。净佛道戒。如如如空。摄一切众生。而教化之。得净法身。净一切佛刹诸大誓愿。究竟化度一切众生。一念充遍诸佛境界。出生菩萨自在神力。显现无量清净色身。降一切魔力。增长功德力。生善法力。得一切佛力。具菩萨力。生一切智力。如来智慧普照一切。悉知无量众生心海。了知众生诸根欲性。一身充满十方无量无边佛刹。悉分别知佛刹成败。开净智眼。见三世海诸佛法海。出生一切如来功德。知一切菩萨所修功德。从初发心乃至究竟。长养一切众生善根。于一切世间。赞叹一切诸佛功德。成满一切菩萨母愿。尔时善财。见摩耶夫人有如是等阎浮提微尘等未曾有事。即变化己身。悉与摩耶夫人身等。合掌礼敬五体投地。即得无量无边诸三昧门。正念修习分别观察。随顺出生印证。证已从三昧起。起已敬绕摩耶夫人及诸眷属。恭敬合掌于一面住。白言大圣。文殊师利菩萨。往昔教我发阿耨多罗三藐三菩提心。求善知识亲近供养。我已渐求至大圣所。愿为演说。云何菩萨学菩萨行修菩萨道。答言。佛子。我已成就大愿智幻法门。得此法门故。为卢舍那如来母。于此阎浮提迦毗罗城净饭王宫。从右胁生悉达太子。显现不可思议自在神力。善男子。菩萨。于兜率天命终时。一一毛孔放大光明。名一切如来受生圆满功德。显现不可说不可说佛刹微尘等菩萨受生庄严。普照一切世界。照已来触我顶。遍入我身一切毛孔。入已普见菩萨受生自在庄严。又见出家往诣道场成等正觉。菩萨天人大众围绕恭敬供养转正法轮。彼诸如来。于过去世行菩萨行。于诸佛所恭敬供养。发菩提心。净诸佛刹。无量化身充满法界。教化众生。乃至示现大般涅槃。如是等事皆悉睹见。又善男子。彼妙光明来入我身。我身尔时。超出世间与虚空等。亦不过人身。悉能容受十方菩萨庄严宫殿。</p>
		

	
	

		</div></div><hr><script charset='utf-8' src='../../js/footer.js'></script></body></html>