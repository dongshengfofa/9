<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十一卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十一卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十一卷 <a>大方广佛华严经</a></strong></p>
<p style="text-align: left">
	　　佛升夜摩天宫<a>自在</a>品第十五</p>
<p style="text-align: left">
	　　尔时如来威神力故。十方一切诸佛世界。诸四天下一一阎浮提。皆有如来坐菩提树下。无不显现。彼诸<a>菩萨</a>。各承佛神力说种种法。皆悉自谓在于佛所。尔时<a>世尊</a>。威神力故。不离道树及帝释宫。向夜摩天宝庄严殿。时彼天王遥见佛来。即于殿上敷莲<a>华藏</a>宝师子座。十万种宝以为庄严。十万宝帐弥覆其上。十万宝网以为珓珞。次上十万众妙宝盖。又复十万天诸华盖。天缯杂宝以为垂带。十万璎珞而庄严之。十万宝衣。以敷其上。十万天子在前立侍。十万梵天而围绕之。十万菩萨在前赞叹。十万光明以为照耀。十万妓乐自然演出。十万<a>正法</a>娱乐音声。十万善根妙相显现。十万如来威神护持。十万功德藏而长养之。十万三昧而严净之。十万愿藏以为清净。十万奇特未曾有法胜相显出。十万妙法而现在前。十万自在处处普现。十万功德妙相等起。十万音声演出诸法。时彼天王。庄严宝莲华藏师子座已。合掌恭敬白佛言。善来世尊。唯愿哀愍处此宫殿。时佛受请即升宝殿。一切十方夜摩天宫亦复如是。尔时天王。无量音乐寂然无声。即自忆念过去佛所所种善根。以偈颂曰。</p>
<p style="text-align: left">
	　　名称如来闻十方诸吉祥中最无上</p>
<p style="text-align: left">
	　　来入摩尼庄严殿是故此处最吉祥</p>
<p style="text-align: left">
	　　宝王如来<a>世间</a>灯诸吉祥中最无上</p>
<p style="text-align: left">
	　　来入<a>甘露</a>上味殿是故此处最吉祥</p>
<p style="text-align: left">
	　　喜王如来慧无量诸吉祥中最无上</p>
<p style="text-align: left">
	　　来入杂宝庄严殿是故此处最吉祥</p>
<p style="text-align: left">
	　　慧眼如来世间灯诸吉祥中最无上</p>
<p style="text-align: left">
	　　来入殊特最胜殿是故此处最吉祥</p>
<p style="text-align: left">
	　　<a>饶益</a>如来义无量诸吉祥中最无上</p>
<p style="text-align: left">
	　　来入清净宝山殿是故此处最吉祥</p>
<p style="text-align: left">
	　　无师如来世间尊诸吉祥中最无上</p>
<p style="text-align: left">
	　　来入微妙宝香殿是故此处最吉祥</p>
<p style="text-align: left">
	　　<a>天人</a>中尊世间灯诸吉祥中最无上</p>
<p style="text-align: left">
	　　来入轻微妙香殿是故此处最吉祥</p>
<p style="text-align: left">
	　　无去如来论师子诸吉祥中最无上</p>
<p style="text-align: left">
	　　来入明净普眼殿是故此处最吉祥</p>
<p style="text-align: left">
	　　分别如来功德持诸吉祥中最无上</p>
<p style="text-align: left">
	　　来入娱乐庄严殿是故此处最吉祥</p>
<p style="text-align: left">
	　　苦行如来利世间诸吉祥中最无上</p>
<p style="text-align: left">
	　　来入等色普照殿是故此处最吉祥</p>
<p style="text-align: left">
	　　如此间夜摩天王佛神力故忆念过去诸等正觉以偈赞叹。如是十方一切世界。夜摩天王。各自忆念过去佛所所种善根。以偈赞叹亦复如是。尔时世尊升其宝殿宝莲华藏师子座上。结跏趺坐。尔时宝殿忽然广博。犹如夜摩天处。十方世界亦复如是。</p>
<p style="text-align: left">
	　　夜摩天宫菩萨说偈品第十六</p>
<p style="text-align: left">
	　　尔时十方各过十万佛刹尘数世界。有世界名无量慧。次名幢慧。次名地慧。次名胜慧。次名灯慧。次名金刚慧。次名安乐慧。次名日慧。次名清净慧。次名梵慧。其佛号<a>常住</a>眼。次号无量眼。次号真实眼。次号不动眼。次号天眼。次号清净眼。次号安谛眼。次号明相眼。次号无上眼。次号净光泽眼。其菩萨名功德林。次名慧林。次名胜林。次名<a>无畏</a>林。次名惭愧林。次名精进林。次名力成就林。次名坚固林。次名如来林。次名智林。此诸菩萨。各于其国佛所净修梵行。尔时佛神力故。彼诸菩萨。各与一佛世界尘数菩萨。来诣佛所恭敬<a>礼拜</a>。佛神力故随所来方。化作宝藏师子之座。结跏趺坐。充满十方。如此世界夜摩天上菩萨云集。十方世界亦复如是。尔时世尊从两足指。放百千亿妙色光明。普照十方一切世界。诸四天下菩提树下。夜摩天宫莲华藏宝师子座。如来神力及诸大会。皆悉显现。尔时功德林菩萨。承佛神力普观十方。以偈颂曰。</p>
<p style="text-align: left">
	　　普放净光明遍照十方界</p>
<p style="text-align: left">
	　　一切悉睹佛通达无障碍</p>
<p style="text-align: left">
	　　佛处夜摩宫莲华宝座上</p>
<p style="text-align: left">
	　　一切诸世间奇特未曾有</p>
<p style="text-align: left">
	　　赞叹十如来众生皆悉闻</p>
<p style="text-align: left">
	　　世尊大众会一切无不见</p>
<p style="text-align: left">
	　　普于十方界演说无上法</p>
<p style="text-align: left">
	　　亦悉同名字如我菩萨众</p>
<p style="text-align: left">
	　　各从十方界来诣于此处</p>
<p style="text-align: left">
	　　彼诸上人等清净修梵行</p>
<p style="text-align: left">
	　　彼诸如来等亦各同名号</p>
<p style="text-align: left">
	　　见佛清净刹自在<a>神通</a>力</p>
<p style="text-align: left">
	　　一切见如来人中或道场</p>
<p style="text-align: left">
	　　又复见世尊处此夜摩宫</p>
<p style="text-align: left">
	　　一切诸世间莫能思议佛</p>
<p style="text-align: left">
	　　随彼众生愿一切皆悉见</p>
<p style="text-align: left">
	　　众生见如来无量自在力</p>
<p style="text-align: left">
	　　离世大仙人功德藏无量</p>
<p style="text-align: left">
	　　游行十方界一切无障碍</p>
<p style="text-align: left">
	　　一身为无量无量身为一</p>
<p style="text-align: left">
	　　功德甚深妙一切莫能测</p>
<p style="text-align: left">
	　　无著无所依清净如<a>虚空</a></p>
<p style="text-align: left">
	　　尔时慧林菩萨。承佛神力普观十方。以偈颂曰。</p>
<p style="text-align: left">
	　　不可思议劫天人师难值</p>
<p style="text-align: left">
	　　离垢诸大人此会亦难遇</p>
<p style="text-align: left">
	　　悉皆一切智慧光靡不照</p>
<p style="text-align: left">
	　　演说深妙法饶益于众生</p>
<p style="text-align: left">
	　　一切诸世间常为痴冥蔽</p>
<p style="text-align: left">
	　　如来世灯明皆悉能除灭</p>
<p style="text-align: left">
	　　施戒忍精进<a>禅定</a>三昧藏</p>
<p style="text-align: left">
	　　修习深妙智普照于一切</p>
<p style="text-align: left">
	　　如来无与等何况有胜者</p>
<p style="text-align: left">
	　　颠倒取诸法是故不见佛</p>
<p style="text-align: left">
	　　自在神通力无量难思议</p>
<p style="text-align: left">
	　　无来亦无去<a>说法</a>度众生</p>
<p style="text-align: left">
	　　若有得闻见清净天人师</p>
<p style="text-align: left">
	　　永出诸恶道远离一切苦</p>
<p style="text-align: left">
	　　无量无数劫修习求菩提</p>
<p style="text-align: left">
	　　逮成等正觉广度诸群生</p>
<p style="text-align: left">
	　　不可思议劫供养无量佛</p>
<p style="text-align: left">
	　　若能解是义功德胜于彼</p>
<p style="text-align: left">
	　　虽施无量刹满中诸珍宝</p>
<p style="text-align: left">
	　　不能解此义终不成正觉</p>
<p style="text-align: left">
	　　尔时胜林菩萨。承佛神力普观十方。以偈颂曰。</p>
<p style="text-align: left">
	　　犹如春后月虚空无云曀</p>
<p style="text-align: left">
	　　日曜清净光一切无不照</p>
<p style="text-align: left">
	　　光明无限量世间无能数</p>
<p style="text-align: left">
	　　有眼尚不知何况盲冥者</p>
<p style="text-align: left">
	　　如来亦如是功德光无量</p>
<p style="text-align: left">
	　　无量无数劫莫能分别知</p>
<p style="text-align: left">
	　　光明无来处去亦无所至</p>
<p style="text-align: left">
	　　不生亦不灭空寂无所有</p>
<p style="text-align: left">
	　　未来一切法悉无有来者</p>
<p style="text-align: left">
	　　无生无现在是故无过去</p>
<p style="text-align: left">
	　　一切法无生亦复无有灭</p>
<p style="text-align: left">
	　　若能如是解斯人睹如来</p>
<p style="text-align: left">
	　　诸法无生故当知无所有</p>
<p style="text-align: left">
	　　如是分别知此人达深义</p>
<p style="text-align: left">
	　　诸法无自性一切无能知</p>
<p style="text-align: left">
	　　若能如是解是则无所解</p>
<p style="text-align: left">
	　　所言有生者当知由所生</p>
<p style="text-align: left">
	　　解彼真实性是则无疑惑</p>
<p style="text-align: left">
	　　一切诸所生正观亦如是</p>
<p style="text-align: left">
	　　菩萨如是观具足一切智</p>
<p style="text-align: left">
	　　尔时无畏林菩萨。承佛神力普观十方。以偈颂曰。</p>
<p style="text-align: left">
	　　此处无边际广大<a>如法</a>界</p>
<p style="text-align: left">
	　　一切无不至湛然不迁变</p>
<p style="text-align: left">
	　　若闻如是法恭敬信乐者</p>
<p style="text-align: left">
	　　永离三恶道一切诸难苦</p>
<p style="text-align: left">
	　　往诣诸世界无量不可数</p>
<p style="text-align: left">
	　　闻此甚深法忆念善受持</p>
<p style="text-align: left">
	　　闻受大仙人清净深妙法</p>
<p style="text-align: left">
	　　一向求菩提究竟无上道</p>
<p style="text-align: left">
	　　深信过去佛及彼诸<a>佛法</a></p>
<p style="text-align: left">
	　　一切世间灯除灭众痴闇</p>
<p style="text-align: left">
	　　若有得闻佛无量自在力</p>
<p style="text-align: left">
	　　决定信向者具足人中雄</p>
<p style="text-align: left">
	　　若能一心信现在一切佛</p>
<p style="text-align: left">
	　　彼成等正觉开示无量义</p>
<p style="text-align: left">
	　　无量无数劫此法甚难值</p>
<p style="text-align: left">
	　　若有得闻者当知本愿力</p>
<p style="text-align: left">
	　　如是佛深法悉能善受持</p>
<p style="text-align: left">
	　　广为众生说是人难思议</p>
<p style="text-align: left">
	　　是故勤精进<a>修行</a>大庄严</p>
<p style="text-align: left">
	　　闻持是正法究竟得菩提</p>
<p style="text-align: left">
	　　尔时惭愧林菩萨。承佛神力普观十方。以偈颂曰。</p>
<p style="text-align: left">
	　　得闻<a>真谛</a>法殊特未曾有</p>
<p style="text-align: left">
	　　<a>欢喜</a>信乐者除灭众疑惑</p>
<p style="text-align: left">
	　　一切知见人自说深妙法</p>
<p style="text-align: left">
	　　佛慧靡不照是故难思议</p>
<p style="text-align: left">
	　　非从智慧生亦非无智生</p>
<p style="text-align: left">
	　　了达一切法除灭世间闇</p>
<p style="text-align: left">
	　　色法非色法此二不为一</p>
<p style="text-align: left">
	　　愚智亦如是其性各别异</p>
<p style="text-align: left">
	　　<a>生死</a>及<a>涅槃</a>此二悉虚妄</p>
<p style="text-align: left">
	　　愚智亦如是二俱无真实</p>
<p style="text-align: left">
	　　世界始成立无有败坏相</p>
<p style="text-align: left">
	　　愚智亦如是二俱相乖违</p>
<p style="text-align: left">
	　　菩萨初发心及以最后心</p>
<p style="text-align: left">
	　　愚智亦如是二俱不相应</p>
<p style="text-align: left">
	　　譬如六情识迭用互不同</p>
<p style="text-align: left">
	　　愚智亦如是究竟不和合</p>
<p style="text-align: left">
	　　譬如伽陀药消灭一切毒</p>
<p style="text-align: left">
	　　智慧亦如是除灭诸痴闇</p>
<p style="text-align: left">
	　　法王无上尊是胜莫能过</p>
<p style="text-align: left">
	　　所说皆真实以故难值遇</p>
<p style="text-align: left">
	　　尔时精进林菩萨。承佛神力普观十方。以偈颂曰。</p>
<p style="text-align: left">
	　　诸法无差别唯佛分别知</p>
<p style="text-align: left">
	　　一切无不达智慧到<a>彼岸</a></p>
<p style="text-align: left">
	　　如金及金色其性无差别</p>
<p style="text-align: left">
	　　如是法非法其性无有异</p>
<p style="text-align: left">
	　　众生非众生二俱无真实</p>
<p style="text-align: left">
	　　如是法非法其性无所有</p>
<p style="text-align: left">
	　　譬如未来世无有过去相</p>
<p style="text-align: left">
	　　一切法如是无有真实相</p>
<p style="text-align: left">
	　　譬如过去法无有生起相</p>
<p style="text-align: left">
	　　诸法亦如是皆悉无有相</p>
<p style="text-align: left">
	　　涅槃不可取说时有二种</p>
<p style="text-align: left">
	　　诸法亦如是无有差别相</p>
<p style="text-align: left">
	　　譬如种种数皆悉是数法</p>
<p style="text-align: left">
	　　诸法亦如是其性无别异</p>
<p style="text-align: left">
	　　譬如数法十增一至无量</p>
<p style="text-align: left">
	　　皆悉是本数智慧故差别</p>
<p style="text-align: left">
	　　譬如诸世界劫烧有终败</p>
<p style="text-align: left">
	　　虚空无损减无师智亦然</p>
<p style="text-align: left">
	　　十方空无异众生起分别</p>
<p style="text-align: left">
	　　如是取如来虚妄不见佛</p>
<p style="text-align: left">
	　　尔时力成就林菩萨。承佛神力普观十方。以偈颂曰。</p>
<p style="text-align: left">
	　　一切众生类悉皆三世摄</p>
<p style="text-align: left">
	　　三世诸众生皆为五阴摄</p>
<p style="text-align: left">
	　　五阴从业起诸业因心起</p>
<p style="text-align: left">
	　　心法犹如幻众生亦如是</p>
<p style="text-align: left">
	　　世间非自作亦复非他作</p>
<p style="text-align: left">
	　　不知真实性生死轮常转</p>
<p style="text-align: left">
	　　所谓世间转皆悉是苦转</p>
<p style="text-align: left">
	　　众生不知故生死轮常转</p>
<p style="text-align: left">
	　　世间非世间二俱非真实</p>
<p style="text-align: left">
	　　众生愚痴故妄取诸<a>法相</a></p>
<p style="text-align: left">
	　　三世五阴法说名为世间</p>
<p style="text-align: left">
	　　斯由虚妄有无则出世间</p>
<p style="text-align: left">
	　　何等是五阴五阴有何相</p>
<p style="text-align: left">
	　　不见五阴坏妄取谓常住</p>
<p style="text-align: left">
	　　五阴虚妄法真实无所有</p>
<p style="text-align: left">
	　　空寂不迁变究竟离众相</p>
<p style="text-align: left">
	　　世间既虚寂佛及法亦然</p>
<p style="text-align: left">
	　　斯等三种法其性无所有</p>
<p style="text-align: left">
	　　除灭诸颠倒明了见真实</p>
<p style="text-align: left">
	　　一切知见人常现在其前</p>
<p style="text-align: left">
	　　尔时坚固林菩萨。承佛神力普观十方。以偈颂曰。</p>
<p style="text-align: left">
	　　譬如地种性自性无所有</p>
<p style="text-align: left">
	　　一切佛自在其性亦如是</p>
<p style="text-align: left">
	　　一切诸世间咸共偁赞佛</p>
<p style="text-align: left">
	　　求彼偁赞法十方无来处</p>
<p style="text-align: left">
	　　众生虚妄取谓之为真实</p>
<p style="text-align: left">
	　　分别离众生业性不可得</p>
<p style="text-align: left">
	　　业性无所有众生身非真</p>
<p style="text-align: left">
	　　种种无量色亦复无来处</p>
<p style="text-align: left">
	　　一切诸形色业性难思议</p>
<p style="text-align: left">
	　　虽见无所有识性亦如是</p>
<p style="text-align: left">
	　　诸佛身如是不可得思议</p>
<p style="text-align: left">
	　　无量妙色身普现一切刹</p>
<p style="text-align: left">
	　　无量身非佛佛非无量身</p>
<p style="text-align: left">
	　　清净妙法身究竟度彼岸</p>
<p style="text-align: left">
	　　若有能得见清净妙法身</p>
<p style="text-align: left">
	　　是人于佛法其心无痴惑</p>
<p style="text-align: left">
	　　过去一切法观察等涅槃</p>
<p style="text-align: left">
	　　彼人见如来究竟常安住</p>
<p style="text-align: left">
	　　修习正忆念明了见正觉</p>
<p style="text-align: left">
	　　无相无所有是名法王子</p>
<p style="text-align: left">
	　　尔时如来林菩萨。承佛神力普观十方。以偈颂曰。</p>
<p style="text-align: left">
	　　譬如工画师分布诸彩色</p>
<p style="text-align: left">
	　　虚妄取异色四大无差别</p>
<p style="text-align: left">
	　　四大非彩色彩色非四大</p>
<p style="text-align: left">
	　　不离四大体而别有彩色</p>
<p style="text-align: left">
	　　心非彩画色彩画色非心</p>
<p style="text-align: left">
	　　离心无画色离画色<a>无心</a></p>
<p style="text-align: left">
	　　彼心不常住无量难思议</p>
<p style="text-align: left">
	　　显现一切色各各不相知</p>
<p style="text-align: left">
	　　犹如工画师不能知画心</p>
<p style="text-align: left">
	　　当知一切法其性亦如是</p>
<p style="text-align: left">
	　　心如工画师画种种五阴</p>
<p style="text-align: left">
	　　一切世界中无法而不造</p>
<p style="text-align: left">
	　　如心佛亦尔如佛众生然</p>
<p style="text-align: left">
	　　心佛及众生是三无差别</p>
<p style="text-align: left">
	　　诸佛悉了知一切从心转</p>
<p style="text-align: left">
	　　若能如是解彼人见真佛</p>
<p style="text-align: left">
	　　心亦非是身身亦非是心</p>
<p style="text-align: left">
	　　作一切佛事自在未曾有</p>
<p style="text-align: left">
	　　若人欲求知三世一切佛</p>
<p style="text-align: left">
	　　应当如是观心造诸如来</p>
<p style="text-align: left">
	　　尔时智林菩萨。承佛神力普观十方。以偈颂曰。</p>
<p style="text-align: left">
	　　所取不可取所见不可见</p>
<p style="text-align: left">
	　　所闻不可闻所思不可思</p>
<p style="text-align: left">
	　　于有量无量不应作限量</p>
<p style="text-align: left">
	　　有量及无量二俱无所取</p>
<p style="text-align: left">
	　　不应说而说是为自欺诳</p>
<p style="text-align: left">
	　　己事不成就不能悦众生</p>
<p style="text-align: left">
	　　若有能赞叹无量诸如来</p>
<p style="text-align: left">
	　　不可思议劫功德不可尽</p>
<p style="text-align: left">
	　　犹如随意珠能现无量色</p>
<p style="text-align: left">
	　　此色非真色诸佛亦如是</p>
<p style="text-align: left">
	　　如虚空清净非色不可见</p>
<p style="text-align: left">
	　　能现一切色其性不可见</p>
<p style="text-align: left">
	　　如是大智人示现无量色</p>
<p style="text-align: left">
	　　非识之所识一切莫能睹</p>
<p style="text-align: left">
	　　虽闻如来声音声非如来</p>
<p style="text-align: left">
	　　离声复不知如来等正觉</p>
<p style="text-align: left">
	　　是处甚深妙若能分别知</p>
<p style="text-align: left">
	　　庄严无上道远离诸虚妄</p>
<p style="text-align: left">
	　　一切诸如来无有说佛法</p>
<p style="text-align: left">
	　　随其所应化而为演说法</p>
<p style="text-align: left">
	　　功德华聚菩萨十行品第十七之一</p>
<p style="text-align: left">
	　　尔时功德林菩萨摩诃萨。承佛神力。入菩萨善伏三昧。入三昧已。十方各过万佛世界尘数刹外。各见万佛世界尘数诸佛。是诸如来皆号功德林。时彼诸佛。告功德林菩萨言。善哉善哉。佛子。乃能入是善伏三昧。十方各万佛刹尘数诸佛。加汝神力故。能入是善伏三昧。卢舍那佛本愿力故。威神力故。诸菩萨善根力故。欲令汝广说甚深法故。长养一切智故。分别一切众生性故。离一切障碍入无障碍境界故。成就一切方便故。成就一切种智故。<a>觉悟</a>一切法故。善知诸根故。闻持一切法故。所谓菩萨十行。佛子。当承佛神力广说妙法。时彼诸佛。即与功德林菩萨无障碍法。与安住法。与无师法。与无痴法。与不杂乱法。与清净法。与无量法。与最胜法。与无垢法。与不退法。何以故。彼三昧力故。尔时诸佛各申右手。摩功德林菩萨顶。摩其顶已。即从定起。告众菩萨言。诸佛子。菩萨行业不可思议。广大如法界究竟如虚空。何以故。菩萨摩诃萨。学三世诸佛所行法故。佛子何等为菩萨摩诃萨行。菩萨有十行。三世诸佛之所宣说。何等为十。一者欢喜行。二者饶益行。三者无恚恨行。四者无尽行。五者离痴乱行。六者善<a>现行</a>。七者无著行。八者尊重行。九者善法行。十者真实行。是为十行。佛子。何等为菩萨摩诃萨欢喜行。此菩萨为大施主。悉能舍离一切所有。等心惠施一切众生。施已无悔。不望果报不求名誉。不求生胜处不求利养。但欲救护一切众生。欲摄取一切众生。欲饶益一切众生。欲学一切诸佛本行。欲正忆念诸佛本行。欲得清净诸佛本行。欲得受持诸佛本行。欲显现诸佛本行。欲广说诸佛本行。欲令一切离苦得乐。是名菩萨摩诃萨欢喜行。菩萨修欢喜行时。一切众生欢喜爱敬。随诸方土有贫穷处。菩萨愿往生彼。豪贵大富财宝无尽。于念念中有无量无边无数众生。诣菩萨所。白言。仁者。我等贫窭靡所资赡。愿垂慈救得济生命。菩萨念念应其所须。悉令满足靡不欢喜。菩萨不以求索烦重而生忧恼。但发无上大慈悲心施无厌足。欲令常来。来已称庆倍复欢喜作如是念。我得善利。此等众生。是我<a>福田</a>是我善友。不请不求自来教诲。发起我心修行佛道。我今应当如是修学。普令众生悉得欢喜。我于三世所修功德。愿速成就清净法身。神力自在。悉令众生随其所须皆得欢喜。以此功德。令诸众生悉成正觉。度脱无量众生。悉令究竟无余涅槃。我当先令一切众生满足诸愿。然后我当成等正觉。离我想众生想。我所想<a>寿命</a>想。种种想福伽罗想作者想。法界众生界空无差别。离欲法非真实法。无所有法非坚固法。非恃怙法非所作法。菩萨如是观时。不见施者不见受者。不见财物不见福田。不见业不见报。不见果不见大果不见小果。菩萨观察三世。发如是念。哀哉众生。为愚痴所覆烦恼所缠。常流生死。轮回<a>苦海</a>。于不坚固法不得坚固。我当尽学诸佛所学饶益众生。成等正觉开悟一切皆令清净。随顺寂灭观三世法。是名菩萨摩诃萨初欢喜行。</p>
<p style="text-align: left">
	　　佛子。何等为菩萨摩诃萨第二饶益行。此菩萨持戒清净。于色声香味触法。心无染着。广为众生说无染法。不求生于人天胜处尊贵之家。不求利养不求端正不求帝王。但坚持净戒。作如是念。我持净戒。离一切缠烦恼炽火忧悲苦恼。不负众生。诸佛欢喜。究竟成就无上菩提。菩萨如是持净戒时。于一日中。若有无量无数阿僧祇诸大魔王。一一魔王。各将无量无数阿僧祇诸天女众。皆悉端正颜貌姝妙。姿容妖艳倾惑人心。又复赍持一切乐具。欲来惑乱菩萨道意。尔时菩萨作如是念。此五欲者是障道法。乃能障碍无上菩提。是故菩萨。乃至不生一念欲心。心净如佛。除其方便<a>教化</a>众生。内不离菩萨一切种智。坚固<a>正念</a>。不为五欲因缘故。起一恶念恼乱众生。宁舍身命不加恶于人。若加恶于人无有是处。菩萨自见佛已来。未曾有心起一欲想。何况从事。若或从事无有是处。尔时菩萨作如是念。众生长夜在生死中。忆念五欲贪着五欲。爱乐五欲。心常<a>流转</a>五欲境界。永没五欲莫之能出。我今应当作如是学。令诸魔王天女眷属及一切众生立无上戒。立净戒已。又教令得不退转地一切种智成等正觉。乃至究竟无余涅槃。何以故。此是我业一切诸佛皆如是学。离诸非行计我无知。观一切佛平等深法。得一切智。为众生说法。断除颠倒。不离众生而有颠倒。不离颠倒而有众生。颠倒内无众生。众生内无颠倒。颠倒非众生。众生非颠倒。颠倒非内法。颠倒非外法。众生非内法。众生非外法。一切诸法但是虚妄无有真实。须臾不住无有坚固。犹如幻化欺诳愚夫。悟一切法如梦如电。如是解者。能达生死究竟菩提。未度者度未脱者脱。未调伏者令得调伏。未寂静者令得寂静。未安隐者令得安隐。未离垢者令得离垢。未清净者令得清净。未涅槃者令得涅槃。未快乐者令得快乐。我当舍离世间众事。令诸如来皆悉欢喜。具足成就一切佛法。安住无上最胜法中。平等正观一切众生。分别了知一切诸法。远离诸恶永舍虚妄。除灭一切烦恼习气。成就出要胜妙方便。悉得无量无边辩才。成就甚深空寂智慧。是名菩萨摩诃萨第二饶益行。</p>
<p style="text-align: left">
	　　佛子。何等为菩萨摩诃萨第三无恚恨行。此菩萨常能修习忍辱之法。<a>谦卑</a>恭敬和颜爱语。不自害不害他亦不俱害。不自举不举他亦不两举。不自是不是他亦不两是。不自赞叹。但作是念。我当常为众生说法离一切恶。断贪恚痴憍慢乱心悭嫉谄曲。以大忍法而安立之。菩萨成就如是清净忍法。设有无量无数众生。一一众生。各有无量无数眷属。一一众生。各有无量无数化头。头有无量阿僧祇舌。舌出无量无数恶声。声出无量无数恶骂音辞。鄙秽毁辱菩萨。又此众生。各有无量阿僧祇手。手执无量无数刀杖。捶击摧辱毁害菩萨。乃至无量阿僧祇劫未曾休息。菩萨遭此楚毒之时。作如是念。我因是苦。若生恚心。则自不调伏自不守护。自不明了自不寂静。自不修定自不真实。自爱其身。何能令彼生欢喜心而得度脱。菩萨作是思惟。因身心故。于无量劫受诸苦恼。是故重自劝励。令心欢喜善自调摄。何以故。我当安住无上法故。欲令众生亦得此法。复更思惟。此身空寂<a>无我</a>我所。无真实性空无有二。若苦若乐皆无所有。诸法空故。我当解了广为人说。是故我今虽遭苦毒应当忍受。为愍伤众生故。饶益众生故。安隐众生故。摄取众生故。不舍众生故。欲令众生得不退转究竟成就无上菩提。佛所行法我当修行。是名菩萨摩诃萨第三无恚恨行。</p>
<p style="text-align: left">
	　　佛子。何等为菩萨摩诃萨第四无尽行。此菩萨勤修精进。胜精进最胜精进。第一精进大精进微妙精进。上精进无上精进。无等精进无等等精进。彼菩萨。不为贪欲所乱。不为嗔恚愚痴憍慢恼害悭嫉嫌恨谄曲无惭无愧之所恼乱。菩萨复作是念。我不欲恼诸众生。乃至不欲恼一众生故。勤修精进。但欲舍离诸烦恼故。修行精进。欲害一切结故。修行精进。欲离一切习气故。修行精进。欲悉分别一切众生故。修行精进。欲知一切众生死此生彼故。修行精进。欲知一切众生烦恼习故。修行精进。欲知一切众生种种希望故。修行精进。欲知一切众生诸境界故。修行精进。欲知一切众生诸根故。修行精进。欲知一切众生心心所行故。修行精进。欲知一切法境界故。修行精进。欲知诸佛实法故。修行精进。欲知诸佛平等法故。修行精进。欲以善方便知三世平等故。修行精进。欲知清净平等法故。修行精进。欲得一切诸佛法故。修行精进。欲以一方便门知一切佛法故。修行精进。欲知诸佛无量无边不可思议故。修行精进。欲知诸佛大智慧善方便故。修行精进。欲知一切佛法广为众生句句分别故。修行精进。菩萨成就如是精进。若有人言。无量无数阿僧祇世界众生。汝能为此一一众生故。于无量无数阿僧祇劫。具受无择大<a>地狱</a>苦。令彼众生究竟涅槃。复有无量无数阿僧祇佛。出兴于世。令无量无数阿僧祇众生受种种乐。汝犹具受大地狱苦。然后汝当成阿耨多罗三藐三菩提。菩萨答言。我悉能为尔所世界一一众生受地狱苦。诸佛出世众生受乐。我亦受苦。然后我当成无上道。复有人言。汝若能以一毛渧无量无边阿僧祇诸大海水皆悉令尽。无量无边阿僧祇世界。末为微尘。悉知其数。如是念念次第常不废忘菩提之心。菩萨若闻是语。不退不悔欢喜踊跃。勤修精进作如是念。我得善利。因我故令无量无边阿僧祇世界众生永离众苦。菩萨复作是念。我当代一切众生受一切苦。普令众生离一切苦。悉皆究竟无余涅槃。然后我当成无上道。是名菩萨摩诃萨第四无尽行。</p>
<p style="text-align: left">
	　　佛子。何等为菩萨摩诃萨第五离痴乱行。此菩萨成就第一正念。未曾散乱。坚固不坏。第一最胜清净无量。舍离痴冥分别正念。善能受持世间出世间经论。色法非色法经论。受想行识经论。无有痴乱。死此生彼无有痴乱。处胎出胎无有痴乱。住菩提心无有痴乱。亲近善知识无有痴乱。学诸佛法无有痴乱。觉诸魔事无有痴乱。远离魔事无有痴乱。于无量劫修菩萨行。菩萨成就如是等无量无数坚固正念。于无量无数阿僧祇劫。从诸佛菩萨善知识所闻受正法。所谓甚深法。微妙法。庄严法。种种庄严法。种种名味句身法。庄严菩萨法。庄严诸佛无上法。正希望清净法。不染一切世间法。分别一切世间法。广法无量法。舍离痴暗分别世间法。共法不共法。菩萨智境界法。一切智自在法。菩萨闻此法已。于无量无边阿僧祇劫。未曾退忘。何以故。菩萨摩诃萨。本无量劫<a>修道</a>行时。未曾恼乱众生。正念三昧不断正法不断善根不断智慧故。此菩萨无量种声不能娆乱。所谓高大声。恼乱声。令人恐怖声。微妙声。不可爱声。散乱六根声。菩萨闻如是等无量无数好恶诸声。于正念不乱。三昧不乱。境界不乱。入微妙法不乱。菩萨行不乱。修习菩提心不乱。<a>念佛</a>三昧不乱。观察真实法不乱。教化众生智不乱。成就众生不乱。安立众生清净智不乱。观察甚深义不乱。不行恶业故无恶业障。不行烦恼故无烦恼障。不行不恭敬故无不恭敬障。不行谤法故无谤法障。如是等无量种声。一一音声。充满十方无量无边阿僧祇世界。于无量无边阿僧祇劫。未曾断绝悉能坏乱众生诸根。令其发狂而不能乱此菩萨甚深三昧。菩萨于三昧中。思惟分别一切音声生住灭相。善分别知生住灭性。亦善观察诸闻声者。闻好恶声心无憎爱正念不乱。于彼诸声善取其相而不染着。知一切声皆无所有非真实性。无有造者亦无本际。与法性等无有差别。是菩萨。成就寂静身口意行。不复退转。安住诸禅三昧正受。悟一切法智慧成就。得离一切音声三昧。阿僧祇三昧门以为眷属。长养大悲。于念念中。能得无量阿僧祇三昧。究竟成就一切种智。菩萨闻此能坏诸根大恶音声已。作如是念。我当令一切众生安住清净正念。于一切智得不退转。究竟成就无余涅槃。是名菩萨摩诃萨第五离痴乱行。</p>
		

	
	

		</div></div><hr><script charset='utf-8' src='../../js/footer.js'></script></body></html>