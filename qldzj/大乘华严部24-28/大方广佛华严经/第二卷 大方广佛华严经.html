<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 <a>大方广佛华严经</a></strong></p>
<p style="text-align: left">
	　　<a>世间</a>净眼品第一之二</p>
<p style="text-align: left">
	　　复有兜率天王。于成就诸佛转法轮法门而得<a>自在</a>。乐宝髻天。于<a>虚空</a>界净光法门而得自在。胜幢天。于广愿海入诸众生寂静法门而得自在。百光明天。于一切法无量无相观行法门而得自在。超踊月天。于佛境界超踊觉力法门而得自在。胜眼光天。于喜修集不可沮坏菩提心法门而得自在。宿庄严天。于诸十方佛调伏众生方便法门而得自在。乐静妙天。于无边心海念念回向随器普现法门而得自在。尔时兜率天王。承佛神力。遍观兜率天众。以偈颂曰。</p>
<p style="text-align: left">
	　　如来普周等法界为垢众生出现世</p>
<p style="text-align: left">
	　　随诸所欲为<a>说法</a>是名无上胜法王</p>
<p style="text-align: left">
	　　如来宿世无量行清净愿海具足满</p>
<p style="text-align: left">
	　　一切诸法悉周备是名方便胜功德</p>
<p style="text-align: left">
	　　如来法身不思议法界法性辩亦然</p>
<p style="text-align: left">
	　　光明普照一切法寂静诸法皆悉现</p>
<p style="text-align: left">
	　　众生痴闇结业障高心放逸驰境界</p>
<p style="text-align: left">
	　　如来为说寂灭法<a>欢喜</a>善乐悉能见</p>
<p style="text-align: left">
	　　一切世间最上归救护群生除众苦</p>
<p style="text-align: left">
	　　众生乐观无上尊犹如满月显高山</p>
<p style="text-align: left">
	　　诸佛境界不思议一切法界亦如是</p>
<p style="text-align: left">
	　　于诸法力悉究竟定慧方便皆成就</p>
<p style="text-align: left">
	　　清净境界功德海一切众生有缘者</p>
<p style="text-align: left">
	　　闻佛功德发菩提消除尘垢成最胜</p>
<p style="text-align: left">
	　　如世界海微尘数诸佛子等悉来集</p>
<p style="text-align: left">
	　　供养如来听受法悉睹法幢方便王</p>
<p style="text-align: left">
	　　复有夜摩天王。于诸众生离忧回向善根法门而得自在。悦乐光天。于诸境界法门而得自在。无尽慧天。于离诸患具大慈悲法门而得自在。净庄严天。于分别诸根法门而得自在。持须弥天。于无量总持照明法门而得自在。不思议慧天。于诸境界业行真实不思议法门而得自在。脐轮天。于转法轮调伏众生法门而得自在。不思议光天。于众生界胜眼普观法门而得自在。月姿颜天。于诸法实普现法门而得自在。普音遍观天。于诸天众所应施作心净法门而得自在。尔时夜摩天王。承佛神力。遍观夜摩天众。以偈颂曰。</p>
<p style="text-align: left">
	　　佛于无量大劫海<a>生死</a>烦恼永已尽</p>
<p style="text-align: left">
	　　能教众生清净道佛为一切智慧灯</p>
<p style="text-align: left">
	　　如来法身甚弥旷周遍十方无涯际</p>
<p style="text-align: left">
	　　智慧光明方便力寂灭禅乐亦无边</p>
<p style="text-align: left">
	　　生老病死忧悲苦毒害逼切恼众生</p>
<p style="text-align: left">
	　　为斯等类起慈悲以无尽智示菩提</p>
<p style="text-align: left">
	　　如来智慧随顺觉了达三世无障碍</p>
<p style="text-align: left">
	　　一切善行悉了知是名乐化明法门</p>
<p style="text-align: left">
	　　无量总持无边际如来辩海无穷尽</p>
<p style="text-align: left">
	　　能转清净妙法轮是名须弥总持门</p>
<p style="text-align: left">
	　　无上大圣一妙身应化周满一切世</p>
<p style="text-align: left">
	　　悉现一切众生前是名善光胜境界</p>
<p style="text-align: left">
	　　众生一见如来身悉能断除众烦恼</p>
<p style="text-align: left">
	　　远离一切诸魔事是名清净妙境界</p>
<p style="text-align: left">
	　　佛于一切大众海处此众会悉遍照</p>
<p style="text-align: left">
	　　普为众生雨法雨是名普音称法门</p>
<p style="text-align: left">
	　　复有释提桓因。于三世佛出兴住灭决定大智念喜法门。而得自在。普称满天。于众生色如来色身诸功德力清净法门。而得自在。慈眼天。于平等慈云荫覆法门。而得自在。宝光称天。于众光色具足<a>念佛</a>普势法门。而得自在。乐喜髻天。于观众生业报法门。而得自在。乐念净天。于诸佛国具净法门。而得自在。须弥胜音天。于观世间生灭法门。而得自在。念智慧天。于起当来<a>菩萨</a>诸行化众生因超念法门。而得自在。净华光天。于一切天娱乐法门。而得自在。慧日眼天。于诸天处<a>教化</a><a>流通</a>善根法门。而得自在。尔时释提桓因。承佛神力。遍观三十三天众。以偈颂曰。</p>
<p style="text-align: left">
	　　若念一切三世佛广能观察佛境界</p>
<p style="text-align: left">
	　　诸佛国土成败事以佛神力皆悉见</p>
<p style="text-align: left">
	　　佛身清净满十方妙色无比应一切</p>
<p style="text-align: left">
	　　光明照耀最殊特具足广称如是见</p>
<p style="text-align: left">
	　　本修方便大慈海充满一切诸众生</p>
<p style="text-align: left">
	　　悉能调伏一切众开清净眼见无极</p>
<p style="text-align: left">
	　　念佛功德无量故得生广大欢喜心</p>
<p style="text-align: left">
	　　世间无与如来等离垢称王住法门</p>
<p style="text-align: left">
	　　清净业海满众生一切悉见无有余</p>
<p style="text-align: left">
	　　种种因起深广福如是善见犹满月</p>
<p style="text-align: left">
	　　诸佛充满遍十方一切众生无不见</p>
<p style="text-align: left">
	　　既得见已悉调伏皆得无上方便念</p>
<p style="text-align: left">
	　　如来智身明净眼周遍一切十方刹</p>
<p style="text-align: left">
	　　悉令众生皆睹见妙音宣化无不解</p>
<p style="text-align: left">
	　　佛一毛孔现众行佛子见已具修习</p>
<p style="text-align: left">
	　　具足成就无量德如是善慧犹满月</p>
<p style="text-align: left">
	　　一切众生得悦乐皆因如来神力生</p>
<p style="text-align: left">
	　　如来无量功德故是名无垢杂华门</p>
<p style="text-align: left">
	　　若能须臾念如来乃至一念功德力</p>
<p style="text-align: left">
	　　永得远离众恶趣智慧日光灭痴闇</p>
<p style="text-align: left">
	　　复有日光天子。于照十方诸众生身尽未来际正住庄严法门。而得自在。眼焰光天。于照诸色无上智海法门。而得自在。须弥光天。于起众生转胜清净功德法门。而得自在。净宝月天。于乐度一切苦行法门。而得自在。勇猛不退天。于无障碍普照法门。而得自在。妙华光天。于净日光照众生身法门。而得自在。胜光天。于光照世间积集功德法门。而得自在。宝髻天。于众宝海现种种色境界法门。而得自在。明眼天。于一切趣开清净眼观法界藏法门。而得自在。胜地天。于诸众生净乘法门。而得自在。尔时日光天子。承佛神力。遍观日天子众。以偈颂曰。</p>
<p style="text-align: left">
	　　佛慧光明无边际普照十方无量土</p>
<p style="text-align: left">
	　　令一切众面睹佛种种方便化众生</p>
<p style="text-align: left">
	　　众生大海广无量悉能具足知其心</p>
<p style="text-align: left">
	　　开发众生智慧海善胜光明如是见</p>
<p style="text-align: left">
	　　如来普为出兴世遍照十方悉无余</p>
<p style="text-align: left">
	　　如来法身无等等以无上智演说法</p>
<p style="text-align: left">
	　　无数劫海诸有中难行苦行为众生</p>
<p style="text-align: left">
	　　是故净光如虚空妙身显现犹满月</p>
<p style="text-align: left">
	　　佛演妙音无障碍周遍十方悉无余</p>
<p style="text-align: left">
	　　分别广演一切法因缘方便具足说</p>
<p style="text-align: left">
	　　放大光明不思议十方世界悉明净</p>
<p style="text-align: left">
	　　令人欢喜发道意是名庄严胜法门</p>
<p style="text-align: left">
	　　一切世间诸光明不及佛身一毛光</p>
<p style="text-align: left">
	　　<a>佛光</a>微妙难思议最胜能现此神变</p>
<p style="text-align: left">
	　　一切诸<a>佛法</a>如是各坐十方道树下</p>
<p style="text-align: left">
	　　为众分别道非道清净妙眼如是见</p>
<p style="text-align: left">
	　　痴冥众生盲无目为斯苦类开净眼</p>
<p style="text-align: left">
	　　为彼示现智慧灯得见如来清净身</p>
<p style="text-align: left">
	　　方便自在无倒惑悉应堪受一切供</p>
<p style="text-align: left">
	　　渐教开示<a>解脱</a>道是名净眼方便地</p>
<p style="text-align: left">
	　　于一法门说无边无数劫中广敷演</p>
<p style="text-align: left">
	　　分别深远清净义是名周遍妙法门</p>
<p style="text-align: left">
	　　复有月天子。于调伏众生普照法界法门。而得自在。耀华天。于普观摄一切诸法境界法门。而得自在。胜光庄严天。于诸众生心海境界皆悉令转法门。而得自在。杂乐世间天。于能生一切不可思议爱乐法门。而得自在。眼光天。于令众生实见法门。而得自在。现净光天。于大慈悲救护一切苦恼众生法门。而得自在。普游静光天。于无痴净月法门。而得自在。妙庄严天。于观诸法如幻如化空无法门。而得自在。净菩提天。于善解一切业行所起法门。而得自在。大光焰天。于灭诸天疑照度法门。而得自在。尔时月天子。承佛神力。遍观月天子众。以偈颂曰。</p>
<p style="text-align: left">
	　　普于众生放大光十方国土见如来</p>
<p style="text-align: left">
	　　照除一切愚痴闇明了不可思议法</p>
<p style="text-align: left">
	　　佛界无边不可尽无量劫中集功德</p>
<p style="text-align: left">
	　　种种方便妙法门调伏一切众生类</p>
<p style="text-align: left">
	　　如来智慧甚深远知他无量诸心海</p>
<p style="text-align: left">
	　　随顺为转净法轮令生无量欢喜心</p>
<p style="text-align: left">
	　　众生远离贤圣乐没在世间无量苦</p>
<p style="text-align: left">
	　　佛与斯等清净法心得悦乐安隐住</p>
<p style="text-align: left">
	　　如来普放大光明分别世间诸<a>法相</a></p>
<p style="text-align: left">
	　　罪福<a>报应</a>不败亡清净光天如是见</p>
<p style="text-align: left">
	　　佛是一切众<a>生地</a>能持无量善果报</p>
<p style="text-align: left">
	　　悉令众生离邪道善能安立方便地</p>
<p style="text-align: left">
	　　大慈悲云靡不覆佛身难思等众生</p>
<p style="text-align: left">
	　　普雨法雨润一切是佛第一上方便</p>
<p style="text-align: left">
	　　一切有无性如空佛是众生大光明</p>
<p style="text-align: left">
	　　常勤方便利一切最胜清净如是见</p>
<p style="text-align: left">
	　　复有持国乾闼婆王。于摄一切众生娱乐方便法门。而得自在。乐树光乾闼婆。于佛功德庄严法门。而得自在。起净眼乾闼婆。于众生离忧喜法门。而得自在。华树乾闼婆。于灭结使法门。而得自在。乐游行乾闼婆。于调伏希望法门。而得自在。妙眼乾闼婆。于一切乐喜光藏正住法门。而得自在。师子幢乾闼婆。于一切方雨宝法门。而得自在。宝光解脱乾闼婆。于现一切妙身广智法门。而得自在。金刚树乾闼婆。于长养诸树喜光法门。而得自在。现诸庄严乾闼婆。于一切佛诸境界行悉令众生受乐法门。而得自在。尔时持国乾闼婆王。承佛神力。遍观乾闼婆众。以偈颂曰。</p>
<p style="text-align: left">
	　　如来境界无量门一切众生莫能思</p>
<p style="text-align: left">
	　　<a>世尊</a>清净如虚空开示众生见正道</p>
<p style="text-align: left">
	　　如来无量功德海一一毛孔悉得见</p>
<p style="text-align: left">
	　　能令一切随意乐清净悦乐如是见</p>
<p style="text-align: left">
	　　众生无量忧<a>苦海</a>佛能除灭悉无余</p>
<p style="text-align: left">
	　　佛以大慈多方便能开众生清净眼</p>
<p style="text-align: left">
	　　诸佛刹海满十方如来光明悉遍照</p>
<p style="text-align: left">
	　　能除众生烦恼垢演说甚深清净法</p>
<p style="text-align: left">
	　　佛于无量诸劫海方便广修净国土</p>
<p style="text-align: left">
	　　以一切智无上音安慰无边众生类</p>
<p style="text-align: left">
	　　乐见如来普清净众生悉得无尽乐</p>
<p style="text-align: left">
	　　随顺能起解脱因得解脱冠心欢喜</p>
<p style="text-align: left">
	　　愚痴障盖甚坚固众生轮<a>转生</a>死海</p>
<p style="text-align: left">
	　　如来示现广大法演说清净建法幢</p>
<p style="text-align: left">
	　　一切众生无量门如来为现种种形</p>
<p style="text-align: left">
	　　多方便门照众生爱音如来如是现</p>
<p style="text-align: left">
	　　如来方便无边际善逝具足广开现</p>
<p style="text-align: left">
	　　入最胜道方便行金刚树下成正觉</p>
<p style="text-align: left">
	　　以无量劫为一念佛力能现亦不积</p>
<p style="text-align: left">
	　　能与众生一切乐是名乐见方便门</p>
<p style="text-align: left">
	　　复有毗楼勒鸠槃荼王。于能灭一切斗诤法门。而得自在。长灯照光鸠槃荼。于一切行现前法门。而得自在。善修幢鸠槃荼。于专正诸趣法门。而得自在。<a>饶益</a>诸行鸠槃荼。于<a>善恶</a>平等清净法门。而得自在。除恐怖鸠槃荼。于一切众生<a>无畏</a>安隐庄严法门。而得自在。净娑罗林。鸠槃荼于除灭。无量众生爱海炽然法门。而得自在。起须弥鸠槃荼。于一切趣照明云法门。而得自在。常勤鸠槃荼。于普照法门。而得自在。无量净眼鸠槃荼。于起不退转大慈藏法门。而得自在。无量门鸠槃荼。于起一切趣所作法门。而得自在。尔时毗楼勒鸠槃荼王。承佛神力。遍观鸠槃荼众。以偈颂曰。</p>
<p style="text-align: left">
	　　如来忍力成满足无量劫行为众生</p>
<p style="text-align: left">
	　　离放逸慢诸烦恼故佛身净照十方</p>
<p style="text-align: left">
	　　昔行菩萨诸行海调伏十方无量众</p>
<p style="text-align: left">
	　　种种方便起慈门令众生得一切智</p>
<p style="text-align: left">
	　　如来智慧济群生悉分别知众生心</p>
<p style="text-align: left">
	　　无量自在调众生一切见者皆欢喜</p>
<p style="text-align: left">
	　　佛神力境难思议于当来世一切劫</p>
<p style="text-align: left">
	　　转实法轮犹虚空无量众生得净眼</p>
<p style="text-align: left">
	　　众生痴垢翳心目如来照除见正道</p>
<p style="text-align: left">
	　　救济永离无量苦令无恐怖得净智</p>
<p style="text-align: left">
	　　众生没在爱苦海如来智照灭无余</p>
<p style="text-align: left">
	　　离欲无垢见佛身犹如宝树悉清净</p>
<p style="text-align: left">
	　　佛身普应无不见种种方便化众生</p>
<p style="text-align: left">
	　　音如雷震雨法雨是名山王慧法门</p>
<p style="text-align: left">
	　　佛光无垢最清净照除众生痴冥山</p>
<p style="text-align: left">
	　　显现如来无量德无痴方便见佛身</p>
<p style="text-align: left">
	　　无量劫修大悲门悉与众生自在乐</p>
<p style="text-align: left">
	　　种种方便灭众苦离垢清净如华敷</p>
<p style="text-align: left">
	　　最胜现身悉周遍于十方界无去来</p>
<p style="text-align: left">
	　　<a>自觉</a>大圣一切现是无量门佛能见</p>
<p style="text-align: left">
	　　复有毗楼波叉龙王。于一切龙趣中除灭炽然恐怖救济法门。而得自在。海龙王。于一念中能转一切不可思议龙身法门。而得自在。云乐妙幢龙。于一切有趣转清净轮闻声法门。而得自在。须弥普幢龙。于一切众生示大功德海法门。而得自在。德叉伽龙。于离恐怖清净法门。而得自在。无量步龙。于示现一切众生无量云<a>超度</a>无量劫住寿法门。而得自在。焰眼善住龙。于安立一切世界分别无量佛法示现方便法门。而得自在。离垢势色龙。于一切众生离垢欢喜知足入方便法门。而得自在。普行广圣龙。于一切善恶音声具满平等观法门。而得自在。阿那婆达多龙王。于大悲云荫覆一切众生离苦法门。而得自在。尔时毗楼波叉龙王。承佛神力。遍观龙众。以偈颂曰。</p>
<p style="text-align: left">
	　　观见一切最胜法救济十方群生类</p>
<p style="text-align: left">
	　　恶趣众生常轮转以大悲力能济拔</p>
<p style="text-align: left">
	　　随诸众生所乐色佛一毛孔皆悉现</p>
<p style="text-align: left">
	　　神足境界无有量佛功德海清净现</p>
<p style="text-align: left">
	　　最胜妙法无限量譬如大海深无底</p>
<p style="text-align: left">
	　　随其所乐令得闻妙声柔软发雷音</p>
<p style="text-align: left">
	　　一切众生嗔恚心荫盖障覆愚痴海</p>
<p style="text-align: left">
	　　如来无上大慈悲以神足力度脱之</p>
<p style="text-align: left">
	　　于如来身一毛孔众生功德皆悉现</p>
<p style="text-align: left">
	　　入深无量功德海须弥山幢功德现</p>
<p style="text-align: left">
	　　众生种种恐怖苦法王智光悉救济</p>
<p style="text-align: left">
	　　最胜毛孔演妙音无量众生开净眼</p>
<p style="text-align: left">
	　　十方三世诸如来于佛身中现色像</p>
<p style="text-align: left">
	　　无量劫中净佛土是名无上大龙地</p>
<p style="text-align: left">
	　　佛一毛中皆悉现无量神变庄严土</p>
<p style="text-align: left">
	　　佛与眷属围绕坐为众生说微妙法</p>
<p style="text-align: left">
	　　佛为菩萨求道时恭敬供养诸佛海</p>
<p style="text-align: left">
	　　种种无量方便门度脱一切众生海</p>
<p style="text-align: left">
	　　如来演说<a>正法</a>时充满一切众生乐</p>
<p style="text-align: left">
	　　佛音能起欢悦心普令众生得法喜</p>
<p style="text-align: left">
	　　复有毗<a>沙门</a>夜叉王。于平等观方便离一切恶饶益众生法门。而得自在。音主夜叉。于一切普胜法门。而得自在。持地夜叉。于能除夺众生精气长养一切<a>生气</a>法门。而得自在。一切主夜叉。于观一切圣功德法门。而得自在。胜眼神足夜叉。于观一切众生智慧法门。而得自在。坚固金刚眼夜叉。于与一切众生安乐法门。而得自在。护命夜叉。于持力救济法门。而得自在。能破须弥山夜叉。于起随顺佛力法门。而得自在。尔时毗沙门夜叉王。承佛神力。遍观夜叉众。以偈颂曰。</p>
<p style="text-align: left">
	　　众生罪垢甚深重于百千劫不见佛</p>
<p style="text-align: left">
	　　轮转生死受众苦为度是等佛兴世</p>
<p style="text-align: left">
	　　佛为救济一切故悉现十方众生前</p>
<p style="text-align: left">
	　　拔济诸趣众苦轮因缘音主最方便</p>
<p style="text-align: left">
	　　众生重<a>罪恶</a>业障佛以方便悉除灭</p>
<p style="text-align: left">
	　　安立众生正法中是名离痴方便见</p>
<p style="text-align: left">
	　　佛昔无量劫行时赞叹十方一切佛</p>
<p style="text-align: left">
	　　故有高远大名称皆悉普闻十方国</p>
<p style="text-align: left">
	　　佛慧无边等虚空如来法身不思议</p>
<p style="text-align: left">
	　　故能显现照十方明净眼王妙法门</p>
<p style="text-align: left">
	　　一切众生入邪径佛示正道难思议</p>
<p style="text-align: left">
	　　见诸众生堪受化种种方便令调伏</p>
<p style="text-align: left">
	　　一切众生诸功德不及如来一光福</p>
<p style="text-align: left">
	　　佛智慧海不可议是名宝王如是见</p>
<p style="text-align: left">
	　　无量劫数难思议佛于是中修十力</p>
<p style="text-align: left">
	　　是故世尊力具足一切世间无能坏</p>
<p style="text-align: left">
	　　复有金刚眼照力士。于示现如来无量色像法门。而得自在。离垢日踊力士。于诸佛无量色法门。而得自在。须弥华光力士。于离垢自在种种现法门。而得自在。净云音力士。于如来无边净音不可量法门。而得自在。阿修罗主力士。于一切示现种种法门。而得自在。金刚光乐力士。于入一切佛法无余法门。而得自在。雷音力士。于能举一切诸天法门。而得自在。师子端严王力士。于如来功德广照法门。而得自在。胜光明力士。于除灭众生恶心安立佛境法门。而得自在。珠髻华光力士。于菩萨示现一切世间雨宝法门。而得自在。尔时金刚眼照力士。承佛神力。遍观力士众。以偈颂曰。</p>
<p style="text-align: left">
	　　普为<a>三界</a>一切众于诸法中为法王</p>
<p style="text-align: left">
	　　具足无量众妙色悉照十方无不明</p>
<p style="text-align: left">
	　　佛身一切诸毛孔普放光明不可议</p>
<p style="text-align: left">
	　　映蔽一切日光明遍照十方靡不周</p>
<p style="text-align: left">
	　　如来大圣自在力充满一切诸法界</p>
<p style="text-align: left">
	　　法身示现无涯际悉现一切众生前</p>
<p style="text-align: left">
	　　佛音清净甚深妙普震十方诸世界</p>
<p style="text-align: left">
	　　柔软微妙和雅音灭众生垢愿满足</p>
<p style="text-align: left">
	　　十方三界诸宫殿最胜悉现于彼坐</p>
<p style="text-align: left">
	　　一一佛所无量众导师处中为说法</p>
<p style="text-align: left">
	　　法海无量无有边众方便门悉入中</p>
<p style="text-align: left">
	　　分别一切诸法界最胜示现无穷尽</p>
<p style="text-align: left">
	　　众生大海无边际最胜净眼能度脱</p>
<p style="text-align: left">
	　　如来光明照众生一切普见大导师</p>
<p style="text-align: left">
	　　悉皆恭敬兴供养无量尘海国土佛</p>
<p style="text-align: left">
	　　功德无量如虚空一切悉见大导师</p>
<p style="text-align: left">
	　　如来神力不可坏一切佛土皆悉现</p>
<p style="text-align: left">
	　　如来安坐净道场一切众生现前见</p>
<p style="text-align: left">
	　　光明普照如云兴众妙庄严光<a>圆满</a></p>
<p style="text-align: left">
	　　普照一切诸法界示现诸佛深妙法</p>
<p style="text-align: left">
	　　是时<a>普贤菩萨</a>。成就不可思议方便法门海。能入如来无量功德海。所谓出生究竟净诸佛土调伏众生法门。诣诸佛所能起一切具足功德法门。菩萨诸地愿行法门。普门示现法界尘数身云法门。持诸佛土不可思议方便轮法门。一切众中自在显现无量无边菩萨境界法门。于一念中知三世劫生灭法门。分别显现一切菩萨诸根境界海法门。其身自在充满无量无边法界法门。一切菩萨种种方便广分别法入一切智方便法门。尔时普贤菩萨。遍观一切大众。以偈颂曰。</p>
<p style="text-align: left">
	　　最胜严净无数佛土无量净色</p>
<p style="text-align: left">
	　　甚深功德真净离垢佛子充满</p>
<p style="text-align: left">
	　　常闻妙法不思议音见佛处此</p>
<p style="text-align: left">
	　　师子座上一切尘中亦复如是</p>
<p style="text-align: left">
	　　而如来身亦不往彼普现佛土</p>
<p style="text-align: left">
	　　功德境界悉入无量诸地方便</p>
<p style="text-align: left">
	　　佛示一切诸菩萨行说诸方便</p>
<p style="text-align: left">
	　　不可思议令诸佛子入净法界</p>
<p style="text-align: left">
	　　离垢净眼住深法性十方无量</p>
<p style="text-align: left">
	　　无有边际微尘数等诸化佛身</p>
<p style="text-align: left">
	　　教导无量众生等类一切十方</p>
<p style="text-align: left">
	　　如来刹土世尊皆悉为平等护</p>
<p style="text-align: left">
	　　佛于方便悉已清净调伏众生</p>
<p style="text-align: left">
	　　令除垢秽一切尘数诸佛国土</p>
<p style="text-align: left">
	　　如来示现无量自在<a>梵音</a>和雅</p>
<p style="text-align: left">
	　　遍诸道场演畅最胜菩萨本行</p>
<p style="text-align: left">
	　　一切三世所有劫数于念念中</p>
<p style="text-align: left">
	　　悉见无余观彼生灭如实法相</p>
<p style="text-align: left">
	　　不可思议世护能见无量大众</p>
<p style="text-align: left">
	　　数不可尽如来真子欲观佛地</p>
<p style="text-align: left">
	　　一切法门无量无边非诸佛子</p>
<p style="text-align: left">
	　　所有境界离垢如来犹如虚空</p>
<p style="text-align: left">
	　　清净无著等真法性现化无量</p>
<p style="text-align: left">
	　　不可穷尽悉坐道树成等正觉</p>
<p style="text-align: left">
	　　佛以一言说一切地一切法相</p>
<p style="text-align: left">
	　　皆悉穷尽无量方便一一门中</p>
<p style="text-align: left">
	　　演畅诸法亦悉无余</p>
<p style="text-align: left">
	　　尔时于佛师子之座。一切妙华摩尼宝轮高台楼观庄严具中。一一各出一佛世界微尘数等大菩萨众。其名曰海慧超越菩萨。无量师子吼菩萨。众宝光幢菩萨。智日超慧菩萨。不思议功德智称菩萨。方便寂静妙华髻菩萨。金光焰菩萨。法界普音菩萨。净云月幢菩萨。善超净光菩萨。如是等一一佛世界微尘数等大菩萨众。设诸供养散众妙华充满虚空。烧诸杂香气过腾云。普现一切众宝圆光。又放无量净日光明。作众妓乐诸微妙音。杂种宝树枝叶华实一切光明犹若云起雨无量宝。如是一一菩萨所供养具。各与一佛世界微尘数等。一一供具复与一佛世界微尘数等。皆大欢喜。供养世尊绕百千匝已。随其所应供养大众。犹如云雨而无断绝。随所出方。化作宝莲<a>华藏</a>师子之座。恭敬向佛结跏趺坐。彼菩萨等。悉得无量清净法海普明法门。于佛境界无所障碍。悉入一切辩才法海。又得不可思议照明法门。正住如来普门境界。三世智地皆已得入。具足成就大力法爱。无量功德清净圆满。常行法界毕竟空性。悉已具足供养诸佛。尔时一切海慧自在智明王菩萨。以偈颂曰。</p>
<p style="text-align: left">
	　　佛觉诸法平等真实无有障碍</p>
<p style="text-align: left">
	　　净如虚空普悉照明十方世界</p>
<p style="text-align: left">
	　　处一切众最胜殊特自然正觉</p>
<p style="text-align: left">
	　　无量无边充满十方众生境界</p>
<p style="text-align: left">
	　　一切悉坐菩提树王诸众生主</p>
<p style="text-align: left">
	　　皆悉围绕佛有如是自在神力</p>
<p style="text-align: left">
	　　于一念顷现无量身普令众生</p>
<p style="text-align: left">
	　　灭除垢秽如来境界无有边际</p>
<p style="text-align: left">
	　　无量劫海具足<a>修行</a>如来处在</p>
<p style="text-align: left">
	　　一切有海种种方便调伏众生</p>
<p style="text-align: left">
	　　皆悉受行最胜正法众会离垢</p>
<p style="text-align: left">
	　　普得清净一切观佛深乐无厌</p>
<p style="text-align: left">
	　　最胜妙相庄严具足处莲华藏</p>
<p style="text-align: left">
	　　宝师子座一切众宝诸庄严具</p>
<p style="text-align: left">
	　　皆出无量微妙香熏杂色华鬘</p>
<p style="text-align: left">
	　　悬布虚空佛处如是宝师子座</p>
<p style="text-align: left">
	　　无量众宝流出妙光晖焰清净</p>
<p style="text-align: left">
	　　十方明耀如来安住庄严楼观</p>
<p style="text-align: left">
	　　演出清净微密梵音宣畅最胜</p>
<p style="text-align: left">
	　　无上正法闻者欢喜得净妙道</p>
<p style="text-align: left">
	　　金刚承座安峙坚固如意藏宝</p>
<p style="text-align: left">
	　　以为庄严宝髻菩萨常守护之</p>
<p style="text-align: left">
	　　世尊于此普现照明天尊处在</p>
<p style="text-align: left">
	　　宝师子座遍照三世一切导师</p>
<p style="text-align: left">
	　　无量化佛遍满十方阐扬如来</p>
<p style="text-align: left">
	　　无尽法藏</p>
<p style="text-align: left">
	　　尔时佛神力故。莲华藏庄严世界海。六种十八相震动。所谓。动。遍动。等遍动起。遍起。等遍起觉。遍觉。等遍觉。震。遍震。等遍震。吼。遍吼。等遍吼。涌。遍涌。等遍涌。又令一切世界诸王。各雨不可思议诸供养具。供养如来大众海会。所谓雨一切香华云。众妙宝云。杂宝莲华云。无量色宝曼陀罗云。解脱宝云。碎末栴<a>檀香</a>云。清净柔软声云。宝网日云。各随其力雨众供养。如是等一一世界诸王。设不可思议诸供养云。普供一切如来大众。如此世界设众供养。一切十方诸佛国土亦复如是。此世界中佛坐道场。世界诸王各随所乐境界三昧诸方便门。欢喜厌离通达诸方勇猛之法。如来境界神力所入。诸佛无量法海之门。皆已得度。如此世界。十方一切世界亦复如是。</p>
		

	
	

		</div></div><hr><script charset='utf-8' src='../../js/footer.js'></script></body></html>