<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十四卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十四卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四十四卷 <a>大方广佛华严经</a></strong></p>
<p style="text-align: left">
	　　离<a>世间</a>品第三十三之八</p>
<p style="text-align: left">
	　　佛子。<a>菩萨</a>摩诃萨。有十种事故往诣道场。何等为十。所谓欲普照一切世界。故往诣道场。为震动一切世界故往诣道场。欲于一切世界普现身故往诣道场。为<a>觉悟</a>一切菩萨一切众生一切同行故往诣道场。为示现道场庄严事故往诣道场。为随应受化示现庄严菩提树故往诣道场。欲对见十方世界一切佛故往诣道场。欲于举足下足念念悉入无量正受诸三昧门成等正觉故往诣道场。为受一切天龙夜叉乾闼婆阿修罗迦楼罗紧那罗摩睺罗伽乃至释梵四天王等恭敬供养各不相知故往诣道场。欲以无碍智眼普观一切世界<a>正念</a>一切佛于一切刹现成佛故往诣道场。佛子。是为菩萨摩诃萨十种事故往诣道场。为<a>教化</a>众生故。佛子。菩萨摩诃萨。有十种事故坐于道场。何等为十。所谓种种震动一切刹故坐于道场。普照一切诸世界故坐于道场。除灭一切诸恶道故坐于道场。变一切刹为金刚故坐于道场。观一切佛师子吼故坐于道场。离一切虚妄心净如<a>虚空</a>故坐于道场。示现随顺净身威仪故坐于道场。随顺<a>圆满</a>金刚三昧故坐于道场。受一切佛清净坐处故坐于道场。自善根力悉能受持一切众生故坐于道场。佛子。是为菩萨摩诃萨十种事故坐于道场。佛子。菩萨摩诃萨。坐道场时。有十种奇特未曾有法。何等为十。所谓菩萨摩诃萨。坐道场时。十方世界一切诸佛。观此菩萨咸举右手赞言。善哉善哉无上导师。是一奇特未曾有法。菩萨摩诃萨。坐道场时。一切如来应供等正觉皆悉护持。是二奇特未曾有法。菩萨摩诃萨。坐道场时。宿世同行菩萨悉来云集。以种种庄严具恭敬供养。是三奇特未曾有法。菩萨摩诃萨。坐道场时。十方一切世界草木<a>丛林</a>非众生类。皆悉曲躬归向道场。是四奇特未曾有法。菩萨摩诃萨。坐道场时。正受三昧名善知法界。得此三昧故究竟菩萨一切诸行。是五奇特未曾有法。菩萨摩诃萨。坐道场时。得陀罗尼。名曰离垢胜妙海藏。菩萨摩诃萨。住此陀罗尼故。一切诸佛降<a>甘露</a>法雨此菩萨。是六奇特未曾有法。菩萨摩诃萨。坐道场时。以<a>神通</a>力。恭敬供养一切诸佛。是七奇特未曾有法。菩萨摩诃萨。坐道场时。入于无上智慧法门善巧方便。悉知一切众生诸根。是八奇特未曾有法。菩萨摩诃萨。坐道场时。正受三昧名曰善觉。菩萨摩诃萨。入此定已得净法身。满虚空界一切三世。是九奇特未曾有法。菩萨摩诃萨。坐道场时。清净身业摄取三世。无碍智慧普照一切。是十奇特未曾有法。佛子。是为菩萨摩诃萨坐道场时得十种奇特未曾有法。佛子。菩萨摩诃萨。坐道场时。有十种义故示现降魔。何等为十。所谓五浊恶世众生乐相征伐。欲显菩萨功德力故。示现降魔。悉灭<a>天人</a>诸疑惑故。示现降魔。为欲化度魔眷属故。示现降魔。诸天世人乐征伐者令集受化故。示现降魔。集天人已显现菩萨功德之力不可破坏调伏众生故示现降魔。发起一切众生力故。示现降魔。哀愍未来一切众生故。示现降魔。乃至道场现有魔事。悉能超出众魔境故。示现降魔。显现烦恼力势羸劣。大悲善根势强盛故。示现降魔。顺五浊世诸众生故。示现降魔。佛子。是为菩萨摩诃萨十种义故坐道场时示现降魔。佛子。菩萨摩诃萨。有十种觉如来力。何等为十。所谓超出一切众魔事业除灭烦恼。究竟一切菩萨所行。觉如来力。于一切菩萨三昧而得<a>自在</a>。觉如来力。具足成就一切菩萨诸禅三昧。觉如来力。满足一切诸白净法。觉如来力。分别善法调伏世间法。觉如来力。以净法身满一切刹。觉如来力。所出净音悉与一切众生心等。觉如来力。悉能受持一切<a>佛法</a>。觉如来力。得与三世如来身口意等。于一念中知三世法。觉如来力。得善觉三昧具佛十力。所谓是处非处智乃至漏尽智。觉如来力。佛子。是为菩萨摩诃萨十种觉如来力。菩萨摩诃萨。具此力故得名如来。佛子。如是得成如来应供等正觉已。能转十行清净法轮。何等为十。一者具足清净四无所畏。二者出生四辩净妙音声。三者明了<a>四谛</a>。四者随顺诸佛无碍法门。五者清净等心悉能普覆一切众生。六者所说不虚决定济度众生苦际。七者宿世大悲所持。八者以妙法音充满世界一切众生无不闻知。九者阿僧祇劫常说<a>正法</a>未曾暂息。十者转诸根力觉意<a>解脱</a>诸禅三昧相续不绝。佛子。如来应供等正觉。转如是十行等无量行法轮。佛子。如来应供等正觉。清净法轮。因十种白净法故。转入众生心。出生无相。决定不虚。何等为十。所谓过去愿力故。大悲所持故。不舍众生故。智慧自在随其所应为<a>说法</a>故。未曾失时故。随彼<a>法器</a>不增减故。决定了知三世智故。身行最胜故。口行无虚故。<a>智行</a>随音声悉觉悟故。佛子。是为因十种白净法故能转法轮入众生心出生无相决定不虚。佛子。如来应供等正觉。究竟佛事已。有十种义。示现大般<a>涅槃</a>。何等为十。所谓明一切行悉无常故。明一切有为非安隐故。明般涅槃趣最安隐故。明般涅槃远离一切诸怖畏故。以诸天人乐着色身。明色身无常是磨灭法。令求<a>常住</a>净法身故。明无常力强不可转故。明有为法不随爱行不自在故。明<a>三界</a>法悉如坯器无坚牢故。明般涅槃最为真实不可坏故。明般涅槃远离<a>生死</a>非起灭故。佛子。以此十种义故。如来应供等正觉示现大般涅槃。佛子。一切如来应供等正觉法皆如是。所愿已成已转法轮。所应度者皆悉已度。已与菩萨授尊记号。一切佛事皆悉究竟。安住不变示现大般涅槃。佛子。是为如来应供等正觉以十义故示现大般涅槃。</p>
<p style="text-align: left">
	　　佛子。是为菩萨摩诃萨清净胜行大妙法门。诸佛所说无量深义。能令一切诸有智者皆悉<a>欢喜</a>。究竟一切菩萨大愿。不断所行。佛子。若有众生闻此经者。<a>信心</a>清净不起诽谤。如说<a>修行</a>。彼诸众生。速成阿耨多罗三藐三菩提。何以故。菩萨摩诃萨如说行故。佛子。是故菩萨摩诃萨。应如说行一心敬信受持此经。佛子。此经出生一切菩萨诸行功德深妙义华。深入智慧。摄一切法门。远离世间。声闻缘觉一切众生所不共法。悉能普照一切法门。长养善根度脱众生。是故菩萨摩诃萨。应一心听受护持此经。若菩萨摩诃萨。受持此经。则能出生一切诸愿。以少方便疾得阿耨多罗三藐三菩提。说此出生一切菩萨诸行功德深妙义华，深入智慧摄一切法门，远离世间声闻、缘觉，一切众生所不共法悉能普照，一切法门长养善根度脱众生经时。佛神力故。此经法如是故。十方无量阿僧祇世界六种震动。大光普照。尔时十方诸佛面对观视<a>普贤菩萨</a>欢喜赞言。善哉佛子。乃能说此出生一切菩萨诸行功德深妙义华，深入智慧摄一切法门，远离世间声闻、缘觉，一切众生所不共法悉能普照，一切法门长养善根度脱众生经。佛子。汝已善学此法。善知此法。快说此法。我等诸佛亦说此法。一切诸佛亦复如是。是故佛子。我等悉共守护此经。令未来菩萨未闻者闻。尔时普贤菩萨。承佛神力。观察十方一切大众一切法界。以偈颂曰。</p>
<p style="text-align: left">
	　　无量无数劫勤修诸苦行</p>
<p style="text-align: left">
	　　供养无量佛生此真佛子</p>
<p style="text-align: left">
	　　化度无量众安立无上道</p>
<p style="text-align: left">
	　　菩萨无等行我说善谛听</p>
<p style="text-align: left">
	　　供养无量佛皆悉无染着</p>
<p style="text-align: left">
	　　化度一切众不起众生想</p>
<p style="text-align: left">
	　　常求佛功德其心无所依</p>
<p style="text-align: left">
	　　说彼胜妙行令众悉欢喜</p>
<p style="text-align: left">
	　　降伏一切魔灭三界烦恼</p>
<p style="text-align: left">
	　　已具圣功德示现童子地</p>
<p style="text-align: left">
	　　灭恶烦恼痴其心常寂然</p>
<p style="text-align: left">
	　　示现无量行我说彼功德</p>
<p style="text-align: left">
	　　远离一切恶究竟到<a>彼岸</a></p>
<p style="text-align: left">
	　　无量众生中种种现变化</p>
<p style="text-align: left">
	　　知心生住灭示现一切事</p>
<p style="text-align: left">
	　　说彼妙功德令众悉欢喜</p>
<p style="text-align: left">
	　　见三有众生无量苦逼迫</p>
<p style="text-align: left">
	　　<a>流转</a>于生死烦恼火炽然</p>
<p style="text-align: left">
	　　欲令彼解脱一向求菩提</p>
<p style="text-align: left">
	　　略说彼净德一心善谛听</p>
<p style="text-align: left">
	　　施戒忍精进<a>禅定</a>得自在</p>
<p style="text-align: left">
	　　具足慧方便大慈度众生</p>
<p style="text-align: left">
	　　无量无数劫乐修悲喜舍</p>
<p style="text-align: left">
	　　我说彼功德仁等当谛听</p>
<p style="text-align: left">
	　　枯槁无量身常正求菩提</p>
<p style="text-align: left">
	　　不惜其<a>寿命</a>究竟无上道</p>
<p style="text-align: left">
	　　常为利众生不求自安乐</p>
<p style="text-align: left">
	　　慈悲心牟尼我说彼胜行</p>
<p style="text-align: left">
	　　无量无数劫说少分不尽</p>
<p style="text-align: left">
	　　虚空可度量海水可渧数</p>
<p style="text-align: left">
	　　菩萨功德海无可为譬谕</p>
<p style="text-align: left">
	　　<a>饶益</a>众生故略说其小分</p>
<p style="text-align: left">
	　　持众生善根长养白净法</p>
<p style="text-align: left">
	　　远离憍慢心求法无厌足</p>
<p style="text-align: left">
	　　令众得安止长养智慧树</p>
<p style="text-align: left">
	　　菩萨心如地饶益一切众</p>
<p style="text-align: left">
	　　柔软慈心根无上大悲茎</p>
<p style="text-align: left">
	　　功德叶智华持戒为妙香</p>
<p style="text-align: left">
	　　如来净慧光开敷菩萨华</p>
<p style="text-align: left">
	　　不著有为水普令众生喜</p>
<p style="text-align: left">
	　　直心为种子慈悲为根芽</p>
<p style="text-align: left">
	　　智慧方便茎五度为枝条</p>
<p style="text-align: left">
	　　禅叶诸明华一切智为果</p>
<p style="text-align: left">
	　　法树神力鸟普覆三世间</p>
<p style="text-align: left">
	　　真实谛为足白净法为身</p>
<p style="text-align: left">
	　　正念为颈顶智首解脱顶</p>
<p style="text-align: left">
	　　慈悲明净眼实义幽谷出</p>
<p style="text-align: left">
	　　菩萨法师子调伏一切魔</p>
<p style="text-align: left">
	　　生死为旷野烦恼诸恶道</p>
<p style="text-align: left">
	　　边见为贼难痴盲迷正路</p>
<p style="text-align: left">
	　　菩萨大导师见彼迷冥者</p>
<p style="text-align: left">
	　　开示其正道引至安隐处</p>
<p style="text-align: left">
	　　贪恚诸烦恼常恼害众生</p>
<p style="text-align: left">
	　　无量众苦患长夜而逼切</p>
<p style="text-align: left">
	　　菩萨见彼苦为发大悲心</p>
<p style="text-align: left">
	　　具说八万四对治济度之</p>
<p style="text-align: left">
	　　菩萨为法王正道化众生</p>
<p style="text-align: left">
	　　远恶修众善一向求菩提</p>
<p style="text-align: left">
	　　一切诸佛所受自在智记</p>
<p style="text-align: left">
	　　广施贤圣珍令具七觉宝</p>
<p style="text-align: left">
	　　清净戒为毂精进以为辐</p>
<p style="text-align: left">
	　　三昧正受辋三转净法轮</p>
<p style="text-align: left">
	　　清净心为楯明利智慧剑</p>
<p style="text-align: left">
	　　摧灭诸烦恼外道众魔怨</p>
<p style="text-align: left">
	　　甚深智慧海正法一味水</p>
<p style="text-align: left">
	　　禅觉宝充满一切莫能知</p>
<p style="text-align: left">
	　　直心净弥广一切智为潮</p>
<p style="text-align: left">
	　　菩萨智慧海演说不可尽</p>
<p style="text-align: left">
	　　世间高无上于彼无所著</p>
<p style="text-align: left">
	　　禅明智慧山坚正不倾动</p>
<p style="text-align: left">
	　　若有亲近者疾得同彼慧</p>
<p style="text-align: left">
	　　住智须弥顶普观一切世</p>
<p style="text-align: left">
	　　深心如金刚一切悉坚固</p>
<p style="text-align: left">
	　　三宝一切智信心不可坏</p>
<p style="text-align: left">
	　　降伏一切魔除灭诸烦恼</p>
<p style="text-align: left">
	　　安住无所畏度脱诸群生</p>
<p style="text-align: left">
	　　兴起大慈云普覆于一切</p>
<p style="text-align: left">
	　　明曜大悲电雷震法洪音</p>
<p style="text-align: left">
	　　四辩澍法雨八正甘露水</p>
<p style="text-align: left">
	　　除灭烦恼火安住一切义</p>
<p style="text-align: left">
	　　白净法为城智慧为墙壁</p>
<p style="text-align: left">
	　　无上智楼阁惭愧为深堑</p>
<p style="text-align: left">
	　　三空解脱门正念为防守</p>
<p style="text-align: left">
	　　四道为正路游之出三界</p>
<p style="text-align: left">
	　　建无上法幢摧灭一切魔</p>
<p style="text-align: left">
	　　法身金翅鸟四如意为足</p>
<p style="text-align: left">
	　　慈悲明净眼住一切智树</p>
<p style="text-align: left">
	　　菩萨金翅王生死大海中</p>
<p style="text-align: left">
	　　搏撮天人龙安置涅槃岸</p>
<p style="text-align: left">
	　　净戒圆满日清净智光明</p>
<p style="text-align: left">
	　　神足为疾行消竭爱欲水</p>
<p style="text-align: left">
	　　觉长夜众生长养根力药</p>
<p style="text-align: left">
	　　菩萨明净日一切无不照</p>
<p style="text-align: left">
	　　圆满法界月众生观无厌</p>
<p style="text-align: left">
	　　映蔽于二乘小智萤火光</p>
<p style="text-align: left">
	　　菩萨清凉月游于毕竟空</p>
<p style="text-align: left">
	　　垂光照三界心法无不现</p>
<p style="text-align: left">
	　　自在诸法王功德色严身</p>
<p style="text-align: left">
	　　方便净智眼安住胜妙法</p>
<p style="text-align: left">
	　　相好庄严身一切观无厌</p>
<p style="text-align: left">
	　　彼法自在王<a>如法</a>治众生</p>
<p style="text-align: left">
	　　除灭欲烦恼超出于三界</p>
<p style="text-align: left">
	　　常乐勤修习慈悲喜舍法</p>
<p style="text-align: left">
	　　菩萨大梵王普现种种身</p>
<p style="text-align: left">
	　　演出净妙音三界无不闻</p>
<p style="text-align: left">
	　　远离一切行境界常清净</p>
<p style="text-align: left">
	　　逮得不退智具足法自在</p>
<p style="text-align: left">
	　　永离二乘道诸佛所授记</p>
<p style="text-align: left">
	　　乘于无上乘究竟一切智</p>
<p style="text-align: left">
	　　心净如虚空永离一切有</p>
<p style="text-align: left">
	　　行于世间事其心无所依</p>
<p style="text-align: left">
	　　究竟白净行亦令众生然</p>
<p style="text-align: left">
	　　菩萨慧弥广清净如虚空</p>
<p style="text-align: left">
	　　无量方便地饶益诸群生</p>
<p style="text-align: left">
	　　清凉慈悲水消灭炽烦恼</p>
<p style="text-align: left">
	　　智慧猛盛火烧尽烦恼习</p>
<p style="text-align: left">
	　　风驰游十方广作诸佛事</p>
<p style="text-align: left">
	　　菩萨如意宝除灭众贫苦</p>
<p style="text-align: left">
	　　智慧如金刚摧灭诸邪见</p>
<p style="text-align: left">
	　　无量德庄严悉令众生喜</p>
<p style="text-align: left">
	　　究竟无上行安住如来处</p>
<p style="text-align: left">
	　　菩萨功德华七觉令开敷</p>
<p style="text-align: left">
	　　诸愿为宝鬘严饰世间顶</p>
<p style="text-align: left">
	　　菩萨净戒香远离诸恶戒</p>
<p style="text-align: left">
	　　以此净戒香涂熏一切众</p>
<p style="text-align: left">
	　　菩萨无上盖普覆诸世间</p>
<p style="text-align: left">
	　　建立智慧幢摧灭众魔幢</p>
<p style="text-align: left">
	　　菩萨庄严行净妙智慧幡</p>
<p style="text-align: left">
	　　惭愧功德衣普覆一切众</p>
<p style="text-align: left">
	　　菩萨无上乘乘之出三界</p>
<p style="text-align: left">
	　　其心善调顺安住宝象王</p>
<p style="text-align: left">
	　　菩萨大龙王具足自在力</p>
<p style="text-align: left">
	　　普降甘露法泽润诸群生</p>
<p style="text-align: left">
	　　菩萨甚难值犹如优昙华</p>
<p style="text-align: left">
	　　降伏一切魔除灭诸烦恼</p>
<p style="text-align: left">
	　　佛所转法轮彼能随顺转</p>
<p style="text-align: left">
	　　慧灯除众闇普令见正道</p>
<p style="text-align: left">
	　　菩萨功德河随顺正道流</p>
<p style="text-align: left">
	　　常为生死桥度人无休息</p>
<p style="text-align: left">
	　　菩萨正法船泛游诸愿海</p>
<p style="text-align: left">
	　　智慧悉成满度人到彼岸</p>
<p style="text-align: left">
	　　菩萨净园林实乐乐众生</p>
<p style="text-align: left">
	　　正法解脱华明净智宫殿</p>
<p style="text-align: left">
	　　菩萨雪山顶出生药树王</p>
<p style="text-align: left">
	　　除灭烦恼病悉令一切喜</p>
<p style="text-align: left">
	　　菩萨等如来觉悟诸众生</p>
<p style="text-align: left">
	　　除灭愚痴闇得成等正觉</p>
<p style="text-align: left">
	　　最胜所从来菩萨如是来</p>
<p style="text-align: left">
	　　逮得平等智究竟到彼岸</p>
<p style="text-align: left">
	　　菩萨大导师教化诸群生</p>
<p style="text-align: left">
	　　自然成正觉一切智境界</p>
<p style="text-align: left">
	　　具足无量力一切莫能坏</p>
<p style="text-align: left">
	　　安住无所畏知法了众生</p>
<p style="text-align: left">
	　　乃至<a>色界</a>中所有诸众生</p>
<p style="text-align: left">
	　　一切语言音皆悉能随顺</p>
<p style="text-align: left">
	　　过色至无色现彼一切事</p>
<p style="text-align: left">
	　　一切诸众生说之不能尽</p>
<p style="text-align: left">
	　　菩萨悉成就如是等功德</p>
<p style="text-align: left">
	　　解了性非性所有无所有</p>
<p style="text-align: left">
	　　具足真实智除灭一切缚</p>
<p style="text-align: left">
	　　究竟一切智其心无所著</p>
<p style="text-align: left">
	　　说彼甚深行令众悉欢喜</p>
<p style="text-align: left">
	　　了达一切法皆悉如幻化</p>
<p style="text-align: left">
	　　发起方便悲一切佛护持</p>
<p style="text-align: left">
	　　出生智化门普现无量事</p>
<p style="text-align: left">
	　　仁等当谛听菩萨诸功德</p>
<p style="text-align: left">
	　　一身无边际普现无量身</p>
<p style="text-align: left">
	　　非心非心境应现一切众</p>
<p style="text-align: left">
	　　出于一妙音究竟语言法</p>
<p style="text-align: left">
	　　悉摄众生类一切语言音</p>
<p style="text-align: left">
	　　远离烦恼身随应示现身</p>
<p style="text-align: left">
	　　无量方便身一切音说法</p>
<p style="text-align: left">
	　　其心常寂灭清净如虚空</p>
<p style="text-align: left">
	　　以心庄严刹示现一切众</p>
<p style="text-align: left">
	　　示现种种身于彼无所著</p>
<p style="text-align: left">
	　　远离一切生亦不坏彼因</p>
<p style="text-align: left">
	　　随顺一切趣受生无所著</p>
<p style="text-align: left">
	　　了身如虚空随其所应现</p>
<p style="text-align: left">
	　　菩萨现如是无量无边事</p>
<p style="text-align: left">
	　　恭敬供养彼最胜两足尊</p>
<p style="text-align: left">
	　　涂香末香华幢盖幡音乐</p>
<p style="text-align: left">
	　　无上供养具直心供诸佛</p>
<p style="text-align: left">
	　　不离一佛会普在诸佛所</p>
<p style="text-align: left">
	　　善巧能问难听受深妙法</p>
<p style="text-align: left">
	　　闻此正法故逮得诸三昧</p>
<p style="text-align: left">
	　　一一三昧中生无量定门</p>
<p style="text-align: left">
	　　又复能普现无量三昧起</p>
<p style="text-align: left">
	　　智慧巧方便究竟到彼岸</p>
<p style="text-align: left">
	　　觉悟一切法皆悉如幻化</p>
<p style="text-align: left">
	　　示现种种身出生无量音</p>
<p style="text-align: left">
	　　入众生想网其心无染着</p>
<p style="text-align: left">
	　　或时现众生随顺世间义</p>
<p style="text-align: left">
	　　或示菩提行无量无有边</p>
<p style="text-align: left">
	　　布施持净戒忍辱勤精进</p>
<p style="text-align: left">
	　　定慧四无量修行四摄法</p>
<p style="text-align: left">
	　　或<a>现行</a>成满或得无生忍</p>
<p style="text-align: left">
	　　或受灌顶记或一生补处</p>
<p style="text-align: left">
	　　或现声闻乘或复现缘觉</p>
<p style="text-align: left">
	　　无量刹涅槃不舍菩萨行</p>
<p style="text-align: left">
	　　或现为帝释或现梵天王</p>
<p style="text-align: left">
	　　或天女围绕或复独宴默</p>
<p style="text-align: left">
	　　或现<a>比丘</a>像净戒调诸根</p>
<p style="text-align: left">
	　　或现自在王或现入法网</p>
<p style="text-align: left">
	　　或现巧术女或现修苦行</p>
<p style="text-align: left">
	　　或现在五欲或复在禅定</p>
<p style="text-align: left">
	　　或现般涅槃或复现受生</p>
<p style="text-align: left">
	　　或现童子身或复现衰老</p>
<p style="text-align: left">
	　　若有思议者迷乱心发狂</p>
<p style="text-align: left">
	　　或在天宫殿或现终下生</p>
<p style="text-align: left">
	　　或现处母胎成佛转法轮</p>
<p style="text-align: left">
	　　或复现出生或现般涅槃</p>
<p style="text-align: left">
	　　或现童子术或复现<a>出家</a></p>
<p style="text-align: left">
	　　或现坐道场或成无上道</p>
<p style="text-align: left">
	　　或复示现转自在正法轮</p>
<p style="text-align: left">
	　　或现求正法或现为佛身</p>
<p style="text-align: left">
	　　充满无量刹不退菩萨行</p>
<p style="text-align: left">
	　　深入无量劫究竟到彼岸</p>
<p style="text-align: left">
	　　无量劫一念一念无量劫</p>
<p style="text-align: left">
	　　一切劫非劫示现众生劫</p>
<p style="text-align: left">
	　　无来无积聚示现诸劫事</p>
<p style="text-align: left">
	　　于一微尘中普见一切佛</p>
<p style="text-align: left">
	　　一切诸群生无处不有佛</p>
<p style="text-align: left">
	　　一切诸佛刹及众生境界</p>
<p style="text-align: left">
	　　悉能分别知一切诸法印</p>
<p style="text-align: left">
	　　一切劫可尽法印无穷已</p>
<p style="text-align: left">
	　　如是知众生无量无有边</p>
<p style="text-align: left">
	　　彼一众生有无量百千万</p>
<p style="text-align: left">
	　　那由他等身因缘亦如是</p>
<p style="text-align: left">
	　　如彼一众生一切亦复然</p>
<p style="text-align: left">
	　　如是究竟知亦令一切学</p>
<p style="text-align: left">
	　　悉知众生根上中下不同</p>
<p style="text-align: left">
	　　诸根常流转知是器非器</p>
<p style="text-align: left">
	　　一根一切根展转相依持</p>
<p style="text-align: left">
	　　菩萨微细智皆悉分别知</p>
<p style="text-align: left">
	　　亦知诸欲性种种烦恼垢</p>
<p style="text-align: left">
	　　了过去心行未来今现在</p>
<p style="text-align: left">
	　　悉知众生行究竟到彼岸</p>
<p style="text-align: left">
	　　知行无所行为众说妙法</p>
<p style="text-align: left">
	　　如是知心行染污及清净</p>
<p style="text-align: left">
	　　菩萨一念中逮得一切智</p>
<p style="text-align: left">
	　　深入如来心究竟难思议</p>
<p style="text-align: left">
	　　一念悉能知诸佛无上智</p>
<p style="text-align: left">
	　　究竟神力智具足诸通明</p>
<p style="text-align: left">
	　　能于一念中悉诣十方刹</p>
<p style="text-align: left">
	　　如是疾游行无量无数劫</p>
<p style="text-align: left">
	　　不离本坐处安住甚深法</p>
<p style="text-align: left">
	　　犹如工幻师种种现形色</p>
<p style="text-align: left">
	　　非色非无色幻化无所有</p>
<p style="text-align: left">
	　　菩萨亦如是深知广方便</p>
<p style="text-align: left">
	　　示现众变化充满一切世</p>
<p style="text-align: left">
	　　譬如明净日出现于世间</p>
<p style="text-align: left">
	　　悉能除众冥一切靡不照</p>
<p style="text-align: left">
	　　菩萨智慧日明净甚圆满</p>
<p style="text-align: left">
	　　出净心境界普照一切法</p>
<p style="text-align: left">
	　　犹如人梦中造作种种事</p>
<p style="text-align: left">
	　　无量劫可尽梦性无穷尽</p>
<p style="text-align: left">
	　　菩萨于一念示现梦等法</p>
<p style="text-align: left">
	　　无量劫可尽智慧无终极</p>
<p style="text-align: left">
	　　常乐居山泽远离世间语</p>
<p style="text-align: left">
	　　究竟语言道其心无染着</p>
<p style="text-align: left">
	　　菩萨悉了知诸法真实性</p>
<p style="text-align: left">
	　　普说众生音不起虚<a>妄想</a></p>
<p style="text-align: left">
	　　譬如春月时众生见焰气</p>
<p style="text-align: left">
	　　愚者谓为水寻之增渴爱</p>
<p style="text-align: left">
	　　菩萨如是见众生烦恼覆</p>
<p style="text-align: left">
	　　如焰增渴爱一向求解脱</p>
<p style="text-align: left">
	　　知众生非实而更增大悲</p>
<p style="text-align: left">
	　　观色如聚沫受如水上泡</p>
<p style="text-align: left">
	　　想如春时焰众行如<a>芭蕉</a></p>
<p style="text-align: left">
	　　心如工幻师示现种种事</p>
<p style="text-align: left">
	　　善分别五阴其心无所著</p>
<p style="text-align: left">
	　　诸入悉空寂远离自在事</p>
<p style="text-align: left">
	　　诸界无实性示众生界分</p>
<p style="text-align: left">
	　　第一真实谛决定寂灭性</p>
<p style="text-align: left">
	　　广演分别法而心不染着</p>
<p style="text-align: left">
	　　菩萨知五阴无有去来今</p>
<p style="text-align: left">
	　　因由烦恼业转此三苦轮</p>
<p style="text-align: left">
	　　演说缘起法非有亦非无</p>
<p style="text-align: left">
	　　深解真实义于彼无所著</p>
<p style="text-align: left">
	　　菩萨净智慧解说三世法</p>
<p style="text-align: left">
	　　示现诸群生皆悉是一念</p>
<p style="text-align: left">
	　　欲色无色界示现众生事</p>
<p style="text-align: left">
	　　三乘戒解脱究竟一切智</p>
<p style="text-align: left">
	　　了知处非处知业知诸根</p>
<p style="text-align: left">
	　　欲性诸烦恼一切至处道</p>
<p style="text-align: left">
	　　<a>宿命</a>智天眼除灭诸烦恼</p>
<p style="text-align: left">
	　　知佛十种力而犹未究竟</p>
<p style="text-align: left">
	　　随顺诸佛法深解诸法空</p>
<p style="text-align: left">
	　　悉灭众烦恼而不尽诸漏</p>
<p style="text-align: left">
	　　广入甚深道教化诸群生</p>
<p style="text-align: left">
	　　佛子住<a>无畏</a>不舍菩萨行</p>
<p style="text-align: left">
	　　无谬无漏失亦不舍正念</p>
<p style="text-align: left">
	　　精进欲三昧智慧无损减</p>
<p style="text-align: left">
	　　三种常清净明达于三世</p>
<p style="text-align: left">
	　　大慈念众生一切无障碍</p>
<p style="text-align: left">
	　　深入诸法门具足如是行</p>
<p style="text-align: left">
	　　我说其少分庄严功德义</p>
<p style="text-align: left">
	　　无量无数劫说之不可尽</p>
<p style="text-align: left">
	　　我所说少分如大地一尘</p>
<p style="text-align: left">
	　　常依如来智而亦无所依</p>
<p style="text-align: left">
	　　常修奇特想大悲坚强故</p>
<p style="text-align: left">
	　　安住清净戒常勤修精进</p>
<p style="text-align: left">
	　　教化诸群生授真佛子记</p>
<p style="text-align: left">
	　　究竟佛功德知刹知众生</p>
<p style="text-align: left">
	　　分别三世劫其心无疲倦</p>
<p style="text-align: left">
	　　具陀罗尼力深解真实义</p>
<p style="text-align: left">
	　　思惟无等法逮得无上道</p>
<p style="text-align: left">
	　　一切妙功德发愿求菩提</p>
<p style="text-align: left">
	　　慈悲因缘力令菩提净胜</p>
<p style="text-align: left">
	　　具足波罗蜜随顺善究竟</p>
<p style="text-align: left">
	　　决定诸智力觉悟无上道</p>
<p style="text-align: left">
	　　成就方便智乐说甚深法</p>
<p style="text-align: left">
	　　随顺常守护逮得法王处</p>
<p style="text-align: left">
	　　安住胜妙法于彼无所著</p>
<p style="text-align: left">
	　　出生智慧化觉悟胜菩提</p>
<p style="text-align: left">
	　　住持一切劫菩萨得正望</p>
<p style="text-align: left">
	　　安住甚深法除灭众生疑</p>
<p style="text-align: left">
	　　修习甚深智善能分别法</p>
<p style="text-align: left">
	　　究竟定慧境觉悟一切智</p>
<p style="text-align: left">
	　　智入诸解脱究竟到彼岸</p>
<p style="text-align: left">
	　　具足诸通明离垢清凉园</p>
<p style="text-align: left">
	　　具足白净法示现种种行</p>
<p style="text-align: left">
	　　普现庄严法皆悉不可议</p>
<p style="text-align: left">
	　　善知众生心能说令究竟</p>
<p style="text-align: left">
	　　清净菩提印智光照一切</p>
<p style="text-align: left">
	　　一切莫能称远离<a>懈怠</a>法</p>
<p style="text-align: left">
	　　安住如山王具功德智海</p>
<p style="text-align: left">
	　　金刚妙宝法安住大庄严</p>
<p style="text-align: left">
	　　究竟诸大事一切莫能坏</p>
<p style="text-align: left">
	　　得授菩提记安住广大心</p>
<p style="text-align: left">
	　　得佛无尽藏觉悟一切法</p>
<p style="text-align: left">
	　　世智常自在游戏诸神通</p>
<p style="text-align: left">
	　　一切法境界自在无障碍</p>
<p style="text-align: left">
	　　身愿行自在智慧亦自在</p>
<p style="text-align: left">
	　　无量亿自在示现于一切</p>
<p style="text-align: left">
	　　具足诸自在游戏诸通力</p>
<p style="text-align: left">
	　　深入佛境界一切莫能坏</p>
<p style="text-align: left">
	　　黠慧所庄严无畏不共法</p>
<p style="text-align: left">
	　　修行佛子业远离一切恶</p>
<p style="text-align: left">
	　　清净身身业清净口口业</p>
<p style="text-align: left">
	　　诸佛守护故成办十大事</p>
<p style="text-align: left">
	　　心心所起住显现无上事</p>
<p style="text-align: left">
	　　安住诸根定逮得最胜根</p>
<p style="text-align: left">
	　　清净正直心远离诸谄曲</p>
<p style="text-align: left">
	　　深入众生性示现种种事</p>
<p style="text-align: left">
	　　除灭烦恼习究竟无上行</p>
<p style="text-align: left">
	　　具足深智慧逮得一切智</p>
<p style="text-align: left">
	　　远离一切恶方便趣寂灭</p>
<p style="text-align: left">
	　　出生功德道善学一切学</p>
<p style="text-align: left">
	　　无量道心境修习无所著</p>
<p style="text-align: left">
	　　安住深智慧示现道庄严</p>
<p style="text-align: left">
	　　手足及心腹无上智慧藏</p>
<p style="text-align: left">
	　　其心如金刚智慧为器仗</p>
<p style="text-align: left">
	　　智慧观察顶深入菩提行</p>
<p style="text-align: left">
	　　清净戒为鼻除灭诸炽然</p>
<p style="text-align: left">
	　　四辩广长舌无处不至身</p>
<p style="text-align: left">
	　　净妙智慧心诸善行为行</p>
<p style="text-align: left">
	　　道场安隐住师子座为坐</p>
<p style="text-align: left">
	　　梵住为安卧无碍第一义</p>
<p style="text-align: left">
	　　观察善逝智普照于一切</p>
<p style="text-align: left">
	　　遍观众生行种种妙功德</p>
<p style="text-align: left">
	　　以此为奋迅离贪为净施</p>
<p style="text-align: left">
	　　不慢清净戒不动为净忍</p>
<p style="text-align: left">
	　　不转净精进自在为净禅</p>
<p style="text-align: left">
	　　不行愚痴智虚空慈普救</p>
<p style="text-align: left">
	　　不忧恼为悲清净法为喜</p>
<p style="text-align: left">
	　　离诸烦恼舍寂静为深义</p>
<p style="text-align: left">
	　　境界为正法回向功德具</p>
<p style="text-align: left">
	　　智具如利剑普照为众明</p>
<p style="text-align: left">
	　　闻法无厌足是为正求法</p>
<p style="text-align: left">
	　　不惜身寿命是为明正法</p>
<p style="text-align: left">
	　　随顺诸<a>佛教</a>除灭诸魔道</p>
<p style="text-align: left">
	　　清净正直心摄取诸佛业</p>
<p style="text-align: left">
	　　远离众魔业长养诸智慧</p>
<p style="text-align: left">
	　　远离魔所持安住诸佛持</p>
<p style="text-align: left">
	　　究竟得法持住无住智慧</p>
<p style="text-align: left">
	　　作业已命终降神入母胎</p>
<p style="text-align: left">
	　　示现微细趣又复现出生</p>
<p style="text-align: left">
	　　现称我最胜示现行七步</p>
<p style="text-align: left">
	　　现为童子地复现处深宫</p>
<p style="text-align: left">
	　　现出家学道庄严诸道场</p>
<p style="text-align: left">
	　　普放无量光觉悟诸群生</p>
<p style="text-align: left">
	　　降伏一切魔得成无上道</p>
<p style="text-align: left">
	　　现转净法轮示现如来地</p>
<p style="text-align: left">
	　　增长白净法现大般涅槃</p>
<p style="text-align: left">
	　　菩萨修诸行无量无有边</p>
<p style="text-align: left">
	　　如我向所说略举其少分</p>
<p style="text-align: left">
	　　无量劫修习令众住菩提</p>
<p style="text-align: left">
	　　众生诸法行于彼无染着</p>
<p style="text-align: left">
	　　如是具足行成就力自在</p>
<p style="text-align: left">
	　　以无量诸刹安置一毛道</p>
<p style="text-align: left">
	　　掌持无量刹遍游诸世界</p>
<p style="text-align: left">
	　　还置于本处众生无恐怖</p>
<p style="text-align: left">
	　　菩萨以一切严净诸佛刹</p>
<p style="text-align: left">
	　　安置一毛孔众生无不见</p>
<p style="text-align: left">
	　　能以一毛孔悉受一切海</p>
<p style="text-align: left">
	　　大海不增减众生无娆害</p>
<p style="text-align: left">
	　　示现如是等一切诸事相</p>
<p style="text-align: left">
	　　无量金刚山手摩为微尘</p>
<p style="text-align: left">
	　　以此一切尘遍散诸佛刹</p>
<p style="text-align: left">
	　　复末尘下刹遍布余世界</p>
<p style="text-align: left">
	　　一切尘可知智慧不可尽</p>
<p style="text-align: left">
	　　于一毛孔中放演净光明</p>
<p style="text-align: left">
	　　普照一切世悉蔽日月光</p>
<p style="text-align: left">
	　　珠火天神光隐没悉不现</p>
<p style="text-align: left">
	　　除灭恶道苦为说无上法</p>
<p style="text-align: left">
	　　菩萨一言音出生一切音</p>
<p style="text-align: left">
	　　一切诸众生无不悉闻者</p>
<p style="text-align: left">
	　　以闻此法音皆得大欢喜</p>
<p style="text-align: left">
	　　具足广宣畅诸佛所说法</p>
<p style="text-align: left">
	　　过去一切劫安置未来今</p>
<p style="text-align: left">
	　　未来现在劫回置过去世</p>
<p style="text-align: left">
	　　十方一切刹皆悉现成坏</p>
<p style="text-align: left">
	　　以一切众生安置一毛道</p>
<p style="text-align: left">
	　　过去及现在一切诸如来</p>
<p style="text-align: left">
	　　具足自在力悉于身中现</p>
<p style="text-align: left">
	　　深知变化法善能随所应</p>
<p style="text-align: left">
	　　普现无量身于彼悉无著</p>
<p style="text-align: left">
	　　帝释梵王身四天大王身</p>
<p style="text-align: left">
	　　诸天清净身一切众生身</p>
<p style="text-align: left">
	　　声闻缘觉身如来清净身</p>
<p style="text-align: left">
	　　普现一切身善修菩萨行</p>
<p style="text-align: left">
	　　现入众想网上中下诸品</p>
<p style="text-align: left">
	　　一切智所持普现佛及刹</p>
<p style="text-align: left">
	　　具足深智慧除灭诸想网</p>
<p style="text-align: left">
	　　示现菩萨行究竟成菩提</p>
<p style="text-align: left">
	　　示现如是等无量自在力</p>
<p style="text-align: left">
	　　一切无不现举世莫能知</p>
<p style="text-align: left">
	　　示现无所现究竟无有上</p>
<p style="text-align: left">
	　　随顺应众生为说决定行</p>
<p style="text-align: left">
	　　净身等虚空妙音满世间</p>
<p style="text-align: left">
	　　净戒为涂香惭愧衣普覆</p>
<p style="text-align: left">
	　　离垢正法缯一切智摩尼</p>
<p style="text-align: left">
	　　功德庄严身拜署无上王</p>
<p style="text-align: left">
	　　波罗蜜金轮诸通为象宝</p>
<p style="text-align: left">
	　　神足为马宝净慧无上珠</p>
<p style="text-align: left">
	　　妙行为女宝四摄宝藏臣</p>
<p style="text-align: left">
	　　方便主兵宝无上转轮王</p>
<p style="text-align: left">
	　　胜妙三昧城空观妙宫殿</p>
<p style="text-align: left">
	　　慈悲大庄严智慧为利剑</p>
<p style="text-align: left">
	　　坚强正念弓明利根为箭</p>
<p style="text-align: left">
	　　诸佛护持盖建立智慧幢</p>
<p style="text-align: left">
	　　直入诸魔军忍力悉摧灭</p>
<p style="text-align: left">
	　　陀罗尼平地净妙行流水</p>
<p style="text-align: left">
	　　深智为涌泉净慧清凉林</p>
<p style="text-align: left">
	　　空为澄净池七觉妙华敷</p>
<p style="text-align: left">
	　　神足以庄严三昧为娱乐</p>
<p style="text-align: left">
	　　法门为歌颂思惟正法女</p>
<p style="text-align: left">
	　　甘露法之食解脱味为浆</p>
<p style="text-align: left">
	　　御调顺三乘游戏无上园</p>
<p style="text-align: left">
	　　此等诸胜行及余无上法</p>
<p style="text-align: left">
	　　无量劫修学其心无疲倦</p>
<p style="text-align: left">
	　　供养一切佛严净一切刹</p>
<p style="text-align: left">
	　　普令一切众安住一切智</p>
<p style="text-align: left">
	　　一切刹微尘悉可知其数</p>
<p style="text-align: left">
	　　一切虚空界皆悉可度量</p>
<p style="text-align: left">
	　　一切众生心念念可知数</p>
<p style="text-align: left">
	　　佛子诸功德说之不可尽</p>
<p style="text-align: left">
	　　欲具此功德及余胜妙法</p>
<p style="text-align: left">
	　　欲灭一切苦安乐诸群生</p>
<p style="text-align: left">
	　　欲与诸如来身口意齐等</p>
<p style="text-align: left">
	　　应发金刚心究竟此胜行</p>
		

	
	

		</div></div><hr><script charset='utf-8' src='../../js/footer.js'></script></body></html>