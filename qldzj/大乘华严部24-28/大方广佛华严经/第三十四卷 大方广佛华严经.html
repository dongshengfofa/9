<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十四卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十四卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十四卷 <a>大方广佛华严经</a></strong></p>
<p style="text-align: left">
	　　<a>普贤菩萨</a>行品第三十一</p>
<p style="text-align: left">
	　　尔时普贤<a>菩萨</a>摩诃萨。告诸菩萨言。佛子。如向所说是微少说。何以故。一切如来应供等正觉。为受化者随应<a>说法</a>。愚痴众生诸缠所缠。计我我所。着吾我见。常随颠倒。生邪见惑。起邪虚妄。为缚所缚。<a>流转</a><a>生死</a>。远如来道。为如是等诸众生故。如来应供等正觉。出兴于世。佛子。若菩萨摩诃萨。起一嗔恚心者。一切恶中无过此恶。何以故。佛子。菩萨摩诃萨。起嗔恚心。则受百千障碍法门。何等百千。所谓受不见菩提障。不闻<a>正法</a>障。生不净国障。生恶道障。生八难处障。多疾病障。多被谤毁障。生闇钝趣障。失<a>正念</a>障。少智慧障。眼耳鼻舌身意等障。近恶知识障。近恶伴党障。近恶人障。与恶人同止障。不乐贤善共事障。远<a>正见</a>障。生外道家障。离佛正教障。入魔境界障。不见善知识障。诸善根障。增不善法障。生恶家障。生边地障。生恶人中障。生天贫穷障。生诸龙夜叉乾闼婆阿修罗迦楼罗紧那罗摩睺罗伽罗刹中障。不乐<a>佛法</a>障。习童蒙法障。乐小乘障。不乐大乘障。多生惊怖障。乐生死障。着<a>三界</a>障。不护佛法障。不乐闻佛<a>自在</a>神力障。菩萨清净诸根障。离菩萨行障。离菩萨深心希望障。不摄正念障。不发起一切智心障。不净施行障。不净业障。不净报障。不成长诸力障。断智慧根障。不受持菩萨诸行障。诽谤佛法障。远离菩提障。不入佛境障。堕诸魔界障。不能求佛法障。闻诸菩萨大庄严事生恐怖障。不乐菩萨共住障。不乐求菩萨善根业障。邪见盖疑障。增益愚痴障。舍菩萨戒随顺<a>破戒</a>障。不信如来戒障。闻佛赞叹诸持戒者生嗔恚心障。离忍辱乐常<a>懈怠</a>障。谤诸菩萨不退精进障。舍三昧慧障。诽谤般若波罗蜜巧方便障。不知是处非处方便障。不知度脱众生方便障。不入菩萨诸深智障。不出生菩萨诸道障。于菩萨十种眼生盲障。于菩萨法不能出生无碍法流障。无碍耳鼻障。不具相好障。无碍舌障。不能别知众生音声障。于众生中生懈怠心障。狂乱业障。离三种戒障。无碍诸人障。口四过意恶业障。生增上贪恚邪见障。不求正法障。于菩萨法懈怠心障。菩萨精进法中疑惑心障。舍离菩萨决定法障。损减菩萨智慧门障。损减正念障。远离佛法障。不习菩萨离生法障。菩萨谦下心障。远离声闻缘觉离生法障。不顺三世诸佛菩萨障。佛子。菩萨摩诃萨。起一嗔恚心。受如是等百障法门。乃至百千障碍法门。何以故。佛子。我不见有一恶法出过菩萨一嗔恚心。佛子。是故菩萨摩诃萨。欲疾具足菩萨<a>行者</a>。应当修习十种正法。何等为十。所谓不舍一切众生。于诸菩萨生如来想。常不诽谤一切佛法。于诸佛刹得无尽智恭敬信乐菩萨所行。不舍<a>虚空</a>法界等菩提之心。分别菩提究竟佛力到于<a>彼岸</a>。修习菩萨一切诸辩。<a>教化</a>众生心无疲厌。于一切世界示现受生而不乐着。佛子。菩萨摩诃萨。安住如是十种正法。则能摄取十种清净之法。何等为十。所谓于甚深法究竟清净。亲近善知识清净。能护诸佛正法清净。悉能分别空界清净。善入法界清净。智慧了诸心行清净。令诸菩萨善根清净。心常不着诸劫清净。智慧观察三世清净。成就诸佛种姓清净。佛子。菩萨摩诃萨。安住如是清净正法。则能具足十种正智。何等为十。所谓分别众生心心行智。分别众生诸业报智。普照一切诸佛法智。于诸佛法得方便次第智。具足一切总持门智。成就一切文字辩智。善知众生一切语智。示现一切世界身智。具足普照一切众生智。于一切趣得一切智。佛子。菩萨摩诃萨。安住如是十种正智。则入十种巧随顺入。何等为十。所谓一切世界入一毛道。一毛道出不可思议刹。一切众生身悉入一身于一身出无量诸身。不可说劫悉入一念令一念入不可说劫。一切佛法悉入一法令一法入一切佛法。一切诸入入于一入令一入入一切诸入。一切诸根入于一根令一根入一切诸根。一切诸根入非根法非根法入一切诸根。一切诸相悉入一相一相入于一切诸相。一切语音入一语音一语音入一切语音。一切三世悉入一世令一世入一切三世。佛子。菩萨摩诃萨。分别如是十种入法。则能安住十种直心。何等为十。所谓安住一切世界语言非语言法直心。安住正念一切众生直心。安住虚空界直心。安住法界无量无边直心。安住一切佛顺正法直心。安住甚深善法不坏正法直心。安住除灭一切疑惑直心。安住等观三世法直心。安住三世诸佛平等直心。安住诸佛无量力直心。佛子。菩萨摩诃萨。安住如是十种直心。则得诸佛十种巧方便法。何等为十。所谓得巧方便。普照一切诸佛深法。得巧方便。出生诸佛甚深胜法。得巧方便。分别演说一切诸佛庄严之法。得巧方便。深入一切佛平等法。得巧方便。分别别相一切佛法。得巧方便。入不可坏诸佛正法。得巧方便。入一切佛诸庄严法。得巧方便。以一方便入一切佛法。得巧方便。入佛无量诸方便法。得巧方便。于一切佛法心得自在而不退转。佛子。是为十种巧方便法。佛子。是故菩萨摩诃萨。应当一心恭敬听受是法。何以故。菩萨摩诃萨。得闻是法。以少方便。疾得阿耨多罗三藐三菩提。与三世佛等。尔时佛神力故。法如是故。十不可说亿那由他佛刹微尘等世界六种震动。雨出过诸天一切华云雨。妙香云雨。末香云雨。衣盖幢幡众宝庄严具云雨。妓乐云雨。诸菩萨云雨。不可说赞叹佛云雨。不可说赞叹善哉云雨。佛音声满法界云雨。不可说净世界云雨。不可说长养菩萨功德云雨。不可说光明云雨。不可说种种神力自在云雨。如此世界四天下佛坐道场。雨如是等种种云雨演说诸法。十方世界亦复如是。尔时佛神力故。法如是故。过十不可说世界微尘等刹。有十佛世界微尘数菩萨摩诃萨。来诣此土充满十方。作如是言。善哉善哉。佛子。能说如是诸佛如来最大誓愿授记深法。我等同号皆名普贤。于诸普胜世界诸普幢自在如来所。来诣此土。一切世界亦说此法。如是句身味身一切诸行无有增减。是故来此为汝作证。如是十佛世界微尘数菩萨摩诃萨。来此作证。一切十方诸如来所亦复如是。</p>
<p style="text-align: left">
	　　尔时普贤菩萨摩诃萨。以佛神力自善根力。观察十方及诸法界。欲明诸菩萨行诸佛菩提。欲说大愿。欲分别一切世界诸劫。欲明随时示现佛出<a>世间</a>。欲随众生根悉令受化。欲明如来诸所说法无有虚妄。欲随种善根果报不虚。欲明菩萨清净法身。出妙音声。<a>觉悟</a>众生。起菩提心故。以偈颂曰。</p>
<p style="text-align: left">
	　　一切众<a>欢喜</a>除灭诸阴盖</p>
<p style="text-align: left">
	　　一心恭敬听菩萨诸愿行</p>
<p style="text-align: left">
	　　随三世菩萨所行诸愿行</p>
<p style="text-align: left">
	　　我当次第说菩萨胜妙法</p>
<p style="text-align: left">
	　　一切诸劫数及世界业数</p>
<p style="text-align: left">
	　　我说无等等应化兴于世</p>
<p style="text-align: left">
	　　见过去诸佛于彼发大愿</p>
<p style="text-align: left">
	　　<a>饶益</a>众生类除灭一切苦</p>
<p style="text-align: left">
	　　菩萨论师王所行无断绝</p>
<p style="text-align: left">
	　　得无等等法一切诸境界</p>
<p style="text-align: left">
	　　菩萨见过去一切诸导师</p>
<p style="text-align: left">
	　　放大光明网普照十方界</p>
<p style="text-align: left">
	　　发如是大愿我为世间灯</p>
<p style="text-align: left">
	　　功德庄严身具足十力智</p>
<p style="text-align: left">
	　　一切诸群生贪恚痴炽然</p>
<p style="text-align: left">
	　　我当为除灭无量恶道苦</p>
<p style="text-align: left">
	　　发如是誓愿坚固不退转</p>
<p style="text-align: left">
	　　具修菩萨众究竟无碍力</p>
<p style="text-align: left">
	　　如是誓愿已世间行不转</p>
<p style="text-align: left">
	　　所行无虚妄究竟论王法</p>
<p style="text-align: left">
	　　于一贤劫中千佛出于世</p>
<p style="text-align: left">
	　　随彼佛正法次第分别说</p>
<p style="text-align: left">
	　　如此贤劫佛无量劫亦然</p>
<p style="text-align: left">
	　　未来诸佛法我当次第说</p>
<p style="text-align: left">
	　　如一佛刹性无量刹亦然</p>
<p style="text-align: left">
	　　一切佛国性我悉分别说</p>
<p style="text-align: left">
	　　诸佛次兴世随愿随名号</p>
<p style="text-align: left">
	　　随彼所得记随其所<a>寿命</a></p>
<p style="text-align: left">
	　　随所修正法专求无碍道</p>
<p style="text-align: left">
	　　随所化众生正法住于世</p>
<p style="text-align: left">
	　　随所净佛刹众生及法轮</p>
<p style="text-align: left">
	　　说法时非时次第净群生</p>
<p style="text-align: left">
	　　随彼众生行种种诸业性</p>
<p style="text-align: left">
	　　上中下差别随应所受化</p>
<p style="text-align: left">
	　　如是甚深智菩萨入是行</p>
<p style="text-align: left">
	　　修习普贤业具足智慧轮</p>
<p style="text-align: left">
	　　身业无障碍口业悉清净</p>
<p style="text-align: left">
	　　意业亦无碍通达三世法</p>
<p style="text-align: left">
	　　菩萨如是行究竟普贤道</p>
<p style="text-align: left">
	　　出生净智日普照诸法界</p>
<p style="text-align: left">
	　　于不可说劫及一切佛刹</p>
<p style="text-align: left">
	　　菩萨一念知于彼无所著</p>
<p style="text-align: left">
	　　行者入如是奇特甚深地</p>
<p style="text-align: left">
	　　菩萨妙法中我当说少分</p>
<p style="text-align: left">
	　　智慧无边际究竟佛境界</p>
<p style="text-align: left">
	　　善入一切处成就不退转</p>
<p style="text-align: left">
	　　具普贤净慧满足普贤愿</p>
<p style="text-align: left">
	　　菩萨究竟行深入无等智</p>
<p style="text-align: left">
	　　于一微尘中悉内一切刹</p>
<p style="text-align: left">
	　　见彼无量佛具闻演说法</p>
<p style="text-align: left">
	　　如一微尘中一切尘亦然</p>
<p style="text-align: left">
	　　见刹及诸佛是不思议智</p>
<p style="text-align: left">
	　　一一微尘中普现三世法</p>
<p style="text-align: left">
	　　五趣生死道皆悉分别知</p>
<p style="text-align: left">
	　　一一微尘中有无量佛刹</p>
<p style="text-align: left">
	　　一中知无量无量中知一</p>
<p style="text-align: left">
	　　如是法界等一切诸佛土</p>
<p style="text-align: left">
	　　同性及异性皆悉能了知</p>
<p style="text-align: left">
	　　深入微细智分别诸世界</p>
<p style="text-align: left">
	　　一切劫成坏悉能分别说</p>
<p style="text-align: left">
	　　知诸劫修短三世即一念</p>
<p style="text-align: left">
	　　同行不同行皆悉分别知</p>
<p style="text-align: left">
	　　深入诸世界清净不清净</p>
<p style="text-align: left">
	　　身中无量刹一刹无量身</p>
<p style="text-align: left">
	　　一切十方中无量诸世界</p>
<p style="text-align: left">
	　　种种无数性一切悉能知</p>
<p style="text-align: left">
	　　一切三世中无量佛国土</p>
<p style="text-align: left">
	　　具足甚深智悉了彼成败</p>
<p style="text-align: left">
	　　十方诸世界有成或有败</p>
<p style="text-align: left">
	　　普贤悉深入一切能了知</p>
<p style="text-align: left">
	　　以净慧眼见无量诸佛土</p>
<p style="text-align: left">
	　　分别知诸业随行故清净</p>
<p style="text-align: left">
	　　菩萨摩诃萨善知众生行</p>
<p style="text-align: left">
	　　以诸恶业故而得不<a>净土</a></p>
<p style="text-align: left">
	　　无量无边刹即知为一刹</p>
<p style="text-align: left">
	　　如是入诸刹一切莫能知</p>
<p style="text-align: left">
	　　一切诸世界令入一刹中</p>
<p style="text-align: left">
	　　世界不积聚亦复不离散</p>
<p style="text-align: left">
	　　或伏或有仰或高或复下</p>
<p style="text-align: left">
	　　世界众生相菩萨皆悉知</p>
<p style="text-align: left">
	　　或有翻覆刹无量诸佛土</p>
<p style="text-align: left">
	　　知种种是一知一是种种</p>
<p style="text-align: left">
	　　普贤真佛子以不思议智</p>
<p style="text-align: left">
	　　知难思议刹了达无边际</p>
<p style="text-align: left">
	　　知诸世界化刹化众生化</p>
<p style="text-align: left">
	　　了知诸法化究竟诸佛化</p>
<p style="text-align: left">
	　　甚深世间法种种庄严事</p>
<p style="text-align: left">
	　　众生无量报皆心业庄严</p>
<p style="text-align: left">
	　　真佛子善学甚深妙法界</p>
<p style="text-align: left">
	　　具自在神力充满十方刹</p>
<p style="text-align: left">
	　　众生等诸劫常说世界法</p>
<p style="text-align: left">
	　　一切莫能知唯除等正觉</p>
<p style="text-align: left">
	　　世界及如来种种诸名号</p>
<p style="text-align: left">
	　　无量劫演说犹不能究竟</p>
<p style="text-align: left">
	　　何况心境界三世诸佛法</p>
<p style="text-align: left">
	　　真实妙法界诸佛一切地</p>
<p style="text-align: left">
	　　清净无碍念具足无碍智</p>
<p style="text-align: left">
	　　分别说法界智慧到彼岸</p>
<p style="text-align: left">
	　　如是诸世界无量业庄严</p>
<p style="text-align: left">
	　　菩萨一念中悉知三世刹</p>
<p style="text-align: left">
	　　于彼世界中行诸最胜行</p>
<p style="text-align: left">
	　　究竟等正觉显现自在力</p>
<p style="text-align: left">
	　　如是未来世一切世界中</p>
<p style="text-align: left">
	　　诸佛次兴世菩萨悉能知</p>
<p style="text-align: left">
	　　彼行诸妙愿境界修功德</p>
<p style="text-align: left">
	　　随劫成正觉菩萨分别知</p>
<p style="text-align: left">
	　　亦知彼寿量及所化众生</p>
<p style="text-align: left">
	　　随方便法门为众转法轮</p>
<p style="text-align: left">
	　　菩萨如是知具普贤行地</p>
<p style="text-align: left">
	　　成就一切智与诸如来等</p>
<p style="text-align: left">
	　　现在十方界无量诸佛土</p>
<p style="text-align: left">
	　　深入此世界通达诸法界</p>
<p style="text-align: left">
	　　于彼世界中现在无数佛</p>
<p style="text-align: left">
	　　无碍论山王究竟自在法</p>
<p style="text-align: left">
	　　知净土及众应化自在力</p>
<p style="text-align: left">
	　　尽无量亿劫常思惟是事</p>
<p style="text-align: left">
	　　调御世间尊成就自在力</p>
<p style="text-align: left">
	　　菩萨究竟度深入智慧藏</p>
<p style="text-align: left">
	　　菩萨具出生无碍眼耳身</p>
<p style="text-align: left">
	　　无碍广长舌令众悉欢喜</p>
<p style="text-align: left">
	　　最胜无碍心无量普清净</p>
<p style="text-align: left">
	　　甚深无碍智悉了三世法</p>
<p style="text-align: left">
	　　善学一切化刹化众生化</p>
<p style="text-align: left">
	　　能化世间化究竟化彼岸</p>
<p style="text-align: left">
	　　种种业庄严严饰诸世间</p>
<p style="text-align: left">
	　　成就佛智慧善知一切相</p>
<p style="text-align: left">
	　　一一如来身以无量方便</p>
<p style="text-align: left">
	　　随其所应化度脱无量众</p>
<p style="text-align: left">
	　　深入智境界出世间慧日</p>
<p style="text-align: left">
	　　所行不退转遍游一切刹</p>
<p style="text-align: left">
	　　深解诸世间如梦如幻化</p>
<p style="text-align: left">
	　　一切众生界了达悉如电</p>
<p style="text-align: left">
	　　不取虚妄劫及一切世间</p>
<p style="text-align: left">
	　　善解非真实于彼无所著</p>
<p style="text-align: left">
	　　无量无数劫解之即一念</p>
<p style="text-align: left">
	　　知念亦非念世间无实念</p>
<p style="text-align: left">
	　　不动于本座一念游十方</p>
<p style="text-align: left">
	　　无量无边劫常化诸众生</p>
<p style="text-align: left">
	　　不可说诸劫即是一念顷</p>
<p style="text-align: left">
	　　亦不令劫短究竟<a>刹那</a>法</p>
<p style="text-align: left">
	　　一切诸世间及诸众生心</p>
<p style="text-align: left">
	　　非一亦非二菩萨悉了知</p>
<p style="text-align: left">
	　　众生世界劫诸佛及佛法</p>
<p style="text-align: left">
	　　皆悉如幻化法界无有二</p>
<p style="text-align: left">
	　　普于十方刹示现无量身</p>
<p style="text-align: left">
	　　不取虚妄身法界无所著</p>
<p style="text-align: left">
	　　无二智慧中出生人师子</p>
<p style="text-align: left">
	　　不着不二法知无一二故</p>
<p style="text-align: left">
	　　菩萨知诸法如焰如电光</p>
<p style="text-align: left">
	　　如响亦如梦如幻如变化</p>
<p style="text-align: left">
	　　如是随顺入一切佛境界</p>
<p style="text-align: left">
	　　成就平等智普照深法界</p>
<p style="text-align: left">
	　　以无量大<a>悲观</a>察诸众生</p>
<p style="text-align: left">
	　　远离染着心清净观世间</p>
<p style="text-align: left">
	　　广净无尽身深入方便地</p>
<p style="text-align: left">
	　　菩萨常正念论师子妙法</p>
<p style="text-align: left">
	　　见世众苦恼发无量大愿</p>
<p style="text-align: left">
	　　所行皆清净普遍诸法界</p>
<p style="text-align: left">
	　　诸佛及菩萨佛法与世间</p>
<p style="text-align: left">
	　　菩萨方便观通达无差别</p>
<p style="text-align: left">
	　　清净法身藏一切诸世间</p>
<p style="text-align: left">
	　　世间及法身二俱无所著</p>
<p style="text-align: left">
	　　譬如净水中见影无所有</p>
<p style="text-align: left">
	　　法身至十方而亦无所至</p>
<p style="text-align: left">
	　　如此无所著世间清净身</p>
<p style="text-align: left">
	　　虽身而非身诸法无生故</p>
<p style="text-align: left">
	　　深入无尽身非生亦非灭</p>
<p style="text-align: left">
	　　非常非无常示现诸世间</p>
<p style="text-align: left">
	　　除灭恶邪见成就于正见</p>
<p style="text-align: left">
	　　平等观诸法不着我我所</p>
<p style="text-align: left">
	　　譬如工幻师示现种种幻</p>
<p style="text-align: left">
	　　本无所从来去亦无所至</p>
<p style="text-align: left">
	　　幻亦非有量亦复非无量</p>
<p style="text-align: left">
	　　于彼大众中示<a>现量</a>无量</p>
<p style="text-align: left">
	　　以此寂灭心修习诸善根</p>
<p style="text-align: left">
	　　出生诸佛法非量非无量</p>
<p style="text-align: left">
	　　有量有无量皆悉是<a>妄想</a></p>
<p style="text-align: left">
	　　分别一切趣不着量无量</p>
<p style="text-align: left">
	　　诸佛甚深法寂灭最深妙</p>
<p style="text-align: left">
	　　甚深无量智知甚深诸趣</p>
<p style="text-align: left">
	　　菩萨离愚痴心意净无量</p>
<p style="text-align: left">
	　　修习诸善根具足无量愿</p>
<p style="text-align: left">
	　　度无量众生令至安隐处</p>
<p style="text-align: left">
	　　平等观法界于彼无所著</p>
<p style="text-align: left">
	　　深解真实际诸法无所有</p>
<p style="text-align: left">
	　　觉悟诸世间诸法无生灭</p>
<p style="text-align: left">
	　　深知一切法随应化众生</p>
<p style="text-align: left">
	　　普雨<a>甘露</a>法充满诸世间</p>
<p style="text-align: left">
	　　化无量众生令发菩提心</p>
<p style="text-align: left">
	　　不舍菩萨行皆得不退转</p>
<p style="text-align: left">
	　　随顺佛正法究竟得法身</p>
<p style="text-align: left">
	　　悉了知世间一切众生身</p>
<p style="text-align: left">
	　　分别诸众生及一切佛刹</p>
<p style="text-align: left">
	　　深入智慧海通达十方海</p>
<p style="text-align: left">
	　　如来净身中普现众生身</p>
<p style="text-align: left">
	　　菩萨明净眼悉皆能睹见</p>
<p style="text-align: left">
	　　无量亿劫中赞叹如来身</p>
<p style="text-align: left">
	　　穷尽一切劫犹尚不究竟</p>
<p style="text-align: left">
	　　菩萨摩诃萨于佛<a>涅槃</a>后</p>
<p style="text-align: left">
	　　能于念念中分布诸<a>舍利</a></p>
<p style="text-align: left">
	　　如是未来世有求佛道者</p>
<p style="text-align: left">
	　　无量菩提心决定智能知</p>
<p style="text-align: left">
	　　如是三世中诸佛出于世</p>
<p style="text-align: left">
	　　安住普贤行皆悉分别知</p>
<p style="text-align: left">
	　　如是分别知无量诸行地</p>
<p style="text-align: left">
	　　成就坚固智能转不退转</p>
<p style="text-align: left">
	　　无量深智慧究竟如来境</p>
<p style="text-align: left">
	　　普贤明净智深入不退转</p>
<p style="text-align: left">
	　　一切最胜尊深入妙境界</p>
<p style="text-align: left">
	　　究竟不退转得无上菩提</p>
<p style="text-align: left">
	　　无量无边心一切种种业</p>
<p style="text-align: left">
	　　修习诸想行能于一念知</p>
<p style="text-align: left">
	　　染污不染污学心无学心</p>
<p style="text-align: left">
	　　菩萨一念中觉悟无量心</p>
<p style="text-align: left">
	　　了知非一二非秽亦非净</p>
<p style="text-align: left">
	　　亦复非积集皆从因缘起</p>
<p style="text-align: left">
	　　如是分别知一切众生心</p>
<p style="text-align: left">
	　　世间诸佛刹悉皆是虚妄</p>
<p style="text-align: left">
	　　如是妙方便深入菩萨行</p>
<p style="text-align: left">
	　　皆与普贤等如来法化生</p>
<p style="text-align: left">
	　　一切众生类<a>善恶</a>想不同</p>
<p style="text-align: left">
	　　或有生天上或堕诸恶道</p>
<p style="text-align: left">
	　　菩萨见世间皆从业缘起</p>
<p style="text-align: left">
	　　常着虚妄想流转于生死</p>
<p style="text-align: left">
	　　十方诸众生虚诳网所覆</p>
<p style="text-align: left">
	　　菩萨一念中方便令<a>解脱</a></p>
<p style="text-align: left">
	　　如是诸根入眼耳鼻舌身</p>
<p style="text-align: left">
	　　分别知意业世间想不同</p>
<p style="text-align: left">
	　　一一眼境界出生无量眼</p>
<p style="text-align: left">
	　　种种相不同无量无有边</p>
<p style="text-align: left">
	　　随众生所行一切善恶业</p>
<p style="text-align: left">
	　　于彼得果报像类悉不同</p>
<p style="text-align: left">
	　　普贤清净眼深入诸地力</p>
<p style="text-align: left">
	　　一一眼境界出生无量智</p>
<p style="text-align: left">
	　　如是诸世间悉能分别知</p>
<p style="text-align: left">
	　　究竟一切行逮得不退转</p>
<p style="text-align: left">
	　　佛说菩萨说刹说众生说</p>
<p style="text-align: left">
	　　三世一切说菩萨分别知</p>
<p style="text-align: left">
	　　过去是未来未来是过去</p>
<p style="text-align: left">
	　　显在是去来菩萨悉了知</p>
<p style="text-align: left">
	　　如是无量世觉悟相不同</p>
<p style="text-align: left">
	　　方便究竟行具足诸佛智</p>
<p style="text-align: left">
	　　宝王如来性起品第三十二之一</p>
<p style="text-align: left">
	　　尔时如来眉间白毫相中。放大光明。名曰明如来法。无量亿那由他阿僧祇光以为眷属。普照十方一切世界。围绕十匝显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入如来性起妙德菩萨顶。尔时一切大众。心大欢喜身意柔软。作如是念。甚奇希有。如来今者放大光网。必当演说甚深正法。尔时如来性起妙德菩萨。于莲华座起。偏袒右肩。以右膝着莲华台上。一心合掌正向如来。以偈颂曰。</p>
<p style="text-align: left">
	　　正觉一切法究竟诸境界</p>
<p style="text-align: left">
	　　三世大仙等是故恭敬礼</p>
<p style="text-align: left">
	　　究竟无相境相好庄严身</p>
<p style="text-align: left">
	　　普放离垢光除灭一切魔</p>
<p style="text-align: left">
	　　震动十方界一切诸佛刹</p>
<p style="text-align: left">
	　　众生不恐怖是佛威神力</p>
<p style="text-align: left">
	　　安住如虚空清净法界等</p>
<p style="text-align: left">
	　　除灭一切恶令众得清净</p>
<p style="text-align: left">
	　　无量劫苦行一心求佛道</p>
<p style="text-align: left">
	　　得无碍境智与诸如来等</p>
<p style="text-align: left">
	　　普放无量光震动一切刹</p>
<p style="text-align: left">
	　　显现自在力来入我身中</p>
<p style="text-align: left">
	　　善学诸菩萨皆悉来集会</p>
<p style="text-align: left">
	　　是故我发心应有法王事</p>
<p style="text-align: left">
	　　大众皆清净究竟菩萨行</p>
<p style="text-align: left">
	　　智慧无染着成就无所畏</p>
<p style="text-align: left">
	　　大仙行无量智慧力精进</p>
<p style="text-align: left">
	　　开发菩萨心如来甚深法</p>
<p style="text-align: left">
	　　正觉微妙义谁能演说者</p>
<p style="text-align: left">
	　　我今欲请问愿佛为显示</p>
<p style="text-align: left">
	　　说是偈已。时如来口中放大光明。名无碍<a>无畏</a>。无量亿那由他阿僧祇光以为眷属。普照十方一切世界。围绕十匝。显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入普贤菩萨摩诃萨口。尔时普贤菩萨摩诃萨身及师子座。<a>殊胜</a>百倍诸菩萨身及师子座。唯除如来所处之座。尔时如来性起妙德菩萨。问普贤菩萨摩诃萨言。佛子。佛所显现大威神力不可思议。是何瑞相。尔时普贤菩萨摩诃萨。答如来性起妙德菩萨言。佛子。如我惟忖。如我所见。过去如来应供等正觉。放大光明。必说如来性起正法。是故今佛放大光明。显自在力。必说如来性起正法。时如来性起妙德菩萨。闻如来性起正法名已。一切大地六种震动。出生无量论难光明。尔时如来性起妙德菩萨。问普贤菩萨摩诃萨言。佛子。云何菩萨摩诃萨。知如来应供等正觉性起正法。佛子。无数亿那由他菩萨摩诃萨清净众会。善学<a>修行</a>清净诸业。念慧成就。诸佛庄严。究竟彼岸。住佛威仪具如来行。正念诸佛未曾散乱。大悲观察一切众生。决定智慧。分别菩萨诸妙<a>神通</a>。得佛神力。安住一切诸佛功德。成就如是无量功德。诸大菩萨皆来集会。仁者。曾于无量亿那由他佛所。恭敬供养种诸善根。成就菩萨无上妙行诸三昧门。皆得自在。深入一切如来秘密。于诸佛法除众疑惑。深入佛法。善知一切众生诸根。随众生性而为说法。随顺佛智。分别演说一切佛法。究竟彼岸。成就如是等无量功德。善哉佛子。愿说如来性起正法。尔时如来性起妙德菩萨。欲重明此义。向普贤菩萨。以偈颂曰。</p>
<p style="text-align: left">
	　　善哉无碍智觉悟一切法</p>
<p style="text-align: left">
	　　具足平等慧说佛无量境</p>
<p style="text-align: left">
	　　诸佛子闻已心皆大欢喜</p>
<p style="text-align: left">
	　　愿时为敷演如来性起法</p>
<p style="text-align: left">
	　　何等如来身清净妙音声</p>
<p style="text-align: left">
	　　云何如来心及无量境界</p>
<p style="text-align: left">
	　　何等如来行及诸佛菩提</p>
<p style="text-align: left">
	　　修习何等法速成等正觉</p>
<p style="text-align: left">
	　　云何转法轮清净妙胜法</p>
<p style="text-align: left">
	　　愿为分别说善逝涅槃法</p>
<p style="text-align: left">
	　　佛子等闻已欢喜心无量</p>
<p style="text-align: left">
	　　十方众生类皆见诸法王</p>
<p style="text-align: left">
	　　恭敬供养佛于彼种善根</p>
<p style="text-align: left">
	　　若有见诸佛恭敬种善根</p>
<p style="text-align: left">
	　　功德藏无量愿为分别说</p>
<p style="text-align: left">
	　　若有闻一切如来之名号</p>
<p style="text-align: left">
	　　十方现在佛及已般涅槃</p>
<p style="text-align: left">
	　　无尽功德藏闻名欢喜者</p>
<p style="text-align: left">
	　　彼得何等利哀愍分别说</p>
<p style="text-align: left">
	　　清净真佛子愿为广敷演</p>
<p style="text-align: left">
	　　分别深境界无量功德海</p>
<p style="text-align: left">
	　　一切诸菩萨皆一心合掌</p>
<p style="text-align: left">
	　　恭敬观善逝瞻仁兼及我</p>
<p style="text-align: left">
	　　巧语微妙音愿说真实义</p>
<p style="text-align: left">
	　　除灭诸疑惑清净如虚空</p>
<p style="text-align: left">
	　　因缘及譬谕为我分别说</p>
<p style="text-align: left">
	　　无量众闻已皆发菩提心</p>
<p style="text-align: left">
	　　一切诸如来相好庄严身</p>
<p style="text-align: left">
	　　充满十方国方便度众生</p>
<p style="text-align: left">
	　　出微妙音声演说无量法</p>
<p style="text-align: left">
	　　因谕随应化示悟佛菩提</p>
<p style="text-align: left">
	　　十方一切界无量佛刹中</p>
<p style="text-align: left">
	　　不可称说劫是会甚难见</p>
<p style="text-align: left">
	　　如此大众集清净诸佛子</p>
<p style="text-align: left">
	　　无量亿劫中难见亦难闻</p>
<p style="text-align: left">
	　　是故真佛子愿说微妙义</p>
<p style="text-align: left">
	　　显现广无量如来性起法</p>
<p style="text-align: left">
	　　一切诸菩萨皆一心合掌</p>
<p style="text-align: left">
	　　渴仰于大乘愿雨甘露法</p>
<p style="text-align: left">
	　　尔时普贤菩萨摩诃萨。告如来性起妙德菩萨等诸大众言。佛子。如来应供等正觉性起正法不可思议。所以者何。非少因缘。成等正觉出兴于世。佛子。以十种无量无数百千阿僧祇因缘。成等正觉出兴于世。何等为十。一者发无量菩提之心不舍一切众生。二者过去无数劫修诸善根正直深心。三者无量慈悲救护众生。四者行无量行不退大愿。五者积无量功德心无厌足。六者恭敬供养无量诸<a>佛教</a>化众生。七者出生无量方便智慧。八者成就无量诸功德藏。九者具足无量庄严智慧。十者分别演说无量诸法实义。佛子。如是等十种无量无数百千阿僧祇法门。成等正觉出兴于世。佛子。譬如三千<a>大千世界</a>。非少因缘成。以无量因缘乃能得成。所谓兴大云雨。因大雨故起四风轮。何等为四。一名曰持。能持大水。二名渐消。渐消大水。三名曰起。起诸处所。四名庄严。庄严三千大千世界众生业报。如是四种皆众生业报及诸菩萨善根所起。佛子。如是等无量因缘。乃成三千大千世界。法如是故。无有作者亦无成者。如来应供等正觉亦复如是。非少因缘成。以无量因缘。成等正觉出兴于世。所谓菩萨摩诃萨。曾于过去无量佛所。闻受正法甘露大雨。因是能起如来四种智慧风轮。何等为四。一者正念持陀罗尼未曾忘失。如来大智风轮。能持如来一切法雨。二者止观如来大智风轮。悉能消灭一切烦恼。三者善回向如来大智风轮。成就一切功德善根。四者出生离垢诸庄严法如来大智风轮。皆令众生诸根清净相好庄严。如来无漏善根所成。法如是故。无有作者亦无成者。佛子。是为第一最胜法门成等正觉出兴于世。菩萨摩诃萨应如是知。复次佛子。譬如三千大千世界成时。大云降雨名曰洪澍。一切世界不能容持。除大千世界初始成时。如来应供等正觉。亦复如是。出兴于世。演说如来性起法雨。一切声闻缘觉不能受持。除成就诸力菩萨摩诃萨。佛子是为第二因缘成等正觉出兴于世。菩萨摩诃萨应如是知。复次佛子。譬如众生业报大云降雨。无所从来去无所至。如来应供等正觉。亦复如是。以诸菩萨善根力故。演说如来性起法雨。无所从来去无所至。佛子。是为第三因缘成等正觉出兴于世。菩萨摩诃萨应如是知。复次佛子。譬如大云降雨。大千世界一切众生无能知数。若欲算计令心狂乱。除大千世界主摩醯首罗天王。乃至一渧无不知者。以本善根果报力故。如来应供等正觉亦复如是。出兴于世。说如来性起甘露法雨。一切众生声闻缘觉所不能知。若欲思量令心狂乱。除一切世界主。菩萨摩诃萨乃至一句一味悉分别知。于过去佛所修地力故。佛子。是为第四因缘成等正觉出兴于世。菩萨摩诃萨应如是知。复次佛子。譬如大云降雨。名灭炽然。或名能起。或名能坏。或名成宝。或名分别大千世界。如来应供等正觉。亦复如是。出兴于世。雨正法雨名曰除灭。除灭众生烦恼盛火。或有法雨名曰能起。能起众生一切善根。或有法雨名曰能坏。能坏众生诸恶邪见。或有法雨名曰成宝。能成众生一切智宝。或有法雨名曰分别。分别众生心心所行。佛子。是为第五因缘成等正觉出兴于世。菩萨摩诃萨应如是知。复次佛子。譬如大云雨一味水。随其所雨而有差别。如来应供等正觉。亦复如是。雨于大悲一味法雨。随所应化种种不同。佛子。是为第六因缘成等正觉出兴于世。菩萨摩诃萨应如是知。复次佛子。譬如三千大千世界初始成时。先成<a>色界</a>诸天宫殿。次成欲界诸天宫殿。次成人处及余众生诸所住处。如来应供等正觉。亦复如是。出兴于世。先起菩萨诸行智慧。次起缘觉声闻及余众生一切善根。佛子。譬如大云雨一味水。随诸众生善根力故。起种种宫殿。如来大悲一味法水。随众生器根不同故。法雨差别。佛子。是为第七因缘成等正觉出兴于世。菩萨摩诃萨应如是知。复次佛子。譬如世界初始成时。有大水轮。遍满三千大千世界。满世界已。生大莲华名如来起。诸功德宝以为庄严。遍覆三千大千世界。光照十方一切国土。时摩醯首罗净居天等。见莲华已。即决定知如莲华数诸佛兴世。佛子。尔时有风轮起名净光明。能成色界诸天宫殿。又风轮起名净庄严。能成欲界诸天宫殿。又风轮起名不可坏。能成大小围山及金刚山。又风轮起名曰胜高。能成须弥山王。又风轮起名曰不动。能成十种大山。何等为十。所谓<a>芭蕉</a>山。仙人山。伏魔山。大伏魔山。持劫山。黑山。目真邻陀山。摩诃目真邻陀山。香山。雪山。又风轮起名曰安住。能成大地。又风轮起名曰庄严。能成地天宫殿乾闼婆宫殿。又风轮起名无尽藏。能成三千大千世界海。又风轮起名明净藏。能成大千世界珍宝。又风轮起名坚固根。能成一切如意树。佛子。是为大云雨一味水。以众生善根果报力故。法如是故。起种种风轮。风轮差别故。大千世界形类不同。如来应供等正觉。亦复如是。出兴于世。具诸善根。有光明。名无上大智不断如来性起不思议智。普照十方世界。授一切菩萨如来记。号成等正觉出兴于世。又能善知一一佛所有几菩萨成就功德。复有光明。名离垢净如来大智。能成如来无漏无生智。复有光明。名曰普照如来大智。能成如来不可思议法界智。复有光明。名持<a>佛性</a>如来大智。能成如来不动诸力。复有光明。名无坏最胜如来大智。能成如来无所畏智。复有光明。名一切明如来大智。能成如来坚固不退一切种智。复有光明。名出生变化如来大智。能令见闻恭敬供养诸如来者。善根不虚。复有光明。名普随顺至如来大智。能成如来无尽功德智慧清净法身。饶益众生。复有光明。名不可究竟如来大智。能成如来甚深妙智。不断三宝。复有光明。名种种庄严如来大智。能成如来相好严身。令一切众生皆悉欢喜得一切智。复为光明。名不可坏如来大智。能成如来法界虚空界等无有穷尽殊胜寿命。佛子。如来大悲一味之水。以诸菩萨善根力故。及余众生根差别故。法如是故。如来智慧应化不同。佛子。如来性起正法。一切如来平等智慧光明所起。一切如来一味智慧。出生无量无边功德。众生念言。此诸功德如来所造。佛子。此非如来神力所造。佛子。乃至一菩萨成无上道言佛造者无有是处。诸佛为一切群生作善知识。众生依此得大智慧。无有作法亦无作者。佛子。是为第八因缘成等正觉出兴于世。菩萨摩诃萨。应如是知。复次佛子。譬如有四风轮依虚空住能持水轮。何等为四。所谓安住。不动。<a>常住</a>。坚固是名为四。能持水轮。水轮能持大地令不散坏。是故说大地依水轮。水轮依风轮。风轮依虚空。虚空无所依。虚空虽无所依。能令三千大千世界而得安住。如来应供等正觉。亦复如是。依如来起四种无碍大智风轮。能持一切众生善根。何等为四。所谓摄取众生皆令欢喜大智风轮。分别诸法令众生乐求大智风轮。守护众生一切善根大智风轮。决定了知无漏法界大智风轮。是名四种大智风轮。大慈为众生归依。大悲度脱众生。大慈大悲饶益众生。大慈大悲依方便智。大方便智依于如来。如来无所依。无碍慧光普照十方一切世界。佛子。是为第九因缘成等正觉出兴于世。菩萨摩诃萨应如是知。复次佛子。譬如大千世界成已种种饶益无量众生。水性众生得水安乐。陆地众生得地安乐。宫殿众生得宫殿安乐。空中众生得虚空安乐。如来应供等正觉亦复如是。出兴于世。种种饶益一切众生。见闻如来踊跃欢喜修诸善根。住尸罗者得佛戒乐。住四禅四无量者。得圣无上智明之乐。住法门者。得真实乐。住照明者。得净智乐。如是等无量法门种种饶益一切众生。佛子。是为第十因缘成等正觉出兴于世。菩萨摩诃萨应如是知。</p>
<p style="text-align: left">
	　　佛子。菩萨摩诃萨。又复应知。如来性起正法。功德无量。行无量故。充满十方。无来去故。离生住灭。无有行故。离心<a>意识</a>。无有身故。性如虚空。悉平等故。一切众生<a>无我</a>我所。无有尽故。一切刹无尽。无有转故。不断未来际。无有退故。如来智无疑。无二平等。观察有为无为故。成等正觉饶益众生。本行回向自在满足故。尔时普贤菩萨。欲重明此义。以偈颂曰。</p>
<p style="text-align: left">
	　　一切众谛听如来十力法</p>
<p style="text-align: left">
	　　一切诸世间最胜无有上</p>
<p style="text-align: left">
	　　悉与无等等亦与虚空等</p>
<p style="text-align: left">
	　　功德无等者境界不可量</p>
<p style="text-align: left">
	　　一切诸如来功德无有量</p>
<p style="text-align: left">
	　　诸余众生类无能思议者</p>
<p style="text-align: left">
	　　如来一法门一切诸群生</p>
<p style="text-align: left">
	　　无量亿劫中思量不能尽</p>
<p style="text-align: left">
	　　十方诸佛刹尽末为微尘</p>
<p style="text-align: left">
	　　有人能计算悉了知其数</p>
<p style="text-align: left">
	　　彼人无量劫算数诸如来</p>
<p style="text-align: left">
	　　一毛之功德莫能知少分</p>
<p style="text-align: left">
	　　譬如一士夫能量虚空界</p>
<p style="text-align: left">
	　　又第二士夫随算知量数</p>
<p style="text-align: left">
	　　于亿无数劫算量空可尽</p>
<p style="text-align: left">
	　　如来诸功德不可得穷尽</p>
<p style="text-align: left">
	　　譬如有士夫能于一念中</p>
<p style="text-align: left">
	　　数三世众生心心之所行</p>
<p style="text-align: left">
	　　众生数等劫数之犹可尽</p>
<p style="text-align: left">
	　　如来无量德其数不可尽</p>
<p style="text-align: left">
	　　譬如诸法界分际不可得</p>
<p style="text-align: left">
	　　一切非一切非见不可取</p>
<p style="text-align: left">
	　　如是诸如来境界不可量</p>
<p style="text-align: left">
	　　一切非一切法界无穷尽</p>
<p style="text-align: left">
	　　譬如如如性离虚妄寂灭</p>
<p style="text-align: left">
	　　亦无有生者亦无有灭者</p>
<p style="text-align: left">
	　　如是诸如来及一切境界</p>
<p style="text-align: left">
	　　亦同如如性不增亦不减</p>
<p style="text-align: left">
	　　譬如未来际真实际无际</p>
<p style="text-align: left">
	　　三世性自离真实不可得</p>
<p style="text-align: left">
	　　等正觉如是境界亦复然</p>
<p style="text-align: left">
	　　一切三世中通达无障碍</p>
<p style="text-align: left">
	　　诸法无变易性空无作故</p>
<p style="text-align: left">
	　　离垢无染污其性如虚空</p>
<p style="text-align: left">
	　　一切诸如来清净性亦然</p>
<p style="text-align: left">
	　　一切性无性非有亦非无</p>
<p style="text-align: left">
	　　正法性远离一切语言道</p>
<p style="text-align: left">
	　　一切趣非趣皆悉寂灭性</p>
<p style="text-align: left">
	　　一切诸如来境界亦如是</p>
<p style="text-align: left">
	　　远离语言道不可为譬谕</p>
<p style="text-align: left">
	　　诸佛觉悟法性相皆寂灭</p>
<p style="text-align: left">
	　　如鸟飞空中足迹不可得</p>
<p style="text-align: left">
	　　无量大愿果成就净色身</p>
<p style="text-align: left">
	　　具十力功德示现大神变</p>
<p style="text-align: left">
	　　如来甚深法若有欲知者</p>
<p style="text-align: left">
	　　应当净其意犹若如虚空</p>
<p style="text-align: left">
	　　远离虚妄想及邪见颠倒</p>
<p style="text-align: left">
	　　修习清净道究竟得净意</p>
<p style="text-align: left">
	　　是故诸佛子一心善谛听</p>
<p style="text-align: left">
	　　诸善逝境界我当说少分</p>
<p style="text-align: left">
	　　一切诸十力功德不可数</p>
<p style="text-align: left">
	　　觉悟群生故我今少演说</p>
<p style="text-align: left">
	　　一切诸导师起清净身业</p>
<p style="text-align: left">
	　　口业及意业境界悉清净</p>
<p style="text-align: left">
	　　如来深境界清净妙法轮</p>
<p style="text-align: left">
	　　涅槃诸善根我当分别说</p>
<p style="text-align: left">
	　　譬如大千界国土初成时</p>
<p style="text-align: left">
	　　非是少因缘能成于世界</p>
<p style="text-align: left">
	　　无量方便力一切因缘起</p>
<p style="text-align: left">
	　　三千大千界安置诸群生</p>
<p style="text-align: left">
	　　如来诸最胜如是性起法</p>
<p style="text-align: left">
	　　无量功德藏一切莫能知</p>
<p style="text-align: left">
	　　十方诸世界皆末为微尘</p>
<p style="text-align: left">
	　　算数诸微尘及知众生心</p>
<p style="text-align: left">
	　　微尘众生心犹尚可知数</p>
<p style="text-align: left">
	　　一切诸十力功德不可知</p>
<p style="text-align: left">
	　　譬如因重云能澍降大雨</p>
<p style="text-align: left">
	　　四种风轮起能成三千界</p>
<p style="text-align: left">
	　　众生诸善根菩萨功德力</p>
<p style="text-align: left">
	　　三千世界起安置众生类</p>
<p style="text-align: left">
	　　如来亦如是因缘法云起</p>
<p style="text-align: left">
	　　大智慧风轮离垢清净意</p>
<p style="text-align: left">
	　　一切诸佛所修习诸善根</p>
<p style="text-align: left">
	　　回向与众生速成等正觉</p>
<p style="text-align: left">
	　　譬如虚空中云雨名洪澍</p>
<p style="text-align: left">
	　　一切余世界无堪受持者</p>
<p style="text-align: left">
	　　除三千大千世界初成时</p>
<p style="text-align: left">
	　　不可动风轮依止虚空界</p>
<p style="text-align: left">
	　　如来亦如是初成等正觉</p>
<p style="text-align: left">
	　　十方一切界法云降大雨</p>
<p style="text-align: left">
	　　充满胜法界无有能持者</p>
<p style="text-align: left">
	　　唯诸大菩萨成就无量德</p>
<p style="text-align: left">
	　　空中兴云雨无作无造者</p>
<p style="text-align: left">
	　　本无所从来去亦无所至</p>
<p style="text-align: left">
	　　如来亦如是法云雨甘露</p>
<p style="text-align: left">
	　　本无所从来去亦无所至</p>
<p style="text-align: left">
	　　一切诸菩萨修习无量行</p>
<p style="text-align: left">
	　　随所应受化为彼雨正法</p>
<p style="text-align: left">
	　　譬如大云雨无有能数者</p>
<p style="text-align: left">
	　　唯摩醯首罗悉能分别知</p>
<p style="text-align: left">
	　　善逝亦如是雨无量法雨</p>
<p style="text-align: left">
	　　充满诸佛刹无有能数者</p>
<p style="text-align: left">
	　　唯无上法王一切世界主</p>
<p style="text-align: left">
	　　悉能分别知如观掌中宝</p>
<p style="text-align: left">
	　　应灭能寂灭应起能令起</p>
<p style="text-align: left">
	　　除灭诸邪见长养功德宝</p>
<p style="text-align: left">
	　　如来雨正法除灭诸烦恼</p>
<p style="text-align: left">
	　　出生不可数无量诸善根</p>
<p style="text-align: left">
	　　修习于正见远离诸颠倒</p>
<p style="text-align: left">
	　　一切诸最胜深解功德宝</p>
<p style="text-align: left">
	　　譬如虚空中普雨一味水</p>
<p style="text-align: left">
	　　众生果报力所起物不同</p>
<p style="text-align: left">
	　　如来雨正法大悲一味水</p>
<p style="text-align: left">
	　　随应受化故种种差别说</p>
<p style="text-align: left">
	　　世界初成时先起色界宫</p>
<p style="text-align: left">
	　　复于欲界天次第起宫殿</p>
<p style="text-align: left">
	　　次复于人间各各造住处</p>
<p style="text-align: left">
	　　然后次第起乾闼诸龙处</p>
<p style="text-align: left">
	　　如来亦如是始成等正觉</p>
<p style="text-align: left">
	　　初起菩萨行次成缘觉乘</p>
<p style="text-align: left">
	　　又化心自在一切诸声闻</p>
<p style="text-align: left">
	　　然后令众生修习诸善根</p>
<p style="text-align: left">
	　　见清净莲华诸天知佛出</p>
<p style="text-align: left">
	　　因雨能起风风能起世界</p>
<p style="text-align: left">
	　　如来放光明分别佛菩萨</p>
<p style="text-align: left">
	　　能起智慧轮通达诸佛法</p>
<p style="text-align: left">
	　　水依风轮住地依于水轮</p>
<p style="text-align: left">
	　　众宝树依地虚空无所依</p>
<p style="text-align: left">
	　　智轮依如来慈悲依智慧</p>
<p style="text-align: left">
	　　功德依方便法身无所依</p>
<p style="text-align: left">
	　　譬如大地起饶益诸众生</p>
<p style="text-align: left">
	　　水陆群萌类各各得安乐</p>
<p style="text-align: left">
	　　依虚空众生及欲色诸天</p>
<p style="text-align: left">
	　　二足四足等一切悉饶益</p>
<p style="text-align: left">
	　　法王亦如是出兴于世间</p>
<p style="text-align: left">
	　　令一切众生皆悉得饶益</p>
<p style="text-align: left">
	　　若人有见闻恭敬供养者</p>
<p style="text-align: left">
	　　除灭诸烦恼深解如来法</p>
<p style="text-align: left">
	　　如来性起法世间莫能知</p>
<p style="text-align: left">
	　　我所说少分饶益众生故</p>
		

	
	

		</div></div><hr><script charset='utf-8' src='../../js/footer.js'></script></body></html>