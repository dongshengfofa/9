<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十二卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十二卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十二卷 <a>大方广佛华严经</a></strong></p>
<p style="text-align: left">
	　　功德华聚<a>菩萨</a>十行品第十七之二</p>
<p style="text-align: left">
	　　佛子。何等为菩萨摩诃萨第六善<a>现行</a>。此菩萨。成就寂灭身口意业。无所有无所示现。身口意业。无缚无脱。身口意业。无缚无脱。诸所示现。无所依无所住。随心住。无量心性等一切法性。等无性相。示现无相相。甚深无底。如如性离业报。善方便出生离生。不生不灭。寂灭<a>涅槃</a>等。非有说有。语言道断。离一切<a>世间</a>。无所依住。长养菩萨所起善根。入离虚妄无缚无著法门。入真实法门。入离世间法门。分别一切世间法。菩萨作如是念。一切众生无性为性。一切诸法无为为性。一切佛刹无相为相。究竟三世皆悉无性。言语道断。于一切法而无所依。菩萨解如是等诸甚深法。解一切世间悉皆寂灭。解一切诸佛甚深妙法。解<a>佛法</a>世间法等无差别。世间法入佛法。佛法入世间法。佛法世间法而不杂乱。世间法不坏佛法。真实法界不可破坏。安住三世平等<a>正法</a>。亦不舍菩提心。不舍<a>教化</a>众生心。增长大慈大悲心。悉欲救度一切众生。菩萨作是念。我不成就众生。谁当成就。我不调伏众生。谁当调伏。我不寂静众生谁当寂静。我不令众生<a>欢喜</a>谁当令欢喜。我不清净众生谁当令清净。菩萨复作是念。我以解了此甚深法。见诸众生受大苦恼趣危险径。为诸烦恼之所缠缚。如重病人常被苦痛。恩爱系缚在<a>生死</a>狱。常不离<a>地狱</a>饿鬼畜生阎罗王处。不能永灭无量苦聚。不离三障。常处愚痴暗。不见真实明。受无穷生死不得<a>解脱</a>道。轮回八难。愚痴所病诸垢所染。没在无量深烦恼海。邪见所惑不睹正道。菩萨作如是观察。众生若未成熟。而舍取正觉。是所不应。我当先教化众生。于无量劫修菩萨行。未成熟者教令成熟。未调伏者教令调伏。诸未度者教令得度。是菩萨住此行时。诸天世人魔王释梵<a>沙门</a><a>婆罗门</a>诸天乾闼婆等。见此菩萨欢喜敬仰。若有众生。恭敬供养尊重<a>礼拜</a>。乃至见闻皆悉不虚。毕定究竟阿耨多罗三藐三菩提。是名菩萨摩诃萨第六善现行。</p>
<p style="text-align: left">
	　　佛子。何等为菩萨摩诃萨第七无著行。此菩萨以无著心。于念念中。能观察阿僧祇世界。严净阿僧祇佛刹。于诸佛刹心无染着。往诣阿僧祇诸如来所。礼拜恭敬。以阿僧祇华香涂香末香。众宝华鬘天衣杂宝。宝盖幢幡诸庄严具。各阿僧祇以用供养心无所著。阿僧祇诸方便行而无所行。阿僧祇思无思法住。于念念中。见无量诸佛。于诸佛所心无所著。于佛相好心无所著。于<a>佛光</a>明心无所著。于诸佛刹心无所著。闻佛<a>说法</a>心无所著。于十方世界心无所著。于如来众心无所著。于菩萨众心无所著。闻法欢喜心无所著。正心增广摄意不乱。行菩萨行不着佛法。此菩萨摩诃萨。于十方刹一一佛所。无量无边阿僧祇劫。恭敬礼拜供养心无厌足。见佛闻法心无所著。见诸如来菩萨大众。以为庄严心无所著。见不净刹心不憎恶。何以故。菩萨摩诃萨。寂灭平等观诸法故。诸法无垢无净。无暗无明。无分别无不分别。无虚妄无真实。无安隐无危险。无正道无邪道。菩萨如是观真实法性。入众生性。教化调伏成熟众生。于彼众生心无所著。受持诸法。而于诸法心无所著。不舍菩萨心。而住佛所住。于佛所住心无所著。入种种语言道。于语言道心无所著。入众生道。于众生道心无所著。分别诸三昧正受。皆悉能入心无所著。往诣无量无边不可说诸佛国土。见彼佛国心无所著。若去佛国心无余恋。菩萨摩诃萨。于诸佛国。以无贪着心解佛实教。于无上道而无障碍。于佛正教已得安立。具足菩萨行。安住菩萨心。成就菩萨寂灭解脱不念不着菩萨所行。住菩萨净道受真实记。得授记已作如是念。凡夫愚痴。不知<a>真谛</a>不见真谛。暗钝无<a>信心</a>不真实。常行染着流<a>转生</a>死。不见诸佛离善知识。离于正道迷惑邪见。不求调御师。不敬十力王。不知菩萨恩。亲近恶知识。闻诸法空心大恐怖。不正思惟诽谤正法。弃舍正道好从邪径。入魔罗网远离诸佛。常着诸有受种种苦。尔时菩萨。见彼众生受诸苦已。增长大<a>悲观</a>诸善根心无所著。尔时菩萨。作如是念。我当为十方一一众生故。住无量无边阿僧祇劫。成熟众生心无疲厌。常共止住。不欲舍离去如毫端。以一毫端。悉遍量度十方世界。为一众生故。于一一毫端处。各住无量无边阿僧祇劫。如为一众生。为一切众生亦复如是以此大悲心。念念次第未曾断绝。而于众生心无所著。于一一毫端处。具足修习尽过去。未来际诸菩萨行。不着身不着法。不着念不着愿。不着三昧不着行。不着寂静不着境界。不着教化成熟众生。不着入深法界。何以故。菩萨如是观察。一切法界如幻。诸佛法如电。菩萨行如梦。所闻法如响。一切世界如化。业报所起如摩[少/(兔-、)]摩<a>化身</a>。知一切众生犹如画像。种种异形皆由心画。所说诸法皆如实际。于一念中。遍满十方修菩萨行。广大<a>如法</a>界。究竟如<a>虚空</a>。于一念中。悉知诸佛决定方便。了知心相回转迅速。而于此心无所染着。菩萨如是观察<a>无我</a>。见佛化度一切众生。于佛法中得无量喜。起大慈悲救护一切。心无忧恼得欢喜愿。未成熟者当令成熟。未调伏者当令调伏。远离世间。而能随顺一切世间。若闻诸方国土众生音声。众生诸业众生施设。众生和合众生<a>流转</a>。众生诸行众生境界。众生诸地众生兴起。我当乘大愿之力普至彼处。终不舍弘誓。教化众生。乃至不起一念染着。所以者何。以无所著故。自利利彼清净满足。是名菩萨摩诃萨第七无著行。</p>
<p style="text-align: left">
	　　佛子。何等为菩萨摩诃萨第八尊重行。此菩萨成就尊重善根。不坏善根。最胜善根。不思议善根。无尽善根。不退善根。无比善根。寂静善根。一切佛法善根。此菩萨修习行时。心常爱乐诸佛妙法。一向专求无上菩提。未曾暂舍菩萨大愿。于无量劫行菩萨道。不计众苦而生忧恼。一切众魔所不能坏。一切诸佛悉共护念。常行菩萨诸清净行。精勤修习一切菩萨无量苦行未曾懈倦。得不退转大乘弘愿。此菩萨安住尊重菩萨行已。于念念中能转阿僧祇劫生死苦难。长养菩萨无量大愿。若有众生。恭敬供养乃至见闻。斯等皆得住不退转。决定究竟无上菩提。彼菩萨观察众生。了达非有而不舍一切。譬如河水。不至<a>彼岸</a>不来此岸。不断中流。能度众生于彼此岸。以<a>流通</a>故。菩萨摩诃萨亦复如是。不趣生死不趣涅槃。亦复不住生死中流。而能济度此岸群生。到于彼岸。安隐<a>无畏</a>无忧恼处。于众生数心无所著。不离一众生着多众生。不离多众生着一众生。不增众生界。不损众生界。不生众生界。不灭众生界。不尽众生界。不长众生界。不虚众生界。不二众生界。何以故。菩萨深解众生界如法界。众生界法界无有二。无二法中无增无损。无生无灭。法性真实无来无去。无所猗着不作二相。何以故。菩萨解一切法界无二相故。菩萨如是以善方便。解深法界住无相住。清净妙相庄严其身。善能分别一切诸相。决定究竟到于彼岸。悉分别知众生之数。普能现身一切佛刹。于诸佛刹心无所著。深入佛法亦无所染。分别义味广为人说。于一切法离诸欲际。而不断菩萨道。不舍菩萨行。行无尽功德。入清净法界。譬如火珠出火不可穷尽。如是菩萨诸功德藏不可穷尽。教化众生亦不可尽。而菩萨摩诃萨。非究竟非不究竟。非离取非不离取。非依非无依。非世间法非佛法。非凡夫非得果。如是菩萨成就尊重心。修习菩萨行不教声闻辟支佛乘。不教佛法不教世间法。不教众生。不坏众生。不教正道不坏正道。不教垢不教净。何以故。菩萨解了诸法无垢无净。知一切法无受无转。亦无有退。行是寂灭甚深法时。亦不生念。我今行此法已行此法当行此法。未曾生念。有阴界入内世间外世间内外世间一切大愿诸波罗蜜。何以故。一切法中。无向声闻缘觉菩萨佛乘。亦复无向诸凡夫界。亦复无向垢净生死及涅槃界。何以故。诸法无二无不二故。譬如虚空。求之十方无有差别。非无虚空。菩萨如是观一切法悉无差别。非不究竟成等正觉。彼最真实不违正行。普能示现菩萨所行。而不舍离无量大愿。调伏众生转大法轮。不坏因果不违寂灭。平等观法。此菩萨悉与三世诸如来等。不断<a>佛性</a>不坏正法。兴隆正法辩才无尽。于诸法中心无所著。安住法堂分别深法住无所畏。不舍佛住不违世法。普现世间。等于世间心无所著。菩萨如是成就尊重智慧。修菩萨行。令一切众生永离世间恶道诸难。教化成就安置三世诸佛法中坚固不动。如是教已。复作是念。一切众生不知恩义更相杀害。邪见增盛迷惑正道。烦恼充满痴冥所覆。设有善知识充满世间。皆悉明达智慧具足者。我不为此等修菩萨行。何以故。我于<a>善恶</a>人所。不求利养不徇名誉。乃至一缕及一爱言。于无量劫行菩萨道。不生一念自求己安。但欲调伏一切众生。净一切众生。度一切众生。何以故。一切诸佛法如是故。不求利养不计人恶。常应等心行菩萨道。怨亲等观而无差别。欲令究竟至于彼岸。具足成就无上菩提。是名菩萨摩诃萨第八尊重行。</p>
<p style="text-align: left">
	　　佛子。何等为菩萨摩诃萨第九善法行。此菩萨为诸<a>天人</a>沙门婆罗门乾闼婆等一切众生。作清凉法地。守护正法。佛种不绝。得清净陀罗尼故。说法无障碍。得义陀罗尼故。义辩不可尽。得法陀罗尼故。法辩不可尽。得正语陀罗尼故。辞辩不可尽。得无障碍陀罗尼故。说义味不可尽。得佛<a>甘露</a>灌顶陀罗尼故。令众生欢喜辩不可尽。得自<a>觉悟</a>陀罗尼故。同辩不可尽。入同辩陀罗尼故。说种种义名味句身不可尽。得正语陀罗尼故。无量辩不可尽。得无量赞叹陀罗尼故。于三千<a>大千世界</a>。变身如佛妙音具足。于一切法无所障碍而作佛事。随所应化随所解音随众生根。以广长舌清净音声。随时说法不违大悲。随其所应。于一一言出无量音。皆令欢喜。设有众生。悉知无量不可计阿僧祇诸语言法。知无量业知无量报。如是等无量无数阿僧祇众生。充满无量无边阿僧祇世界。与菩萨为眷属。菩萨处此会中。出一法言。悉令此等众生皆得开解。有如是等无量无边阿僧祇诸大众。与菩萨为眷属。亦复如是。尔时菩萨复作是念。设一毛端处于一念中。有无量无边阿僧祇大众来会。如是念念次第。尽过去未来一切诸劫。大众来会犹故不尽。彼诸大众。言声不同所问各异。菩萨闻如是等一切问难心无所畏。而作是念。设令一切众生悉来问难。犹以一言决其疑网皆令欢喜。菩萨说法言不虚妄。于一一言。有无量无边智慧庄严。成就无边诸功德藏。慧光普照一切诸法。具足成就一切种智。此菩萨安住善法行已。能自清净。亦能<a>饶益</a>一切众生。如此三千大千世界。乃至无量无边不可称数诸世界中。自化其身为真金色。妙音具足。于一切法无所障碍而作佛事。以无量无边清净法门化度众生。佛子。此菩萨摩诃萨。有十种身。入无量无边法界身。除灭一切世间故。未来身。一切趣生故。不生身。深乐不生平等法故。不灭身。一切诸法言语断故。不实身。如如真实故。离痴妄身。随应化故。无来去身。离死此生彼故。不坏身。法界性无坏故。一相身。三世语言道断故。无相身。善分别诸<a>法相</a>故。菩萨摩诃萨。成就如是十种身。能为一切众生作舍。长养善根故。为一切众生救护。与大无畏故。为一切众生归依。令大安隐住故。为一切众生尊导。开示无上道门故。为一切众生师方便。令入真实法故。为一切众生灯。令见业报故。为一切众生明。得甚深法故。为一切众生炬。令离愚痴解真法故。为一切众生光。令得明地故。为一切众生趣趣灯。显现如来<a>自在</a>力故。是名菩萨摩诃萨第九善法行。此菩萨摩诃萨。安住善法行已。为一切众生。作清凉法池。得佛甚深诸法底故。</p>
<p style="text-align: left">
	　　佛子。何等为菩萨摩诃萨真实行。此菩萨成就第一诚谛之语。如说能行如行能说。此菩萨学三世诸佛真实语。入三世诸佛性。与三世诸佛善根等。此菩萨成就如是等一切善根。学三世诸佛无二语。随顺如来一切智慧。此菩萨成就众生是处非处智。众生去来现在一切业报智。众生诸根具足不具足智。众生种种性智。众生种种欲智。众生一切至处道智。一切<a>禅定</a>解脱三昧正受垢净起时非时转智。过去一切世界成坏智。无障碍天眼智。漏尽智。而不舍一切菩萨所行。何以故。欲令一切众生调伏清净故。菩萨复作是念。我见众生受无量苦。若未度此等先成正觉是所不应。我当满足大愿然后成佛。令一切众生志求菩提究竟无余涅槃。何以故。非众生请我发菩提心行菩萨行。我自发心普为众生。欲令究竟得一切种智。是故。我于一切最为<a>殊胜</a>。不着众生故。我于一切得为最上。调御众生故。我离一切闇。解无众生际故。我得所应得本愿具足故。我善变化。菩萨功德庄严故。我有善摄取。三世诸佛所护念故。此菩萨摩诃萨。不舍本愿故。得入无上智慧庄严。随一切众生所应悉能化度。随其本愿悉满足已。得一切法自在智慧。令一切众生皆得清净。于念念中。悉能遍游十方世界。于念念中。悉能往诣无量佛国。于念念中。悉见无量无数诸佛及庄严刹。示现如来自在神力。究竟法界虚空界等。其身无量随应悉现。无量无碍而无所依。于自身中普现佛刹。一切众生一切诸法。三世诸佛皆悉显现。此菩萨知众生种种想。种种欲。业报清净。随其所应为现其身。而调伏之。解一切法如幻如化如电众生如梦。此菩萨义身味身不可穷尽。清净<a>正念</a>决定了知一切诸法。入诸三昧无上智慧。寂静观察不二之地。一切众生皆依二法。菩萨摩诃萨。住大悲心修习如是诸深妙法。寂静究竟得佛十力。入因陀罗网法界自在。成就如来无碍解脱。人中雄猛大师子吼得无所畏。为法转轮王。能转无碍清净法轮。成就智慧解脱。了知一切世间所行。绝生死回流。入智慧大海。悉能饶益一切众生。护持三世诸佛正法。穷尽诸佛方便大海。是名菩萨摩诃萨第十真实行。此菩萨安住真实行已。能令一切天人八部无量众生清净欢喜。</p>
<p style="text-align: left">
	　　尔时佛神力故。十方世界六种震动。如来威神法应如是雨天华云。雨天香云。雨天末香云。雨天鬘云。雨天衣云。雨天宝云。雨天庄严云雨。又自然出天妓乐音。天妙光明普照一切。演出诸天微妙音声。如此四天下夜摩天宫说十行法。佛神力故。十方世界亦复如是。尔时十方各过十万佛刹尘数世界。有十万佛刹尘数菩萨。充满十方来诣此土。到已。语功德林菩萨言。善哉佛子。乃能演说诸菩萨行。我等诸来菩萨。皆同一字名功德林。我等世界皆名功德幢。佛同号普功德。我等佛所亦说十行。名味句身次第义味众会眷属亦复如是。不增不减。是故佛子。我等承佛神力。来诣此土。为汝作证。如此四天下夜摩天宫宝庄严殿说十行法我来为证。十方世界亦复如是。尔时功德林菩萨。承佛神力。普观十方一切法界及诸眷属。欲令佛种永不断绝。欲令菩萨种性清净。欲令菩萨愿种不转。欲令行种不断。欲令摄取三世佛种。欲分别说众生善根种。欲观察一切众生时根。欲乐垢净心所行种。欲普照一切诸佛菩萨种。以偈颂曰。</p>
<p style="text-align: left">
	　　敬心顶礼十力尊清净离垢慧无碍</p>
<p style="text-align: left">
	　　境界深远无等伦其道清净如虚空</p>
<p style="text-align: left">
	　　人中最胜无障碍功德无量无所畏</p>
<p style="text-align: left">
	　　智慧无二无等等一切所行皆清净</p>
<p style="text-align: left">
	　　十方现在诸导师解真实义无所畏</p>
<p style="text-align: left">
	　　无等功德离诸恶彼速究竟无上道</p>
<p style="text-align: left">
	　　一切如来人中雄先已具发大慈悲</p>
<p style="text-align: left">
	　　游心清净法界中所行饶益诸群生</p>
<p style="text-align: left">
	　　十方三世无与等自然正觉灭痴冥</p>
<p style="text-align: left">
	　　一切佛法悉平等彼之功德不可坏</p>
<p style="text-align: left">
	　　十方一切世界中悉得睹见诸如来</p>
<p style="text-align: left">
	　　于诸如来无虚妄彼人所行不退转</p>
<p style="text-align: left">
	　　若见清净真法界甚深微妙第一义</p>
<p style="text-align: left">
	　　一切痴妄莫能惑彼行能成功德藏</p>
<p style="text-align: left">
	　　方便善知众生类入于真实妙法界</p>
<p style="text-align: left">
	　　自然觉悟不由他彼人所行如虚空</p>
<p style="text-align: left">
	　　无量无边诸世界观察究竟悉寂灭</p>
<p style="text-align: left">
	　　一切诸法无障碍彼人所行胜牟尼</p>
<p style="text-align: left">
	　　具足坚固不可转成就尊重最胜法</p>
<p style="text-align: left">
	　　清净愿满到彼岸谛听菩萨诸所行</p>
<p style="text-align: left">
	　　无量无边一切地智慧明达无障碍</p>
<p style="text-align: left">
	　　甚深微妙为境界是名无畏论师行</p>
<p style="text-align: left">
	　　句句广分别深入妙智慧</p>
<p style="text-align: left">
	　　真实解诸法彼修大牟尼</p>
<p style="text-align: left">
	　　远离一切恶常能利众生</p>
<p style="text-align: left">
	　　彼人功德藏等诸调御师</p>
<p style="text-align: left">
	　　普于诸群生常施以无畏</p>
<p style="text-align: left">
	　　清净无染着所行无伦比</p>
<p style="text-align: left">
	　　意净无所著寂静无口过</p>
<p style="text-align: left">
	　　具足妙功德彼修最胜行</p>
<p style="text-align: left">
	　　究竟度深义功德定无尽</p>
<p style="text-align: left">
	　　彼修不死行诸佛常护念</p>
<p style="text-align: left">
	　　离我嗔恚心妙音满十方</p>
<p style="text-align: left">
	　　安住正法教所行无可谕</p>
<p style="text-align: left">
	　　布施到彼岸百福自庄严</p>
<p style="text-align: left">
	　　彼慧最第一能令众欢喜</p>
<p style="text-align: left">
	　　善入深智地安住心不动</p>
<p style="text-align: left">
	　　彼行如金刚坚固不可沮</p>
<p style="text-align: left">
	　　悉入诸法界随顺到彼岸</p>
<p style="text-align: left">
	　　究竟得自在法日之所行</p>
<p style="text-align: left">
	　　无等等牟尼修习不二法</p>
<p style="text-align: left">
	　　心常乐寂静智慧无障碍</p>
<p style="text-align: left">
	　　细微世界中容受大世界</p>
<p style="text-align: left">
	　　境界无不了智慧山王行</p>
<p style="text-align: left">
	　　普于诸世间心净无所著</p>
<p style="text-align: left">
	　　持戒到彼岸净行之所行</p>
<p style="text-align: left">
	　　智慧不可量虚空法界等</p>
<p style="text-align: left">
	　　深入具足智是胜金刚行</p>
<p style="text-align: left">
	　　智慧悉充满三世诸法界</p>
<p style="text-align: left">
	　　心常无<a>懈怠</a>入于最胜境</p>
<p style="text-align: left">
	　　一切所至道分别十力法</p>
<p style="text-align: left">
	　　身行无障碍胜智之所行</p>
<p style="text-align: left">
	　　一切十方界无量众生类</p>
<p style="text-align: left">
	　　菩萨悉救护离痴之所行</p>
<p style="text-align: left">
	　　修习诸佛法精勤无懈怠</p>
<p style="text-align: left">
	　　普令世间净大龙之所行</p>
<p style="text-align: left">
	　　悉知众生根究竟种种欲</p>
<p style="text-align: left">
	　　了达无量性平等之所行</p>
<p style="text-align: left">
	　　普于十方界久受无量苦</p>
<p style="text-align: left">
	　　其心无忧恼欢喜之所行</p>
<p style="text-align: left">
	　　放诸光明网普照诸世间</p>
<p style="text-align: left">
	　　具足智慧明善修慧所行</p>
<p style="text-align: left">
	　　皆悉能震动十方无量界</p>
<p style="text-align: left">
	　　常能利一切不令生恐怖</p>
<p style="text-align: left">
	　　善解语言法分别到彼岸</p>
<p style="text-align: left">
	　　离垢智慧明不动之所行</p>
<p style="text-align: left">
	　　善解俯仰国分别到彼岸</p>
<p style="text-align: left">
	　　成就无尽地最胜慧所行</p>
<p style="text-align: left">
	　　无量诸功德常行求菩提</p>
<p style="text-align: left">
	　　到彼功德岸大称无尽行</p>
<p style="text-align: left">
	　　无上大论师最胜师子吼</p>
<p style="text-align: left">
	　　令众悉清净离垢之所行</p>
<p style="text-align: left">
	　　佛甘露灌顶授以法王记</p>
<p style="text-align: left">
	　　究竟方便法大心之所行</p>
<p style="text-align: left">
	　　分别一切众其心无染着</p>
<p style="text-align: left">
	　　决定持法藏法王之所行</p>
<p style="text-align: left">
	　　一一语言中能出无量音</p>
<p style="text-align: left">
	　　众生各各解无碍慧所行</p>
<p style="text-align: left">
	　　究竟语言法分别悉了知</p>
<p style="text-align: left">
	　　远离诸虚妄真实见所行</p>
<p style="text-align: left">
	　　安住法海印善印一切法</p>
<p style="text-align: left">
	　　了法无实相方便身所行</p>
<p style="text-align: left">
	　　能于一一刹无量无数劫</p>
<p style="text-align: left">
	　　穷尽诸劫行其心无忧厌</p>
<p style="text-align: left">
	　　无数诸如来名号各不同</p>
<p style="text-align: left">
	　　见之一毛孔善修之所行</p>
<p style="text-align: left">
	　　如一毛端处普见无量佛</p>
<p style="text-align: left">
	　　一切诸世界见佛亦如是</p>
<p style="text-align: left">
	　　无量无数劫能作一念顷</p>
<p style="text-align: left">
	　　非长亦非短解脱人所行</p>
<p style="text-align: left">
	　　见者悉不虚所修皆真实</p>
<p style="text-align: left">
	　　业行不可坏最胜之所行</p>
<p style="text-align: left">
	　　无量无数劫观佛无厌足</p>
<p style="text-align: left">
	　　能令众欢喜无碍慧所行</p>
<p style="text-align: left">
	　　无量无数劫观察众生界</p>
<p style="text-align: left">
	　　众生非众生坚固士所行</p>
<p style="text-align: left">
	　　具足智慧藏清凉功德池</p>
<p style="text-align: left">
	　　饶益一切众第一人所行</p>
<p style="text-align: left">
	　　法界无边际无量如虚空</p>
<p style="text-align: left">
	　　语言无所著无畏论师行</p>
<p style="text-align: left">
	　　于一三昧中入无量三昧</p>
<p style="text-align: left">
	　　升彼无上堂净月论师行</p>
<p style="text-align: left">
	　　究竟忍彼岸堪忍寂灭法</p>
<p style="text-align: left">
	　　远离嗔恚心无量智所行</p>
<p style="text-align: left">
	　　不离一世界不起一坐处</p>
<p style="text-align: left">
	　　普现十方刹无量身所行</p>
<p style="text-align: left">
	　　无量诸佛刹能入一世界</p>
<p style="text-align: left">
	　　佛刹不增减不思议所行</p>
<p style="text-align: left">
	　　分别处非处审谛入诸力</p>
<p style="text-align: left">
	　　无上力成就第一力所行</p>
<p style="text-align: left">
	　　去来现在世一切诸业报</p>
<p style="text-align: left">
	　　智慧不退转明智之所行</p>
<p style="text-align: left">
	　　善知时非时调伏一切众</p>
<p style="text-align: left">
	　　教化不失时善知时所行</p>
<p style="text-align: left">
	　　身行悉皆善口意行亦然</p>
<p style="text-align: left">
	　　一切无所著净智意所行</p>
<p style="text-align: left">
	　　智慧善分别法辩无穷尽</p>
<p style="text-align: left">
	　　境界等如实如来之所行</p>
<p style="text-align: left">
	　　无碍功德藏喜乐总持门</p>
<p style="text-align: left">
	　　深入诸法界随入之所行</p>
<p style="text-align: left">
	　　悉与三世佛等心无异想</p>
<p style="text-align: left">
	　　一相无差别无碍境界行</p>
<p style="text-align: left">
	　　深入智慧海除灭诸痴闇</p>
<p style="text-align: left">
	　　能与清净眼净眼之所行</p>
<p style="text-align: left">
	　　一切诸导师常行不二法</p>
<p style="text-align: left">
	　　<a>神通</a>力自在具足行所行</p>
<p style="text-align: left">
	　　十方佛刹中普雨妙法雨</p>
<p style="text-align: left">
	　　令众解实义法云之所行</p>
<p style="text-align: left">
	　　普于诸佛所逮得坚固信</p>
<p style="text-align: left">
	　　一切智解脱所学悉究竟</p>
<p style="text-align: left">
	　　彼于一念中悉知众生心</p>
<p style="text-align: left">
	　　究竟解心性无性性所行</p>
<p style="text-align: left">
	　　不思议世界变化无量身</p>
<p style="text-align: left">
	　　无等遍游行诸行中无比</p>
<p style="text-align: left">
	　　无量世界中现在诸如来</p>
<p style="text-align: left">
	　　菩萨摩诃萨常现彼佛前</p>
<p style="text-align: left">
	　　菩萨入三昧众生见一身</p>
<p style="text-align: left">
	　　菩萨出三昧众见无量身</p>
<p style="text-align: left">
	　　所行甚深妙未曾有口过</p>
<p style="text-align: left">
	　　悦乐心无量令众悉欢喜</p>
<p style="text-align: left">
	　　逮得无著智分别知诸根</p>
<p style="text-align: left">
	　　其心无所染无上调伏行</p>
<p style="text-align: left">
	　　方便分别法于法得自在</p>
<p style="text-align: left">
	　　一切世界中常作诸佛事</p>
<p style="text-align: left">
	　　菩萨微妙行所行如虚空</p>
<p style="text-align: left">
	　　何人得闻此其心不欣悦</p>
<p style="text-align: left">
	　　彼智无与等慧眼见一切</p>
<p style="text-align: left">
	　　方便无伦匹无等智所行</p>
<p style="text-align: left">
	　　无尽妙功德能灭一切恶</p>
<p style="text-align: left">
	　　到彼清净岸无比之所行</p>
<p style="text-align: left">
	　　成就庄严法安住不退转</p>
<p style="text-align: left">
	　　度脱无量众而无众生想</p>
<p style="text-align: left">
	　　所修无诤行一切智微妙</p>
<p style="text-align: left">
	　　正法化众生净眼之所行</p>
<p style="text-align: left">
	　　恭敬一切佛具足究竟慧</p>
<p style="text-align: left">
	　　成就无所畏方便智所行</p>
<p style="text-align: left">
	　　普能入一切世界及诸法</p>
<p style="text-align: left">
	　　亦入群生类度脱无量众</p>
<p style="text-align: left">
	　　遍于十方界击无上法鼓</p>
<p style="text-align: left">
	　　常施无量法不死之所行</p>
<p style="text-align: left">
	　　一身跏趺坐充满无量刹</p>
<p style="text-align: left">
	　　众生不迫迮清净法身力</p>
<p style="text-align: left">
	　　一味一义中分别无量义</p>
<p style="text-align: left">
	　　演说无穷尽无边慧所行</p>
<p style="text-align: left">
	　　修习佛解脱智慧无障碍</p>
<p style="text-align: left">
	　　成就无所畏无量方便德</p>
<p style="text-align: left">
	　　了诸世界海一切佛刹海</p>
<p style="text-align: left">
	　　法海智慧海度脱众生海</p>
<p style="text-align: left">
	　　或有见菩萨入胎及出生</p>
<p style="text-align: left">
	　　或见成正觉无量功<a>德行</a></p>
<p style="text-align: left">
	　　处处佛刹中示现般涅槃</p>
<p style="text-align: left">
	　　真实无涅槃无畏师<a>常住</a></p>
<p style="text-align: left">
	　　金刚身无异随应现众生</p>
<p style="text-align: left">
	　　真实无差别一身行所行</p>
<p style="text-align: left">
	　　平等法界一具足无量义</p>
<p style="text-align: left">
	　　常乐观三世一相无相法</p>
<p style="text-align: left">
	　　到彼诸持岸正法安众生</p>
<p style="text-align: left">
	　　逮得诸佛持最胜之所行</p>
<p style="text-align: left">
	　　无染妙法身慧眼清净耳</p>
<p style="text-align: left">
	　　是悉无障碍无碍之所行</p>
<p style="text-align: left">
	　　究竟诸神通具足深智慧</p>
<p style="text-align: left">
	　　智慧最殊胜方便智所行</p>
<p style="text-align: left">
	　　心定未曾乱智慧不可量</p>
<p style="text-align: left">
	　　境界无不照一切见所行</p>
<p style="text-align: left">
	　　到彼功德岸度脱无量众</p>
<p style="text-align: left">
	　　其心无疲厌常修之所行</p>
<p style="text-align: left">
	　　一切知见人在诸佛家生</p>
<p style="text-align: left">
	　　普于三世佛法中而化生</p>
<p style="text-align: left">
	　　语言法成就摧伏诸论师</p>
<p style="text-align: left">
	　　究竟无量行随入佛菩提</p>
<p style="text-align: left">
	　　能放一光明普照无量刹</p>
<p style="text-align: left">
	　　世间大明曜除灭一切暗</p>
<p style="text-align: left">
	　　随其所应见为现如来身</p>
<p style="text-align: left">
	　　调伏群生类严净一切刹</p>
<p style="text-align: left">
	　　菩萨行无量一切莫能知</p>
<p style="text-align: left">
	　　示现一切行欲度众生故</p>
<p style="text-align: left">
	　　无量不可数众生法界等</p>
<p style="text-align: left">
	　　无数劫赞叹菩萨德无尽</p>
<p style="text-align: left">
	　　菩萨德无量究竟一切德</p>
<p style="text-align: left">
	　　诸佛无量劫叹此德无尽</p>
<p style="text-align: left">
	　　何况世间人声闻及缘觉</p>
<p style="text-align: left">
	　　无量劫赞叹而能得穷尽</p>
		

	
	

		</div></div><hr><script charset='utf-8' src='../../js/footer.js'></script></body></html>