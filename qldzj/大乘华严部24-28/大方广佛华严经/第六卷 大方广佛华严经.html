<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六卷 <a>大方广佛华严经</a></strong></p>
<p style="text-align: left">
	　　<a>菩萨</a>明难品第六</p>
<p style="text-align: left">
	　　尔时文殊师利菩萨。问觉首菩萨言。佛子。心性是一。云何能生种种果报。或至善趣或至恶趣。或具诸根或不具者。或生善处或生恶处。端正丑陋苦乐不同。业不知心心不知业。受不知报报不知受。心不知受受不知心。因不知缘缘不知因。智不知法法不知智。尔时觉首菩萨。以偈答曰。</p>
<p style="text-align: left">
	　　为化众生故乃能问斯义</p>
<p style="text-align: left">
	　　诸法如实性我说仁谛听</p>
<p style="text-align: left">
	　　诸法不<a>自在</a>求实不可得</p>
<p style="text-align: left">
	　　是故一切法二俱不相知</p>
<p style="text-align: left">
	　　譬如驶水流流流无绝已</p>
<p style="text-align: left">
	　　二俱不相知诸法亦如是</p>
<p style="text-align: left">
	　　亦如明灯焰焰焰不暂停</p>
<p style="text-align: left">
	　　二俱不相知诸法亦如是</p>
<p style="text-align: left">
	　　亦如长风起鼓拂生动势</p>
<p style="text-align: left">
	　　二俱不相知诸法亦如是</p>
<p style="text-align: left">
	　　亦如深广地展转相依住</p>
<p style="text-align: left">
	　　二俱不相知诸法亦如是</p>
<p style="text-align: left">
	　　眼耳鼻舌身心意诸情根</p>
<p style="text-align: left">
	　　因此转众苦而实无所转</p>
<p style="text-align: left">
	　　法性无所转示现故有转</p>
<p style="text-align: left">
	　　于彼无示现示现无所有</p>
<p style="text-align: left">
	　　眼耳鼻舌身心意诸情根</p>
<p style="text-align: left">
	　　其性悉空寂虚妄无真实</p>
<p style="text-align: left">
	　　观察正思惟有者无所有</p>
<p style="text-align: left">
	　　彼见不颠倒<a>法眼</a>清净故</p>
<p style="text-align: left">
	　　虚妄非虚妄若实若不实</p>
<p style="text-align: left">
	　　<a>世间</a>出世间但有假言说</p>
<p style="text-align: left">
	　　尔时文殊师利菩萨。问财首菩萨言。佛子。一切众生非众生。如来云何随众生时。随命。随身。随行。随欲乐。随愿。随意。随方便。随思惟。随筹量。随众生见。而<a>教化</a>之。尔时财首菩萨。以偈答曰。</p>
<p style="text-align: left">
	　　明智心境界常乐寂灭行</p>
<p style="text-align: left">
	　　我今如实说仁者善谛听</p>
<p style="text-align: left">
	　　分别观内身我身何所有</p>
<p style="text-align: left">
	　　若能如是观彼达我有无</p>
<p style="text-align: left">
	　　观身一切分无所依止住</p>
<p style="text-align: left">
	　　谛了是身者于身无所著</p>
<p style="text-align: left">
	　　能解身如实明达一切法</p>
<p style="text-align: left">
	　　知法悉虚妄其心无所染</p>
<p style="text-align: left">
	　　身命相随顺展转更相因</p>
<p style="text-align: left">
	　　犹如旋火轮前后不可知</p>
<p style="text-align: left">
	　　智者能观察一切有无常</p>
<p style="text-align: left">
	　　诸法空<a>无我</a>则离一切相</p>
<p style="text-align: left">
	　　因缘所起业无我犹如梦</p>
<p style="text-align: left">
	　　果报性寂灭前后无异相</p>
<p style="text-align: left">
	　　一切世间法唯以心为主</p>
<p style="text-align: left">
	　　随乐取相者皆悉是颠倒</p>
<p style="text-align: left">
	　　世间所有法一切悉虚妄</p>
<p style="text-align: left">
	　　不能解诸法真实无有二</p>
<p style="text-align: left">
	　　一切生灭法皆悉从缘起</p>
<p style="text-align: left">
	　　念念速归灭始终无异相</p>
<p style="text-align: left">
	　　尔时文殊师利。问宝首菩萨言。佛子。一切众生四大。悉非我非我所。云何众生。或受苦受乐。或作恶作善。或内端正或外端正。或受少报或受多报。或有现报或有后报。然诸法性无善无恶。尔时宝首菩萨。以偈答言。</p>
<p style="text-align: left">
	　　随所行诸业受果报亦然</p>
<p style="text-align: left">
	　　造者无所有诸佛如是说</p>
<p style="text-align: left">
	　　犹如明净镜随其面像现</p>
<p style="text-align: left">
	　　内外无所有业性亦如是</p>
<p style="text-align: left">
	　　亦如田种子各各不相知</p>
<p style="text-align: left">
	　　自然能作因业性亦如是</p>
<p style="text-align: left">
	　　亦如大幻师在彼四衢道</p>
<p style="text-align: left">
	　　示现种种色业性亦如是</p>
<p style="text-align: left">
	　　如匠造木人能出种种声</p>
<p style="text-align: left">
	　　彼无我非我业性亦如是</p>
<p style="text-align: left">
	　　亦如众鸟类出[穀-禾+卵]音不同</p>
<p style="text-align: left">
	　　能作种种声业性亦如是</p>
<p style="text-align: left">
	　　如亲因缘会受生无来者</p>
<p style="text-align: left">
	　　诸根各别异业性亦如是</p>
<p style="text-align: left">
	　　如大<a>地狱</a>中众生受苦恼</p>
<p style="text-align: left">
	　　苦恼无来处业性亦如是</p>
<p style="text-align: left">
	　　亦如转轮王成就胜七宝</p>
<p style="text-align: left">
	　　彼无所从来业性亦如是</p>
<p style="text-align: left">
	　　亦如诸世界有成或有败</p>
<p style="text-align: left">
	　　成败无来去业性亦如是</p>
<p style="text-align: left">
	　　尔时文殊师利。问德首菩萨言。佛子。如来唯觉一法。云何乃说无量诸法。音声遍满无量世界。悉能教化无量众生。出无量声现无量身。了知无量众生心意。示现无量神足自在示现无量无边世界。示现无量<a>殊胜</a>庄严。示现无量种种境界。而法性分别实不可得。尔时德首菩萨。以偈答曰。</p>
<p style="text-align: left">
	　　佛子乃能问甚深微妙义</p>
<p style="text-align: left">
	　　智者若知此常乐求功德</p>
<p style="text-align: left">
	　　犹如地性一能持种种物</p>
<p style="text-align: left">
	　　不分别一异诸<a>佛法</a>如是</p>
<p style="text-align: left">
	　　犹如火性一能烧世间物</p>
<p style="text-align: left">
	　　火性无分别诸佛法如是</p>
<p style="text-align: left">
	　　犹如大海水注以百川流</p>
<p style="text-align: left">
	　　其味无别异诸佛法如是</p>
<p style="text-align: left">
	　　犹如风性一吹动一切物</p>
<p style="text-align: left">
	　　风性无分别诸佛法如是</p>
<p style="text-align: left">
	　　犹如龙雷震普雨一切地</p>
<p style="text-align: left">
	　　雨渧无分别诸佛法如是</p>
<p style="text-align: left">
	　　犹如大地一能生种种芽</p>
<p style="text-align: left">
	　　地性无别异诸佛法如是</p>
<p style="text-align: left">
	　　犹日无云曀普能照十方</p>
<p style="text-align: left">
	　　光明无异性诸佛法如是</p>
<p style="text-align: left">
	　　犹如空中月世间靡不见</p>
<p style="text-align: left">
	　　非至一切处诸佛法如是</p>
<p style="text-align: left">
	　　犹如大梵王普应现大千</p>
<p style="text-align: left">
	　　其身无别异诸佛法如是</p>
<p style="text-align: left">
	　　尔时文殊师利。问目首菩萨言。佛子。如来<a>福田</a>等一无异。云何布施果报不同。有种种色。种种性。种种家。种种根。种种财。种种奇特。种种眷属。种种自在。种种功德。种种慧。如来平等无有怨亲。尔时目首菩萨。以偈答曰。</p>
<p style="text-align: left">
	　　譬如大地一能生种种芽</p>
<p style="text-align: left">
	　　于彼无怨亲佛福田亦然</p>
<p style="text-align: left">
	　　譬如水一味因器故不同</p>
<p style="text-align: left">
	　　诸佛福田一众生故有异</p>
<p style="text-align: left">
	　　譬如大幻师能令众<a>欢喜</a></p>
<p style="text-align: left">
	　　诸佛圣福田随愿令欣悦</p>
<p style="text-align: left">
	　　譬如辩才王能令众欢喜</p>
<p style="text-align: left">
	　　诸佛圣福田令众生悦乐</p>
<p style="text-align: left">
	　　譬如明净镜随对现众像</p>
<p style="text-align: left">
	　　诸佛圣福田众生故有异</p>
<p style="text-align: left">
	　　譬如大药王消灭一切毒</p>
<p style="text-align: left">
	　　诸佛圣福田能灭烦恼患</p>
<p style="text-align: left">
	　　譬如日出时能除一切闇</p>
<p style="text-align: left">
	　　诸佛圣福田普照十方界</p>
<p style="text-align: left">
	　　譬如净满月普照四天下</p>
<p style="text-align: left">
	　　诸佛圣福田平等无偏党</p>
<p style="text-align: left">
	　　譬如毗岚风震动一切地</p>
<p style="text-align: left">
	　　诸佛圣福田能动<a>三界</a>有</p>
<p style="text-align: left">
	　　譬如火劫起天地靡不烧</p>
<p style="text-align: left">
	　　诸佛圣福田能烧一切有</p>
<p style="text-align: left">
	　　尔时文殊师利。问进首菩萨言。佛子。众生为见如来教断诸烦恼耶。为知色受想行识欲界<a>色界</a>无色界痴爱。断诸烦恼耶。若知色受想行识欲界色界无色界痴爱。断诸烦恼者。如来教法何所增损。尔时进首菩萨。以偈答曰。</p>
<p style="text-align: left">
	　　佛子善谛听我说如实义</p>
<p style="text-align: left">
	　　或有速出要或有难<a>解脱</a></p>
<p style="text-align: left">
	　　若欲求除灭无量诸过恶</p>
<p style="text-align: left">
	　　应当一切时勇猛大精进</p>
<p style="text-align: left">
	　　譬如微小火樵湿则能灭</p>
<p style="text-align: left">
	　　于<a>佛教</a>法中<a>懈怠</a>者亦然</p>
<p style="text-align: left">
	　　譬如人钻火未出数休息</p>
<p style="text-align: left">
	　　火势随止灭懈怠者亦然</p>
<p style="text-align: left">
	　　譬如净火珠离缘而求火</p>
<p style="text-align: left">
	　　毕竟不可得懈怠者亦然</p>
<p style="text-align: left">
	　　譬如明净日闭目求见色</p>
<p style="text-align: left">
	　　于佛教法中懈怠者亦然</p>
<p style="text-align: left">
	　　譬人无手足欲射过大地</p>
<p style="text-align: left">
	　　永不从彼意懈怠者亦然</p>
<p style="text-align: left">
	　　譬如大海水一毛渧求尽</p>
<p style="text-align: left">
	　　于佛教法中懈怠者亦然</p>
<p style="text-align: left">
	　　譬如火劫起欲以少水灭</p>
<p style="text-align: left">
	　　于佛教法中懈怠者亦然</p>
<p style="text-align: left">
	　　譬人见<a>虚空</a>便言我身满</p>
<p style="text-align: left">
	　　于佛教法中懈怠者亦然</p>
<p style="text-align: left">
	　　尔时文殊师利。问法首菩萨言。佛子。如佛所说。闻受法者能断烦恼。云何众生等闻<a>正法</a>而不能断。随淫怒痴。随慢。随爱。随忿。随悭嫉。随恨。随谄曲。是诸垢法悉不离心。心无所行能断结使。尔时法首菩萨。以偈答曰。</p>
<p style="text-align: left">
	　　佛子善谛听所问如实义</p>
<p style="text-align: left">
	　　非但积多闻能入如来法</p>
<p style="text-align: left">
	　　譬人水所漂惧溺而渴死</p>
<p style="text-align: left">
	　　不能如说行多闻亦如是</p>
<p style="text-align: left">
	　　譬人大惠施种种诸肴膳</p>
<p style="text-align: left">
	　　不食自饿死多闻亦如是</p>
<p style="text-align: left">
	　　譬如有良医具知诸方药</p>
<p style="text-align: left">
	　　自疾不能救多闻亦如是</p>
<p style="text-align: left">
	　　譬如贫穷人日夜数他宝</p>
<p style="text-align: left">
	　　自无半钱分多闻亦如是</p>
<p style="text-align: left">
	　　譬如帝王子应受无极乐</p>
<p style="text-align: left">
	　　业障故贫苦多闻亦如是</p>
<p style="text-align: left">
	　　譬如聋聩人善奏诸音声</p>
<p style="text-align: left">
	　　悦彼不自闻多闻亦如是</p>
<p style="text-align: left">
	　　譬如盲瞽人本习故能画</p>
<p style="text-align: left">
	　　示彼不自见多闻亦如是</p>
<p style="text-align: left">
	　　譬如海导师能度无量众</p>
<p style="text-align: left">
	　　拯彼不自济多闻亦如是</p>
<p style="text-align: left">
	　　譬人处大众善说胜妙事</p>
<p style="text-align: left">
	　　内自无实德多闻亦如是</p>
<p style="text-align: left">
	　　尔时文殊师利。问智首菩萨言。佛子。于佛法中智慧为首。如来何故。或为众生。赞叹檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜慈悲喜舍。此一一法。皆不能得无上菩提。尔时智首菩萨。以偈答曰。</p>
<p style="text-align: left">
	　　难知而能知随顺众生心</p>
<p style="text-align: left">
	　　佛子所问义谛听我今说</p>
<p style="text-align: left">
	　　过去未来世现在诸导师</p>
<p style="text-align: left">
	　　未曾以一法得成无上道</p>
<p style="text-align: left">
	　　如来知众生本性所修习</p>
<p style="text-align: left">
	　　善顺应度者为说净妙法</p>
<p style="text-align: left">
	　　悭者赞布施毁禁赞持戒</p>
<p style="text-align: left">
	　　嗔恚赞忍辱懈怠赞精进</p>
<p style="text-align: left">
	　　乱意赞<a>禅定</a>愚痴赞智慧</p>
<p style="text-align: left">
	　　不仁赞慈愍怒害赞大悲</p>
<p style="text-align: left">
	　　忧戚为赞喜憎爱为赞舍</p>
<p style="text-align: left">
	　　如是修习者渐解一切法</p>
<p style="text-align: left">
	　　譬如造宫室起基令坚固</p>
<p style="text-align: left">
	　　施戒亦如是菩萨众行本</p>
<p style="text-align: left">
	　　赞如牢坚城防御诸敌难</p>
<p style="text-align: left">
	　　忍进亦如是防护诸菩萨</p>
<p style="text-align: left">
	　　譬如大力王威德定天下</p>
<p style="text-align: left">
	　　禅智亦如是安隐诸菩萨</p>
<p style="text-align: left">
	　　譬如转轮王具受一切乐</p>
<p style="text-align: left">
	　　四等亦如是安乐诸菩萨</p>
<p style="text-align: left">
	　　尔时文殊师利。问贤首菩萨言。佛子。一切诸佛。唯以一乘得出<a>生死</a>。云何今见一切佛刹。事事不同。所谓世界众生。<a>说法</a>教化。<a>寿命</a>光明。神力众会。佛法法住。如是等事皆悉不同。无有不具一切佛法。而能成就无上菩提。尔时贤首菩萨。以偈答曰。</p>
<p style="text-align: left">
	　　文殊法常尔法王唯一法</p>
<p style="text-align: left">
	　　一切无碍人一道出生死</p>
<p style="text-align: left">
	　　一切诸佛身唯是一法身</p>
<p style="text-align: left">
	　　一心一智慧力<a>无畏</a>亦然</p>
<p style="text-align: left">
	　　随众生本行求无上菩提</p>
<p style="text-align: left">
	　　佛刹及众会说法悉不同</p>
<p style="text-align: left">
	　　一切诸佛刹平等普严净</p>
<p style="text-align: left">
	　　众生业行异所见各不同</p>
<p style="text-align: left">
	　　诸佛及佛法众生莫能见</p>
<p style="text-align: left">
	　　佛刹法身众说法亦如是</p>
<p style="text-align: left">
	　　本行广清净具足一切愿</p>
<p style="text-align: left">
	　　彼人见真实明达知见者</p>
<p style="text-align: left">
	　　随顺众生欲诸业及果报</p>
<p style="text-align: left">
	　　各令见真实佛力自在故</p>
<p style="text-align: left">
	　　佛刹无异相如来无憎爱</p>
<p style="text-align: left">
	　　随彼众生行自得如是见</p>
<p style="text-align: left">
	　　非是一切佛安住导师咎</p>
<p style="text-align: left">
	　　无量诸世界示现见不同</p>
<p style="text-align: left">
	　　一切诸世界所应受化者</p>
<p style="text-align: left">
	　　常见人中雄诸佛法如是</p>
<p style="text-align: left">
	　　尔时诸菩萨。谓文殊师利言。佛子。我等所解各各已说。仁者辩才深入。次应敷演。何等是佛境界。何等是佛境界因。何等是佛境界所入。何等是佛境界所度。何等是佛境界随顺知。何等是佛境界随顺法。何等是佛境界分别知。何等是识佛境界。何等是决定知佛境界。何等是佛境界照。何等是佛境界广。尔时文殊师利。以偈答曰。</p>
<p style="text-align: left">
	　　如来深境界其量齐虚空</p>
<p style="text-align: left">
	　　一切众生入真实无所入</p>
<p style="text-align: left">
	　　如来境界因唯佛能分别</p>
<p style="text-align: left">
	　　自余无量劫演说不可尽</p>
<p style="text-align: left">
	　　随顺众生故普入诸世间</p>
<p style="text-align: left">
	　　智慧常寂然不同世所见</p>
<p style="text-align: left">
	　　度脱诸群生随顺其心智</p>
<p style="text-align: left">
	　　宣畅无穷尽唯是佛境界</p>
<p style="text-align: left">
	　　如来一切智三世无障碍</p>
<p style="text-align: left">
	　　诸佛妙境界皆悉如虚空</p>
<p style="text-align: left">
	　　法界无异相随顺众生说</p>
<p style="text-align: left">
	　　若欲具分别唯佛之境界</p>
<p style="text-align: left">
	　　一切诸世间无量众音声</p>
<p style="text-align: left">
	　　随时悉了知其实无分别</p>
<p style="text-align: left">
	　　非识所能识亦非心境界</p>
<p style="text-align: left">
	　　自性真清净能示诸群生</p>
<p style="text-align: left">
	　　非业非烦恼寂灭无所住</p>
<p style="text-align: left">
	　　无明无所行平等行世间</p>
<p style="text-align: left">
	　　一切众生心普在三世中</p>
<p style="text-align: left">
	　　如来于一念一切悉明达</p>
<p style="text-align: left">
	　　尔时此<a>娑婆世界</a>众生。佛神力故。见此佛刹一切众生。如所行法。如所行业。如世间行。随身所行。随根所行。随其行报所生之处。持戒毁禁说法果报。如是世界中事一切悉见。如是东方百千亿世界。不可量不可数不可思议不可称无等无边无分齐不可说虚空法界等一切世界。乃至说法果报一切悉见南西北方四维上下亦复如是。</p>
<p style="text-align: left">
	　　净行品第七</p>
<p style="text-align: left">
	　　尔时智首菩萨。问文殊师利言。佛子。云何菩萨不染身口意业。不害身口意业。不痴身口意业。不退转身口意业。不动身口意业。应赞叹身口意业。清净身口意业。离烦恼身口意业。随智慧身口意业。云何菩萨生处成就。姓成就。家成就色相成就。念成就。智慧成就趣成就。无畏成就。<a>觉悟</a>成就。云何菩萨第一智慧。最上智慧。胜智慧。最胜智慧。不可量智慧。不可数智慧。不可思议智慧。不可称智慧。不可说智慧。云何菩萨因力具足。意力具足。方便力具足。缘力具足。境界力具足。根力具足。止观力具足。<a>定力</a>具足。云何菩萨善知阴界入。善知缘起法。善知欲色无色界。善知过去未来现在。云何菩萨修七觉意。修空无相无作。云何菩萨满足檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜慈悲喜舍。云何菩萨得是处非处智力。过去未来现在业报智力。种种诸根智力。种种性智力。种种欲智力。一切至处道智力。禅定解脱三昧垢净智力。<a>宿命</a>无碍智力。天眼无碍智力。断一切烦恼习气智力。云何菩萨常为诸天王守护恭敬供养。龙王。鬼神王。乾闼婆王。阿修罗王。迦楼罗王。紧那罗王。摩睺罗伽王。人王梵天王等守护恭敬供养。云何菩萨为众生舍。为救为归为趣。为炬为明为灯。为导为无上导。云何菩萨。于一切众生。为第一为大为胜。为上为无上。为无等为无等等。尔时文殊师利。答智首菩萨曰。善哉善哉。佛子。多所<a>饶益</a>多所安隐。哀愍世间惠利一切安乐<a>天人</a>。问如是义。佛子。菩萨成就身口意业。能得一切胜妙功德。于佛正法心无挂碍。去来今佛所转法轮。能随顺转不舍众生。明达实相。断一切恶具足众善。色像第一。悉如普贤大菩萨等。成就如来。一切种智。于一切法悉得自在。而为众生第二尊导。佛子。何等身口意业。能得一切胜妙功德。</p>
<p style="text-align: left">
	　　菩萨在家当愿众生舍离家难</p>
<p style="text-align: left">
	　　入空法中孝事父母当愿众生</p>
<p style="text-align: left">
	　　一切护养永得大安妻子集会</p>
<p style="text-align: left">
	　　当愿众生令出爱狱无恋慕心</p>
<p style="text-align: left">
	　　若得五欲当愿众生舍离贪惑</p>
<p style="text-align: left">
	　　功德具足若在妓乐当愿众生</p>
<p style="text-align: left">
	　　悉得法乐见法如幻若在房室</p>
<p style="text-align: left">
	　　当愿众生入贤圣地永离欲秽</p>
<p style="text-align: left">
	　　着宝璎珞当愿众生舍离重担</p>
<p style="text-align: left">
	　　度有无岸若上楼阁当愿众生</p>
<p style="text-align: left">
	　　升佛法堂得微妙法布施所珍</p>
<p style="text-align: left">
	　　当愿众生悉舍一切心无贪着</p>
<p style="text-align: left">
	　　若在聚会当愿众生究竟解脱</p>
<p style="text-align: left">
	　　到如来处若在危难当愿众生</p>
<p style="text-align: left">
	　　随意自在无所挂碍以信舍家</p>
<p style="text-align: left">
	　　当愿众生弃舍世业心无所著</p>
<p style="text-align: left">
	　　若入僧坊当愿众生一切和合</p>
<p style="text-align: left">
	　　心无限碍诣大小师当愿众生</p>
<p style="text-align: left">
	　　开方便门深入法要求<a>出家</a>法</p>
<p style="text-align: left">
	　　当愿众生得不退转心无障碍</p>
<p style="text-align: left">
	　　脱去俗服当愿众生解道修德</p>
<p style="text-align: left">
	　　无复懈怠除剃须发当愿众生</p>
<p style="text-align: left">
	　　断除烦恼究竟寂灭受着<a>袈裟</a></p>
<p style="text-align: left">
	　　当愿众生舍离三毒心得欢喜</p>
<p style="text-align: left">
	　　受出家法当愿众生如佛出家</p>
<p style="text-align: left">
	　　开导一切自归于佛当愿众生</p>
<p style="text-align: left">
	　　体解大道发无上意自归于法</p>
<p style="text-align: left">
	　　当愿众生深入经藏智慧如海</p>
<p style="text-align: left">
	　　自归于僧当愿众生统理大众</p>
<p style="text-align: left">
	　　一切无碍受持净戒当愿众生</p>
<p style="text-align: left">
	　　具足修习学一切戒受行道禁</p>
<p style="text-align: left">
	　　当愿众生具足道戒修如实业</p>
<p style="text-align: left">
	　　始请和尚当愿众生得无生智</p>
<p style="text-align: left">
	　　到于<a>彼岸</a>受具足戒当愿众生</p>
<p style="text-align: left">
	　　得胜妙法成就方便若入房舍</p>
<p style="text-align: left">
	　　当愿众生升无上堂得不退法</p>
<p style="text-align: left">
	　　若敷床座当愿众生敷善法座</p>
<p style="text-align: left">
	　　见真实相正身端坐当愿众生</p>
<p style="text-align: left">
	　　坐佛道树心无所倚结跏趺坐</p>
<p style="text-align: left">
	　　当愿众生善根坚固得不动地</p>
<p style="text-align: left">
	　　三昧正受当愿众生向三昧门</p>
<p style="text-align: left">
	　　得究竟定观察诸法当愿众生</p>
<p style="text-align: left">
	　　见法真实无所挂碍舍跏趺坐</p>
<p style="text-align: left">
	　　当愿众生知诸行性悉归散灭</p>
<p style="text-align: left">
	　　下床安足当愿众生履践圣迹</p>
<p style="text-align: left">
	　　不动解脱始举足时当愿众生</p>
<p style="text-align: left">
	　　越度生死善法满足被着衣裳</p>
<p style="text-align: left">
	　　当愿众生服诸善根每知惭愧</p>
<p style="text-align: left">
	　　整服结带当愿众生自检<a>修道</a></p>
<p style="text-align: left">
	　　不坏善法次着上衣当愿众生</p>
<p style="text-align: left">
	　　得上善根究竟胜法着<a>僧伽</a>梨</p>
<p style="text-align: left">
	　　当愿众生大慈覆护得不动法</p>
<p style="text-align: left">
	　　手执杨枝当愿众生心得正法</p>
<p style="text-align: left">
	　　自然清净晨嚼杨枝当愿众生</p>
<p style="text-align: left">
	　　得调伏牙噬诸烦恼左右便利</p>
<p style="text-align: left">
	　　当愿众生蠲除污秽无淫怒痴</p>
<p style="text-align: left">
	　　已而就水当愿众生向无上道</p>
<p style="text-align: left">
	　　得出世法以水涤秽当愿众生</p>
<p style="text-align: left">
	　　具足净忍毕竟无垢以水盥掌</p>
<p style="text-align: left">
	　　当愿众生得上妙手受持佛法</p>
<p style="text-align: left">
	　　澡漱口齿当愿众生向净法门</p>
<p style="text-align: left">
	　　究竟解脱手执锡杖当愿众生</p>
<p style="text-align: left">
	　　设净施会见道如实擎持应器</p>
<p style="text-align: left">
	　　当愿众生成就<a>法器</a>受天人供</p>
<p style="text-align: left">
	　　发趾向道当愿众生趣佛菩提</p>
<p style="text-align: left">
	　　究竟解脱若已在道当愿众生</p>
<p style="text-align: left">
	　　成就佛道无余所行涉路而行</p>
<p style="text-align: left">
	　　当愿众生履净法界心无障碍</p>
<p style="text-align: left">
	　　见趣高路当愿众生升无上道</p>
<p style="text-align: left">
	　　超出三界见趣下路当愿众生</p>
<p style="text-align: left">
	　　谦下柔软入佛深法若见险路</p>
<p style="text-align: left">
	　　当愿众生弃捐恶道灭除邪见</p>
<p style="text-align: left">
	　　若见直路当愿众生得中正意</p>
<p style="text-align: left">
	　　身口无曲见道扬尘当愿众生</p>
<p style="text-align: left">
	　　永离尘秽毕竟清净见道无尘</p>
<p style="text-align: left">
	　　当愿众生大悲所熏心意柔润</p>
<p style="text-align: left">
	　　见深坑涧当愿众生向正法界</p>
<p style="text-align: left">
	　　灭除诸难见听讼堂当愿众生</p>
<p style="text-align: left">
	　　说甚深法一切和合若见大树</p>
<p style="text-align: left">
	　　当愿众生离我诤心无有忿恨</p>
<p style="text-align: left">
	　　若见<a>丛林</a>当愿众生一切敬礼</p>
<p style="text-align: left">
	　　天人师仰若见高山当愿众生</p>
<p style="text-align: left">
	　　得无上善莫能见顶若见刺棘</p>
<p style="text-align: left">
	　　当愿众生拔三毒刺无贼害心</p>
<p style="text-align: left">
	　　见树茂叶当愿众生以道自荫</p>
<p style="text-align: left">
	　　入禅三昧见树好华当愿众生</p>
<p style="text-align: left">
	　　开净如华相好满具见树丰果</p>
<p style="text-align: left">
	　　当愿众生起道树行成无上果</p>
<p style="text-align: left">
	　　见诸流水当愿众生得正法流</p>
<p style="text-align: left">
	　　入佛智海若见陂水当愿众生</p>
<p style="text-align: left">
	　　悉得诸佛不坏正法若见浴池</p>
<p style="text-align: left">
	　　当愿众生入佛海智问答无穷</p>
<p style="text-align: left">
	　　见人汲井当愿众生得如来辩</p>
<p style="text-align: left">
	　　不可穷尽若见泉水当愿众生</p>
<p style="text-align: left">
	　　善根无尽境界无上见山涧水</p>
<p style="text-align: left">
	　　当愿众生洗濯尘垢意解清净</p>
<p style="text-align: left">
	　　若见桥梁当愿众生兴造法桥</p>
<p style="text-align: left">
	　　度人不休见修园圃当愿众生</p>
<p style="text-align: left">
	　　耘除秽恶不生欲根见无忧林</p>
<p style="text-align: left">
	　　当愿众生心得欢喜永除忧恼</p>
<p style="text-align: left">
	　　见好园池当愿众生勤修众善</p>
<p style="text-align: left">
	　　具足菩提见严饰人当愿众生</p>
<p style="text-align: left">
	　　三十二相而自庄严见素服人</p>
<p style="text-align: left">
	　　当愿众生究竟得到头陀彼岸</p>
<p style="text-align: left">
	　　见志乐人当愿众生清净法乐</p>
<p style="text-align: left">
	　　以道自娱见愁忧人当愿众生</p>
<p style="text-align: left">
	　　于有为法心生厌离见欢乐人</p>
<p style="text-align: left">
	　　当愿众生得无上乐憺怕无患</p>
<p style="text-align: left">
	　　见苦恼人当愿众生灭除众苦</p>
<p style="text-align: left">
	　　得佛智慧见强健人当愿众生</p>
<p style="text-align: left">
	　　得金刚身无有衰耄见疾病人</p>
<p style="text-align: left">
	　　当愿众生知身空寂解脱众苦</p>
<p style="text-align: left">
	　　见端正人当愿众生欢喜恭敬</p>
<p style="text-align: left">
	　　诸佛菩萨见丑陋人当愿众生</p>
<p style="text-align: left">
	　　远离鄙恶以善自严见报恩人</p>
<p style="text-align: left">
	　　当愿众生常念诸佛菩萨恩德</p>
<p style="text-align: left">
	　　见背恩人当愿众生常见贤圣</p>
<p style="text-align: left">
	　　不作众恶若见<a>沙门</a>当愿众生</p>
<p style="text-align: left">
	　　寂静调伏究竟无余见<a>婆罗门</a></p>
<p style="text-align: left">
	　　当愿众生得真清净离一切恶</p>
<p style="text-align: left">
	　　若见仙人当愿众生向正真道</p>
<p style="text-align: left">
	　　究竟解脱见苦行人当愿众生</p>
<p style="text-align: left">
	　　坚固精勤不退佛道见着甲胄</p>
<p style="text-align: left">
	　　当愿众生誓服法铠得无师法</p>
<p style="text-align: left">
	　　见无铠仗当愿众生远离众恶</p>
<p style="text-align: left">
	　　亲近善法见论议人当愿众生</p>
<p style="text-align: left">
	　　得无上辩摧伏外道见正命人</p>
<p style="text-align: left">
	　　当愿众生得清净命威仪不异</p>
<p style="text-align: left">
	　　若见帝王当愿众生逮得法王</p>
<p style="text-align: left">
	　　转无碍轮见帝王子当愿众生</p>
<p style="text-align: left">
	　　履佛子行化生法中若见长者</p>
<p style="text-align: left">
	　　当愿众生永离爱欲深解佛法</p>
<p style="text-align: left">
	　　若见大臣当愿众生常得<a>正念</a></p>
<p style="text-align: left">
	　　<a>修行</a>众善若见城郭当愿众生</p>
<p style="text-align: left">
	　　得金刚身心不可沮若见王都</p>
<p style="text-align: left">
	　　当愿众生明达远照功德自在</p>
<p style="text-align: left">
	　　若见妙色当愿众生得上妙色</p>
<p style="text-align: left">
	　　天人赞叹入里乞食当愿众生</p>
<p style="text-align: left">
	　　入深法界心无障碍到人门户</p>
<p style="text-align: left">
	　　当愿众生入总持门见诸佛法</p>
<p style="text-align: left">
	　　入人堂室当愿众生入一佛乘</p>
<p style="text-align: left">
	　　明达三世遇难持戒当愿众生</p>
<p style="text-align: left">
	　　不舍众善永度彼岸见舍戒人</p>
<p style="text-align: left">
	　　当愿众生超出众难度三恶道</p>
<p style="text-align: left">
	　　若见空钵当愿众生其心清净</p>
<p style="text-align: left">
	　　空无烦恼若见满钵当愿众生</p>
<p style="text-align: left">
	　　具足成满一切善法若得食时</p>
<p style="text-align: left">
	　　当愿众生为法供养志在佛道</p>
<p style="text-align: left">
	　　若不得食当愿众生远离一切</p>
<p style="text-align: left">
	　　诸不善行见惭愧人当愿众生</p>
<p style="text-align: left">
	　　惭愧正行调伏诸根见无惭愧</p>
<p style="text-align: left">
	　　当愿众生离无惭愧普行大慈</p>
<p style="text-align: left">
	　　得香美食当愿众生知节少欲</p>
<p style="text-align: left">
	　　情无所著得不美食当愿众生</p>
<p style="text-align: left">
	　　具足成满无愿三昧得柔软食</p>
<p style="text-align: left">
	　　当愿众生大悲所熏心意柔软</p>
<p style="text-align: left">
	　　得粗涩食当愿众生永得远离</p>
<p style="text-align: left">
	　　世间爱味若咽食时当愿众生</p>
<p style="text-align: left">
	　　<a>禅悦</a>为食法喜充满所食杂味</p>
<p style="text-align: left">
	　　当愿众生得佛上味化成<a>甘露</a></p>
<p style="text-align: left">
	　　饭食已讫当愿众生<a>德行</a>充盈</p>
<p style="text-align: left">
	　　成十种力若说法时当愿众生</p>
<p style="text-align: left">
	　　得无尽辩深达佛法退坐出堂</p>
<p style="text-align: left">
	　　当愿众生深入佛智永出三界</p>
<p style="text-align: left">
	　　若入水时当愿众生深入佛道</p>
<p style="text-align: left">
	　　等达三世澡浴身体当愿众生</p>
<p style="text-align: left">
	　　身心无垢光明无量盛暑炎炽</p>
<p style="text-align: left">
	　　当愿众生离烦恼热得清凉定</p>
<p style="text-align: left">
	　　隆寒冰结当愿众生究竟解脱</p>
<p style="text-align: left">
	　　无上清凉讽诵经典当愿众生</p>
<p style="text-align: left">
	　　得总持门摄一切法若见如来</p>
<p style="text-align: left">
	　　当愿众生悉得佛眼见诸最胜</p>
<p style="text-align: left">
	　　谛观如来当愿众生悉睹十方</p>
<p style="text-align: left">
	　　端正如佛见佛塔庙当愿众生</p>
<p style="text-align: left">
	　　尊重如塔受天人敬敬心观塔</p>
<p style="text-align: left">
	　　当愿众生尊重如佛天人宗仰</p>
<p style="text-align: left">
	　　顶<a>礼佛</a>塔当愿众生得道如佛</p>
<p style="text-align: left">
	　　无能见顶右绕塔庙当愿众生</p>
<p style="text-align: left">
	　　履行正路究畅道意绕塔三匝</p>
<p style="text-align: left">
	　　当愿众生得一向意勤求佛道</p>
<p style="text-align: left">
	　　赞咏如来当愿众生度功德岸</p>
<p style="text-align: left">
	　　叹无穷尽赞佛相好当愿众生</p>
<p style="text-align: left">
	　　光明神德如佛法身若洗足时</p>
<p style="text-align: left">
	　　当愿众生得四神足究竟解脱</p>
<p style="text-align: left">
	　　昏夜寝息当愿众生休息诸行</p>
<p style="text-align: left">
	　　心净无秽晨朝觉悟当愿众生</p>
<p style="text-align: left">
	　　一切智觉不舍十方</p>
<p style="text-align: left">
	　　佛子。是为菩萨身口意业。能得一切胜妙功德。诸天魔梵沙门婆罗门人及非人声闻缘觉所不能动。</p>
<p style="text-align: left">
	　　贤首菩萨品第八之一</p>
<p style="text-align: left">
	　　尔时文殊师利。以偈问了达深义净德。贤首菩萨曰。</p>
<p style="text-align: left">
	　　佛子我已说菩萨清净行</p>
<p style="text-align: left">
	　　一切诸<a>世尊</a>咸共所赞叹</p>
<p style="text-align: left">
	　　又诸大士众甚深微妙行</p>
<p style="text-align: left">
	　　功德广大义仁者应演说</p>
<p style="text-align: left">
	　　贤首菩萨答佛子善谛听</p>
<p style="text-align: left">
	　　菩萨诸功德无量无有边</p>
<p style="text-align: left">
	　　我当随力说菩萨少功德</p>
<p style="text-align: left">
	　　我之所演畅如海一微渧</p>
<p style="text-align: left">
	　　菩萨于生死最初发心时</p>
<p style="text-align: left">
	　　一向求菩提坚固不可动</p>
<p style="text-align: left">
	　　彼一念功德深广无边际</p>
<p style="text-align: left">
	　　如来分别说穷劫犹不尽</p>
<p style="text-align: left">
	　　何况于无量无数无边劫</p>
<p style="text-align: left">
	　　具足修诸度诸地功德行</p>
<p style="text-align: left">
	　　十方世界中一切诸如来</p>
<p style="text-align: left">
	　　说彼功德云亦不能究竟</p>
<p style="text-align: left">
	　　今我说菩萨功德中少分</p>
<p style="text-align: left">
	　　如鸟履虚空如地一微尘</p>
<p style="text-align: left">
	　　非是无所因又亦非<a>无缘</a></p>
<p style="text-align: left">
	　　菩萨初发意直心大功德</p>
<p style="text-align: left">
	　　于佛及法僧深起清净信</p>
<p style="text-align: left">
	　　信敬三宝故能发菩提心</p>
<p style="text-align: left">
	　　不求五欲乐宝货诸财利</p>
<p style="text-align: left">
	　　亦不求自安希望世名闻</p>
<p style="text-align: left">
	　　灭除众生苦令尽无有余</p>
<p style="text-align: left">
	　　誓度斯等类菩萨初发心</p>
<p style="text-align: left">
	　　常欲令众生离苦永安乐</p>
<p style="text-align: left">
	　　严净一切刹供养无量佛</p>
<p style="text-align: left">
	　　乐立佛正法欲得无上道</p>
<p style="text-align: left">
	　　净修一切智菩萨初发心</p>
<p style="text-align: left">
	　　深心净信不可坏恭敬供养一切佛</p>
<p style="text-align: left">
	　　尊重正法及圣僧信敬三宝故发心</p>
<p style="text-align: left">
	　　深信诸佛及正法亦信菩萨所行道</p>
<p style="text-align: left">
	　　正心信向佛菩提菩萨因是初发心</p>
<p style="text-align: left">
	　　信为道元功德母增长一切诸善法</p>
<p style="text-align: left">
	　　除灭一切诸疑惑示现开发无上道</p>
<p style="text-align: left">
	　　净信离垢心坚固灭除憍慢恭敬本</p>
<p style="text-align: left">
	　　信是宝藏第一法为清净手受众行</p>
<p style="text-align: left">
	　　信能舍离诸染着信解微妙甚深法</p>
<p style="text-align: left">
	　　信能转胜成众善究竟必至如来处</p>
<p style="text-align: left">
	　　清净明利诸善根信力坚固不可坏</p>
<p style="text-align: left">
	　　信永除灭一切恶信能逮得无师宝</p>
<p style="text-align: left">
	　　信于法门无障碍舍离八难得无难</p>
<p style="text-align: left">
	　　信能超出众魔境示现无上解脱道</p>
<p style="text-align: left">
	　　一切功德不坏种出生无上菩提树</p>
<p style="text-align: left">
	　　长养最胜智慧门信能示现一切佛</p>
<p style="text-align: left">
	　　是故演说次第行信乐最胜甚难得</p>
<p style="text-align: left">
	　　譬如灵瑞优昙华亦如随意妙宝珠</p>
<p style="text-align: left">
	　　若信恭敬一切佛则持净戒顺正教</p>
<p style="text-align: left">
	　　若持净戒顺正教诸佛贤圣所赞叹</p>
<p style="text-align: left">
	　　戒是无上菩提本应当具足持净戒</p>
<p style="text-align: left">
	　　若能具足持净戒一切如来所赞叹</p>
<p style="text-align: left">
	　　若信恭敬一切佛则能奇特供最胜</p>
<p style="text-align: left">
	　　若能奇特供最胜彼信佛心难思议</p>
<p style="text-align: left">
	　　若信如来正真法则常乐闻无厌足</p>
<p style="text-align: left">
	　　若乐闻法无厌足欣悟不可思议法</p>
<p style="text-align: left">
	　　若信恭敬清净僧则信坚固不可坏</p>
<p style="text-align: left">
	　　若信坚固不可坏彼人信力不可动</p>
<p style="text-align: left">
	　　若信坚固不可动诸根明利悉清净</p>
<p style="text-align: left">
	　　若根明利悉清净则离一切恶知识</p>
<p style="text-align: left">
	　　若能远离恶知识则能亲近善知识</p>
<p style="text-align: left">
	　　若能亲近善知识则修无量诸功德</p>
<p style="text-align: left">
	　　若能广修诸功德则能善解诸因果</p>
<p style="text-align: left">
	　　若能善解诸因果则成殊胜妙解脱</p>
<p style="text-align: left">
	　　若成殊胜妙解脱则为一切佛所护</p>
<p style="text-align: left">
	　　若为一切佛所护则生无上菩提心</p>
<p style="text-align: left">
	　　若生无上菩提心则能勤修佛功德</p>
<p style="text-align: left">
	　　若能勤修佛功德则能得生诸佛家</p>
<p style="text-align: left">
	　　若能得生诸佛家则于诸法无所著</p>
<p style="text-align: left">
	　　若于诸法无所著则得深心妙清净</p>
<p style="text-align: left">
	　　若得深心妙清净则得殊胜无上心</p>
<p style="text-align: left">
	　　若得无上殊胜心则修一切波罗蜜</p>
<p style="text-align: left">
	　　若修一切波罗蜜则能具足摩诃衍</p>
<p style="text-align: left">
	　　若能具足摩诃衍则法供养一切佛</p>
<p style="text-align: left">
	　　若法供养一切佛则<a>念佛</a>定不可坏</p>
<p style="text-align: left">
	　　若念佛定不可坏则常睹见十方佛</p>
<p style="text-align: left">
	　　若常睹见十方佛则知如来常安住</p>
<p style="text-align: left">
	　　若知如来常安住则于其人法永存</p>
<p style="text-align: left">
	　　若于其人法永存则得辩才无穷尽</p>
<p style="text-align: left">
	　　若得辩才无穷尽则能演说无量法</p>
<p style="text-align: left">
	　　若能演说无量法则能度脱一切众</p>
<p style="text-align: left">
	　　若能度脱一切众则得大悲心坚固</p>
<p style="text-align: left">
	　　若得大悲心坚固则常喜乐甚深法</p>
<p style="text-align: left">
	　　若能喜乐甚深法则能舍离有为过</p>
<p style="text-align: left">
	　　若能舍离有为过则离我慢诸放逸</p>
<p style="text-align: left">
	　　若离我慢诸放逸则能兼利一切众</p>
<p style="text-align: left">
	　　若能兼利一切众则处生死无忧戚</p>
<p style="text-align: left">
	　　若处生死无忧戚则能精进无有上</p>
<p style="text-align: left">
	　　若能精进无有上则得一切诸<a>神通</a></p>
<p style="text-align: left">
	　　若得一切诸神通则解一切众生行</p>
<p style="text-align: left">
	　　若解一切众生行则能成就诸众生</p>
<p style="text-align: left">
	　　若能成就诸众生则得成就众生智</p>
<p style="text-align: left">
	　　若得成就众生智则能具足四摄法</p>
<p style="text-align: left">
	　　若能具足四摄法则与众生无量利</p>
<p style="text-align: left">
	　　若与众生无量利则能具足方便慧</p>
<p style="text-align: left">
	　　若能具足方便慧则能安住无上道</p>
<p style="text-align: left">
	　　若能安住无上道则一切魔不能坏</p>
<p style="text-align: left">
	　　若一切魔不能坏则能超出四魔道</p>
<p style="text-align: left">
	　　若能超出四魔道则至坚固不动地</p>
<p style="text-align: left">
	　　若至坚固不动地则得无生深法忍</p>
<p style="text-align: left">
	　　若得无生深法忍则为诸佛所授记</p>
<p style="text-align: left">
	　　若为诸佛所授记则常普现诸佛前</p>
<p style="text-align: left">
	　　若常普现诸佛前则解诸佛微密教</p>
<p style="text-align: left">
	　　若解诸佛微密教则为诸佛常护念</p>
<p style="text-align: left">
	　　若为诸佛常护念以佛功德自庄严</p>
<p style="text-align: left">
	　　若佛功德自庄严则得无量功德身</p>
<p style="text-align: left">
	　　若得无量功德身其身显耀如金山</p>
<p style="text-align: left">
	　　若身显耀如金山具足众相三十二</p>
<p style="text-align: left">
	　　若具众相三十二八十种好自庄严</p>
<p style="text-align: left">
	　　八十种好自庄严其身光明无有量</p>
<p style="text-align: left">
	　　若身光明无有量光明庄严难思议</p>
<p style="text-align: left">
	　　若光庄严难思议则出无量宝莲华</p>
<p style="text-align: left">
	　　若出无量宝莲华一一华坐无量佛</p>
<p style="text-align: left">
	　　普现十方无量刹教化度脱一切众</p>
<p style="text-align: left">
	　　若能度脱一切众则得无量自在力</p>
<p style="text-align: left">
	　　若得无量自在力则能严净诸佛刹</p>
<p style="text-align: left">
	　　解说甚深微妙法不可思议众欢喜</p>
<p style="text-align: left">
	　　若说微妙甚深法不可思议众欢喜</p>
<p style="text-align: left">
	　　则能具足四辩力自在能度一切众</p>
<p style="text-align: left">
	　　若能具足四辩力自在能度一切众</p>
<p style="text-align: left">
	　　彼人智慧常在前身口意业无错谬</p>
<p style="text-align: left">
	　　若彼智慧常在前身口意业无错谬</p>
<p style="text-align: left">
	　　彼人愿力得自在随众所宜现其身</p>
<p style="text-align: left">
	　　若彼愿力得自在随众所宜现其身</p>
<p style="text-align: left">
	　　为诸众生说法时音声微妙难思议</p>
<p style="text-align: left">
	　　若为众生说法时音声微妙难思议</p>
<p style="text-align: left">
	　　于彼一切众生类一念之中悉知心</p>
<p style="text-align: left">
	　　若彼一切众生类一念之中悉知心</p>
<p style="text-align: left">
	　　其人生死永无余寂灭一切烦恼患</p>
<p style="text-align: left">
	　　若人生死永无余寂灭一切烦恼患</p>
<p style="text-align: left">
	　　法身功德智慧具深解一切诸法实</p>
<p style="text-align: left">
	　　若身功德智慧具深解一切诸法实</p>
<p style="text-align: left">
	　　十地十种自在力皆悉究竟胜解脱</p>
<p style="text-align: left">
	　　若十地种自在力皆悉究竟得解脱</p>
<p style="text-align: left">
	　　授记庄严悉具足无量法门得自在</p>
<p style="text-align: left">
	　　若记庄严悉具足无量法门得自在</p>
<p style="text-align: left">
	　　尽为一切十方佛皆与授记无有余</p>
<p style="text-align: left">
	　　若为一切十方佛皆与授记无有余</p>
<p style="text-align: left">
	　　甘露法水灌其顶十方诸佛授记竟</p>
<p style="text-align: left">
	　　若甘露水灌其顶十方诸佛授记竟</p>
<p style="text-align: left">
	　　法身充满遍虚空安住不动十方界</p>
<p style="text-align: left">
	　　若身充满遍虚空安住不动十方界</p>
<p style="text-align: left">
	　　一切诸天及世人无等等界莫能知</p>
<p style="text-align: left">
	　　于本所行无不果其见闻者悉不空</p>
<p style="text-align: left">
	　　此是无上大福田供养施者大果报</p>
<p style="text-align: left">
	　　彼善男子威神力正法<a>常住</a>永不灭</p>
<p style="text-align: left">
	　　十善功德诸妙行无量法宝最无上</p>
<p style="text-align: left">
	　　彼威神力佛法海法宝坚固如金刚</p>
<p style="text-align: left">
	　　智慧满足不可尽如是无量功德海</p>
<p style="text-align: left">
	　　或有刹土无有佛于彼示现成正觉</p>
<p style="text-align: left">
	　　或有国土无有法于彼示现说法藏</p>
<p style="text-align: left">
	　　菩萨希望一切断于一念顷游十方</p>
<p style="text-align: left">
	　　示现十方如满月无量方便化众生</p>
<p style="text-align: left">
	　　于彼十方世界中念念示现成佛道</p>
<p style="text-align: left">
	　　转正法轮入<a>涅槃</a>现分<a>舍利</a>为众生</p>
<p style="text-align: left">
	　　或现声闻缘觉道示现成佛普庄严</p>
<p style="text-align: left">
	　　现无量劫度众生以三乘门广开化</p>
<p style="text-align: left">
	　　或现男女种种形天人龙神阿修罗</p>
<p style="text-align: left">
	　　随诸众生若干身无量行业诸音声</p>
<p style="text-align: left">
	　　一切示现无有余海印三昧势力故</p>
<p style="text-align: left">
	　　不可思议庄严刹恭敬供养一切佛</p>
<p style="text-align: left">
	　　光明庄严难思议教化众生无有量</p>
<p style="text-align: left">
	　　智慧自在不可议说法教化得自在</p>
<p style="text-align: left">
	　　施戒忍辱精进禅方便智慧诸功德</p>
<p style="text-align: left">
	　　一切自在难思议华严三昧势力故</p>
		

	
	

		</div></div><hr><script charset='utf-8' src='../../js/footer.js'></script></body></html>