<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五十八卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五十八卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五十八卷 <a>大方广佛华严经</a></strong></p>
<p style="text-align: left">
	　　入法界品第三十四之十四&nbsp;</p>
<p style="text-align: left">
	　　尔时<a>菩萨</a>。从兜率天降神下时。与十佛刹微尘等菩萨俱。皆悉同行。大愿善根庄严法门。智慧<a>自在</a>一切诸地。清净法身无量色身。究竟普贤诸大愿行。悉皆同等。如是菩萨眷属围绕。又与八万诸龙王俱。娑伽罗龙王等及诸夜叉八部神等恭敬供养。降神下时。放大光明普照世界。现自在力。除灭一切诸恶道苦。以巧方便。<a>教化</a>不可思议众生。皆悉令知宿世业行。令诸菩萨修不放逸无所染着。救护众生令悉睹见此菩萨身。现如是等诸奇特事。与大众俱来处我胎。彼诸菩萨。于我胎内游行自在。或以三千<a>大千世界</a>。以为一步。或不可说不可说佛刹微尘等世界。以为一步。又念念中。十方一切世界。一切佛所。不可说不可说菩萨眷属。及四天王忉利天王乃至梵王。如是等一切天王。皆入我胎。欲见菩萨恭敬供养听受<a>正法</a>。悉皆容受如是等众。而胎不广大。亦不迫迮。于此世界。示现如是神变受生。十方一切阎浮提中亦复如是。亦不分身。种种现化随其所应为菩萨母。何以故。修此大愿智幻法门故。善男子。我为卢舍那佛母。拘楼孙佛。拘那含牟尼佛。迦葉佛。<a>弥勒</a>佛。师子佛。法幢佛。善眼佛。净华佛。妙德华佛。提舍佛。弗沙佛。<a>欢喜</a>意佛。自在佛。离垢佛。明净月佛。执炬佛。乐静佛。金刚楯佛。清净义佛。阿私陀佛。度<a>彼岸</a>佛。高焰山佛。执灯佛。宝莲华佛。功德称佛。无量德持佛。妙德灯佛。庄严身佛。善威仪佛。妙德慈佛。善幢佛。智盛佛。无量音佛。无诤佛。散疑佛。清净佛。广光佛。速净佛。妙德云佛。庄严顶发佛。树王佛。庄严宝冠佛。智海佛。净宝佛。坚天冠佛。具诸愿佛。大自在佛。妙德王佛。胜妙德佛。栴檀云佛。广净眼佛。<a>殊胜</a>慧佛。修习智佛。高王佛。自在慧佛。离色佛。师子喜佛。无上王佛。妙德顶佛。金刚智山佛。妙德藏佛。宝网严身佛。善慧佛。自在天佛。大地天佛。无著功德佛。众牙佛。慧光佛。妙德天佛。无上坐佛。无上德佛。仙人伏根佛。随顺语佛。自在德幢佛。明净幢佛。分别支佛。毗舍佉佛。放一切众生香光明佛。金刚宝严佛。欢喜眼佛。灭欲尘佛。高大身佛。善天佛。无上天佛。向寂灭佛。觉智佛。离尘垢佛。光焰王佛。安住佛。毗舍佉天佛。金刚山佛。智焰盛妙德佛。安隐佛。优波提舍佛。具净德佛。乐贤德佛。第一义勇佛。百光焰佛。一增上佛。深音声佛。大地王佛。白净佛。山音声佛。殊胜佛。不可坏佛。无上医佛。功德月佛。不违逆佛。功德聚佛。月出佛。功德天佛。光明盛佛。娑罗阴佛。药王佛。胜宝佛。金刚慧佛。八十妙德佛。一切无坏佛。大名称王佛。勇进持佛。无量光佛。大庄严焰佛。法王不虚佛。不退地佛。明净天佛。苦行佛。净天佛。同意佛。<a>解脱</a>音佛。无坏王佛。灭谄伪佛。净薝葡光佛。善胜月佛。执明炬佛。庄严身佛。不可说佛。观众生佛。无量光佛。<a>无畏</a>音佛。最胜天佛。无畏智盛佛。妙德华佛。月光焰佛。不退慧佛。离爱佛。不着慧佛。长养德聚佛。灭恶道佛。无量化师子吼佛。义不退佛。见无碍佛。降众魔佛。不着相佛。离虚妄海佛。清净海佛。不可沮坏须弥山佛。无著智佛。无量坐佛。与魔战佛。随师行佛。无上调佛。常月佛。<a>饶益</a>王佛。不动阴佛。饶益名佛。饶益慧佛。寿持佛。寿名佛。满称佛。无坏盛佛。色明净佛。无相智佛。勇无动佛。难思妙德佛。同月行佛。无量身佛。随顺王佛。增寿天佛。佛子。如是等贤劫一切佛。于此世界成等正觉。我悉为母。亦于十方一切世界教化众生。尔时善财。白言大圣。得此法门其已久如。答言。佛子乃往古世。过不可思议非诸菩萨通明境界不可数劫。有劫名净光明。有世界。名曰妙德须弥山王。其土清净无诸垢秽。众宝合成种种严饰。见者无厌。彼世界中。有千亿四天下。诸四天下中。有一四天下。彼四天下中。有八十亿大王之都。彼王都中。有一王都名曰智幢。有转轮王名曰勇盛。彼王都北。有一道场名月光明。其道场神名慈妙德。时有菩萨名离垢幢。坐于道场临成正觉。时有恶魔名金刚光明。与眷属俱至菩萨所。坏其道行。时勇盛王。具足菩萨神力自在。化作兵众。多彼魔军而摧伏之。时彼菩萨得成正觉。时道场神见此事已。欢喜无量发如是愿。此转轮王乃至成佛。我为其母。善男子。我曾于彼道场。供养十那由他佛。善男子。彼道场神。岂异人乎。我身是也。转轮王者。卢舍那佛是也。善男子。我从尔时发愿已来。卢舍那佛。于一切有。行菩萨行教化众生。乃至最后受生。我常为母。复次善男子。现在过去十方无量无边诸佛。放大光明。来照我身宫殿住处者。彼最后生。我悉为母。善男子。我唯知此大愿智幻法门。诸大菩萨具大悲藏。教化众生心无厌足。得自在法。一一毛孔。现一切佛自在神力。我当云何能知能说彼功<a>德行</a>。尔时摩耶夫人告善财童子言。善男子。于此世界三十三天。有王名<a>正念</a>王。有童女。名天主光。汝诣彼问。云何菩萨学菩萨行修菩萨道。时善财童子敬受其教。头面作礼绕无数匝。恋慕瞻仰却行而退。</p>
<p style="text-align: left">
	　　遂往天宫见彼童女。礼足围绕合掌前住。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。天女答言。善男子。我得菩萨解脱。名无碍念清净庄严。善男子。我念过去。有最胜劫。名青莲华。我于彼劫中。供养恒河沙等诸佛如来。彼诸如来。从初<a>出家</a>。我皆瞻奉守护供养。造<a>僧伽</a>蓝营辨什物。又彼诸佛。从为菩萨住母胎时。诞生之时。行七步时。大师子吼时。住童子位在宫中时。向菩提树成正觉时。转正法轮现佛神变教化调伏众生之时。如是一切诸所作事。从初发心乃至法尽。我皆明忆无有遗余。常现在前念持不忘。又忆过去。劫名善地。我于彼供养十恒河沙等诸佛如来。又过去劫名为妙德。我于彼供养一佛世界微尘等诸佛如来。又劫名无所得。我于彼供养八十四亿百千那由他诸佛如来。又劫名善光。我于彼供养阎浮提微尘等诸佛如来。又劫名无量光。我于彼供养二十恒河沙等诸佛如来。又劫名精进德。我于彼供养一恒河沙等诸佛如来。又劫名善悲。我于彼供养八十恒河沙等诸佛如来。又劫名胜游。我于彼供养六十恒河沙等诸佛如来。又劫名妙月。我于彼供养七十恒河沙等诸佛如来。善男子。如是忆念恒河沙劫。我常不舍诸佛如来应正等觉。从彼一切诸如来所。闻此无碍念清净庄严菩萨解脱。受持<a>修行</a>恒不间断随顺趣入。如是先劫所有如来。从初菩萨乃至法尽。一切神变。我以净严解脱之力。皆随忆念明了现前。持而顺行曾无懈废。善男子。我唯知此无碍念清净解脱。如诸菩萨摩诃萨。出<a>生死</a>夜朗然明彻。永离痴冥未尝惛寐。心无诸盖身行轻安。于诸法性清净觉了。成就十力开悟群生。而我云何能知能说彼功德行。善男子。迦毗罗城有童子师。名曰遍友。汝诣彼问。云何菩萨学菩萨行。修菩萨道。时善财童子。以闻法故身心遍悦。不思议善根流派增广。头面敬礼天主光足。绕无数匝恋仰辞去。</p>
<p style="text-align: left">
	　　从天宫下渐向彼城。至遍友所礼足围绕。合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。遍友答言。善男子。此有童子。名善知众艺。学菩萨字智。汝可问之。当为汝说。</p>
<p style="text-align: left">
	　　尔时善财。即至其所。头顶礼敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。时彼童子告善财言。善男子。我得菩萨解脱名善知众艺。我恒唱持入此解脱根本之字。唱阿字时。入般若波罗蜜门。名菩萨威德各别境界。唱罗字时。入般若波罗蜜门。名平等一味最上无边。唱波字时。入般若波罗蜜门。名法界无异相。唱者字时。入般若波罗蜜门。名普轮断差别。唱多字时。入般若波罗蜜门。名得无依无上。唱逻字时。入般若波罗蜜门。名离依止无垢。唱荼(徒假反)字时。入般若波罗蜜门。名不退转之行。唱婆字时。入般若波罗蜜门。名金刚场。唱荼字时。入般若波罗蜜门。名曰普轮。唱沙字时。入般若波罗蜜门。名为海藏。唱他字时。入般若波罗蜜门。名普生安住。唱那字时。入般若波罗蜜门。名<a>圆满</a>光。唱那字时。入般若波罗蜜门。名差别积聚。唱史吒字时。入般若波罗蜜门。名普光明息诸烦恼。唱迦字时。入般若波罗蜜门。名差别一味。唱娑字时。入般若波罗蜜门。名霈然法雨。唱摩字时。入般若波罗蜜门。名大流湍激众峰齐峙。唱伽字时。入般若波罗蜜门。名普上安立。唱娑他字时。入般若波罗蜜门。名真如藏遍平等。唱社字时。入般若波罗蜜门。名入<a>世间</a>海清净。唱室者字时。入般若波罗蜜门。名一切诸佛正念庄严。唱拖字时。入般若波罗蜜门。名观察圆满法聚。唱奢字时。入般若波罗蜜门。名一切诸<a>佛教</a>授轮光。唱佉字时。入般若波罗蜜门。名净修因地现前智藏。唱叉字时。入般若波罗蜜门。名息诸业海藏蕴。唱娑多字时。入般若波罗蜜门。名蠲诸惑障开净光明。唱壤字时。入般若波罗蜜门。名作世间了悟因。唱颇字时。入般若波罗蜜门。名智慧轮断生死。唱婆字时。入般若波罗蜜门。名一切宫殿具足庄严。唱车字时。入般若波罗蜜门。名修行戒藏各别圆满。唱娑摩字时。入般若波罗蜜门。名随十方现见诸佛。唱诃娑字时。入般若波罗蜜门。名观察一切<a>无缘</a>众生方便摄受令生海藏。唱诃字时。入般若波罗蜜门。名修行趣入一切功德海。唱伽字时。入般若波罗蜜门。名持一切法云坚固海藏。唱吒字时。入般若波罗蜜门。名十方诸佛随愿现前。唱拏字时。入般若波罗蜜门。名不动字轮聚集诸亿字。唱娑颇字时。入般若波罗蜜门。名化众生究竟处。唱娑迦字时。入般若波罗蜜门。名诸地满足无著无碍解脱光明轮遍照。唱阇字时。入般若波罗蜜门。名宣说一切<a>佛法</a>境界。唱多娑字时。入般若波罗蜜门。名一切<a>虚空</a>法雷遍吼。唱佗(耻加反)字时。入般若波罗蜜门。名晓诸迷识<a>无我</a>明灯。唱陀字时。入般若波罗蜜门。名一切法轮出生之藏。善男子。我唱如是入诸解脱根本字时。此四十二般若波罗蜜门为首。入无量无数般若波罗蜜门。善男子。我唯知此善知众艺菩萨解脱。如诸菩萨摩诃萨能。于一切世出世间善巧之法。以智通达到于彼岸。殊方异艺咸综无遗。文字算数蕴其深解。医药咒术善疗众病。有诸众生。鬼魅所持怨憎咒诅。恶星变怪死尸奔逐。癫痫羸瘦种种诸疾。咸能救之使得痊愈。又善别知金玉珠贝珊瑚琉璃摩尼砗磲鸡萨罗等。一切宝藏出生之处。品类不同价直多少。村营乡邑大小都城。宫殿苑园岩泉薮泽。凡是一切人众所居。菩萨咸能随方摄护。又善观察天文地理。人相吉凶鸟兽音声。云霞气候。年谷丰俭国土安危。如是世间所有技艺。莫不该练尽其源本。又能分别出世之法。正名辩义观察体相。随顺修行智入其中。无疑无碍。无愚闇。无顽钝。无忧恼。无沉没。无不现证。而我云何能知能说彼功德行。善男子。此摩竭提国有一聚落。彼中有城。名婆呾那。有优婆夷号曰贤胜。汝诣彼问。云何菩萨学菩萨行修菩萨道。时善财童子。头面敬礼众艺之足。绕无数匝恋仰辞去。</p>
<p style="text-align: left">
	　　向聚落城至贤胜所。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。贤胜答言。善男子。我得菩萨法门。名无依处道场。既自开解复为人说。又得无尽三昧。非彼三昧法有尽无尽。以能出生一切智性眼无尽故。又能出生一切智性耳无尽故。又能出生一切智性鼻无尽故。又能出生一切智性舌无尽故。又能出生一切智性身无尽故。又能出生一切智性意无尽故。又能出生一切智性种种慧明无尽故。又能出生一切智性周遍<a>神通</a>无尽故。又能出生一切智性如海波涛无量功德皆无尽故。又能出生一切智性遍世间光无尽故。善男子。我唯知此无依处道场法门。如诸菩萨摩诃萨一切无著功德行。而我云何尽能知说。善男子。南方有城。名为沃田。彼有长者。名坚固解脱。汝可往问。云何菩萨学菩萨行修菩萨道。尔时善财。礼贤胜足绕无数匝。恋慕瞻仰辞退南行。</p>
<p style="text-align: left">
	　　到于彼城诣长者所。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说长者答言。善男子。我得菩萨解脱。名无著清净念。我自得是解脱已来。法愿充满。于十方佛所无复希求。善男子。我唯知此净念解脱。如诸菩萨摩诃萨。获无所畏大师子吼。安住高广福慧之聚。而我云何能知能说彼功德行。善男子。即此城中有一长者。名为妙月。其长者宅常有光明。汝诣彼问。云何菩萨学菩萨行修菩萨道。时善财童子。礼坚固足绕无数匝。辞退而行。</p>
<p style="text-align: left">
	　　向妙月所。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。妙月答言。善男子。我得菩萨解脱。名净智光明。善男子。我唯知此智光解脱。如诸菩萨摩诃萨。证得无量解脱法门。而我云何能知能说彼功德行。善男子。于此南方。有城名出生。彼有长者名无胜军。汝诣彼问。云何菩萨学菩萨行修菩萨道。是时善财。礼妙月足。绕无数匝恋仰辞去。</p>
<p style="text-align: left">
	　　渐向彼城。至长者所。礼足围绕。合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。长者答言。善男子。我得菩萨解脱。名无尽相。我以证此菩萨解脱。见无量佛得无尽藏。善男子。我唯知此无尽相解脱。如诸菩萨摩诃萨。得无限智无碍辩才。而我云何能知能说彼功德行。善男子。于此城南有一聚落。名之为法。彼聚落中有<a>婆罗门</a>。名尸毗最胜。汝诣彼问。云何菩萨学菩萨行修菩萨道。时善财童子。礼无胜军足绕无数匝。恋仰辞去渐次南行。</p>
<p style="text-align: left">
	　　诣彼聚落见尸毗最胜。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。婆罗门答言。善男子。我得菩萨法门。名诚愿语。过去现在未来菩萨。以是语故。乃至于阿耨多罗三藐三菩提无有退转。无已退无现退无当退。善男子。我以住于诚愿语故。随意所作莫不成满。善男子。我唯知此诚语法门。如诸菩萨摩诃萨。与诚愿语行止无违。言必以诚未曾虚妄。无量功德因之出生。而我云何能知能说。善男子。于此南方。有城名妙意华门。彼有童子。名曰德生。复有童女名为有德。汝诣彼问。云何菩萨学菩萨行修菩萨道。时善财童子。于法尊重。礼婆罗门足。绕无数匝恋仰而去。</p>
<p style="text-align: left">
	　　渐次南行至于彼城。见童子童女。顶礼其足。围绕毕已。于前合掌。而作是言。圣者。我已先发阿耨多罗三藐三菩提心。而未知菩萨云何学菩萨行修菩萨道。唯愿慈哀为我宣说。时童子童女告善财言。善男子。我等证得菩萨解脱。名为幻住。以斯净智。观诸世间皆幻住。因缘生故。一切众生皆幻住。业烦恼所起故。一切法皆幻住。无明有爱等展转缘生故。一切<a>三界</a>皆幻住。颠倒智所生故。一切众生生灭生老死忧悲苦恼皆幻住。虚妄分别所生故。一切国土皆幻住。想倒心倒见倒无明所现故。一切声闻辟支佛皆幻住。智断分别所成故。一切菩萨皆幻住。能自调伏教化众生殊胜智心及诸行愿之所成故。一切菩萨众会变化调伏诸所施为皆幻住。愿及智所摄成故。善男子。幻境自性不可思议。善男子。我等二人但能知此菩萨解脱。如诸菩萨摩诃萨。善入无边诸事幻网。彼功德行我等云何能知能说。时童子童女。说自解脱已。诸善根力不思议故。令善财身柔软光泽。自说本愿。</p>
<p style="text-align: left">
	　　又作是言。善男子。于此南方有一国土。名曰海涧。彼有园林。名大庄严藏。于彼林中有大楼观。名严净藏。菩萨往昔善根所起。菩萨诸愿自在诸通智力。巧妙方便功德大悲。法门所起。彼园中有菩萨摩诃萨。名曰弥勒。常化父母亲戚眷属及同<a>行者</a>。又复长养其余无量众生善根。令住大乘。亦欲为汝显现菩萨方便法门。欲明菩萨受生自在。欲对现教化一切众生令厌诸有。宣明菩萨大慈悲力。<a>觉悟</a>菩萨无相法门。明诸有趣悉无自相。汝诣彼问。云何菩萨净菩萨道。云何菩萨学菩萨戒。云何菩萨净菩萨心。云何菩萨发诸大愿。云何菩萨积功德具。云何菩萨得菩萨地。云何菩萨满足一切诸波罗蜜。云何菩萨得诸忍法。云何菩萨住功德行。云何菩萨近善知识。何以故。彼菩萨摩诃萨。究竟一切诸菩萨行。分别了知众生心行。以巧便智而教化之。满足一切诸波罗蜜。住菩萨地得诸忍门。证于菩萨离生之法。于诸佛所而得授记。于菩萨法自在游戏。持诸佛持。无量诸佛以一切智<a>甘露</a>正法而灌其顶。善男子。彼菩萨摩诃萨。能示导汝真善知识。坚菩提心长养善根。住正直心现菩萨根。说无碍法平等诸地。赞叹菩萨所出生道。具诸菩萨愿行功德。能广演说普贤所行。善男子。汝不应于一善根中生知足想。一光明法。一行一愿。一授记别。得法忍门。<a>六波罗蜜</a>。菩萨诸地所净佛刹。近善知识。于是事中生知足想。何以故。善男子。菩萨摩诃萨。应一向求无量善根。积集无量菩提具。积集无量菩提因缘。修习无量诸大回向。教化成熟无量众生。了知无量诸众生心诸根欲性众生诸行。除灭无量众生烦恼结业习气。除灭无量众生邪见诸染污心。令发无量诸清净心。拔出无量诸苦恼刺。消竭无量爱欲之海。远离无量愚痴闇冥。坏散无量大憍慢山。解散无量生死系缚。越度无量烦恼有流。煎竭无量受生海源。拯拔无量爱欲淤泥。于三界狱免济苦难。悉令安立八圣道支。普令灭除三毒炽然。断绝无量诸魔钩饵。远离无量诸恶魔业。净修无量菩萨直心。长养菩萨无量方便。出生菩萨无量诸根。净修菩萨无量欲性。深入菩萨无量等法。修行菩萨无量胜行。清净菩萨无量功德。净修菩萨无量威仪。示现菩萨无量随顺世间。发起无量不坏<a>信心</a>。发起无量大精进力。净修无量诸正念力。成满无量诸三昧力。开发无量诸大慧力。坚固无量诸欲性力。积聚无量诸功德力。长养无量诸净智力。发起无量菩萨诸力。成满无量诸如来力。悉分别知无量法门。普入无量诸法方面。净修无量法门。发起无量法明。照无量法无量诸根。了知无量诸烦恼病。积集无量诸妙法药。以善方便疗众结病。修习无量甘露正法。诣诸佛刹。恭敬供养无量如来。遍入菩萨大众源底。护持无量如来正法。不讥无量众生罪咎。除灭无量恶道诸难。令无量众生生<a>天人</a>中。总摄无量诸众生类。净修无量陀罗尼门。成满无量诸大愿行。修习无量大慈愿力。不惜<a>寿命</a>求无量法。修习无量寂灭法力。出生无量净智通明。知无量众生诸趣受生。而为应现无量<a>化身</a>。知无量心诸语言法。悉入菩萨无量诸行。修菩萨法。观察菩萨甚深法门。觉悟菩萨难知境界。到诸菩萨难至之趣。摄持菩萨勇猛功德。证于菩萨离生净妙难证之法。觉悟菩萨诸庄严行。于一切处。显现菩萨自在神力。受持菩萨无坏法云。增广菩萨无量无边净智慧行。究竟无量诸波罗蜜。受于菩萨无量记别。深入菩萨无量忍门。修治菩萨不思议地诸正法门。于无量劫以大弘誓而自庄严。供养诸佛。净不可说诸佛世界。发不可说菩萨愿行。善男子。略说菩萨教化一切众生。于一切劫行菩萨行。于一切趣应现受生。以明净智了一切三世。净一切刹满一切愿。供养一切佛。与一切菩萨同修愿行。亲近一切诸善知识。是故善男子。应一向求诸善知识。若见闻法恭敬供养。于善知识。勿生嫌疑身心懈厌。令一切善知识心大欢悦。何以故。因善知识。究竟一切诸菩萨行。成满一切菩萨功德。一切菩萨大愿。一切菩萨善根。一切菩萨助道法。生一切菩萨法明净一切菩萨法门。净修一切菩萨禁戒。一切菩萨<a>禅定</a>三昧。一切菩萨坚固无上菩提之心。一切菩萨摠持辩才。净一切菩萨功德藏。同一切菩萨大愿。解一切菩萨密法。一切菩萨法宝。长养一切菩萨诸根。积集一切菩萨智聚。护一切菩萨功德法藏。清净一切菩萨受生。闻持一切菩萨法云。出生一切菩萨正道。发起一切菩萨道心。成就一切诸佛菩提。一切菩萨诸行。了知十方一切法界。赞一切菩萨直心功德。起一切菩萨大慈悲力。摄一切菩萨无量善根。得一切菩萨道支。得一切菩萨饶益众生心。远离恶道安住大乘。修菩萨行远恶知识。于菩萨法心不退转。超出凡夫声闻缘觉。一切世间心无惑乱无所染着。广修菩萨无量诸行。长养一切诸善功德。除灭烦恼一切诸魔莫能沮坏。因善知识。悉能成辨如是等事。何以故。善知识者。能令除灭诸障碍故。远不善法离恶知识。灭无明闇诸邪见缚。超出生死一切世间。断魔钩饵拔苦恼刺。出无智险难邪惑山涧。越度有流诸恶邪径。示导清净菩提正道。教菩萨法。修习四道。明净慧眼。安立萨婆若。增长菩提心。广大慈悲。修波罗蜜。住菩萨地。得深法忍。净一切善根。积集一切菩萨功德。施与一切菩萨功德。见一切佛心大欢喜。护持净戒解真实义。出正法门离诸邪道。现明法门普照一切。闻持无量诸佛法云。灭一切烦恼。增益一切智。住一切佛法。复次善男子。善知识者则为慈母。生佛家故。善知识者则为慈父。以无量事益众生故。善知识者则为养育守护。不为一切恶故。善知识者则为大师。教化令学菩萨戒故。善知识者则为导师。教化令至彼岸道故。善知识者则为良医。疗治一切烦恼患故。善知识者则为雪山。长养明净智慧药故。善知识者则为勇将。防护一切诸恐怖故。善知识者则为牢船。悉令越度生死海故。善知识者则为船师。令至一切智法宝洲故。是故。善男子。应当如是正念思惟诣善知识。又善男子。诣善知识。发大地心。持一切事无疲倦故。发金刚心。坚固正直不可坏故。发金刚山心。一切苦患不能坏故。发无自心。随彼意故。发<a>弟子</a>心。不违一切教故。发僮仆心。一切苦役不疲厌故。发养育心。不畏烦恼所污染故。发佣作心随所受教不违逆故。发卑下心。远离自大增上慢故。发成熟心。善知时非时故。发宝马心。离[怡-台+龍]悷心。不调故。发大车心。载一切故。发大象心。伏诸根故。发大山心。一切恶风不能动故。发小犬心。离瞋恚故。发栴陀罗心。离憍慢故。发折角心。离威势故。发大风心。无所著故。发大船心。于彼此岸往返不疲故。发桥梁心。度善知识教故。发孝子心。见善知识无厌足故。发王子心。顺君教故。又善男子。应于自身生病苦想。于善知识生医王想。于所说教生良药想。又于自身生远行想。于善知识生导师想。于所说教生正路想。又于自身生趣彼岸想。于善知识生知济想。于所<a>说法</a>生凉池想。又于自身生农夫想。于善知识生龙王想。于所说法生时泽想。于随说行生成熟想。又于自身生贫穷想。于善知识生毗<a>沙门</a>宝天王想。于所说教生珍宝想。又于自身生弟子想。于善知识生大师想。于所说法生修学想。又于自身生怯劣想。于善知识生勇健想。于所说法生器仗想。又于自身生商人想。于善知识生导师想。于所说法生珍宝想。随闻说行生胜宝想。又于自身生子息想。于善知识生慈父想。于所说法生立家想。又于自身生王子想。于善知识生大臣想。于所说法学王教想。善男子。诣善知识。应正思念发如是想。何以故。因净直心见善知识。随顺其教增长善根。如依雪山出众药草。为佛<a>法器</a>如海吞流。生诸胜德如海出宝。净菩提心如炼真金。超出世间如海须弥。不染世间如水莲华。不没诸恶如海死尸。长白净法如月盛满。普照法界如日回耀。长菩萨身如母养子。善男子。略说菩萨摩诃萨若能随顺善知识教。得十不可说百千亿那由他诸功德。明十不可说百千亿那由他净直深心。增长十不可说百千亿那由他菩萨诸根。净十不可说百千亿那由他菩萨诸持。灭十不可说百千亿那由他诸障碍法。超十不可说百千亿那由他诸恶魔业。入十不可说百千亿那由他菩萨法门。满十不可说百千亿那由他诸妙功德。修十不可说百千亿那由他菩萨所行。具十不可说百千亿那由他菩萨大愿。善男子。略说菩萨因善知识究竟一切菩萨行。一切菩萨波罗蜜。一切菩萨地。一切菩萨忍。一切菩萨陀罗尼。一切菩萨三昧门。一切菩萨通明智自在。一切菩萨回向。一切菩萨大愿。善男子。如是等一切法。善知识为本。依善知识起。依善知识生。依善知识取。依善知识发。依善知识长。依善知识住。依善知识得。</p>
<p style="text-align: left">
	　　尔时善财。闻如是等赞善知识诸菩萨行如来正法。心大欢喜踊跃无量。正念思惟菩萨所行。渐渐游行向海涧国。以过去际修身业力。及清净心。远离恶行。超出世间虚妄惑倒。求佛法实义。长养诸根。满足大愿具精进力。不惜身命饶益众生。修菩萨行积集佛法。见诸如来净一切刹。供养法师护持正法。成就菩萨诸净愿身。善知缘起。修习不可思议善根。作是念已。净心信敬一切菩萨。如<a>世尊</a>想。修习诸根心不颠倒。正念恭敬离世间想满足诸愿。出生无量菩萨化身。赞叹三世一切诸佛菩萨法门。智慧觉悟如来菩萨一切至处自在神力。乃至一毛孔中佛菩萨身。皆悉充满无碍智眼。观十方法界及虚空界三世诸法。尔时善财。如是恭敬供养。具诸愿忍。以无量智观境界地。尔时善财。五体敬礼彼严净藏高大楼观。作如是念。此是诸佛菩萨诸善知识。是诸佛塔。是如来像。诸佛菩萨法宝住处。是声闻缘觉。亦是其塔。此是众圣。亦是父母。亦是<a>福田</a>。此是一切法界境界。作是念已。又复等观犹如虚空。等观<a>如法</a>界无有障碍。等观如实际至一切处。等观如如来。除诸虚妄无所染着。等观如影如梦如电如响。悉从缘起非有非无。深心信解。随诸业因而受果报。知从信心成等正觉。因解佛功德供养诸佛。因恭敬心出佛化身。因修善根起诸佛法。因般若波罗蜜起一切波罗蜜。因坚固愿起诸佛法。因诸回向起一切菩萨行。一切智境界法界解了回向。非常非断。非生非灭。非无因作。舍离有见诸颠倒惑。谓从自在而生诸法。本有实性次第而出。离我我所。深达缘起。入诸法界。见有为法犹如镜像。离有无见。不生不灭。灭邪痴惑。了诸法空悉无自在。超出诸相入无相际。而亦不违种生芽法。悉知一切从因缘生。如因印故而生印像。如镜中像。如电如梦如响如幻。各随因有。一切诸法亦复如是。随业受报。以善方便润泽诸法。尔时善财。礼未起间。知法如是得不思议善根柔软身心。稽首礼毕敬绕十匝。合掌谛观复作是念。此是解空无相愿者之所住处。离虚妄者之所住处。住法界者。了知众生非实有者。知不生者。知一切世间无所著者。方便分别一切众生者。一切无所依者。离一切相者。知一切法无自性者。不虚妄取一切业者。了知一切心<a>意识</a>相者。知一切道非出非不出者。住一切甚深大智度者。方便充满普门法界者。寂灭一切众烦恼者。智慧断除见爱慢者。一切禅定解脱三昧神通游戏者。修一切菩萨三昧境界者。安住一切如来所者。以一劫为一切劫。以一切劫为一劫者。以一切刹为一刹。以一刹。为一切刹。而亦不坏诸刹相者。以一法为一切法。以一切法为一法。而亦不坏诸<a>法相</a>者。以一众生为一切众生。以一切众生为一众生。而解众生无差别者。以一佛为一切佛。以一切佛为一佛。而解诸佛无有二者。以三世为一念。以一念为三世者。于一念中诣一切刹者。普照饶益一切众生者。得一切入者。出过众生为教化故而不舍离者。不依一切刹。而游行庄严一切世界供养佛者。诣一切佛无染著者。依善知识不味法者。住一切魔宫不乐欲者。入一切相而不舍离一切智者。了一切众生身无我无众生无二观者。自身容受一切世界。而不坏法性者。尽未来劫修诸愿行。而不取劫长短相者。不离一毛端处。而现一切世界。普为众生说正法者。可尊重者。解甚深法者。达无二者。了无性者。善对治者。体法空者。住慈悲者。远离一切声闻缘觉地者。超出一切魔境界者。不染一切世间境界者。究竟一切菩萨法门者。随顺一切佛法门者。厌一切生死。而不证声闻离生法者。知一切法无生。而亦不起不生见者。观不净法。不证离欲法不染爱者。修习大慈。不为除灭瞋恚法者。观于缘起。一切法中无愚痴者。住于四禅不随生者。住四无量。不生无色为教化者。修习止观。不证明脱化众生者。住空三昧。灭无见者。住无相三昧。为化众生不舍相者。住无愿三昧。不舍菩萨一切愿者。一切烦恼业中得自在力为教化故。示现随顺烦恼业者。离于生死而现受生为教化者。离一切趣现入诸趣化众生者。修大慈悲不随爱者。修习喜心。见众生苦常忧戚者。修习舍心。而不舍离利他事者。得九次第定。而不厌离欲界生者。离于诸受。而不证实际者。住三脱门。而不证声闻解脱法者。观四<a>真谛</a>。而不证诸果者。观于缘起。离边见者。修八正道。而不永出生死难者。超凡夫地。而不堕于二乘地者。观阴炽然。而不永灭于五阴者。离四魔道。而不永舍诸魔觉者。舍六入障。而现受者。观真如相。而不证于实际法者。现学一切乘。而不舍离摩诃衍者。如此楼观。住一切功德者之所住处。尔时善财。以偈颂曰。</p>
<p style="text-align: left">
	　　安住大慈心弥勒摩诃萨</p>
<p style="text-align: left">
	　　具足妙功德饶益诸群生</p>
<p style="text-align: left">
	　　住于灌顶地诸佛之长子</p>
<p style="text-align: left">
	　　思惟佛境界安住此法堂</p>
<p style="text-align: left">
	　　一切诸佛子常履大乘行</p>
<p style="text-align: left">
	　　游行诸法界安住此法堂</p>
<p style="text-align: left">
	　　施戒忍精进禅智方便愿</p>
<p style="text-align: left">
	　　究竟彼岸者安住此法堂</p>
<p style="text-align: left">
	　　无碍智如空普照三世法</p>
<p style="text-align: left">
	　　了知一切者安住此法堂</p>
<p style="text-align: left">
	　　解了一切法真实无生相</p>
<p style="text-align: left">
	　　如鸟游空者安住此法堂</p>
<p style="text-align: left">
	　　除灭贪恚痴一切诸颠倒</p>
<p style="text-align: left">
	　　常乐寂静者安住此法堂</p>
<p style="text-align: left">
	　　三脱门道观阴入界缘起</p>
<p style="text-align: left">
	　　远离恶道者安住此法堂</p>
<p style="text-align: left">
	　　深入无碍智等观众生刹</p>
<p style="text-align: left">
	　　知法无性者安住此法堂</p>
<p style="text-align: left">
	　　三世法无碍犹如空中风</p>
<p style="text-align: left">
	　　无所染著者安住此法堂</p>
<p style="text-align: left">
	　　见众生受苦无有归依处</p>
<p style="text-align: left">
	　　大悲普济者安住此法堂</p>
<p style="text-align: left">
	　　见盲冥众生舍正入险路</p>
<p style="text-align: left">
	　　为示正道者安住此法堂</p>
<p style="text-align: left">
	　　见诸有为中生老病死逼</p>
<p style="text-align: left">
	　　令免恐怖者安住此法堂</p>
<p style="text-align: left">
	　　见众生结患积集智慧药</p>
<p style="text-align: left">
	　　悲心医王者安住此法堂</p>
<p style="text-align: left">
	　　见无量众生漂溺生死海</p>
<p style="text-align: left">
	　　大悲船度者安住此法堂</p>
<p style="text-align: left">
	　　深入生死海摧灭烦恼龙</p>
<p style="text-align: left">
	　　采佛智宝者安住此法堂</p>
<p style="text-align: left">
	　　愿地慈悲眼观海出众生</p>
<p style="text-align: left">
	　　如金翅鸟者安住此法堂</p>
<p style="text-align: left">
	　　法界空中行犹如净日月</p>
<p style="text-align: left">
	　　慧光普照者安住此法堂</p>
<p style="text-align: left">
	　　为一一众生尽未来际劫</p>
<p style="text-align: left">
	　　荷负诸苦者安住此法堂</p>
<p style="text-align: left">
	　　一一诸刹中尽来劫修行</p>
<p style="text-align: left">
	　　金刚精进者安住此法堂</p>
<p style="text-align: left">
	　　一坐处闻持诸佛法无厌</p>
<p style="text-align: left">
	　　大智慧海者安住此法堂</p>
<p style="text-align: left">
	　　遍游世界海及诸大众海</p>
<p style="text-align: left">
	　　供养佛海者安住此法堂</p>
<p style="text-align: left">
	　　一切劫海中修诸愿行海</p>
<p style="text-align: left">
	　　出生功德者安住此法堂</p>
<p style="text-align: left">
	　　一一毛孔中佛刹劫众生</p>
<p style="text-align: left">
	　　无碍眼见者安住此法堂</p>
<p style="text-align: left">
	　　一念中遍入不可说诸劫</p>
<p style="text-align: left">
	　　知念无碍者安住此法堂</p>
<p style="text-align: left">
	　　一切刹微尘众生水渧等</p>
<p style="text-align: left">
	　　生此等愿者安住此法堂</p>
<p style="text-align: left">
	　　无量劫修行总持禅定愿</p>
<p style="text-align: left">
	　　解脱法门者安住此法堂</p>
<p style="text-align: left">
	　　一切诸佛子出生无量德</p>
<p style="text-align: left">
	　　饶益众生者安住此法堂</p>
<p style="text-align: left">
	　　成就无碍智通明巧方便</p>
<p style="text-align: left">
	　　随应现生者安住此法堂</p>
<p style="text-align: left">
	　　从初发道心究竟一切行</p>
<p style="text-align: left">
	　　化身满法界显现自在力</p>
<p style="text-align: left">
	　　一念成正觉入无量智业</p>
<p style="text-align: left">
	　　莫能测量者安住此法堂</p>
<p style="text-align: left">
	　　无碍净慧力游行诸法界</p>
<p style="text-align: left">
	　　无垢智观者安住此法堂</p>
<p style="text-align: left">
	　　成就无碍足一切无所著</p>
<p style="text-align: left">
	　　了刹无二者安住此法堂</p>
<p style="text-align: left">
	　　观诸寂灭法皆悉如虚空</p>
<p style="text-align: left">
	　　离垢境界者安住此法堂</p>
<p style="text-align: left">
	　　大<a>悲观</a>众生诸苦所逼迫</p>
<p style="text-align: left">
	　　拔济饶益者安住此法堂</p>
<p style="text-align: left">
	　　不离一坐处普现众生前</p>
<p style="text-align: left">
	　　如明净日月除灭魔钩饵</p>
<p style="text-align: left">
	　　佛子住此堂哀愍诸群生</p>
<p style="text-align: left">
	　　出无量化身充满诸法界</p>
<p style="text-align: left">
	　　佛子住此堂遍游诸世界</p>
<p style="text-align: left">
	　　一切如来所无量无数劫</p>
<p style="text-align: left">
	　　无依入此堂称量佛境界</p>
<p style="text-align: left">
	　　无量无数劫其心无厌倦</p>
<p style="text-align: left">
	　　佛子住此堂念念入诸定</p>
<p style="text-align: left">
	　　一一三昧门显现佛境界</p>
<p style="text-align: left">
	　　佛子住此堂觉了一切刹</p>
<p style="text-align: left">
	　　三世一切劫众生佛名号</p>
<p style="text-align: left">
	　　佛子住此堂诸劫为一念</p>
<p style="text-align: left">
	　　远离<a>妄想</a>惑随顺于众生</p>
<p style="text-align: left">
	　　佛子住此堂修习诸三昧</p>
<p style="text-align: left">
	　　一一心念中了达三世法</p>
<p style="text-align: left">
	　　佛子住此堂一处跏趺坐</p>
<p style="text-align: left">
	　　普现一切刹一切诸趣中</p>
<p style="text-align: left">
	　　佛子住此堂悉饮佛法海</p>
<p style="text-align: left">
	　　深入智慧海<a>超度</a>功德海</p>
<p style="text-align: left">
	　　无碍智思量三世无数刹</p>
<p style="text-align: left">
	　　诸劫诸如来无数众生类</p>
<p style="text-align: left">
	　　佛子住此堂常于一念中</p>
<p style="text-align: left">
	　　了知于三世诸佛刹成败</p>
<p style="text-align: left">
	　　善知诸最胜所修诸行愿</p>
<p style="text-align: left">
	　　并众生诸根修习佛境界</p>
<p style="text-align: left">
	　　一一微尘中见一切劫刹</p>
<p style="text-align: left">
	　　诸佛及眷属一切众生类</p>
<p style="text-align: left">
	　　佛子住此堂常观一切法</p>
<p style="text-align: left">
	　　众生刹世劫皆悉无自性</p>
<p style="text-align: left">
	　　观察众生等法等如来等</p>
<p style="text-align: left">
	　　愿等世界等三世悉平等</p>
<p style="text-align: left">
	　　佛子住此堂教化诸群生</p>
<p style="text-align: left">
	　　供养诸如来思惟诸法界</p>
<p style="text-align: left">
	　　无量智慧业满足诸大愿</p>
<p style="text-align: left">
	　　无数劫演说不可得穷尽</p>
<p style="text-align: left">
	　　一切诸佛子具足无量德</p>
<p style="text-align: left">
	　　安住此法堂我合掌敬礼</p>
<p style="text-align: left">
	　　诸佛之长子弥勒无碍行</p>
<p style="text-align: left">
	　　我今合掌礼唯愿慈矜愍</p>
		

	
	

		</div></div><hr><script charset='utf-8' src='../../js/footer.js'></script></body></html>