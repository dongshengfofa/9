<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五十五卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五十五卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五十五卷 <a>大方广佛华严经</a></strong></p>
<p style="text-align: left">
	　　入法界品第三十四之十一&nbsp;</p>
<p style="text-align: left">
	　　尔时善财童子。<a>正念</a>思惟。智慧分别。随顺正趣。修广身证无量<a>欢喜</a>庄严法门。往诣妙德守护诸城夜天所。见彼夜天。处普照一切宫殿宝师子座。不可说诸天眷属围绕。随方面身。一切众生色身。普现一切众生前身。一切众生无所著身。一切众生身身。一切众生无上身。随顺<a>教化</a>一切众生身。游十方身。至一切十方身。究竟佛身。究竟教化一切众生身。善财见此身已。欢喜无量。头面礼足绕无数匝。恭敬合掌于一面住。白言天神。我已先发阿耨多罗三藐三菩提心。而未知<a>菩萨</a>云何学菩萨道<a>饶益</a>众生。以无上摄法摄取众生顺如来业亲近法王。时彼夜天。告善财言。善哉善哉。佛子。为救护一切众生故。问菩萨行。为严净一切佛刹。供养一切佛。住一切劫。救护一切众生。守护一切如来种姓。究竟十方一切法界海平等之心。充满一切。悉闻受持一切诸佛所转法轮。随其所应雨<a>甘露</a>法故。问菩萨行。善男子。我已成就甚深妙德<a>自在</a>音声法门。是故佛子。我为胜大法师。无所挂碍。于一切法心无所著。分别如来一切法藏。安住如来大慈大悲。建立众生于菩提心。得一切利不舍菩提心。长养一切善根。为一切众生调御大师。安立众生一切智道故。于一切世界为明净日。照一切众生无量善根故。等心观察一切众生。不舍一切众生。出生长养一切善根。甚深智慧观净尔焰。断一切不善业行诸善业救护众生。显现一切诸佛世界。<a>修行</a>严净诸本事业。立一切众生清净善根。令值一切诸善知识无能坏者。立一切众生佛正教故。佛子。我常以法施为首。出生长养诸白净法。一切智心坚固不动。如金刚藏不可沮坏。心常依止佛力。魔力。善知识力。心坏一切诸结业山。心能专求一切智因满白净法无碍法门一切种智。佛子。我以如是智慧光明净诸众生。无量善法饶益一切。复次佛子。我以十行观察法界。随顺法界摄取法界。何等为十。所谓知法界无量。智慧无量故。知法界无量无边。悉见一切诸如来故。知<a>佛法</a>界无量无边。诣一切刹。恭敬供养一切佛故。知法界无分齐。于一切世界海。行菩萨行故。知法界不可坏。究竟如来不可沮坏<a>圆满</a>智故。知法界一。如来妙音一切众生无不闻故。知法界自然清净。教化一切众生满佛愿故。知法界遍至众生。深入<a>普贤菩萨</a>行故。知法界一切庄严。普贤菩萨行自在庄严故。知法界不可灭。一切智善根充满法界。令诸众生悉清净故。佛子。我以此十行观察法界。增长善根。知佛奇特境界不可思议。佛子。我如是正念思惟。以一万陀罗尼为众生<a>说法</a>。所谓摄取一切诸法圆满陀罗尼。持一切法圆满陀罗尼。一切法云雷震圆满陀罗尼。诸佛起住圆满陀罗尼。转一切佛名号轮圆满陀罗尼。分别演说三世诸佛大愿海圆满陀罗尼。摄一切乘海圆满陀罗尼。照一切众生业海灯藏圆满陀罗尼。一切法现前旋流勇猛圆满陀罗尼。一切智勇猛圆满陀罗尼。以如是等万陀罗尼。为一切众生分别说法。</p>
<p style="text-align: left">
	　　复次佛子。我或为众生说闻慧法。或为众生说思慧法。或为众生说修慧法。或说一有。或说一切有海。或说一佛海。或说一切佛名号海。或说一世界。或说一切世界海。或说授一记。或说授一切记海。或说一佛眷属海。或说一切佛眷属海。或说一佛法轮。或说一切佛法轮海。或说一修多罗。或说一切佛修多罗海。或说一会。或说一切会海。或说一萨婆若心。或说一切菩提心海。或说一乘。或说一切乘海。佛子。以如是等无量方便。为诸众生敷演不可说不可说法。佛子。我深入此无坏法界。皆悉究竟如来<a>正法</a>。以无上法施摄取众生。尽未来劫。修习普贤菩萨所行。佛子。我已成就此甚深妙德自在音声法门。于念念中。悉能长养一切法门。充满法界。尔时善财白夜天言。妙哉。天神。如此法门最为甚深。得此法门其已久如。答言。佛子。乃往古世。过<a>转世</a>界微尘等劫。有劫名离垢光明。时有世界。名法界妙德云。有四天下微尘等香须弥山庄严。于莲华中出一切佛妙愿音声。一切众生净业所起众宝合成。形如莲华清净无垢。有须弥山微尘等众妙宝树。周匝围绕。有须弥山微尘等众妙宝香。以为庄严。有须弥山微尘等诸四天下。庄严世界。一一四天下。各有不可说不可说城。彼世界中有四天下。名庄严幢。彼四天下有王都城。名普宝华光。于彼城外有道场。名法王宫殿光明。其道场上。有须弥山微尘等佛。出兴于世。其最初佛号法海雷音光明王。时有转轮王。名离垢光明。于彼佛所守护正法。闻持正法修多罗海。佛灭度后<a>出家</a>学道。正法欲灭。于大劫中有恶劫起。烦恼炽盛。众生恚怒忿毒交诤。诸<a>比丘</a>众背功德利。心乐放逸。常好王论贼论女论国论海论<a>世间</a>之论。乐如是等种种诸论。时王比丘作如是念。如来无量阿僧祇劫修集妙法。云何此诸比丘而共毁灭。彼王比丘即升<a>虚空</a>。放大光明云。无量种色。普照十方一切世界。除灭一切众生烦恼。立无量众生无上菩提。复令正法于六万五千岁而得兴盛。时有<a>比丘尼</a>。名法轮化光。是彼转轮王女。十万比丘尼以为眷属。见父王比丘光明神变。即发阿耨多罗三藐三菩提心。得一切佛灯明三昧甚深妙德自在音声法门。得已。身心柔软。法海雷音光明王佛。神力自在。一切功德悉现在前。佛子。时转轮王。随彼如来。转正法轮。兴隆法者。岂异人乎今普贤菩萨摩诃萨是也。法轮化光比丘尼者。我身是也。我于尔时。守护佛法。建立十万比丘尼众。得不退转地。又令摄取一切如来法门三昧。法轮光明三昧。又复建立入一切法海方便般若波罗蜜。佛子。次有如来。出兴于世。名离垢法山。我得值遇。次有如来。名法圆满光明周罗。次有如来。名法日妙德云。次有如来。名法海分别妙音声王。次有如来。名法日圆满灯。次有如来。名法化幢云。次有如来。名法焰山幢王。次有如来。名甚深法妙德月。次有如来。名法智普光明藏。次有如来。名普智境界<a>觉悟</a>众生。次有如来。名妙德山王。次有如来。名普门普贤须弥山。次有如来。名一切法精进幢。次有如来。名宝华妙德云。次有如来。名寂静甚深光明周罗。次有如来。名法焰大慈光明月。次有如来。名光焰妙德海。次有如来。名智慧日普照一切。次有如来。名圆满普智。次有如来。名无上智觉明王。次有如来。名功德焰华灯。次有如来。名智慧师子幢王。次有如来。名普日光明王。次有如来。名须弥相庄严。次有如来。名勇猛日普光明。次有如来。名法网觉妙德月。次有如来。名法莲华敷善德妙音。次有如来。名相日普光明。次有如来。名普光妙德正法音声。次有如来。名<a>无畏</a>妙德那罗延师子。次有如来。名普智健幢。次有如来。名敷法莲华身。次有如来。名功德华妙法海。次有如来。名道场觉妙德月。次有如来。名法炬妙德月。次有如来。名普照光明周罗。次有如来。名法幢灯。次有如来。名妙德海幢云。次有如来。名名称山妙德云。次有如来。名栴檀妙德月。次有如来。名明净普妙德华。次有如来。名普照众生光明王。次有如来。名钵头摩华妙功德藏。次有如来。名香焰光明王。次有如来。名钵头摩因。次有如来。名明净相山。次有如来。名普称功德幢。次有如来。名普门光明须弥山。次有如来。名妙德法城光明。次有如来。名明净功德山。次有如来。名胜相妙德。次有如来。名法力勇猛幢。次有如来。名法轮光明妙音。次有如来。名功德光焰楼阁智光。次有如来。名无上妙法轮月。次有如来。名明净法钵头摩觉幢。次有如来。名宝钵头摩光藏。次有如来。名宝尸弃云灯。次有如来。名智觉华。次有如来。名种种焰妙德须弥山藏。次有如来。名圆满焰妙德王。次有如来。名功德云庄严光明。次有如来。名法山云幢。次有如来。名普明净功德山。次有如来。名法日云灯王。次有如来。名法云名声自在王。次有如来。名法圆满云。次有如来。名善觉明净智幢。次有如来。名法圆满善觉妙德月。次有如来。名金色山贤。次有如来。名明净贤妙德须弥山。次有如来。名普智慧云妙声。次有如来。名法力妙德楼阁。次有如来。名香焰妙德王。次有如来。名金色摩尼山妙声。次有如来。名白毫藏一切法圆满光明。次有如来。名明净法轮。次有如来。名无上清净尸罗山。次有如来。名普精进炬光照云。次有如来。名广三昧海天冠光明。次有如来。名宝焰妙德王。次有如来名法炬宝帐妙声。次有如来。名法云空光明师子。次有如来。名相好庄严幢月。次有如来。名光明焰山电云。次有如来。名无碍虚空法光。次有如来。名乐智华敷。次有如来。名世间主光明妙声。次有如来。名法三昧光明妙音。次有如来。名法音真宝藏。次有如来。名法光明焰妙声海。次有如来。名普照三世相幢。次有如来。名法圆满山光明。次有如来。名法界师子光明。次有如来。名法界师子焰。次有如来。名明净妙德须弥山。次有如来。名一切三昧海师子。次有如来。名普智光明灯。佛子。于离垢光明劫中。如是等须弥山微尘等如来。出兴于世。其最后佛。名法界城明净智灯。彼诸如来我悉恭敬供养。闻法受持出家学道。守护佛法。于彼诸佛所。种种方便入此甚深妙德自在音声法门。以种种方便化众生海。复次。佛子。复有佛刹微尘等劫中诸佛出世。我亦皆悉恭敬供养。是故。佛子。一切众生长寝<a>生死</a>。唯我独觉。复能觉悟一切众生。守护心城离<a>三界</a>城。入一切智无上法城。善男子。我唯成就此甚深妙德自在音声法门。除灭众生两舌口过。令净实语。诸大菩萨。决了众生诸语言道。于一念中。觉悟一切众生之心。深入众生语言音海。善知众生施设语法。分别了知一切法海。深入摄取一切诸法陀罗尼海。善巧方便为众生出一切法云。究竟度脱一切众生。摄取众生立无上业。随顺净智分别业藏。能师子吼法施一切。得诸法地圆满陀罗尼。我当云何能知能说彼功<a>德行</a>。善男子。此佛众中。有一夜天。名开敷树华。汝诣彼问。云何菩萨学一切智。安立众生于萨婆若。尔时妙德守护诸城夜天。欲重明此法门义。以偈颂曰。</p>
<p style="text-align: left">
	　　佛子深法门虚空如如性</p>
<p style="text-align: left">
	　　分别三世佛无量诸法界</p>
<p style="text-align: left">
	　　出生无量门不思议诸法</p>
<p style="text-align: left">
	　　长养无碍智了达三世法</p>
<p style="text-align: left">
	　　过转刹尘劫劫名离垢光</p>
<p style="text-align: left">
	　　世界妙德云城名宝华光</p>
<p style="text-align: left">
	　　彼劫次第有须弥尘等佛</p>
<p style="text-align: left">
	　　初佛号法海雷音光明王</p>
<p style="text-align: left">
	　　后佛法界城明净智慧灯</p>
<p style="text-align: left">
	　　我皆悉供养闻法大欢喜</p>
<p style="text-align: left">
	　　见法海雷音光明王如来</p>
<p style="text-align: left">
	　　众妙相庄严犹如须弥山</p>
<p style="text-align: left">
	　　见佛即发心专求一切智</p>
<p style="text-align: left">
	　　心大如虚空其性同如如</p>
<p style="text-align: left">
	　　充满于三世诸佛菩萨众</p>
<p style="text-align: left">
	　　大悲心普覆一切刹众生</p>
<p style="text-align: left">
	　　清净妙法身充满诸佛刹</p>
<p style="text-align: left">
	　　随其所应化悉为显现身</p>
<p style="text-align: left">
	　　我初发心时震动一切刹</p>
<p style="text-align: left">
	　　教化诸群生悉令大欢喜</p>
<p style="text-align: left">
	　　次值第二佛闻法而供养</p>
<p style="text-align: left">
	　　即时得睹见十刹海尘佛</p>
<p style="text-align: left">
	　　如是次第值须弥尘等佛</p>
<p style="text-align: left">
	　　恭敬供养彼一切诸如来</p>
<p style="text-align: left">
	　　闻法悉受持逮得此法门</p>
<p style="text-align: left">
	　　广度一切众究竟到<a>彼岸</a></p>
<p style="text-align: left">
	　　转刹尘等劫诸佛兴出世</p>
<p style="text-align: left">
	　　我亦悉诣彼恭敬而供养</p>
<p style="text-align: left">
	　　闻法悉受持清净此法门</p>
<p style="text-align: left">
	　　尔时善财。得此甚深妙德自在音声法门。入菩萨无量无边诸三昧海。出生无量无边陀罗尼海。得菩萨<a>神通</a>诸明光耀。入诸辩海。长养一切甚深法海。欲赞叹彼妙德守护诸城夜天。以偈颂曰。</p>
<p style="text-align: left">
	　　智慧海成满永度生死海</p>
<p style="text-align: left">
	　　长寿智慧藏普照于十方</p>
<p style="text-align: left">
	　　了达内外法皆悉如虚空</p>
<p style="text-align: left">
	　　无碍清净慧究竟于三世</p>
<p style="text-align: left">
	　　念念能分别无量无有边</p>
<p style="text-align: left">
	　　一切诸境界而心无所著</p>
<p style="text-align: left">
	　　无量大悲心度脱众生海</p>
<p style="text-align: left">
	　　明净智慧眼了众生无性</p>
<p style="text-align: left">
	　　深入佛法海穷尽其原底</p>
<p style="text-align: left">
	　　种种巧方便化度诸群生</p>
<p style="text-align: left">
	　　普于一切法了达其真性</p>
<p style="text-align: left">
	　　修习萨婆若令众悉清净</p>
<p style="text-align: left">
	　　天是调御师究尽一切智</p>
<p style="text-align: left">
	　　充满诸法界说法化众生</p>
<p style="text-align: left">
	　　顺卢舍那愿无碍度众生</p>
<p style="text-align: left">
	　　安住至处道普见十方佛</p>
<p style="text-align: left">
	　　天心甚深妙除灭烦恼热</p>
<p style="text-align: left">
	　　清净如虚空离垢无染着</p>
<p style="text-align: left">
	　　摄取于三世佛刹诸如来</p>
<p style="text-align: left">
	　　一切菩萨众一切群生类</p>
<p style="text-align: left">
	　　一念分别知<a>刹那</a>及罗婆</p>
<p style="text-align: left">
	　　昼夜月半月乃至无量劫</p>
<p style="text-align: left">
	　　十方诸群生有色及无色</p>
<p style="text-align: left">
	　　有想无想等知死此生彼</p>
<p style="text-align: left">
	　　除灭一切众虚妄颠倒想</p>
<p style="text-align: left">
	　　善知语言法显现菩提道</p>
<p style="text-align: left">
	　　出卢舍那愿一切佛法海</p>
<p style="text-align: left">
	　　无碍法身心随应现众生</p>
<p style="text-align: left">
	　　时善财童子。以偈赞叹彼夜天已。头面礼足绕无数匝敬心辞退。</p>
<p style="text-align: left">
	　　尔时善财童子。正念思惟。增广甚深妙德自在音声法门。往诣开敷树华夜天所。见彼夜天。在众宝香树楼阁之内。处宝树芽师子法座。百万诸天眷属围绕。尔时善财。头面敬礼彼夜天足。绕无数匝恭敬合掌于一面住。白言天神。我已先发阿耨多罗三藐三菩提心。云何菩萨学菩萨行。修菩萨道趣萨婆若。唯愿天神为我解说。答言。善男子。我于日没优钵罗钵昙摩华皆悉还合。若诸人众游园观者。废舍纵逸归其家时。为放光明。在险径者照示平路。令彼专求一切智道。若于山岩深水旷野。在如是等种种难处。悉放光照。令免众苦。得安隐乐。又善男子。若诸众生放逸五欲。为其显现老病死苦。悉令睹见舍离放逸修习善根。为悭贪者赞叹布施。若犯戒者。安立净戒。为瞋恚者。赞叹大慈安立忍辱。若<a>懈怠</a>者。教令修行菩萨精进。若乱心者。教令修习诸禅三昧。若愚痴者。令其深入般若波罗蜜。乐小法者。教以大乘。着三界者。令住菩萨圆满无著诸波罗蜜。若诸众生功德羸弱。为众结业之所逼迫。令住菩萨力波罗蜜。顺无智者。令住菩萨智波罗蜜舍离痴闇。善男子。我已成就无量欢喜知足光明法门。善财白言。天神。此法门者境界云何。答言。善男子。如来方便光明摄取众生。佛子。若有众生受快乐者。悉蒙佛力诸光明力。随如来教佛威神力。随顺佛道闻佛正法入佛善根。如来圆满明净智日。如来性净业力。普照一切。悉蒙如是功德力故。普令众生受诸快乐。佛子。我入此法门时。正念思惟。深入卢舍那如来应供等正觉过去所行菩萨行海。善男子。我知菩萨本发菩萨地心时。见诸众生着我我所。无明覆蔽入诸邪见随顺贪爱。欲恚所缚心乱颠倒。悭嫉所缠贫穷逼切。于生死中受众苦恼。不值诸佛。见如是已。发大悲心摄取众生除诸苦患普饶益之。令得一切无染着心。于诸施物不求果报。分别了知一切因缘诸法实相。具足成就大慈大悲圆满法盖。普覆众生。以知足法养智慧象。摧散一切诸烦恼山。安乐众生。随所应化雨甘露法。以圣法利等施众生。得十力果无上快乐。成就菩萨通力自在。充满法界。悉现一切诸众生前。雨一切物。悉令欢喜充足其意。救护众生灭生死苦不求恩报。严净一切众生心宝。悉同一切诸佛善根。增长萨婆若。教化成熟一切众生。以无上净法净诸佛刹。于念念中。满一切法界。以明净智分别三世。充满虚空。于一切时。转净法轮教化众生。令诸众生生一切智清净诸持。觉悟一切诸佛菩提。分别一切未来诸劫。于一切劫行菩萨行心无有二。悉能遍游一切世界。其身容受一切刹海。悉皆摄取一切世界。分别解说一切世界种种形色。种种庄严种种依住。或不清净或净不净。或纯清净或纯垢秽。或广或狭或大或小或覆或仰。如是等诸世界海中。生菩萨行证菩萨行。于念念中。出生菩萨诸自在行。于念念中。为众生现三世诸佛清净法身。佛子。卢舍那佛。于过去世行菩萨行时。见诸群生无智功德愚痴所覆。着我我所无明曀障。不正思惟入诸邪见。不识因果顺烦恼业。不修圣道得无作法。常于生死险道<a>流转</a>受种种苦。发起大悲。令诸众生出生菩萨无量诸行。修习一切诸波罗蜜。安立坚固胜妙善根。除灭众苦长功德藏。了知因果不违业报。知法真实。悉分别知众生欲乐及一切刹。守护受持一切佛法令不断绝。灭不善法满萨婆若。佛子。以如是等无量法施。摄取众生。令一向求萨婆若法。修行菩萨诸波罗蜜。具贤圣利。长萨婆若。满善根海。显现如来无量自在。以如是等种种方便。摄取众生。显现如来无量功德。安立众生于菩萨诸摄智慧。善财白言。天神。发阿耨多罗三藐三菩提心。其已久如。答言。佛子。此事难知难信难入难说难得。一切诸天声闻缘觉所不能知。除佛神力。依善知识成满善根。净正直心远离谄曲。灭诸染污。逮得普照智慧光明。哀愍众生。降伏诸魔。拔烦恼树。必欲成就一切种智。除灭生死忧悲恼海。得如来乐。入佛功德精进之海。安住佛地。满足如来一切智力。究竟十力。如此人者乃能信解。能知能入能说能得。何以故。此佛境界。一切众生及诸菩萨。所不能知。我当承佛神力为调伏众生。直心清净广修善根。得甚深心乐闻此法。为如此等随其所应分别解说。尔时夜天。欲重明此义。观察三世诸佛境界。以偈颂曰。</p>
<p style="text-align: left">
	　　佛子此法门甚深佛境界</p>
<p style="text-align: left">
	　　不思刹尘劫说之无穷尽</p>
<p style="text-align: left">
	　　贪欲瞋恚痴高慢众生等</p>
<p style="text-align: left">
	　　皆悉不能知最胜寂静法</p>
<p style="text-align: left">
	　　悭嫉心谄曲烦恼业覆者</p>
<p style="text-align: left">
	　　一切不能知甚深佛境界</p>
<p style="text-align: left">
	　　着诸阴入界及起吾我见</p>
<p style="text-align: left">
	　　心想见颠倒不知佛境法</p>
<p style="text-align: left">
	　　清净离虚妄如来深境界</p>
<p style="text-align: left">
	　　依住生死者皆悉不能知</p>
<p style="text-align: left">
	　　出生如来家诸佛常守护</p>
<p style="text-align: left">
	　　奉持佛法藏慧眼之境界</p>
<p style="text-align: left">
	　　亲近善知识满足白净法</p>
<p style="text-align: left">
	　　究竟诸佛力闻此法欢喜</p>
<p style="text-align: left">
	　　心净离虚妄犹如虚空性</p>
<p style="text-align: left">
	　　慧灯除痴闇是彼之境界</p>
<p style="text-align: left">
	　　以大慈悲心普覆诸众生</p>
<p style="text-align: left">
	　　等心观一切是彼之境界</p>
<p style="text-align: left">
	　　其心大欢喜等观众生类</p>
<p style="text-align: left">
	　　舍离于一切离垢之境界</p>
<p style="text-align: left">
	　　净心离诸恶乃至畏微罪</p>
<p style="text-align: left">
	　　随顺诸佛法离垢之境界</p>
<p style="text-align: left">
	　　安住忍辱法其心不可动</p>
<p style="text-align: left">
	　　如实不违业无尽心境界</p>
<p style="text-align: left">
	　　勇猛勤精进安住不退心</p>
<p style="text-align: left">
	　　究竟萨婆若调伏之境界</p>
<p style="text-align: left">
	　　入于寂定心除灭烦恼热</p>
<p style="text-align: left">
	　　深入智慧海寂静起境界</p>
<p style="text-align: left">
	　　了达群生类诸法真实相</p>
<p style="text-align: left">
	　　深法之境界是慧灯法门</p>
<p style="text-align: left">
	　　觉悟众生性不着诸有海</p>
<p style="text-align: left">
	　　普照一切心是导师法门</p>
<p style="text-align: left">
	　　悉从三世佛清净愿性生</p>
<p style="text-align: left">
	　　普于一切刹穷尽未来劫</p>
<p style="text-align: left">
	　　修习菩萨行是普贤法门</p>
<p style="text-align: left">
	　　入诸方便海遍观诸刹海</p>
<p style="text-align: left">
	　　无碍深智慧悉知刹成败</p>
<p style="text-align: left">
	　　一一尘中见诸佛坐道场</p>
<p style="text-align: left">
	　　成佛化众生无碍眼法门</p>
<p style="text-align: left">
	　　善财至我所亲近善知识</p>
<p style="text-align: left">
	　　闻此甚深法精进勤修习</p>
<p style="text-align: left">
	　　此卢舍那境甚深难思议</p>
<p style="text-align: left">
	　　我承佛神力为汝分别说</p>
<p style="text-align: left">
	　　佛子。乃往古世。过世界海微尘等劫。有一世界海。名明净山。彼有如来出兴于世。号智慧法界山诸方寂静普照王如来应供等正觉。彼佛为菩萨时。净彼世界海。彼世界海中。有佛刹微尘等世界性。彼一一世界性中。有世界微尘等佛。出兴于世。一一如来。说世界微尘等修多罗。一一修多罗中。授佛刹微尘等诸菩萨记。显现如来种种神力无量方便。种种诸乘教化众生。佛子。彼世界海中。有一世界性。名普门庄严。彼世界性中。有一世界。名曰一切宝色妙德普照一切宝华海。以为庄严。众宝为体状若天城。清净严饰。普照一切诸佛道场。显现诸佛变化光明。彼世界中。有须弥山微尘等四天下。彼四天下中。有一四天下。名宝山幢。彼四天下。有阎浮提。纵广十万由旬。彼阎浮提内。有十万大城。彼诸城中。有一王都。名坚固宝庄严云灯。有一万城周匝围绕。人寿万岁。时有大王。名一切法师子吼圆盖妙音。有五百大臣六万采女七百王子。端正勇健。尔时彼王。威德普被一阎浮提。无有怨敌。彼大劫中有恶劫起五浊炽然。尔时人民行十恶业。远离十善死入恶道。<a>寿命</a>短促形色鄙陋。贫穷下贱多苦少乐。更相诤讼互相谤毁。离他眷属深入邪见。以诸贪着行非法故。风雨不时。卉木<a>丛林</a>百谷苗稼皆悉枯槁。彼时人民饥馑病瘦。悉诣王都高声大呼。时诸人众无量无数围绕王城。或举两手或复合掌。或号天扣地。或举身自扑。或右膝着地。或着弊衣眼无光色。悲声大叫。咸言。大王。我等今者大苦大苦。饥渴寒冻疾病危困。无所归依无救济者。如在牢狱。种种苦逼转趣死路。作如是等无量楚毒悲声上诉。求自全济安隐快乐。大王则是众生宝藏清凉之池。善正治法大智大乘。为大宝洲真实利益。能与众生<a>天人</a>之乐。时彼大王。闻此悲苦楚毒音声。即得百万阿僧祇大悲法门。一心思惟。即发十大悲语。何等为十。所谓呜呼痛哉。一切众生。坠于无底生死深坑。无所归依。我当为彼作归依者。悉令逮得如来之地。哀哉众生。为烦恼乱无有救济。我当为彼作救护者。悉令安立一切善业。哀哉众生。生老病死无有救护。我当为彼作救护者。除灭一切身心苦痛。哀哉众生。有诸恐怖无有救护。我当为彼作救护者。令住一切智安隐之处。哀哉众生。为身见疑之所覆蔽。我当为彼作明净灯。普照一切现明净智。哀哉众生。为愚痴覆。我当为彼作大明炬。现一切智正法之城。哀哉众生。为诸悭嫉谄曲幻伪。浊乱其心。我当令彼悉得无上清净法身。哀哉众生。为生死长流之所漂溺。我当令彼度生死海到佛彼岸。哀哉众生。从生盲瞽。我当令彼见真实义同一切佛。哀哉众生。根不调伏。我当令彼调伏诸根。除灭障碍。得一切智。时彼大王。发如是等十大悲语。击鼓宣令。一切众生安隐勿怖。随汝所须我皆资给。即时颁下阎浮提内大小诸城都邑聚落。悉开库藏。金银珍宝衣服肴膳。香华璎珞床席被褥。宫殿宅舍诸妙宝幢。夜光宝幢摩尼宝幢。医师汤药。种种诸器盛众杂宝。诸金刚器盛众妙香。种种香器盛诸衣服。种种车乘幡彩幢盖。又复击鼓。宣令天下一切诸城都邑聚落。今施汝等国土城邑聚落妻子。头目齿舌心肝血肉肠胃手足一切肢节。时城东门外有大会处。名曰明净摩尼妙德。其地平正。广博清净无诸杂秽。众宝为地散杂宝华。熏以众香。一切香云充满虚空。宝树围绕。无量华网及诸宝网。罗覆其上。自然演出无量亿那由他娱乐音声。有如是等无量珍妙。而庄严之。皆是菩萨净业果报。于彼会中王所住处。十宝为地。十宝栏楯。十种宝树周匝围绕。形色金刚不可沮坏。众宝庄严悬诸宝幡。白净宝网。金铃宝网。众华宝网。摩尼宝网。杂衣宝网。罗覆其上。熏以名香。自然演出无量微妙歌颂音声。时彼大王处师子座。端严殊妙。具大人相。肢节周备。那罗延身不可沮坏。王姓中生以正治国。于财心法悉得自在。功德无量无违命者。众妙宝盖以覆其上。其盖常出无量光明。阎浮金色。覆以净妙摩尼宝网。金宝诸铃出和雅音宣扬善行。尔时阎浮提内。无量阿僧祇众生。悉来归命。赞言。大王。王是智人。天下第一。功德须弥。功德明净犹如满月。得菩萨心。等观众生普施一切。时王见已欢喜无量。于彼大众。发大悲心善知识心。随所求者悉令充足。而摄取之。时王即得无量快乐。释提桓因乃至化自在天王。无量百亿那由他劫。受诸快乐所不能及。他化自在天王。不思议劫受诸快乐。亦所不及。大梵天王不可说劫住梵住乐。亦所不及。乃至净居天。无分齐劫住寂静乐。亦所不及。复次善男子。譬如有人仁慈至孝。遭世事难。违离父母。经历年岁后忽遇会。瞻奉亲颜欣慰踊悦。不能自胜。时彼大王。见来求者心大欢喜亦复如是。<a>信心</a>坚固长养菩提。何以故。此菩萨专求一切智。饶益安乐一切众生。成满大愿。远不善法修行诸善。救护众生开萨婆若门。摄一切智满众生愿。入一切佛诸功德海。坏一切烦恼魔业障山。随顺一切诸如来教。入深智流不违正道。出诸法流成满大愿。住大人法。满足普门善根之藏。离一切恶心无所染。了达诸法犹如虚空。复次佛子。时彼大王。见诸众生。发一子想父母想。<a>福田</a>想难报恩想。师想佛想。大慈悲心悉普覆之。随其所须。衣服饮食。华香末香涂香。鬘盖幢幡诸庄严具。床座被褥。舍宅宫殿园观浴池。车乘辇舆象马众宝。所住宫殿及其眷属。内诸库藏城邑聚落。如是一切悉施众生普令充足。时彼会中有一童女。名宝光明。端正姝妙颜容无伦。身如真金目发绀色。口演妙音身出名香。众宝庄严。常怀惭愧。正念无乱。威仪庠序。于诸师长恭敬尊重。诸根寂定念慧现前。所闻诸法能持能解。宿世长养无量善根。诸妙善法润泽其身。近善知识好乐大乘。心如虚空自安安彼。常乐见佛求萨婆若。与六十童女俱。去王不远。一心恭敬合掌而住。作如是念。我得善利。见善知识遇善知识。于彼王所。起大师想善知识想慈悲人想。生此念时。欢喜无量。脱庄严具置彼王前。发如是愿。今此大王。安隐无量无边众生。愿我来世亦复如是。大王智慧。大王正道。大王所乘。大王相好。大王财宝。无能坏者。愿我来世亦复如是。随所生处我亦随生。时彼大王。告此女言。我今悉舍内外所珍。恣汝取之。时彼女人。倍增欢喜。以偈颂曰。</p>
<p style="text-align: left">
	　　大王未兴世坚固庄严都</p>
<p style="text-align: left">
	　　一切不可乐犹如饿鬼处</p>
<p style="text-align: left">
	　　众生相残害窃盗纵淫佚</p>
<p style="text-align: left">
	　　两舌不实语无义粗恶言</p>
<p style="text-align: left">
	　　贪利他财物瞋恚怀害心</p>
<p style="text-align: left">
	　　邪见不善行命终堕恶道</p>
<p style="text-align: left">
	　　如是众生等愚痴所覆蔽</p>
<p style="text-align: left">
	　　种种行诸恶天旱不降泽</p>
<p style="text-align: left">
	　　以无时雨故百谷悉不生</p>
<p style="text-align: left">
	　　草木皆枯槁泉流亦干渴</p>
<p style="text-align: left">
	　　大王未兴世一切诸河池</p>
<p style="text-align: left">
	　　皆悉干枯涸犹如大旷野</p>
<p style="text-align: left">
	　　大王初生时天兴庆重云</p>
<p style="text-align: left">
	　　降雨普流泽河池悉盈溢</p>
<p style="text-align: left">
	　　除灭一切恶远离诸恐怖</p>
<p style="text-align: left">
	　　人民皆欢喜大王生世故</p>
<p style="text-align: left">
	　　往昔诸群生各各相残害</p>
<p style="text-align: left">
	　　饮食人血肉今悉修慈心</p>
<p style="text-align: left">
	　　百谷昔不生卉木皆枯燥</p>
<p style="text-align: left">
	　　饥渴所逼迫种种受苦恼</p>
<p style="text-align: left">
	　　大王既兴世<a>粳米</a>自然生</p>
<p style="text-align: left">
	　　树出妙衣服王世所归故</p>
<p style="text-align: left">
	　　昔日竞微利强弱相陵夺</p>
<p style="text-align: left">
	　　今种种庄严如释难陀园</p>
<p style="text-align: left">
	　　昔人贪欲重种种放逸行</p>
<p style="text-align: left">
	　　侵犯他妻色而共相危害</p>
<p style="text-align: left">
	　　今日诸人民众宝妙庄严</p>
<p style="text-align: left">
	　　贞洁无邪淫犹如兜率天</p>
<p style="text-align: left">
	　　昔日诸众生妄言非法语</p>
<p style="text-align: left">
	　　纵口无义言谄曲取人意</p>
<p style="text-align: left">
	　　今日群生类远离诸恶语</p>
<p style="text-align: left">
	　　爱眼视众生口发柔和音</p>
<p style="text-align: left">
	　　昔日诸众生种种行邪见</p>
<p style="text-align: left">
	　　合掌恭敬礼牛羊犬豕类</p>
<p style="text-align: left">
	　　今闻王正法远离诸邪见</p>
<p style="text-align: left">
	　　善知苦乐法悉从因缘起</p>
<p style="text-align: left">
	　　大王演妙音无不爱乐者</p>
<p style="text-align: left">
	　　梵释等音声皆悉不能及</p>
<p style="text-align: left">
	　　大王众宝盖悬处虚空中</p>
<p style="text-align: left">
	　　覆以诸宝网普出妙香熏</p>
<p style="text-align: left">
	　　金铃自然出如来和雅音</p>
<p style="text-align: left">
	　　宣扬甚深法除灭众烦恼</p>
<p style="text-align: left">
	　　次复广演说十方诸佛刹</p>
<p style="text-align: left">
	　　一切诸劫中如来及眷属</p>
<p style="text-align: left">
	　　又复次第说过去十方刹</p>
<p style="text-align: left">
	　　一切诸劫中如来及眷属</p>
<p style="text-align: left">
	　　又出微妙音充满于天下</p>
<p style="text-align: left">
	　　梵王诸群生悉闻业果报</p>
<p style="text-align: left">
	　　众生闻音已自知诸业藏</p>
<p style="text-align: left">
	　　离恶修众善专求无上道</p>
<p style="text-align: left">
	　　王父名净光母曰莲华光</p>
<p style="text-align: left">
	　　父于五浊世正法治天下</p>
<p style="text-align: left">
	　　五百莲华池宝树悉围绕</p>
<p style="text-align: left">
	　　底布以金沙宝华悉敷茂</p>
<p style="text-align: left">
	　　于彼池岸上有诸妙法堂</p>
<p style="text-align: left">
	　　众宝为栏楯种种宝庄严</p>
<p style="text-align: left">
	　　末世恶法起积年不降雨</p>
<p style="text-align: left">
	　　池流皆枯涸卉木悉焦然</p>
<p style="text-align: left">
	　　七日王当生先降灵瑞相</p>
<p style="text-align: left">
	　　诸人见欢喜救护出世间</p>
<p style="text-align: left">
	　　彼时于中夜大地六种动</p>
<p style="text-align: left">
	　　自然演妙光犹如明净日</p>
<p style="text-align: left">
	　　浴池有五百功德水充满</p>
<p style="text-align: left">
	　　一切诸宝树如本悉荣茂</p>
<p style="text-align: left">
	　　河流诸泉原一切皆盈满</p>
<p style="text-align: left">
	　　灵泽普津液沾洽阎浮提</p>
<p style="text-align: left">
	　　树木诸丛林杂卉众药草</p>
<p style="text-align: left">
	　　百谷苗稼等生长普滋茂</p>
<p style="text-align: left">
	　　岩崿诸高山幽邃深险谷</p>
<p style="text-align: left">
	　　普及一切地自然悉平正</p>
<p style="text-align: left">
	　　山陵诸卉木沙砾杂秽等</p>
<p style="text-align: left">
	　　悉于一念中变成众宝玉</p>
<p style="text-align: left">
	　　人见此奇特欢喜而发言</p>
<p style="text-align: left">
	　　快哉大善利我得清凉池</p>
<p style="text-align: left">
	　　时彼净光王与内眷属俱</p>
<p style="text-align: left">
	　　一切大臣等欢喜游园观</p>
<p style="text-align: left">
	　　五百浴池中有池名欢喜</p>
<p style="text-align: left">
	　　池上妙法堂王眷属游止</p>
<p style="text-align: left">
	　　时王语夫人我愿悉成满</p>
<p style="text-align: left">
	　　国土还丰乐人民普安隐</p>
<p style="text-align: left">
	　　时彼浴池中千叶宝华生</p>
<p style="text-align: left">
	　　普放清净光明耀须弥顶</p>
<p style="text-align: left">
	　　明净金刚茎众宝为华叶</p>
<p style="text-align: left">
	　　阎浮檀金台诸妙香为须</p>
<p style="text-align: left">
	　　于彼莲华中出生一童子</p>
<p style="text-align: left">
	　　相好庄严身诸天悉敬礼</p>
<p style="text-align: left">
	　　王见大欢喜入池抚掬之</p>
<p style="text-align: left">
	　　安置后膝上汝子应欣庆</p>
<p style="text-align: left">
	　　宝藏普涌出宝树生妙衣</p>
<p style="text-align: left">
	　　天乐奏妙声充满虚空中</p>
<p style="text-align: left">
	　　时彼诸人民合掌恭敬礼</p>
<p style="text-align: left">
	　　欢喜如是言此是世归依</p>
<p style="text-align: left">
	　　身放大光明普照于一切</p>
<p style="text-align: left">
	　　若有遇斯光诸漏悉除灭</p>
<p style="text-align: left">
	　　一切恶鬼神毒害众生类</p>
<p style="text-align: left">
	　　悉舍不善心自然生慈愍</p>
<p style="text-align: left">
	　　恶名失善利疾病鬼所持</p>
<p style="text-align: left">
	　　如是众苦灭一切皆欢喜</p>
<p style="text-align: left">
	　　天下诸群生相视如父母</p>
<p style="text-align: left">
	　　离恶修慈心专求一切智</p>
<p style="text-align: left">
	　　远离诸恶趣广开天人路</p>
<p style="text-align: left">
	　　显现无上道度脱诸群生</p>
<p style="text-align: left">
	　　我等得善利遇斯大施主</p>
<p style="text-align: left">
	　　众生失正路导师今出世</p>
<p style="text-align: left">
	　　尔时宝光明童女。偈赞王已。头面礼足绕无数匝。恭敬合掌于一面住。王赞女言。善哉善哉。乃能信知他人功德。是为希有。若有愚痴。不知报恩。无有智慧。浊心邪见。具如是等非法众生。不知不信诸佛菩萨清净功德一切智境。汝今专求无上菩提。修菩萨行。摄取安隐饶益众生。王赞女已。以无价衣手自授与。而告之曰。汝自着之。时彼女人以膝着地。敬礼合掌顶受而着。时王复与六十女。衣彼着衣已。与眷属俱。绕毕辞退。诸女衣中。普出一切星宿光明。众人见已咸叹之曰。此诸女等皆悉端正。如净夜天星宿庄严。善男子。尔时一切法师子吼圆盖妙音王者。岂异人乎。今卢舍那如来应供等正觉是也。净光王者。今净饭王是也。莲华光夫人者。摩耶夫人是也。时国人者。今大众是也。悉于阿耨多罗三藐三菩提。得不退转。或住初地乃至十地。大愿成就。住诸法门修方便道。求一切智住诸<a>解脱</a>。尔时开敷树华夜天。欲重明此义。以偈颂曰。</p>
<p style="text-align: left">
	　　我有清净眼悉见世界海</p>
<p style="text-align: left">
	　　生死五趣中众生常流转</p>
<p style="text-align: left">
	　　见诸佛菩萨往诣菩提树</p>
<p style="text-align: left">
	　　得道转法轮化度诸群生</p>
<p style="text-align: left">
	　　我以净天耳境界一切音</p>
<p style="text-align: left">
	　　诸佛所说法悉闻欢喜持</p>
<p style="text-align: left">
	　　我有无二智一切无等等</p>
<p style="text-align: left">
	　　能于一念中了众生心海</p>
<p style="text-align: left">
	　　我得<a>宿命</a>智念一切劫海</p>
<p style="text-align: left">
	　　自身及他人分别悉了达</p>
<p style="text-align: left">
	　　我于一念知诸刹海尘劫</p>
<p style="text-align: left">
	　　诸佛及菩萨五道众生类</p>
<p style="text-align: left">
	　　彼佛初发愿专求佛菩提</p>
<p style="text-align: left">
	　　究竟悉满足无量菩萨行</p>
<p style="text-align: left">
	　　觉了等正觉种种巧方便</p>
<p style="text-align: left">
	　　转净妙法轮显现诸乘海</p>
<p style="text-align: left">
	　　为众演说法度脱于一切</p>
<p style="text-align: left">
	　　乃至遗法住我悉一念知</p>
<p style="text-align: left">
	　　我于无量劫修习此法门</p>
<p style="text-align: left">
	　　真佛子应速究竟此法门</p>
<p style="text-align: left">
	　　佛子。我唯知此菩萨无量欢喜知足光明法门。诸大菩萨。于一切佛所。修行一切诸佛行海。求一切智。清净满足一切大愿。于一菩萨地。修行一切菩萨地海。于一菩萨行。摄取一切菩萨行海。于一法门自在。修摄一切法门。我当云何能知能说彼功德行。佛子。于此道场有一夜天。名愿勇光明守护众生。汝诣彼问。云何菩萨学菩萨行修菩萨道。成就众生无上菩提。净诸佛刹值一切佛。修习一切如来正法。时善财童子。头面敬礼彼夜天足。绕毕辞退。</p>
<p style="text-align: left">
	　　尔时善财童子。往诣愿勇光明守护众生夜天所。见彼夜天在大众中。处于普照摩尼王藏师子之座。摩尼王网罗覆其身。光明普照一切法界。一切日月星宿光明。以为其身。一切众生形类色像。悉于中现。又现一切诸色海身。诸威仪身。诸方面身。应现一切众生前身。游行十方自在力身。于一切时现众生前不失时身。诣诸佛所敬礼之身。长养一切诸善根身。受持一切佛正法云不忘失身。满足一切菩萨愿身。普照一切诸世界身。除灭痴闇普照一切明净灯身。知法如幻离垢深慧了诸法身。觉悟一切普现意身。离炽然身不可坏身。无所依住佛行持身。无有染污清净法身。善财见已五体投地。起佛世界微尘等念。念彼天身良久乃起。恭敬合掌一心谛观。于善知识得十种心。何等为十。所谓得自己心。勇猛精进求萨婆若能受持故。得具一切智法心。随顺一切正教道故。得自受生心。安住无上正法门故。得同行心。共普贤菩萨诸行愿故。得具一切功德藏心。长养一切白净法故。得勇猛心。长养诸佛大精进故。得具一切诸善根心。成满一切诸大愿故。得辨一切大利益心。具足菩萨自在力故。是为于善知识得十种心。尔时善财。一心观察彼夜天已。得世界微尘等菩萨共法。所谓正念共法。念十方三世一切佛故。大慧共法。分别了知一切法海故。诸趣共法。一切佛法轮不可坏故。觉悟共法。智如虚空。普照三世一切方便海故。诸根共法。以明净慧普照众生一切根海故。净心共法。修菩萨道得一切智。无碍功德庄严故。境界共法。明净智慧照佛境故。随顺方便共法。究竟一切智方便海。普照一切故。知义共法。知一切法真实性故。法无畏共法。坏散一切诸怨敌故。清净色身共法。随其所应现净身故。诸力共法。于萨婆若不退转故。无畏共法。净正直心如虚空故。精进共法。于一切劫行菩萨行不退转故。辩才共法。明净智慧深入诸法照一切故。无比共法。一切众生无能胜故。语言共法。于大众中说净妙法无所畏故。妙声共法。能师子吼出微妙声满一切法海故。净音共法。一切众生悉乐闻故。净德共法。令一切众生悉清净故。智地共法。于一切佛受法轮故。梵行共法。安住一切佛境界故。大慈共法。于念念中普覆一切众生海故。大悲共法。雨甘露法救一切众生故。身业共法。于一切众生随所作故。口业共法。分别一切语言法故。意业共法。立一切众生萨婆若心故。庄严共法。严净一切诸佛刹故。诣一切佛共法。见一切佛出兴世故。劝请共法。请诸如来转法轮故。供养共法。供养一切诸如来故。教化共法。度脱一切诸众生故。光明共法。照一切法故。三昧共法。于一切众生心海得不动故。充满共法。诸菩萨等自在神力满诸佛刹故。菩萨法门共法。出生菩萨自在力故。眷属共法。乐与菩萨共同止故。深入共法。分别一切诸世界故。了心共法。广净佛刹故。随顺共法。入一切佛世界海故。充满方便共法。分别了知一切世界故。无上共法。普现一切诸佛刹故。不退共法。游行十方无障碍故。除灭一切愚痴共法。得一切佛圆满智故。不生共法。与一切佛为眷属故。满一切佛刹网共法。恭敬供养一切佛故。决定智共法。分别了知诸法海故。如说修行共法。顺入一切诸法门故。专求共法。欲求一切诸净法故。清净共法。诸佛功德庄严身口意故。净意共法。于一切法智满净故。勇猛共法。究竟一切事满善根故。净行共法。满足一切菩萨行故。无碍共法。分别了知诸<a>法相</a>故。方便共法。具足自在智法门故。净入共法。随其所应现境界故。菩萨门共法。修行一切诸佛法故。护持共法。一切诸佛所护持故。离生共法。次第逮得菩萨地故。安住共法。安住一切菩萨住故。演说共法。了知诸佛授记法故。<a>禅定</a>共法。于一念中悉入一切诸三昧故。三昧起共法。一切佛事种种相故。净念共法。知一切念故。菩萨行共法。尽未来劫行菩萨行不断绝故。净信共法。欢喜增长佛智慧故。长养共法。除灭一切诸障碍故。不退智共法。与一切佛智慧等故。受生共法。随时应化一切众生故。住共法。住一切智故。境界共法。法界境界故。无著共法。心不染着一切有故。善知法相共法。等心观察一切法故。容受共法。于己身内受持一切诸佛法故。通明共法。分别了知一切世间故。神力共法。以少方便游行一切佛刹海故。陀罗尼共法。普照一切陀罗尼海故。持一切佛法轮共法。悉能受持一切修多罗法故。深入共法。解一切法如虚空故。净光共法。普照一切诸世界故。明净共法。随其所应现众生故。震动共法。动诸佛刹为诸众生现自在故。不虚共法。见闻念者悉不虚故。圣道共法。满一切愿十力智故。得如是等佛刹微尘等菩萨共法。尔时善财。入如是等菩萨共法。于善知识。得无量无边净正直心。偏袒右肩恭敬合掌。以偈赞叹彼夜天曰。</p>
<p style="text-align: left">
	　　我以无上心专求佛菩提</p>
<p style="text-align: left">
	　　今于善知识而起自己心</p>
<p style="text-align: left">
	　　远离诸恶业成就清净行</p>
<p style="text-align: left">
	　　由见善知识得无尽白法</p>
<p style="text-align: left">
	　　我见知识已功德庄严心</p>
<p style="text-align: left">
	　　尽未来刹劫修行菩萨道</p>
<p style="text-align: left">
	　　唯愿善知识哀愍摄取我</p>
<p style="text-align: left">
	　　为我悉显现正教真实法</p>
<p style="text-align: left">
	　　闭塞诸恶趣广开天人路</p>
<p style="text-align: left">
	　　佛一切智道为我悉显现</p>
<p style="text-align: left">
	　　念彼善知识一切功德藏</p>
<p style="text-align: left">
	　　我于念念得虚空功德海</p>
<p style="text-align: left">
	　　授我波罗蜜不思议功德</p>
<p style="text-align: left">
	　　长养诸善福智缯速冠顶</p>
<p style="text-align: left">
	　　我念善知识一切种智道</p>
<p style="text-align: left">
	　　依止善知识满足白净法</p>
<p style="text-align: left">
	　　具足众善利功德普成满</p>
<p style="text-align: left">
	　　究竟一切法成就萨婆若</p>
<p style="text-align: left">
	　　知识为大师安立无上法</p>
<p style="text-align: left">
	　　无量无数劫不能报其恩</p>
		

	
	

		</div></div><hr><script charset='utf-8' src='../../js/footer.js'></script></body></html>