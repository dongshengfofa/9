<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十六卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十六卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十六卷 <a>大方广佛华严经</a></strong></p>
<p style="text-align: left">
	　　十地品第二十二之四</p>
<p style="text-align: left">
	　　第六现前地</p>
<p style="text-align: left">
	　　诸<a>菩萨</a>闻说上地之行相</p>
<p style="text-align: left">
	　　在于<a>虚空</a>中雨众妙珍宝</p>
<p style="text-align: left">
	　　放清净光明供养于<a>世尊</a></p>
<p style="text-align: left">
	　　咸赞言善哉善哉金刚藏</p>
<p style="text-align: left">
	　　无量亿诸天心皆大<a>欢喜</a></p>
<p style="text-align: left">
	　　于上虚空中雨种种珍宝</p>
<p style="text-align: left">
	　　光明相绮错微妙甚可乐</p>
<p style="text-align: left">
	　　香华诸璎珞幡盖散佛上</p>
<p style="text-align: left">
	　　他化<a>自在</a>王与诸眷属等</p>
<p style="text-align: left">
	　　雨众妙宝物雰雰如雪下</p>
<p style="text-align: left">
	　　歌颂供养佛称叹金刚藏</p>
<p style="text-align: left">
	　　咸赞言善哉快说诸地行</p>
<p style="text-align: left">
	　　千万亿天女于上虚空中</p>
<p style="text-align: left">
	　　作天众妓乐歌叹佛功德</p>
<p style="text-align: left">
	　　咸作如是言如来之所说</p>
<p style="text-align: left">
	　　微妙无有量能灭诸烦恼</p>
<p style="text-align: left">
	　　诸法本性空无有毫末相</p>
<p style="text-align: left">
	　　空无有分别同若如虚空</p>
<p style="text-align: left">
	　　无有去住相亦无有戏论</p>
<p style="text-align: left">
	　　本来常清净如如无分别</p>
<p style="text-align: left">
	　　若人能通达一切诸法性</p>
<p style="text-align: left">
	　　于有于无中其心不动摇</p>
<p style="text-align: left">
	　　但以大悲心为度诸众生</p>
<p style="text-align: left">
	　　是名诸佛子从佛口法生</p>
<p style="text-align: left">
	　　常行于布施利益诸众生</p>
<p style="text-align: left">
	　　本来虽清净持戒而坚心</p>
<p style="text-align: left">
	　　虽本心无伤而行于忍辱</p>
<p style="text-align: left">
	　　虽知法性离而行于精进</p>
<p style="text-align: left">
	　　虽先灭烦恼而入于诸禅</p>
<p style="text-align: left">
	　　虽先解法空而分别诸法</p>
<p style="text-align: left">
	　　寂灭智虽多而求利<a>世间</a></p>
<p style="text-align: left">
	　　能灭诸恶者名之为大人</p>
<p style="text-align: left">
	　　如是诸天女百千种妙音</p>
<p style="text-align: left">
	　　称赞歌颂已默然而观佛</p>
<p style="text-align: left">
	　　<a>解脱</a>月菩萨请金刚藏言</p>
<p style="text-align: left">
	　　当以何行相得成第六地。</p>
<p style="text-align: left">
	　　金刚藏菩萨言。佛子。菩萨摩诃萨已具足五地。欲入六地。当以十平等法。何等为十。一以无性故。一切法平等。二以无相故。一切法平等。三以无生故。一切法平等。四以无成故。一切法平等。五以本来清净故。一切法平等。六以无戏论故。一切法平等。七以不取不舍故。一切法平等。八以离故。一切法平等。九以幻梦影响水中月故。一切法平等。十以有无不二故。一切法平等。菩萨以是十平等法。得入第六地。菩萨如是观一切法性。能忍随顺得第六地。无生法忍虽未现前。心已成就明利顺忍。是菩萨观一切法如是相。大悲为首。增长大悲故。观世间生灭相。作是念。世间所有受身生处。皆以贪着我故。若离着我。则无生处。一切凡夫。常随邪念。行邪妄道。愚痴所盲。贪着于我。习起三行。罪行福行不动行。以是行故。起有漏心种子。有漏有取心故。起<a>生死</a>身。所谓业为地。识为种子。无明覆蔽。爱水为润。我心溉灌种种诸见。令得增长。生名色芽。因名色故生诸根。诸根合故有触。从触生受。乐受故生爱。爱增长故有取。取因缘故有有。于有起五阴身名为生。五阴变名为老。五阴灭名为死。老死因缘。有忧悲热恼。众苦聚集。是<a>十二因缘</a>。无有集者。无有散者。缘合则有。缘散则无。菩萨如是。于六地中。随顺观十二因缘。又作是念。不如实知第一义故有无明。无明起业是名行。依行有初识。与识共生有四取阴。依止取阴有名色。名色成就有六入。根尘合故有触。触因缘生受。贪乐受名为爱。爱增长名为取。从取起业名为有。业报五阴名为生。五阴变名为老。五阴坏名为死。死别离时。贪着心热名为悲。发声啼哭。五识为苦。<a>意识</a>为忧。忧苦转多名为恼。如是但生大苦积聚。是十二因缘。<a>无我</a>无我所。无作者。无使作者。若有作者。则有作事。若无作者。则无作事。第一义中。无作者。无作事。又作是念。<a>三界</a>虚妄。但是心作。十二缘分。是皆依心。所以者何。随事生欲心。是心即是识。事是行。行诳心故名无明。识所依处名名色。名色增长名六入。三事和合有触。触共生名受。贪着所受名为爱。爱不舍名为取。彼和合故名为有。有所起名为生。生变名为老。老坏名为死。又无明有二种作。一者缘中痴。二者为行作因。行亦有二种作。一者生未来世果报。二者与识作因。识亦有二种作。一者能受生。二者与名色作因。名色亦有二种作。一者令识起相续。二者与六入作因。六入亦有二种作。一者能缘六尘。二者能与触作因。触亦有二种作。一者能触所缘。二者能与受作因。受亦有二种作。一者觉憎爱事。二者与爱作因。爱亦有二种作。一者于可染中生贪心。二者与取作因。取亦有二种作。一者能增长烦恼。二者与有作因。有亦有二种作。一者能于余道中生。二者与生作因。生亦有二种作。一者能起五阴。二者与老作因。老亦有二种作。一者令诸根熟。二者与死作因。死亦有二种作。一者坏五阴身。二者以不见知故。而令相续不绝。又无明缘诸<a>行者</a>。无明令行不断。助成行故。行缘识者。令识不断助成识故。识缘名色者。令名色不断助成名色故。乃至生缘老死忧悲苦恼者。令死不断助成死故。无明灭故则诸行灭。乃至生灭故老死忧悲苦恼灭。因灭故果亦灭。又无明爱取是三分。不断烦恼道。行有二分。不断业道。余因缘分。不断苦道。先后际相续故。是三道不断。是三道离我我所而有生灭。又无明及行是过去事。识名色六入触受是现在事。爱取有生老死是未来事。于是有三世转。无明灭故诸行灭。名为断。三世相续说。又十二因缘说名三苦。无明行识名色六入名为行苦。触受名为苦苦。爱取有生老死忧悲苦恼名为坏苦。无明灭故诸行灭。乃至生灭故老死灭。名为断三苦相续说。又因无明诸行生。无明灭诸行灭。以诸行性空故。余亦如是。无明因缘诸行生。以生缚说。无明灭故诸行灭。以灭缚说。余亦如是。又无明因缘诸行生。是随顺无所有观说。无明灭诸行灭。是随顺尽观说。余亦如是。如是逆顺十种观十二因缘法。所谓因缘分次第。心所摄。自助成法。不相舍离。随三道行。分别先后际。三苦差别。从因缘起。生灭缚。无所有尽观。</p>
<p style="text-align: left">
	　　是菩萨随十二因缘。无我无人。无众生。无<a>寿命</a>者。离作者使作者。无主属众因缘。如是观时。空解脱门现在前。灭此事余不相续故。无相解脱门现在前。知此二种更不乐有唯大悲心<a>教化</a>众生。无愿解脱门现在前。菩萨<a>修行</a>三解脱门。离彼我相。离作者受者相。离有无相。悲心转增。以悲心故。勤行精进。未满菩提法欲令满足。菩萨作是念。有为法和合故增。离散则减。缘具故增。不具则减。我知有为法过故。不应和合。具诸因缘。化众生故。亦不毕竟灭有为法。菩萨如是知有为法无性。离坚固相。无生无灭。与大慈悲和合。不舍众生。即得无障碍般若波罗蜜光明现在前。得是智慧具足修集阿耨多罗三藐三菩提因缘。而不住有为法。观有为法性寂灭相。亦不住其中。欲具足无上菩提法故。菩萨住现前地。得胜空三昧。性空三昧。第一义空三昧。究竟空三昧。大空三昧。合空三昧。生空三昧。如实离虚妄空三昧。略空三昧。离分别不分别空三昧。如是等万空三昧门现在前。无相无愿三昧亦如是。是菩萨住现前地。深心。决定心。真心。甚深心。不转心。不舍心。广心。无边心。乐智心。慧方便和合心。如是等心。转胜增长。随顺阿耨多罗三藐三菩提。一切论师不能倾动。入于智地。转声闻辟支佛地。决定向佛智。一切众魔。及诸烦恼。所不能坏。安住菩萨智慧明中。修空无相无愿解脱门。专以智慧方便行助菩提法。是菩萨住现前地。于般若波罗蜜偏胜。得明上顺忍。以顺是法无有违逆。菩萨住现前地。得见数百千万亿佛。恭敬供养。尊重赞叹。衣服饮食。卧具医药。亲近诸佛。于诸佛所。听受<a>正法</a>。如说修行。令佛欢喜。是人转胜。知<a>佛法</a>藏。乃至无量百千万亿劫一切善根。转妙明净。譬如真金。以琉璃磨莹光色转胜。菩萨住现前地。以慧方便故。一切善根。转胜明净。余地不及。譬如月明。能令众生。身得清凉。四种风吹不能遏绝。菩萨住现前地。善根转胜。能灭众生烦恼之火。四种恶魔所不能坏。诸佛子。是名略说菩萨现前地。菩萨住是地。多作善化自在天王。智慧猛利能破一切增上慢者。声闻问难不能穷尽。有所施作。布施爱语利益同事。皆不离<a>念佛</a>。不离念法。乃至不离念具足一切种智。常生是心。我当于一切众生。为首为胜。乃至于一切众生为依止者。是菩萨若欲勤行精进。于须臾间。得百千亿三昧。乃至能示百千亿菩萨。以为眷属。若以愿力。能过是数。若干百千万亿劫。不可计知。时金刚藏菩萨。欲重明此义。以偈颂曰。</p>
<p style="text-align: left">
	　　诸菩萨已得具足五地行</p>
<p style="text-align: left">
	　　知诸法无性无相无生灭</p>
<p style="text-align: left">
	　　本来常清净无有诸戏论</p>
<p style="text-align: left">
	　　诸法常离相不取亦不舍</p>
<p style="text-align: left">
	　　性空犹如幻离二无分别</p>
<p style="text-align: left">
	　　随顺如是行得入第六地</p>
<p style="text-align: left">
	　　住明利顺忍以智慧力故</p>
<p style="text-align: left">
	　　观察于一切世间生灭相</p>
<p style="text-align: left">
	　　悉知诸世间皆从无明有</p>
<p style="text-align: left">
	　　无明若灭者则无有世间</p>
<p style="text-align: left">
	　　观察因缘法随顺第一义</p>
<p style="text-align: left">
	　　而不坏缘报所作及假名</p>
<p style="text-align: left">
	　　如实无作者亦无有受者</p>
<p style="text-align: left">
	　　如是观有为如云无实事</p>
<p style="text-align: left">
	　　不知<a>真谛</a>义名之为无明</p>
<p style="text-align: left">
	　　从是则生思身口业行果</p>
<p style="text-align: left">
	　　从行故有识即生于名色</p>
<p style="text-align: left">
	　　如是次第起生死苦恼聚</p>
<p style="text-align: left">
	　　了达于三界但从贪心有</p>
<p style="text-align: left">
	　　知十二因缘在于一心中</p>
<p style="text-align: left">
	　　如是则生死但从心而起</p>
<p style="text-align: left">
	　　心若得灭者生死则亦尽</p>
<p style="text-align: left">
	　　无明二种作缘痴作于业</p>
<p style="text-align: left">
	　　乃至于老死坏散五阴聚</p>
<p style="text-align: left">
	　　从于此事边具出于苦恼</p>
<p style="text-align: left">
	　　是事若尽者苦恼则亦灭</p>
<p style="text-align: left">
	　　无明若具足相续则不灭</p>
<p style="text-align: left">
	　　因缘若尽者相续则亦断</p>
<p style="text-align: left">
	　　无明及爱取即是烦恼道</p>
<p style="text-align: left">
	　　行及有是业余分则是苦</p>
<p style="text-align: left">
	　　痴行为过去识名色六入</p>
<p style="text-align: left">
	　　触受是现在余则未来世</p>
<p style="text-align: left">
	　　痴业识名色六入名为行</p>
<p style="text-align: left">
	　　触受是苦苦余分则是坏</p>
<p style="text-align: left">
	　　痴从众缘生则有于诸缚</p>
<p style="text-align: left">
	　　众缘若灭者诸缚则亦断</p>
<p style="text-align: left">
	　　从因而生果因灭则果灭</p>
<p style="text-align: left">
	　　如是观诸法自性则皆空</p>
<p style="text-align: left">
	　　随顺于无明则有诸世间</p>
<p style="text-align: left">
	　　若能不随顺是则断于有</p>
<p style="text-align: left">
	　　从是则有是是无则无是</p>
<p style="text-align: left">
	　　如是十种观甚深因缘法</p>
<p style="text-align: left">
	　　因缘分次第去来及现在</p>
<p style="text-align: left">
	　　作不舍一心分别有三道</p>
<p style="text-align: left">
	　　三种苦差别生灭于缚法</p>
<p style="text-align: left">
	　　无所有及尽能行逆顺观</p>
<p style="text-align: left">
	　　菩萨如是入十二因缘法</p>
<p style="text-align: left">
	　　知空如梦幻无作者受者</p>
<p style="text-align: left">
	　　如是观因缘智者修于空</p>
<p style="text-align: left">
	　　事灭不相续入于无相行</p>
<p style="text-align: left">
	　　知此二虚假于中无所愿</p>
<p style="text-align: left">
	　　但以大悲心愍度于众生</p>
<p style="text-align: left">
	　　如是诸大士修习解脱门</p>
<p style="text-align: left">
	　　悲心爱乐佛无量诸功德</p>
<p style="text-align: left">
	　　知诸有为法皆从和合有</p>
<p style="text-align: left">
	　　得万空三昧无相无愿定</p>
<p style="text-align: left">
	　　智慧转增进入于上顺忍</p>
<p style="text-align: left">
	　　得于诸菩萨无碍智解脱</p>
<p style="text-align: left">
	　　如是诸善根转胜利明净</p>
<p style="text-align: left">
	　　供养无量佛诸佛所称赞</p>
<p style="text-align: left">
	　　于诸如来所<a>出家</a><a>学佛</a>道</p>
<p style="text-align: left">
	　　入佛诸法藏善根转增长</p>
<p style="text-align: left">
	　　犹以琉璃宝莹磨于真金</p>
<p style="text-align: left">
	　　光明转清净余所不能及</p>
<p style="text-align: left">
	　　如月行虚空清凉被一切</p>
<p style="text-align: left">
	　　四种风所吹不能令遏绝</p>
<p style="text-align: left">
	　　菩萨智慧光灭诸烦恼火</p>
<p style="text-align: left">
	　　四魔不能坏其义亦如是</p>
<p style="text-align: left">
	　　菩萨住是地多作善化王</p>
<p style="text-align: left">
	　　诸根悉猛利能破增上慢</p>
<p style="text-align: left">
	　　所作诸善业皆悉随智慧</p>
<p style="text-align: left">
	　　声闻诸问难不能得穷尽</p>
<p style="text-align: left">
	　　是佛子若欲如是勤精进</p>
<p style="text-align: left">
	　　须臾即能得百千亿三昧</p>
<p style="text-align: left">
	　　见于百千亿十方世界佛</p>
<p style="text-align: left">
	　　如秋清凉时月光明净好</p>
<p style="text-align: left">
	　　如是第六地深妙难知见</p>
<p style="text-align: left">
	　　声闻所不了大士略说竟</p>
<p style="text-align: left">
	　　第七远行地</p>
<p style="text-align: left">
	　　尔时诸天众在于虚空中</p>
<p style="text-align: left">
	　　雨香华珍宝如云散佛上</p>
<p style="text-align: left">
	　　踊跃发妙音咸赞言善哉</p>
<p style="text-align: left">
	　　善哉金刚藏善知第一义</p>
<p style="text-align: left">
	　　无量功德聚人中之莲华</p>
<p style="text-align: left">
	　　说此上妙行利益诸世间</p>
<p style="text-align: left">
	　　他化自在王雨光明宝华</p>
<p style="text-align: left">
	　　雰雰而供养除忧烦恼者</p>
<p style="text-align: left">
	　　诸天及天王咸发如是言</p>
<p style="text-align: left">
	　　若闻此地义则为得大利</p>
<p style="text-align: left">
	　　时作百千种上妙诸妓乐</p>
<p style="text-align: left">
	　　诸天女称赞承佛神力故</p>
<p style="text-align: left">
	　　诸佛最寂灭能转恶为善</p>
<p style="text-align: left">
	　　一切诸世间皆所共恭敬</p>
<p style="text-align: left">
	　　虽出过世间而示世间法</p>
<p style="text-align: left">
	　　知身同实相而示种种身</p>
<p style="text-align: left">
	　　虽以诸言音演说寂灭法</p>
<p style="text-align: left">
	　　而知于语言无有音声相</p>
<p style="text-align: left">
	　　能过百千土上妙供诸佛</p>
<p style="text-align: left">
	　　知身佛国土离相智自在</p>
<p style="text-align: left">
	　　虽教化众生而无彼我想</p>
<p style="text-align: left">
	　　广集大功德不于中起着</p>
<p style="text-align: left">
	　　以见取相故三毒火然世</p>
<p style="text-align: left">
	　　不取一切相慈悲起精进</p>
<p style="text-align: left">
	　　诸天及天女欢喜设供养</p>
<p style="text-align: left">
	　　如是赞叹已默然而观佛</p>
<p style="text-align: left">
	　　解脱月菩萨请金刚藏言</p>
<p style="text-align: left">
	　　大众皆清净愿说七地行</p>
<p style="text-align: left">
	　　金刚藏菩萨言。佛子。菩萨摩诃萨已具足第六地。欲入第七地。从方便慧起十妙行。何等为十。善修空无相无愿。而以慈悲心处在众生。随诸佛平等法。而不舍供养诸佛。常乐思惟空智门。而广修集福德资粮。远离三界。而庄严三界。毕竟寂灭诸烦恼焰。而为众生起灭贪恚痴烦恼焰法。随顺诸法如幻如梦如水中月不二相。而起分别种种烦恼。及不失业果报。知一切佛国土空如虚空皆是离相。而起净国土行。知一切佛法身无身。而起色身三十二相八十种好。以自庄严。知诸佛音声不可说寂灭相。而随一切。起种种庄严音声。知诸佛于一念中。通达三世。而知种种相。种种时。种种劫。得阿耨多罗三藐三菩提。随众生信解。作如是说。是名从慧方便生十妙行。菩萨摩诃萨修此妙行。如是方便慧现前故。名为入七地。是菩萨住七地。入无量众生界。入无量诸<a>佛教</a>化众生法。入无量世界。入诸佛无量清净国土。入无量诸法差别。入无量诸佛智得无上道。入无量诸劫数。入无量诸佛通达三世。入无量众生欲乐差别。入无量诸佛色身别异。入无量诸佛知众生志行诸根差别。入无量诸佛音声语言令众生欢喜。入无量众生心心所行差别。入无量诸佛随智慧行。入示无量声闻乘信解。入诸佛无量说道因缘令众生信解。入无量辟支佛智慧习成。入诸佛无量甚深智慧所说。入诸菩萨无量所行道。入诸佛无量诸说大乘集成事。令众生得入。菩萨作是念。如是诸佛。有无量无边大势力。如是势力。我应修集。得此势力。不以分别。菩萨如是智慧思惟。修习大方便慧。安住佛智。以不动法故。常起种种度众生道。无有障碍。行住坐卧。皆悉能起度众生法。离诸阴盖。住诸威仪。常不远离如是想念。是菩萨于念念中。具足十波罗蜜。及十地行。何以故。是菩萨。于念念中。大悲为首。修习佛法。一切回向大智慧故。十波罗蜜者。菩萨以求佛道所修善根。与一切众生。是檀波罗蜜。能灭一切烦恼热。是尸波罗蜜。慈悲为首。于一切众生。心无所伤。是羼提波罗蜜。求善根无厌足。是毗梨耶波罗蜜。<a>修道</a>心不散。常向一切智。是禅波罗蜜。忍诸法不生门。是般若波罗蜜能起无量智门。是方便波罗蜜。求转胜智慧。是愿波罗蜜。诸魔外道不能沮坏。是力波罗蜜。于一切<a>法相</a>如实说。是智波罗蜜。如是念念中。具足十波罗蜜。是菩萨具足十波罗蜜时。四摄法。三十七品。三解脱门。一切助阿耨多罗三藐三菩提法。于念念中。皆悉具足。解脱月菩萨问金刚藏菩萨言。佛子。菩萨摩诃萨但七地具足助菩提法。一切诸地亦能具足。金刚藏言。佛子。菩萨摩诃萨于诸地中。皆悉具足助菩提法。远行胜故。于此地说。何以故。诸菩萨摩诃萨。于七地中。功行具足。入智慧<a>神通</a>道故。佛子。菩萨于初地发愿缘一切佛法故。具足助菩提法。二地除心恶垢故。具足助菩提法。三地愿转增长。得法明故。具足助菩提法。四地入道故。具足助菩提法。五地随顺行世间法故。具足助菩提法。六地入甚深法门故。具足助菩提法。此第七地起一切佛法故。具足助菩提法。何以故。菩萨摩诃萨。于此地中。得诸智慧所行道。以是力故。第八地自然得成。佛子。譬如二世界。一定清净。一定垢秽。是二中间。难可得过。欲过此界。当以神通。及大愿力。菩萨亦如是。行于杂道。难可得过。以大愿力。大智慧力。大方便力故。尔乃得过。解脱月言。第七菩萨。为是净行。为是垢行。金刚藏言。从欢喜地菩萨所行皆离罪业。何以故。回向阿耨多罗三藐三菩提故。随地所行清净不名为过。佛子。譬如转轮圣王。乘大宝象。游四天下。见诸众生。贫穷困恼。王虽无苦。而未离人。若舍王身。生于梵世。游千世界。现大威力。尔时乃名离于人身。菩萨亦如是。从初地在诸波罗蜜乘。知一切众生心所行事。及烦恼垢。不为烦恼垢之所污。虽乘善道不名为过。若舍一切所修功行。入于八地。尔时名为乘清净乘。悉知一切诸烦恼垢。不为烦恼垢之所污。乃名为过。诸佛子。菩萨住七地。过贪欲等诸烦恼垢。在此七地。不名有烦恼。不名无烦恼。何以故。一切烦恼不起故。不名有烦恼。贪求如来智慧。未满愿故。不名无烦恼。</p>
<p style="text-align: left">
	　　菩萨住七地。成就深净身口意业。是菩萨所有不善业随烦恼者。悉已舍离。所有善业常修习行。又世间经书。如五地说自然而得。于三千<a>大千世界</a>。最为希有。得为大师。唯除如来八地菩萨。无有众生深心妙行能与等者。是菩萨所有<a>禅定</a>神通解脱三昧。不随禅生。所欲自在。菩萨住远行地。于念念中。具足修集方便慧力。及一切助菩提法。转胜具足。能入菩萨善伏三昧。善思义三昧。进慧三昧。分别义藏三昧。如实分别法三昧。坚固安住三昧。知神通门三昧。净法界三昧。顺佛教三昧。种种义藏三昧。背生死向<a>涅槃</a>三昧。如是具足百万三昧。净治此地。是菩萨得是三昧智慧方便善清净故。深得大悲力故。名为过声闻辟支佛地趣佛智地。是菩萨住是地。无量身业无相行。无量口意业无相行。是菩萨清净行故。得无生法忍。照明诸法。解脱月菩萨言。佛子。菩萨住初地。有无量身业。无量口意业。已能过声闻辟支佛地。金刚藏菩萨言。缘大法故过。非实行力。第七地实行力故。一切声闻辟支佛所不能坏。譬如生在王家。即胜一切。何以故。地尊贵故。其身长大。智慧成就。尔乃真实。胜于一切。菩萨亦如是。初发心时。胜于二乘。以发大愿深心清净故。今住此地。以智慧力。胜于声闻及辟支佛。佛子。菩萨住七地。得甚深远离无行。身口意业转求胜法而不舍离。以转胜心故。虽行实际。而不证实际。解脱月言。佛子。菩萨从何地来。能入寂灭。金刚藏言。从六地来。能入寂灭。今住此地。于念念中。能入寂灭。而不证寂灭。是菩萨成就不可思议身口意业。行实际。而不证实际。譬如有人。乘船入海。善为行法。善知水相。不为水害之所沦没。如是菩萨住此七地。乘诸波罗蜜船。能行实际。而不证实际。菩萨如是以大愿力故。得智慧力故。从禅定智慧生大方便力故。虽深爱涅槃。而现身生死。虽眷属围绕。而心常远离。以愿力故。受生三界。不为世法之所污染。心常善寂。以方便力故。而还炽然。随行佛智。转声闻辟支佛地。至佛法藏。而现魔界。虽过四魔。而现魔行。虽现外道行。而不舍佛济。虽现身一切世间。而心常在出世间法。一切所有庄严之事。胜诸天龙夜叉乾闼婆阿修罗迦楼罗紧那罗摩睺罗伽。人非人。四天王。释提桓因。梵天王。而不舍乐法爱法。菩萨成就如是智慧。住远行地。值百千万亿那由他佛。恭敬供养。尊重赞叹。衣服饮食。卧具医药。供养诸佛。护持佛法。诸声闻辟支佛智慧问难所不能坏。是菩萨哀愍众生故。法忍转净。是菩萨无量百千万亿那由他劫。善根转胜。譬如真金。以诸好宝庄严间错。转胜明净。余金不及。菩萨亦如是。住远行地。一切善根从方便智慧生。转胜明净。无能坏者。譬如日光。星宿月光所不能及。一切泥水悉能干竭。菩萨亦如是。住远行地。善根转胜。一切声闻辟支佛所不能及。又能干竭烦恼污泥。诸佛子。是名略说菩萨摩诃萨远行地。菩萨住是地。多作他化自在天王。诸根猛利。能发众生悟道因缘。所作善业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。是菩萨若欲如是勤行精进。于须臾间。得百千亿那由他三昧。乃至能现百千亿那由他菩萨。以为眷属。若以愿力。自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰。</p>
<p style="text-align: left">
	　　深智慧定心具行六地已</p>
<p style="text-align: left">
	　　一时生方便智慧入七地</p>
<p style="text-align: left">
	　　行空无相愿而修慈悲心</p>
<p style="text-align: left">
	　　顺佛平等法而供养诸佛</p>
<p style="text-align: left">
	　　虽以智观空而修福无厌</p>
<p style="text-align: left">
	　　虽能严三界而心乐远离</p>
<p style="text-align: left">
	　　虽心常寂灭而起灭恶法</p>
<p style="text-align: left">
	　　行空不二相而行慈悲心</p>
<p style="text-align: left">
	　　虽观一切土空若如虚空</p>
<p style="text-align: left">
	　　而能善庄严清净诸佛土</p>
<p style="text-align: left">
	　　虽知诸佛身同法相无相</p>
<p style="text-align: left">
	　　而种三十二八十诸相好</p>
<p style="text-align: left">
	　　虽知音声法不可言说相</p>
<p style="text-align: left">
	　　而叹佛音声令一切欢喜</p>
<p style="text-align: left">
	　　虽知于诸佛一念中成道</p>
<p style="text-align: left">
	　　而示时劫刹引导诸众生</p>
<p style="text-align: left">
	　　如是知诸方则得法照明</p>
<p style="text-align: left">
	　　菩萨如是者即入第七地</p>
<p style="text-align: left">
	　　住是地能观无量众生行</p>
<p style="text-align: left">
	　　亦知于诸佛教化众生法</p>
<p style="text-align: left">
	　　世界及劫数诸法差别相</p>
<p style="text-align: left">
	　　又知诸众生种种之欲乐</p>
<p style="text-align: left">
	　　知说三乘法令众生信解</p>
<p style="text-align: left">
	　　我应修教化成就是众生</p>
<p style="text-align: left">
	　　以如是思惟方便慧和合</p>
<p style="text-align: left">
	　　于四威仪中常行如是道</p>
<p style="text-align: left">
	　　于一一念中能具菩提法</p>
<p style="text-align: left">
	　　所谓施戒等十种波罗蜜</p>
<p style="text-align: left">
	　　如是诸菩萨所修之福德</p>
<p style="text-align: left">
	　　皆与诸众生名檀波罗蜜</p>
<p style="text-align: left">
	　　灭除心恶垢名尸波罗蜜</p>
<p style="text-align: left">
	　　不为六尘伤羼提波罗蜜</p>
<p style="text-align: left">
	　　能起转胜法精进波罗蜜</p>
<p style="text-align: left">
	　　于是道不动名禅波罗蜜</p>
<p style="text-align: left">
	　　无生忍照明般若波罗蜜</p>
<p style="text-align: left">
	　　回向于佛道方便波罗蜜</p>
<p style="text-align: left">
	　　求于转胜法名愿波罗蜜</p>
<p style="text-align: left">
	　　无有能坏者名力波罗蜜</p>
<p style="text-align: left">
	　　能解如实说名智波罗蜜</p>
<p style="text-align: left">
	　　是助菩提法念念皆能摄</p>
<p style="text-align: left">
	　　发于广大愿缘于大法故</p>
<p style="text-align: left">
	　　初地中功德名之为具足</p>
<p style="text-align: left">
	　　第二地名为除诸心垢恶</p>
<p style="text-align: left">
	　　第三愿增明第四地入道</p>
<p style="text-align: left">
	　　第五随世行第六入深法</p>
<p style="text-align: left">
	　　得无生相分渐渐而增长</p>
<p style="text-align: left">
	　　第七集一切具菩提分法</p>
<p style="text-align: left">
	　　能起诸功德及以一切愿</p>
<p style="text-align: left">
	　　如是诸功德令后八地中</p>
<p style="text-align: left">
	　　一切诸所行自然得清净</p>
<p style="text-align: left">
	　　远行地难过大智力所能</p>
<p style="text-align: left">
	　　如二国中间难可得过度</p>
<p style="text-align: left">
	　　在于七地中不污如圣王</p>
<p style="text-align: left">
	　　虽住于此道不名一切过</p>
<p style="text-align: left">
	　　若到于第八菩萨智慧地</p>
<p style="text-align: left">
	　　尔时过意界住于智业中</p>
<p style="text-align: left">
	　　如梵王观世不得名为人</p>
<p style="text-align: left">
	　　菩萨罪不污如莲华在水</p>
<p style="text-align: left">
	　　菩萨住是地过诸贪欲等</p>
<p style="text-align: left">
	　　不名有烦恼亦不名灭尽</p>
<p style="text-align: left">
	　　入是正道中无有诸烦恼</p>
<p style="text-align: left">
	　　愿求佛道故不得名尽者</p>
<p style="text-align: left">
	　　于诸世间中经书技艺事</p>
<p style="text-align: left">
	　　文颂咒术等自然能明了</p>
<p style="text-align: left">
	　　修习诸禅定及诸神通等</p>
<p style="text-align: left">
	　　无量心利世是事皆能起</p>
<p style="text-align: left">
	　　尔时此菩萨过于二乘行</p>
<p style="text-align: left">
	　　安住第七地菩萨诸行中</p>
<p style="text-align: left">
	　　以初发心时大愿力故胜</p>
<p style="text-align: left">
	　　今于此地中自以智慧力</p>
<p style="text-align: left">
	　　犹如国王子生时姓尊贵</p>
<p style="text-align: left">
	　　后以功行成于诸人中尊</p>
<p style="text-align: left">
	　　住此得深智转发胜精进</p>
<p style="text-align: left">
	　　念念入寂灭而亦不取证</p>
<p style="text-align: left">
	　　如人善乘船入于大海中</p>
<p style="text-align: left">
	　　虽行深水难而不为所害</p>
<p style="text-align: left">
	　　菩萨行转胜方便智慧故</p>
<p style="text-align: left">
	　　功德悉备足非世所能知</p>
<p style="text-align: left">
	　　供养无量佛其心转清净</p>
<p style="text-align: left">
	　　如真金杂宝间错而庄严</p>
<p style="text-align: left">
	　　得佛智慧光干诸爱润水</p>
<p style="text-align: left">
	　　犹如日光明消涸于泥涝</p>
<p style="text-align: left">
	　　住是地多作他化自在王</p>
<p style="text-align: left">
	　　诸根悉猛利通达诸<a>道果</a></p>
<p style="text-align: left">
	　　若欲勤精进得见百千亿</p>
<p style="text-align: left">
	　　那由他诸佛愿力复过是</p>
<p style="text-align: left">
	　　七地智慧净人天及二乘</p>
<p style="text-align: left">
	　　皆非其境界今已略说竟</p>
<p style="text-align: left">
	　　第八不动地</p>
<p style="text-align: left">
	　　他化自在王诸天及菩萨</p>
<p style="text-align: left">
	　　闻说此上行心皆大欢喜</p>
<p style="text-align: left">
	　　雨上妙华香幡盖宝璎珞</p>
<p style="text-align: left">
	　　真妙摩尼珠散佛及大众</p>
<p style="text-align: left">
	　　天女于空中作种种妓乐</p>
<p style="text-align: left">
	　　供养于如来并及诸菩萨</p>
<p style="text-align: left">
	　　同以微妙音歌颂佛功德</p>
<p style="text-align: left">
	　　一切智慧者众生中最尊</p>
<p style="text-align: left">
	　　哀愍世间故现诸神通力</p>
<p style="text-align: left">
	　　华香珍宝等皆出如是音</p>
<p style="text-align: left">
	　　于一微尘中各示那由他</p>
<p style="text-align: left">
	　　无量数诸佛于中而<a>说法</a></p>
<p style="text-align: left">
	　　于一微尘中见无量佛国</p>
<p style="text-align: left">
	　　须弥金刚围世间不迫迮</p>
<p style="text-align: left">
	　　于一微尘中见有三恶道</p>
<p style="text-align: left">
	　　<a>天人</a>阿修罗各各受业报</p>
<p style="text-align: left">
	　　闻诸佛国中一切佛妙音</p>
<p style="text-align: left">
	　　转无上法轮随应众生心</p>
<p style="text-align: left">
	　　诸佛世界中众生身种种</p>
<p style="text-align: left">
	　　随国土众生示现种种身</p>
<p style="text-align: left">
	　　一切诸天人皆悉同止住</p>
<p style="text-align: left">
	　　佛先观察已然后为说法</p>
<p style="text-align: left">
	　　众生悉知见微尘中佛国</p>
<p style="text-align: left">
	　　亦观旷大刹以佛威神故</p>
<p style="text-align: left">
	　　佛现如是等种种神通力</p>
<p style="text-align: left">
	　　若为众生说是事不可尽</p>
<p style="text-align: left">
	　　以是微妙音称叹于世尊</p>
<p style="text-align: left">
	　　心皆大欢喜默然而观佛</p>
<p style="text-align: left">
	　　解脱月菩萨请金刚藏言</p>
<p style="text-align: left">
	　　佛子愿演说入于八地行</p>
		

	
	

		</div></div><hr><script charset='utf-8' src='../../js/footer.js'></script></body></html>