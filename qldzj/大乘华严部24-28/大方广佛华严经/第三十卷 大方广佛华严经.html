<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十卷 <a>大方广佛华严经</a></strong></p>
<p style="text-align: left">
	　　十忍品第二十四之二</p>
<p style="text-align: left">
	　　譬如世有人闻有宝藏处</p>
<p style="text-align: left">
	　　闻已大<a>欢喜</a>宝藏可得故</p>
<p style="text-align: left">
	　　如是大智慧<a>菩萨</a>真佛子</p>
<p style="text-align: left">
	　　佛深寂灭法闻已大欢喜</p>
<p style="text-align: left">
	　　闻彼深法已其心不恐怖</p>
<p style="text-align: left">
	　　亦不生惊畏不退亦不没</p>
<p style="text-align: left">
	　　菩萨向菩提闻此寂灭音</p>
<p style="text-align: left">
	　　堪忍寂灭法于彼不生疑</p>
<p style="text-align: left">
	　　我作一切智<a>天人</a>尊导师</p>
<p style="text-align: left">
	　　以闻甚深法其心堪忍故</p>
<p style="text-align: left">
	　　彼闻寂灭音踊跃大欢喜</p>
<p style="text-align: left">
	　　一心乐专求一切诸<a>佛法</a></p>
<p style="text-align: left">
	　　修习调伏心正直求菩提</p>
<p style="text-align: left">
	　　长养诸善根而不坏法性</p>
<p style="text-align: left">
	　　堪忍寂灭法随顺彼音声</p>
<p style="text-align: left">
	　　修习菩萨行安住音声忍</p>
<p style="text-align: left">
	　　转求胜妙道出生诸善法</p>
<p style="text-align: left">
	　　精进不退转究竟成菩提</p>
<p style="text-align: left">
	　　闻此妙音声菩提心清净</p>
<p style="text-align: left">
	　　得勇健善根令诸佛欢喜</p>
<p style="text-align: left">
	　　譬如功德人获大珍宝藏</p>
<p style="text-align: left">
	　　随顺身所宜造诸庄严具</p>
<p style="text-align: left">
	　　慧者亦如是闻此深法义</p>
<p style="text-align: left">
	　　增广智慧海随顺求诸法</p>
<p style="text-align: left">
	　　决定随顺法分别无所有</p>
<p style="text-align: left">
	　　随顺于真如得彼真实法</p>
<p style="text-align: left">
	　　得净<a>自在</a>心明彻大欢喜</p>
<p style="text-align: left">
	　　解了一切法悉从众缘起</p>
<p style="text-align: left">
	　　修习平等法分别性非性</p>
<p style="text-align: left">
	　　不坏佛法藏正觉一切法</p>
<p style="text-align: left">
	　　正直心坚固庄严净菩提</p>
<p style="text-align: left">
	　　不动如须弥一向求佛道</p>
<p style="text-align: left">
	　　修习深三昧精进不<a>懈怠</a></p>
<p style="text-align: left">
	　　无量劫<a>修行</a>未曾有退失</p>
<p style="text-align: left">
	　　最胜甚深海究竟到<a>彼岸</a></p>
<p style="text-align: left">
	　　尽诸法原底远离众恐怖</p>
<p style="text-align: left">
	　　等心观诸法如无等所说</p>
<p style="text-align: left">
	　　成就随顺忍平等智满足</p>
<p style="text-align: left">
	　　具足顺忍门顺佛之所说</p>
<p style="text-align: left">
	　　随顺真实智不分别<a>法相</a></p>
<p style="text-align: left">
	　　三十三天中彼诸天子等</p>
<p style="text-align: left">
	　　共一宝器食所食各不同</p>
<p style="text-align: left">
	　　诸天种种食不从十方来</p>
<p style="text-align: left">
	　　随彼所修业自然食在器</p>
<p style="text-align: left">
	　　菩萨亦如是观察一切法</p>
<p style="text-align: left">
	　　悉从因缘起不生亦不灭</p>
<p style="text-align: left">
	　　若法不生灭是法不可尽</p>
<p style="text-align: left">
	　　了达其成败清净不可坏</p>
<p style="text-align: left">
	　　实际不可坏悉寂灭如如</p>
<p style="text-align: left">
	　　金刚愿<a>饶益</a>具佛无碍智</p>
<p style="text-align: left">
	　　专念寂灭法其心未曾离</p>
<p style="text-align: left">
	　　随顺<a>世间</a>行长养大悲愿</p>
<p style="text-align: left">
	　　具足诸愿力不着于世间</p>
<p style="text-align: left">
	　　成就甚深智随顺广<a>说法</a></p>
<p style="text-align: left">
	　　是名无生忍解诸法无尽</p>
<p style="text-align: left">
	　　了达悉如<a>如法</a>界无所起</p>
<p style="text-align: left">
	　　菩萨住此忍一切十方界</p>
<p style="text-align: left">
	　　现在无量佛皆悉授彼记</p>
<p style="text-align: left">
	　　乐观寂灭法出生诸善根</p>
<p style="text-align: left">
	　　一念达三世调伏净众生</p>
<p style="text-align: left">
	　　观察诸世间解了悉如幻</p>
<p style="text-align: left">
	　　寂灭无所有于彼无染着</p>
<p style="text-align: left">
	　　诸色从心造示现犹如幻</p>
<p style="text-align: left">
	　　<a>虚空</a>非真实一切有如幻</p>
<p style="text-align: left">
	　　譬如工幻师四衢现众像</p>
<p style="text-align: left">
	　　众生见欢喜而实无所有</p>
<p style="text-align: left">
	　　世间亦如是一切皆如幻</p>
<p style="text-align: left">
	　　有无等诸法了知悉虚妄</p>
<p style="text-align: left">
	　　度脱一切众解了悉如幻</p>
<p style="text-align: left">
	　　善能平等知众生幻无异</p>
<p style="text-align: left">
	　　众生诸佛刹三世一切法</p>
<p style="text-align: left">
	　　无量诸世间悉了义如幻</p>
<p style="text-align: left">
	　　譬如工幻师示现种种形</p>
<p style="text-align: left">
	　　男女象马牛园林华果等</p>
<p style="text-align: left">
	　　幻无所染着亦无有住处</p>
<p style="text-align: left">
	　　幻法无真实所现悉虚妄</p>
<p style="text-align: left">
	　　佛子亦如是观察诸世间</p>
<p style="text-align: left">
	　　有无一切法了达悉如幻</p>
<p style="text-align: left">
	　　众生诸佛刹种种业所造</p>
<p style="text-align: left">
	　　<a>觉悟</a>如幻际于彼无所著</p>
<p style="text-align: left">
	　　菩萨摩诃萨常乐寂静法</p>
<p style="text-align: left">
	　　深入真实地究竟住法界</p>
<p style="text-align: left">
	　　随顺向<a>正法</a>最胜法化生</p>
<p style="text-align: left">
	　　善解一切想缠网群生类</p>
<p style="text-align: left">
	　　想如热时焰令众生颠倒</p>
<p style="text-align: left">
	　　菩萨善知想能离一切倒</p>
<p style="text-align: left">
	　　世间各别异形类悉不同</p>
<p style="text-align: left">
	　　佛子善明达了相非真相</p>
<p style="text-align: left">
	　　十方诸群生悉为想网覆</p>
<p style="text-align: left">
	　　菩萨慧眼净善见世间想</p>
<p style="text-align: left">
	　　世间犹如焰<a>妄想</a>取世间</p>
<p style="text-align: left">
	　　能断世间想则离三种倒</p>
<p style="text-align: left">
	　　譬如热时焰众生于远见</p>
<p style="text-align: left">
	　　妄想谓为水其实非真水</p>
<p style="text-align: left">
	　　众生亦如是虚妄取世间</p>
<p style="text-align: left">
	　　想如热时焰无碍心境界</p>
<p style="text-align: left">
	　　分别一切想成就无碍智</p>
<p style="text-align: left">
	　　想缚群生类勇健能<a>解脱</a></p>
<p style="text-align: left">
	　　远离放逸慢除灭世间想</p>
<p style="text-align: left">
	　　究竟尽无尽无尽者方便</p>
<p style="text-align: left">
	　　彼能解世间一切法如梦</p>
<p style="text-align: left">
	　　梦性无方处世间亦如是</p>
<p style="text-align: left">
	　　解法离虚妄寂灭心无异</p>
<p style="text-align: left">
	　　明了世间行三世皆如梦</p>
<p style="text-align: left">
	　　梦非<a>生死</a>法非有亦非无</p>
<p style="text-align: left">
	　　三有悉如梦寂灭心无缚</p>
<p style="text-align: left">
	　　解世如梦性不依于世间</p>
<p style="text-align: left">
	　　观世间寂灭不染着诸趣</p>
<p style="text-align: left">
	　　明见一切世不起虚妄倒</p>
<p style="text-align: left">
	　　善解法如梦逮得如梦忍</p>
<p style="text-align: left">
	　　众生于梦见种种诸异相</p>
<p style="text-align: left">
	　　悉知从心造而实无所有</p>
<p style="text-align: left">
	　　智月如是见众生皆如梦</p>
<p style="text-align: left">
	　　晓了如梦已离一切虚妄</p>
<p style="text-align: left">
	　　菩萨方便解一切法如梦</p>
<p style="text-align: left">
	　　梦性无真实非一亦非异</p>
<p style="text-align: left">
	　　众生一切法佛刹诸行业</p>
<p style="text-align: left">
	　　菩萨悉明了一切皆如梦</p>
<p style="text-align: left">
	　　随一切垢净悉能如实知</p>
<p style="text-align: left">
	　　解知世如梦不取虚妄相</p>
<p style="text-align: left">
	　　菩萨所行行一切诸妙愿</p>
<p style="text-align: left">
	　　明解悉如梦于彼无所著</p>
<p style="text-align: left">
	　　决定解诸法及一切世间</p>
<p style="text-align: left">
	　　菩萨能善知其性皆如梦</p>
<p style="text-align: left">
	　　世间生灭法众生去来相</p>
<p style="text-align: left">
	　　解了净如梦其性无忘失</p>
<p style="text-align: left">
	　　随顺如梦行亦不坏世间</p>
<p style="text-align: left">
	　　了达诸威仪如修短无实</p>
<p style="text-align: left">
	　　是名如梦忍解了一切法</p>
<p style="text-align: left">
	　　成就无碍智度脱一切众</p>
<p style="text-align: left">
	　　菩萨摩诃萨广行无量行</p>
<p style="text-align: left">
	　　出生于一切正觉平等法</p>
<p style="text-align: left">
	　　种种诸方便解法真实相</p>
<p style="text-align: left">
	　　诸法无去来于彼心无著</p>
<p style="text-align: left">
	　　一切众生类无量诸音声</p>
<p style="text-align: left">
	　　菩萨深觉悟了之悉如响</p>
<p style="text-align: left">
	　　菩萨知音声非是内外法</p>
<p style="text-align: left">
	　　谛了诸音声一切皆如响</p>
<p style="text-align: left">
	　　一切诸音声皆悉是虚妄</p>
<p style="text-align: left">
	　　菩萨知非实于彼无所著</p>
<p style="text-align: left">
	　　菩萨悉睹见十方一切佛</p>
<p style="text-align: left">
	　　又闻彼如来<a>梵音</a>演说法</p>
<p style="text-align: left">
	　　彼诸大导师广说修多罗</p>
<p style="text-align: left">
	　　菩萨闻法音其心无所著</p>
<p style="text-align: left">
	　　所闻声如响悉无所从来</p>
<p style="text-align: left">
	　　分别一切音善解无坏法</p>
<p style="text-align: left">
	　　分别诸音声善解一切法</p>
<p style="text-align: left">
	　　解声非是声出无量净音</p>
<p style="text-align: left">
	　　观察一切法皆悉离音声</p>
<p style="text-align: left">
	　　种种语言际悉能善了知</p>
<p style="text-align: left">
	　　菩萨于众生了之悉如响</p>
<p style="text-align: left">
	　　如是能深解一切诸众生</p>
<p style="text-align: left">
	　　菩萨善随顺明达语言道</p>
<p style="text-align: left">
	　　解了一切世种种诸音声</p>
<p style="text-align: left">
	　　了知音声性常乐寂静地</p>
<p style="text-align: left">
	　　明解诸世间一切悉如响</p>
<p style="text-align: left">
	　　犹如语言道宣明种种法</p>
<p style="text-align: left">
	　　众生乐染着虚妄之音声</p>
<p style="text-align: left">
	　　如彼音声相世间亦如是</p>
<p style="text-align: left">
	　　众生相亦然真佛子明觉</p>
<p style="text-align: left">
	　　如此真实相明智之忍力</p>
<p style="text-align: left">
	　　令音净微妙解世皆寂灭</p>
<p style="text-align: left">
	　　彼于三世中了达语言道</p>
<p style="text-align: left">
	　　不取虚妄声其心无所著</p>
<p style="text-align: left">
	　　寂静定意为世间一向专求佛菩提</p>
<p style="text-align: left">
	　　未曾虚妄取世间心常欣乐寂灭法</p>
<p style="text-align: left">
	　　观察世间无有余皆悉寂灭无自性</p>
<p style="text-align: left">
	　　专求菩提为众生具足智力大慈悲</p>
<p style="text-align: left">
	　　不受一切世间生亦不解脱于世间</p>
<p style="text-align: left">
	　　一切世间无所依亦复不离依世间</p>
<p style="text-align: left">
	　　解知众生诸法性于彼法性不染着</p>
<p style="text-align: left">
	　　于诸众生无所依清净解脱而无缚</p>
<p style="text-align: left">
	　　于一切趣知实性世间生死<a>流转</a>法</p>
<p style="text-align: left">
	　　菩萨解法无有二于不二法无所著</p>
<p style="text-align: left">
	　　其心不住诸世间又亦不离于世间</p>
<p style="text-align: left">
	　　所行不在世间外了知诸法真实相</p>
<p style="text-align: left">
	　　譬如水中电光色彼色非内亦非外</p>
<p style="text-align: left">
	　　菩萨饶益众生故演说世间无真实</p>
<p style="text-align: left">
	　　众生无缚无解脱一切世间不可说</p>
<p style="text-align: left">
	　　世间非内亦非外如彼水中电光像</p>
<p style="text-align: left">
	　　如是清净离垢心随顺甚深微妙行</p>
<p style="text-align: left">
	　　具足智慧法灯明成满诸愿不退转</p>
<p style="text-align: left">
	　　智慧成就不可量常能饶益一切众</p>
<p style="text-align: left">
	　　安立众生<a>无畏</a>法除灭一切诸障碍</p>
<p style="text-align: left">
	　　修习甚深法饶益一切众</p>
<p style="text-align: left">
	　　此忍增妙智具足菩萨行</p>
<p style="text-align: left">
	　　深入寂灭法谛了悉如化</p>
<p style="text-align: left">
	　　示现无量行而实无所行</p>
<p style="text-align: left">
	　　胜地修菩提随顺如化行</p>
<p style="text-align: left">
	　　如化常寂灭菩萨行亦然</p>
<p style="text-align: left">
	　　了知众生类及无量行业</p>
<p style="text-align: left">
	　　平等悉如化解脱亦如是</p>
<p style="text-align: left">
	　　明解三世佛一切悉如化</p>
<p style="text-align: left">
	　　无量本行愿化成诸导师</p>
<p style="text-align: left">
	　　大慈悲弥广化众生清净</p>
<p style="text-align: left">
	　　清净即是化化力持应现</p>
<p style="text-align: left">
	　　世间悉虚妄菩萨解如化</p>
<p style="text-align: left">
	　　化性诸世间种种业庄严</p>
<p style="text-align: left">
	　　变化藏严饰究竟菩萨行</p>
<p style="text-align: left">
	　　随世诸行业种种杂无量</p>
<p style="text-align: left">
	　　化是虚妄法出生化虚妄</p>
<p style="text-align: left">
	　　菩萨所行法皆悉离虚妄</p>
<p style="text-align: left">
	　　化智海决定化印印世间</p>
<p style="text-align: left">
	　　化非生灭法智慧亦如是</p>
<p style="text-align: left">
	　　第十忍明观清净如虚空</p>
<p style="text-align: left">
	　　虚空众生法等观无别异</p>
<p style="text-align: left">
	　　智满如虚空除灭诸障碍</p>
<p style="text-align: left">
	　　虚空性无杂世间亦如是</p>
<p style="text-align: left">
	　　成就空忍力如空不可尽</p>
<p style="text-align: left">
	　　境界如虚空不取虚妄相</p>
<p style="text-align: left">
	　　虚空无自性虚空不可断</p>
<p style="text-align: left">
	　　虚空无种种智力亦如是</p>
<p style="text-align: left">
	　　譬如虚空性无有初中后</p>
<p style="text-align: left">
	　　虚空无异性智慧亦如是</p>
<p style="text-align: left">
	　　如是正观法皆悉如虚空</p>
<p style="text-align: left">
	　　无生亦无灭平等观诸法</p>
<p style="text-align: left">
	　　安住虚空法广为十方说</p>
<p style="text-align: left">
	　　虚空方便忍调伏一切魔</p>
<p style="text-align: left">
	　　虚空无自性世间亦如是</p>
<p style="text-align: left">
	　　有性无性法平等如虚空</p>
<p style="text-align: left">
	　　一方便庄严观世间虚空</p>
<p style="text-align: left">
	　　悉知三世法犹如虚空性</p>
<p style="text-align: left">
	　　菩萨智慧身音声如虚空</p>
<p style="text-align: left">
	　　身性亦虚空安住虚空智</p>
<p style="text-align: left">
	　　是名十种忍佛子具足行</p>
<p style="text-align: left">
	　　心安住忍力广为十方说</p>
<p style="text-align: left">
	　　真佛子善学超成智慧力</p>
<p style="text-align: left">
	　　法力定智力随顺修菩提</p>
<p style="text-align: left">
	　　深入此忍门成就无碍智</p>
<p style="text-align: left">
	　　调伏一切恶转无上法轮</p>
<p style="text-align: left">
	　　安住无量法一切莫能知</p>
<p style="text-align: left">
	　　调御师智海菩萨尽原底</p>
<p style="text-align: left">
	　　谦下行菩提得此深法忍</p>
<p style="text-align: left">
	　　妙法清净意悉满一切愿</p>
<p style="text-align: left">
	　　一切众生类诸佛刹微尘</p>
<p style="text-align: left">
	　　悉可算其数菩萨德难知</p>
<p style="text-align: left">
	　　若有真佛子成此十种忍</p>
<p style="text-align: left">
	　　一切诸众生无能知境界</p>
<p style="text-align: left">
	　　心王菩萨问阿僧祇品第二十五</p>
<p style="text-align: left">
	　　尔时心王菩萨白佛言。<a>世尊</a>。所谓阿僧祇。不可量。无分齐。无周遍。不可数。不可称量。不可思议。不可说。不可说不可说。世尊。云何阿僧祇。乃至不可说不可说耶。佛告心王菩萨言。善哉善哉。善男子。饶益众生故。乃能问此如来应供等正觉。佛智境界甚深之义。善男子。汝今谛听。我当说之。尔时心王菩萨白佛言。世尊。唯然善听。佛告心王菩萨言。百千百千名一拘梨。拘梨拘梨名一不变。不变不变名一那由他。那由他那由他名一鞞婆逻。鞞婆逻鞞婆逻名一作。作作名一来。来来名一胜。胜胜名一复次。复次复次名一阿婆逻。阿婆逻阿婆逻名一得胜。得胜得胜名一分界。分界分界名一充满。充满充满名一量。量量名一解。解解名一此解。此解此解名一离欲。离欲离欲名一舍。舍舍名一聚。聚聚名一通。通通名一频申。频申频申名一网。网网名一众流。众流众流名一出。出出名一分。分分名一分别。分别分别名一称。称称名一持。持持名一不颠倒。不颠倒不颠倒名一不幡。不幡不幡名一正。正正名一慧。慧慧名一第一。第一第一名一觉。觉觉名一毗遮妒。毗遮妒毗遮妒名一极高。极高极高名一妙。妙妙名一逻婆。逻婆逻婆名一诃梨婆。诃梨婆诃梨婆名一解脱。解脱解脱名一黄。黄黄名一诃梨那。诃梨那诃梨那名一因。因因名一贤觉。贤觉贤觉名一明相。明相明相名一摩楼陀。摩楼陀摩楼陀名一忍。忍忍名一枝。枝枝名一摩楼摩。摩楼摩摩楼摩名一等。等等名一离疑。离疑离疑名一种。种种名一不放逸。不放逸不放逸名一摩多罗。摩多罗摩多罗名一动。动动名一到。到到名一说。说说名一白。白白名一了别。了别了别名一究竟。究竟究竟名一清凉。清凉清凉名一阿罗。阿罗阿罗名一潮。潮潮名一油。油油名一只逻。只逻只逻名一味。味味名一泥逻。泥逻泥逻名一戏。戏戏名一斯罗。斯罗斯罗名一聚沫。聚沫聚沫名一弥罗。弥罗弥罗名一坚固。坚固坚固名一风。风风名一满。满满名一不可称量。不可称量不可称量名一根。根根名一微细。微细微细名一莲华。莲华莲华名一摩伽婆。摩伽婆摩伽婆名一不可度。不可度不可度名一醯楼。醯楼醯楼名一语。语语名一劫。劫劫名一婆婆。婆婆婆婆名一间。间间名一无间。无间无间名一离垢。离垢离垢名一实胜。实胜实胜名一弥罗覆。弥罗覆弥罗覆名一遮摩罗。遮摩罗遮摩罗名一法。法法名一波罗摩驮。波罗摩驮波罗摩驮名一决定。决定决定名一流转。流转流转名一广说。广说广说名一无尽。无尽无尽名一等真实。等真实等真实名一<a>无我</a>。无我无我名一阿槃陀。阿槃陀阿槃陀名一青莲华。青莲华青莲华名一数。数数名一趣。趣趣名一受。受受名一阿僧祇。阿僧祇阿僧祇名一阿僧祇转。阿僧祇转阿僧祇转名一无量。无量无量名一无量转。无量转无量转名一无分齐。无分齐无分齐名一无分齐转。无分齐转无分齐转名一无周遍。无周遍无周遍名一无周遍转。无周遍转无周遍转名一无数。无数无数名一无数转。无数转无数转名一不可称。不可称不可称名一不可称转。不可称转不可称转名一不可思议。不可思议不可思议名一不可思议转。不可思议转不可思议转名一不可量。不可量不可量名一不可量转。不可量转不可量转名一不可说。不可说不可说名一不可说转。不可说转不可说转名一不可说转转。尔时世尊。为心王菩萨。以偈颂曰。</p>
<p style="text-align: left">
	　　不可言说不可说充满一切不可说</p>
<p style="text-align: left">
	　　不可言说诸劫中说不可说不可尽</p>
<p style="text-align: left">
	　　不可言说诸佛刹皆悉尽末为微尘</p>
<p style="text-align: left">
	　　悉于一一微尘中演说一切不可说</p>
<p style="text-align: left">
	　　悉能善于一念中说不可说诸世界</p>
<p style="text-align: left">
	　　不可称说诸劫中念念次第而演说</p>
<p style="text-align: left">
	　　不可说劫犹可尽而不可说不可尽</p>
<p style="text-align: left">
	　　悉于一一微尘中分别演说不可说</p>
<p style="text-align: left">
	　　不可说劫犹可尽而不可说不可尽</p>
<p style="text-align: left">
	　　不可言说微尘中悉有不可说众生</p>
<p style="text-align: left">
	　　皆共赞叹普贤德犹尚不能令穷尽</p>
<p style="text-align: left">
	　　设使一微毛端处有不可说诸普贤</p>
<p style="text-align: left">
	　　彼诸一切普贤等说不可说不能尽</p>
<p style="text-align: left">
	　　如一微细毛端处十方世界亦如是</p>
<p style="text-align: left">
	　　于彼一一毛端处置不可说诸佛刹</p>
<p style="text-align: left">
	　　毛端能量虚空尽而说佛刹不可尽</p>
<p style="text-align: left">
	　　于彼一一毛道中种种无量诸佛刹</p>
<p style="text-align: left">
	　　有同类者不可说亦有异类不可说</p>
<p style="text-align: left">
	　　于彼一一毛道中有不可说净佛刹</p>
<p style="text-align: left">
	　　以不可说庄严具庄严彼彼诸佛刹</p>
<p style="text-align: left">
	　　于彼一一毛道中演出名身不可说</p>
<p style="text-align: left">
	　　于彼一一诸名身广宣无量诸佛名</p>
<p style="text-align: left">
	　　一一如来自身中变化毛孔不可说</p>
<p style="text-align: left">
	　　于彼一一毛孔中出生异色不可说</p>
<p style="text-align: left">
	　　于彼一一异色中放妙光明不可说</p>
<p style="text-align: left">
	　　于彼一一光明中出宝莲华不可说</p>
<p style="text-align: left">
	　　于彼一一宝莲华各有宝叶不可说</p>
<p style="text-align: left">
	　　于彼一一宝莲叶有微妙色不可说</p>
<p style="text-align: left">
	　　于彼一一妙色中出生莲华不可说</p>
<p style="text-align: left">
	　　于彼一一莲华中各放光明不可说</p>
<p style="text-align: left">
	　　于彼一一光明中出生净月不可说</p>
<p style="text-align: left">
	　　于彼一一诸月中复出净月不可说</p>
<p style="text-align: left">
	　　于彼一一净月中出净光明不可说</p>
<p style="text-align: left">
	　　于彼一一光明中出不可说明净日</p>
<p style="text-align: left">
	　　于彼一一诸日中出不可说净妙色</p>
<p style="text-align: left">
	　　于彼一一妙色中出不可说净光明</p>
<p style="text-align: left">
	　　于彼净妙光明中出不可说师子座</p>
<p style="text-align: left">
	　　不可言说庄严具出不可说净光明</p>
<p style="text-align: left">
	　　于彼一一光明中出不可说异妙色</p>
<p style="text-align: left">
	　　于彼一一妙色中出不可说明净宝</p>
<p style="text-align: left">
	　　于彼一一明净宝出不可说不可说</p>
<p style="text-align: left">
	　　金刚宝藏如须弥清净具足而庄严</p>
<p style="text-align: left">
	　　于彼一宝须弥中有不可说不可说</p>
<p style="text-align: left">
	　　微妙殊特诸佛刹清净具足而庄严</p>
<p style="text-align: left">
	　　如此一宝须弥山一切须弥亦如是</p>
<p style="text-align: left">
	　　悉有无量不可说具足清净诸佛刹</p>
<p style="text-align: left">
	　　是不可说不可说皆悉分别不可说</p>
<p style="text-align: left">
	　　摄取不可言说转出生光明不可说</p>
<p style="text-align: left">
	　　于彼一一光明中出生诸佛不可说</p>
<p style="text-align: left">
	　　彼诸一切如来等说不可说清净偈</p>
<p style="text-align: left">
	　　彼偈悉于念念中说不可说真实谛</p>
<p style="text-align: left">
	　　示现一切未来际如来智慧无穷尽</p>
<p style="text-align: left">
	　　彼诸一一如来等出不可说梵音声</p>
<p style="text-align: left">
	　　于彼一一梵音中转不可说净法轮</p>
<p style="text-align: left">
	　　于彼一一法轮中雨不可说修多罗</p>
<p style="text-align: left">
	　　于彼一一修多罗分别诸法不可说</p>
<p style="text-align: left">
	　　于彼一一诸法中又说诸法不可说</p>
<p style="text-align: left">
	　　又复于彼诸法中说众生依不可说</p>
<p style="text-align: left">
	　　又于一一毛道中不可说劫说正法</p>
<p style="text-align: left">
	　　如彼一微毛端处一切十方亦如是</p>
<p style="text-align: left">
	　　不可称说无碍心变化诸佛不可说</p>
<p style="text-align: left">
	　　彼诸一一化如来所出变化不可说</p>
<p style="text-align: left">
	　　彼诸一切所变化遍游佛刹不可说</p>
<p style="text-align: left">
	　　不可称说变<a>化身</a>种种妙色而庄严</p>
<p style="text-align: left">
	　　彼不可说佛世界分别一切诸众生</p>
<p style="text-align: left">
	　　清净一切众生类度脱一切诸群生</p>
<p style="text-align: left">
	　　庄严庄严不可说成就神力不可说</p>
<p style="text-align: left">
	　　清净自在不可说应现众生不可说</p>
<p style="text-align: left">
	　　神力自在不可说智慧境界不可说</p>
<p style="text-align: left">
	　　不可称说神力持普<a>转世</a>间令清净</p>
<p style="text-align: left">
	　　不可说净方便法说修多罗不可说</p>
<p style="text-align: left">
	　　于彼一一修多罗摄诸佛法不可说</p>
<p style="text-align: left">
	　　于彼一一净法中复说正法不可说</p>
<p style="text-align: left">
	　　于彼一一诸法中说不可说决定法</p>
<p style="text-align: left">
	　　于彼一一决定中说不可说众生依</p>
<p style="text-align: left">
	　　不可称说种类法不可称说种类心</p>
<p style="text-align: left">
	　　不可称说非类法不可称说非类心</p>
<p style="text-align: left">
	　　不可称说非类根不可称说非类语</p>
<p style="text-align: left">
	　　彼悉能于念念中调伏众生不可说</p>
<p style="text-align: left">
	　　不可称说自在力应现众生不可说</p>
<p style="text-align: left">
	　　彼不可说应化时或有同类不同类</p>
<p style="text-align: left">
	　　菩萨皆悉分别知诸明算者不能数</p>
<p style="text-align: left">
	　　菩萨于一毛端处安置佛刹不可说</p>
<p style="text-align: left">
	　　或有微细或广狭净秽无量不可说</p>
<p style="text-align: left">
	　　于彼一一佛刹中复有佛刹不可说</p>
<p style="text-align: left">
	　　菩萨皆悉分别知如是佛刹不可说</p>
<p style="text-align: left">
	　　一毛端处无量刹而于其中不迫迮</p>
<p style="text-align: left">
	　　微小毛端亦不大悉容弥广诸佛刹</p>
<p style="text-align: left">
	　　不令佛刹有杂乱形相如本而无异</p>
<p style="text-align: left">
	　　一佛刹有无量刹一切佛刹亦如是</p>
<p style="text-align: left">
	　　一毛端处悉容受如虚空等无量刹</p>
<p style="text-align: left">
	　　佛刹形相不可说一毛端处各殊别</p>
<p style="text-align: left">
	　　入于一毫毛道中次第悉入不可说</p>
<p style="text-align: left">
	　　毛道摄取不可说毛道亦无究竟满</p>
<p style="text-align: left">
	　　次第劫入不可说常能摄取不可说</p>
<p style="text-align: left">
	　　种种方便不可说度脱众生不可说</p>
<p style="text-align: left">
	　　具足摄取是方便境界无量不可说</p>
<p style="text-align: left">
	　　菩萨深入不可说是名深入不可说</p>
<p style="text-align: left">
	　　意根深广不可说遍游诸方不可说</p>
<p style="text-align: left">
	　　勇猛精进不可说具足自在不可说</p>
<p style="text-align: left">
	　　彼诸大愿不可说所得功德不可说</p>
<p style="text-align: left">
	　　彼诸境界不可说能究竟度不可说</p>
<p style="text-align: left">
	　　菩萨身业不可说口业清净不可说</p>
<p style="text-align: left">
	　　意业清净不可说清净解脱不可说</p>
<p style="text-align: left">
	　　清净智慧不可说微妙奇特不可说</p>
<p style="text-align: left">
	　　方便深入不可说除灭疑惑不可说</p>
<p style="text-align: left">
	　　勇猛精进不可说深入正法不可说</p>
<p style="text-align: left">
	　　甚深三昧不可说究竟彼岸不可说</p>
<p style="text-align: left">
	　　一切众生不可说一切佛刹不可说</p>
<p style="text-align: left">
	　　诸众生身不可说众生希望不可说</p>
<p style="text-align: left">
	　　彼诸业报不可说知众生欲不可说</p>
<p style="text-align: left">
	　　知众生性不可说分别众生不可说</p>
<p style="text-align: left">
	　　彼应化时不可说随所出处不可说</p>
<p style="text-align: left">
	　　随方便道不可说彼诸出者不可说</p>
<p style="text-align: left">
	　　无上智慧不可说彼方便道不可说</p>
<p style="text-align: left">
	　　彼诸所说不可说一切转时不可说</p>
<p style="text-align: left">
	　　如是成就大慈悲饶益一切诸世间</p>
<p style="text-align: left">
	　　应现色像不可说游诸佛刹不可说</p>
<p style="text-align: left">
	　　菩萨智慧甚明净睹十方佛不可说</p>
<p style="text-align: left">
	　　所问正法不可说诸佛应答不可说</p>
<p style="text-align: left">
	　　应现色像不可说游行诸方不可说</p>
<p style="text-align: left">
	　　往诣佛所不可说示现自在不可说</p>
<p style="text-align: left">
	　　以不可说诸色像诣不可说如来所</p>
<p style="text-align: left">
	　　以不可说供养具供不可说诸如来</p>
<p style="text-align: left">
	　　不可称说清净宝不可称说众宝华</p>
<p style="text-align: left">
	　　不可称说妙华鬘供不可说诸最胜</p>
<p style="text-align: left">
	　　彼深<a>信心</a>不可说清净解脱不可说</p>
<p style="text-align: left">
	　　正直希望不可说恭敬供养一切佛</p>
<p style="text-align: left">
	　　成就施心不可说过去施心不可说</p>
<p style="text-align: left">
	　　修行布施不可说内外悉施不可说</p>
<p style="text-align: left">
	　　禁戒清净不可说信心清净不可说</p>
<p style="text-align: left">
	　　赞叹最胜不可说生妙法爱不可说</p>
<p style="text-align: left">
	　　具足诸忍不可说深解无生不可说</p>
<p style="text-align: left">
	　　成就寂灭不可说住寂灭地不可说</p>
<p style="text-align: left">
	　　具足精进不可说过去妙心不可说</p>
<p style="text-align: left">
	　　不退转心不可说忍辱之心不可说</p>
<p style="text-align: left">
	　　一切禅藏不可说观察诸法不可说</p>
<p style="text-align: left">
	　　寂静定意不可说了知诸禅不可说</p>
<p style="text-align: left">
	　　波罗蜜慧不可说成就三昧不可说</p>
<p style="text-align: left">
	　　决定解法不可说究竟诸佛不可说</p>
<p style="text-align: left">
	　　菩萨行门不可说具足诸愿不可说</p>
<p style="text-align: left">
	　　智慧境界不可说清净法门不可说</p>
<p style="text-align: left">
	　　彼诸法力不可说清净住法不可说</p>
<p style="text-align: left">
	　　菩萨<a>正念</a>不可说彼诸法界不可说</p>
<p style="text-align: left">
	　　修行智慧不可说善学智慧不可说</p>
<p style="text-align: left">
	　　彼智慧身不可说住持智慧不可说</p>
<p style="text-align: left">
	　　彼净法轮不可说彼法智慧不可说</p>
<p style="text-align: left">
	　　彼妙法云不可说彼妙法雨不可说</p>
<p style="text-align: left">
	　　彼诸神力不可说解方便法不可说</p>
<p style="text-align: left">
	　　彼悉能于念念中解深法界不可说</p>
<p style="text-align: left">
	　　成就回向不可说于念念中遍游行</p>
<p style="text-align: left">
	　　诸佛刹海不可说所诣诸佛不可说</p>
<p style="text-align: left">
	　　分别佛刹不可说种种庄严不可说</p>
<p style="text-align: left">
	　　庄严清净不可说微妙净色不可说</p>
<p style="text-align: left">
	　　种种杂色不可说众庄严具不可说</p>
<p style="text-align: left">
	　　清净佛刹不可说垢秽佛刹不可说</p>
<p style="text-align: left">
	　　深入众生不可说众生诸界不可说</p>
<p style="text-align: left">
	　　彼诸业报不可说众生所行不可说</p>
<p style="text-align: left">
	　　种种诸根不可说众生虚妄不可说</p>
<p style="text-align: left">
	　　众生诸性不可说众生欲乐不可说</p>
<p style="text-align: left">
	　　众生威仪不可说众生烦恼不可说</p>
<p style="text-align: left">
	　　众生清净不可说调伏众生不可说</p>
<p style="text-align: left">
	　　菩萨神力不可说所变化身不可说</p>
<p style="text-align: left">
	　　随顺诸行不可说度脱众生不可说</p>
<p style="text-align: left">
	　　示现自在不可说放大光明不可说</p>
<p style="text-align: left">
	　　光明妙色不可说令众生净不可说</p>
<p style="text-align: left">
	　　彼于一一毛端中放光明网不可说</p>
<p style="text-align: left">
	　　光明网色不可说普照佛刹不可说</p>
<p style="text-align: left">
	　　勇猛精进不可说成就无畏不可说</p>
<p style="text-align: left">
	　　寂静三昧不可说调伏世间不可说</p>
<p style="text-align: left">
	　　清净身业不可说清净口业不可说</p>
<p style="text-align: left">
	　　意业无量不可说清净胜行不可说</p>
<p style="text-align: left">
	　　成就智宝不可说深入法界不可说</p>
<p style="text-align: left">
	　　诸陀罗尼不可说菩萨善学不可说</p>
<p style="text-align: left">
	　　音声清净不可说智慧知音不可说</p>
<p style="text-align: left">
	　　真实正念不可说持众生语不可说</p>
<p style="text-align: left">
	　　菩萨所行不可说正觉清净不可说</p>
<p style="text-align: left">
	　　离众恐怖不可说调伏世间不可说</p>
<p style="text-align: left">
	　　不可称说真佛子彼清净行不可说</p>
<p style="text-align: left">
	　　赞叹佛子不可说欲究竟尽不可说</p>
<p style="text-align: left">
	　　不可称说诸导师赞叹菩萨不可说</p>
<p style="text-align: left">
	　　彼诸菩萨不可说清净功德不可说</p>
<p style="text-align: left">
	　　彼诸分齐不可说随彼所住不可说</p>
<p style="text-align: left">
	　　随住智慧不可说不可说劫不能说</p>
<p style="text-align: left">
	　　乐见诸佛不可说长养智慧不可说</p>
<p style="text-align: left">
	　　永度正法不可说离碍正法不可说</p>
<p style="text-align: left">
	　　正观三世不可说三世智慧不可说</p>
<p style="text-align: left">
	　　彼所称量不可说出生智慧不可说</p>
<p style="text-align: left">
	　　菩萨胜行不可说种种所愿不可说</p>
<p style="text-align: left">
	　　清净所愿不可说具足菩提不可说</p>
<p style="text-align: left">
	　　诸佛菩提不可说彼起智慧不可说</p>
<p style="text-align: left">
	　　分别真实不可说知一切法不可说</p>
<p style="text-align: left">
	　　清净佛刹不可说所行诸力不可说</p>
<p style="text-align: left">
	　　彼所修习不可说一念开悟不可说</p>
<p style="text-align: left">
	　　广说正法不可说诸佛自在不可说</p>
<p style="text-align: left">
	　　踊跃欢喜不可说示现世间不可说</p>
<p style="text-align: left">
	　　转妙法轮不可说离众怖畏不可说</p>
<p style="text-align: left">
	　　所说正法不可说度脱众生不可说</p>
<p style="text-align: left">
	　　不可称说一切劫赞叹菩萨诸功德</p>
<p style="text-align: left">
	　　彼诸大劫犹可尽赞叹功德不可尽</p>
<p style="text-align: left">
	　　不可称说诸如来各有无量清净根</p>
<p style="text-align: left">
	　　不可说劫常赞叹如来功德犹不尽</p>
<p style="text-align: left">
	　　一切十方诸众生皆悉一时成正觉</p>
<p style="text-align: left">
	　　彼诸正觉一一有不可称说净妙身</p>
<p style="text-align: left">
	　　彼净妙身一一有不可称说如来头</p>
<p style="text-align: left">
	　　彼如来头一一有不可称说广长舌</p>
<p style="text-align: left">
	　　彼广长舌一一出无量清净妙音声</p>
<p style="text-align: left">
	　　以彼一一妙音声不可说劫赞叹佛</p>
<p style="text-align: left">
	　　不可称说一切劫宣扬赞叹佛功德</p>
<p style="text-align: left">
	　　不可说劫犹可尽叹佛功德无穷尽</p>
<p style="text-align: left">
	　　若于一小微尘中有诸佛刹不可说</p>
<p style="text-align: left">
	　　于彼一一佛刹中各有贤首不可说</p>
<p style="text-align: left">
	　　贤首如来世界中复有佛刹不可说</p>
<p style="text-align: left">
	　　一切法界无有余其中所有诸微尘</p>
<p style="text-align: left">
	　　于彼一一微尘中佛刹成败不可说</p>
<p style="text-align: left">
	　　于彼一一微尘中安置佛刹不可说</p>
<p style="text-align: left">
	　　复置刹海不可说分别方类不可说</p>
<p style="text-align: left">
	　　于彼一一佛刹中不可称说诸如来</p>
<p style="text-align: left">
	　　彼诸如来所<a>寿命</a>不可称说诸大劫</p>
<p style="text-align: left">
	　　诸佛所行不可说微妙正法不可说</p>
<p style="text-align: left">
	　　威神道力不可说离障碍智不可说</p>
<p style="text-align: left">
	　　微妙智慧不可说境界甚深不可说</p>
<p style="text-align: left">
	　　十力功德不可说佛觉菩提不可说</p>
<p style="text-align: left">
	　　清净深入不可说清净法界不可说</p>
<p style="text-align: left">
	　　彼智慧藏不可说分别功德不可说</p>
<p style="text-align: left">
	　　菩萨究竟正随顺具足回向不可说</p>
<p style="text-align: left">
	　　分别无量诸回向回向一切诸导师</p>
<p style="text-align: left">
	　　不可称说诸大劫一心正受诸三昧</p>
<p style="text-align: left">
	　　于不可说诸佛所所行清净不可说</p>
<p style="text-align: left">
	　　得不可说无碍心悉遍游行十方界</p>
<p style="text-align: left">
	　　所修行业不可说神力应现不可说</p>
<p style="text-align: left">
	　　分别佛刹不可说诸佛现前不可说</p>
<p style="text-align: left">
	　　勇猛精进不可说究竟智慧不可说</p>
<p style="text-align: left">
	　　未曾离于一坐处而能遍游十方界</p>
<p style="text-align: left">
	　　不可称说诸大劫遍游十方诸佛刹</p>
<p style="text-align: left">
	　　智慧方便不可说如实智慧不可说</p>
<p style="text-align: left">
	　　转净智慧不可说念念示现不可说</p>
<p style="text-align: left">
	　　于诸一一语言中解佛智慧不可说</p>
<p style="text-align: left">
	　　或于一时觉菩提或种种时觉菩提</p>
<p style="text-align: left">
	　　入诸毛端不可说入诸微细不可说</p>
<p style="text-align: left">
	　　殊特胜性不可说见诸如来不可说</p>
<p style="text-align: left">
	　　一一方便不可说随顺善入诸<a>佛性</a></p>
<p style="text-align: left">
	　　诸佛刹性不可说悉能随顺入菩提</p>
<p style="text-align: left">
	　　不坏法界不可说佛众生刹不可说</p>
<p style="text-align: left">
	　　三世所摄不可说菩萨究竟不可说</p>
		

	
	

		</div></div><hr><script charset='utf-8' src='../../js/footer.js'></script></body></html>