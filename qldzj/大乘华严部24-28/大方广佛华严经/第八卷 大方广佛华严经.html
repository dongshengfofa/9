<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八卷 <a>大方广佛华严经</a></strong></p>
<p style="text-align: left">
	　　佛升须弥顶品第九</p>
<p style="text-align: left">
	　　尔时如来。威神力故。十方一切诸佛世界。诸四天下一一阎浮提。皆有如来坐菩提树下无不显现。彼诸<a>菩萨</a>各承佛神力。说种种法。皆悉自谓在于佛所。尔时<a>世尊</a>威神力故。不起此座。升须弥顶向帝释殿。尔时帝释遥见佛来。即于妙胜殿上。敷置众宝师子之座。以万种杂宝而庄严之。万种宝帐弥覆其上。以万宝网。而绞络之。次上万种众妙宝盖。天缯杂宝以为垂带。万种璎珞而庄严之。万种宝衣以敷座上。一万天子在前立侍。一万梵天而围绕之。一万光明以为照耀。</p>
<p style="text-align: left">
	　　尔时帝释。为佛庄严师子座已。合掌恭敬白佛言。善来世尊。唯愿哀处我此宫殿。尔时世尊。即受其请升妙胜殿。一切十方亦复如是。尔时帝释无量乐音。佛神力故寂然无声。即自忆念于过去佛所种诸善根。以偈颂曰。</p>
<p style="text-align: left">
	　　迦葉如来具大慈诸吉祥中最无上</p>
<p style="text-align: left">
	　　彼佛曾来入此处是故此地最吉祥</p>
<p style="text-align: left">
	　　拘那牟尼慧无碍诸吉祥中最无上</p>
<p style="text-align: left">
	　　彼佛曾来入此处是故此地最吉祥</p>
<p style="text-align: left">
	　　拘楼佛身如金山诸吉祥中最无上</p>
<p style="text-align: left">
	　　彼佛曾来入此处是故此地最吉祥</p>
<p style="text-align: left">
	　　随叶如来离三垢诸吉祥中最无上</p>
<p style="text-align: left">
	　　彼佛曾来入此处是故此地最吉祥</p>
<p style="text-align: left">
	　　尸弃如来常寂然诸吉祥中最无上</p>
<p style="text-align: left">
	　　彼佛曾来入此处是故此地最吉祥</p>
<p style="text-align: left">
	　　毗婆尸佛如满月诸吉祥中最无上</p>
<p style="text-align: left">
	　　彼佛曾来入此处是故此地最吉祥</p>
<p style="text-align: left">
	　　弗沙明达第一义诸吉祥中最无上</p>
<p style="text-align: left">
	　　彼佛曾来入此处是故此地最吉祥</p>
<p style="text-align: left">
	　　提舍如来辩无碍诸吉祥中最无上</p>
<p style="text-align: left">
	　　彼佛曾来入此处是故此地最吉祥</p>
<p style="text-align: left">
	　　波头摩佛净无垢诸吉祥中最无上</p>
<p style="text-align: left">
	　　彼佛曾来入此处是故此地最吉祥</p>
<p style="text-align: left">
	　　锭光如来明普照诸吉祥中最无上</p>
<p style="text-align: left">
	　　彼佛曾来入此处是故此地最吉祥</p>
<p style="text-align: left">
	　　如此间帝释佛神力故。以偈赞叹十佛功德。如是十方帝释。各自忆念过去佛所所种善根。以偈赞叹亦复如是。尔时世尊。升师子座结跏趺坐。坐已宫殿忽然广博。如忉利天处。一切十方亦复如是。</p>
<p style="text-align: left">
	　　菩萨云集妙胜殿上说偈品第十</p>
<p style="text-align: left">
	　　尔时十方各过百佛世界微尘数刹。一一方各十世界。其世界名因陀罗。次名莲华。次名众宝。次名优钵罗。次名妙行。次名善行。次名<a>欢喜</a>。次名星宿。次名无厌慈。次名<a>虚空</a>。其佛号不变月。次号无尽月。次号不动月。次号香风月。次号<a>自在</a>天月。次号清净月。次号无上月。次号星宿月。次号不衰变月。次号无量自在月。其菩萨名法慧。次名一切慧。次名胜慧。次名功德慧。次名精进慧。次名善慧。次名智慧。次名真实慧。次名无上慧。次名坚固慧。此诸菩萨。各于其国佛所。净修梵行。尔时佛神力故。彼一一菩萨。各将一佛世界微尘数菩萨眷属俱。来诣佛所恭敬<a>礼拜</a>。又佛神力故。化作宝藏师子之座。结跏趺坐充满十方。如此世界须弥山顶菩萨云集。十方世界亦复如是。</p>
<p style="text-align: left">
	　　尔时世尊。从两足指放百千亿妙色光明。普照十方一切世界。诸四天下菩提树下。须弥山顶妙胜殿上。如来大众皆悉显现。尔时法慧菩萨。承佛神力普观十方。以偈颂曰。</p>
<p style="text-align: left">
	　　<a>天人</a>师悉现一切严净刹</p>
<p style="text-align: left">
	　　须弥山王顶帝释妙胜殿</p>
<p style="text-align: left">
	　　哀受天王请故处其宫殿</p>
<p style="text-align: left">
	　　一一各以十吉祥偈赞佛</p>
<p style="text-align: left">
	　　诸佛大眷属清净菩萨众</p>
<p style="text-align: left">
	　　斯从十方来跏趺正安坐</p>
<p style="text-align: left">
	　　各同其名字如我菩萨众</p>
<p style="text-align: left">
	　　舍离于本刹往诣诸佛所</p>
<p style="text-align: left">
	　　本国诸世尊名号皆悉同</p>
<p style="text-align: left">
	　　各于其佛所净修菩萨行</p>
<p style="text-align: left">
	　　诸佛子当知如来威神力</p>
<p style="text-align: left">
	　　一切世界中各谓佛在前</p>
<p style="text-align: left">
	　　今我等见佛坐释妙胜殿</p>
<p style="text-align: left">
	　　十方亦如是如来自在力</p>
<p style="text-align: left">
	　　一切世界中发心求佛者</p>
<p style="text-align: left">
	　　先立清净愿修习菩萨行</p>
<p style="text-align: left">
	　　菩萨净<a>修行</a>无量无数劫</p>
<p style="text-align: left">
	　　于法界无碍无能测量者</p>
<p style="text-align: left">
	　　悉普照十方灭除愚痴闇</p>
<p style="text-align: left">
	　　一切无与等是故莫能知</p>
<p style="text-align: left">
	　　尔时一切慧菩萨。承佛神力普观十方。以偈颂曰。</p>
<p style="text-align: left">
	　　无量无数劫虽常见如来</p>
<p style="text-align: left">
	　　于此<a>正法</a>中犹未睹真实</p>
<p style="text-align: left">
	　　<a>妄想</a>取诸法增长痴惑网</p>
<p style="text-align: left">
	　　轮回<a>生死</a>中盲冥不见佛</p>
<p style="text-align: left">
	　　虽复观诸法犹未见实相</p>
<p style="text-align: left">
	　　一切法生灭但着假名字</p>
<p style="text-align: left">
	　　一切法无生一切法无灭</p>
<p style="text-align: left">
	　　若能如是解诸佛常现前</p>
<p style="text-align: left">
	　　无取亦无见空寂无真实</p>
<p style="text-align: left">
	　　诸佛本来空不可得思量</p>
<p style="text-align: left">
	　　若解一切法不可思量者</p>
<p style="text-align: left">
	　　彼于诸烦恼其心无所染</p>
<p style="text-align: left">
	　　虚妄取<a>法相</a>是则为痴冥</p>
<p style="text-align: left">
	　　是故不见佛亦不得真实</p>
<p style="text-align: left">
	　　牟尼离三世相好悉具足</p>
<p style="text-align: left">
	　　于住无所住法界悉清净</p>
<p style="text-align: left">
	　　因缘故法生因缘故法灭</p>
<p style="text-align: left">
	　　如是观如来究竟离痴惑</p>
<p style="text-align: left">
	　　法慧先已说清净微妙法</p>
<p style="text-align: left">
	　　我从彼胜闻菩提难思议</p>
<p style="text-align: left">
	　　尔时胜慧菩萨。承佛神力普观十方。以偈颂曰。</p>
<p style="text-align: left">
	　　如来智甚深一切莫能测</p>
<p style="text-align: left">
	　　不知真实法<a>世间</a>悉迷惑</p>
<p style="text-align: left">
	　　童蒙思惟是虚妄取诸法</p>
<p style="text-align: left">
	　　是故不见佛具足清净相</p>
<p style="text-align: left">
	　　愚痴心迷惑妄取五阴相</p>
<p style="text-align: left">
	　　不了真实性是故不见佛</p>
<p style="text-align: left">
	　　分别一切法皆悉无真实</p>
<p style="text-align: left">
	　　如是解诸法则见卢舍那</p>
<p style="text-align: left">
	　　因前五阴故后阴相续生</p>
<p style="text-align: left">
	　　次第解五阴见佛难思议</p>
<p style="text-align: left">
	　　如宝在闇处无明故不见</p>
<p style="text-align: left">
	　　<a>真谛</a>无说者虽慧莫能睹</p>
<p style="text-align: left">
	　　如目不明净不见微妙色</p>
<p style="text-align: left">
	　　如是不净心不见诸<a>佛法</a></p>
<p style="text-align: left">
	　　犹如明净日无目者不见</p>
<p style="text-align: left">
	　　若人心谄曲终不睹诸佛</p>
<p style="text-align: left">
	　　故当净慧眼观察诸法相</p>
<p style="text-align: left">
	　　见法相明了犹如镜中像</p>
<p style="text-align: left">
	　　一切慧先说清净微妙法</p>
<p style="text-align: left">
	　　我从彼胜闻见佛卢舍那</p>
<p style="text-align: left">
	　　尔时功德慧菩萨。承佛神力普观十方。以偈颂曰。</p>
<p style="text-align: left">
	　　诸法虚无实妄取坚固相</p>
<p style="text-align: left">
	　　是故童蒙者常<a>转生</a>死轮</p>
<p style="text-align: left">
	　　不善非胜法妄作胜法相</p>
<p style="text-align: left">
	　　是故生障碍愚痴常轮转</p>
<p style="text-align: left">
	　　不知八正道云何知自心</p>
<p style="text-align: left">
	　　彼因颠倒想增长一切恶</p>
<p style="text-align: left">
	　　不见诸法空常受无量苦</p>
<p style="text-align: left">
	　　彼人不成就清净<a>法眼</a>故</p>
<p style="text-align: left">
	　　欲知一切心先当求法眼</p>
<p style="text-align: left">
	　　如我所说者能见真实佛</p>
<p style="text-align: left">
	　　若有见佛者其心无所著</p>
<p style="text-align: left">
	　　彼则见真实如佛所<a>说法</a></p>
<p style="text-align: left">
	　　若见大智慧如来妙法身</p>
<p style="text-align: left">
	　　能见如来故彼有清净眼</p>
<p style="text-align: left">
	　　无见乃能见一切真实法</p>
<p style="text-align: left">
	　　于法有所见彼则无所见</p>
<p style="text-align: left">
	　　妙哉真实法佛以导众生</p>
<p style="text-align: left">
	　　一切诸有中无生亦无死</p>
<p style="text-align: left">
	　　胜慧先已说清净微妙法</p>
<p style="text-align: left">
	　　我从彼胜闻深解诸佛道</p>
<p style="text-align: left">
	　　尔时精进慧菩萨。承佛神力普观十方。以偈颂曰。</p>
<p style="text-align: left">
	　　以诸妄想行慧眼不清净</p>
<p style="text-align: left">
	　　愚痴邪见增常不见诸佛</p>
<p style="text-align: left">
	　　若能见邪伪及以真实法</p>
<p style="text-align: left">
	　　谛了实不实则见清净佛</p>
<p style="text-align: left">
	　　见者则是垢彼则无所见</p>
<p style="text-align: left">
	　　诸佛离所见是故见清净</p>
<p style="text-align: left">
	　　世间语言法虚妄无真实</p>
<p style="text-align: left">
	　　知世从缘起能离生死患</p>
<p style="text-align: left">
	　　世间非世间观察悉平等</p>
<p style="text-align: left">
	　　二俱知真实是名真见者</p>
<p style="text-align: left">
	　　若能如是观漏尽得自在</p>
<p style="text-align: left">
	　　非有亦非无是名不二见</p>
<p style="text-align: left">
	　　虚妄非虚妄非是诸佛法</p>
<p style="text-align: left">
	　　真实无二相法性清净故</p>
<p style="text-align: left">
	　　法性自清净无相如虚空</p>
<p style="text-align: left">
	　　一切无能说智者如是观</p>
<p style="text-align: left">
	　　乐观一切法寂灭无所有</p>
<p style="text-align: left">
	　　亦知不可修能见牟尼尊</p>
<p style="text-align: left">
	　　如是见佛者功德不可量</p>
<p style="text-align: left">
	　　一切所有行寂静空无相</p>
<p style="text-align: left">
	　　尔时善慧菩萨。承佛神力普观十方。以偈颂曰。</p>
<p style="text-align: left">
	　　妙哉佛世尊无量诸如来</p>
<p style="text-align: left">
	　　离害心<a>解脱</a>自度能度彼</p>
<p style="text-align: left">
	　　<a>正见</a>世间灯如实不颠倒</p>
<p style="text-align: left">
	　　无量无数劫积德故见佛</p>
<p style="text-align: left">
	　　诸行空无实凡夫谓真谛</p>
<p style="text-align: left">
	　　一切无自性皆悉等虚空</p>
<p style="text-align: left">
	　　无尽智所说说者无所说</p>
<p style="text-align: left">
	　　了知有悉无故得难思议</p>
<p style="text-align: left">
	　　无尽说无尽众生空寂故</p>
<p style="text-align: left">
	　　知彼真实性则见大名称</p>
<p style="text-align: left">
	　　无见说是见<a>无我</a>说众生</p>
<p style="text-align: left">
	　　说见及众生是二悉非有</p>
<p style="text-align: left">
	　　见者无所见是见不坏相</p>
<p style="text-align: left">
	　　是名真实法一切佛所说</p>
<p style="text-align: left">
	　　能知真实佛及佛之所说</p>
<p style="text-align: left">
	　　普见一切世如佛卢舍那</p>
<p style="text-align: left">
	　　如来等正觉善说明净道</p>
<p style="text-align: left">
	　　精进慧菩萨演说无量法</p>
<p style="text-align: left">
	　　有无诸法相一相平等修</p>
<p style="text-align: left">
	　　如是能见佛安住真实际</p>
<p style="text-align: left">
	　　尔时智慧菩萨。承佛神力普观十方。以偈颂曰。</p>
<p style="text-align: left">
	　　我闻最胜教即生净慧光</p>
<p style="text-align: left">
	　　普照十方世悉见一切佛</p>
<p style="text-align: left">
	　　若计有众生是为最难处</p>
<p style="text-align: left">
	　　法本无真主但有假言说</p>
<p style="text-align: left">
	　　愚惑莫能知自身真实性</p>
<p style="text-align: left">
	　　如来非取相是故不见佛</p>
<p style="text-align: left">
	　　尘垢障慧眼不见等正觉</p>
<p style="text-align: left">
	　　无量无数劫<a>流转</a>生死海</p>
<p style="text-align: left">
	　　流转则生死非转是<a>涅槃</a></p>
<p style="text-align: left">
	　　生死及涅槃二皆不可得</p>
<p style="text-align: left">
	　　虚诳妄说者生死涅槃异</p>
<p style="text-align: left">
	　　迷惑贤圣法不识无上道</p>
<p style="text-align: left">
	　　如是取相者言有佛等觉</p>
<p style="text-align: left">
	　　颠倒无<a>正念</a>是故不见佛</p>
<p style="text-align: left">
	　　能知此实法寂灭真如相</p>
<p style="text-align: left">
	　　则见最正觉超出语言道</p>
<p style="text-align: left">
	　　虚妄说诸法法实无所有</p>
<p style="text-align: left">
	　　一切诸世尊谛求不可得</p>
<p style="text-align: left">
	　　明了过去世未来及现在</p>
<p style="text-align: left">
	　　究竟永寂灭故说为如来</p>
<p style="text-align: left">
	　　尔时真慧菩萨。承佛神力普观十方。以偈颂曰。</p>
<p style="text-align: left">
	　　宁受无量苦得闻佛音声</p>
<p style="text-align: left">
	　　不受一切乐而不闻佛名</p>
<p style="text-align: left">
	　　所以无量劫受此众苦恼</p>
<p style="text-align: left">
	　　流转生死中不闻佛名故</p>
<p style="text-align: left">
	　　实以无实法正觉等真伪</p>
<p style="text-align: left">
	　　以无和合相是名为菩提</p>
<p style="text-align: left">
	　　现佛非缘合去来亦复然</p>
<p style="text-align: left">
	　　一切法无相是则佛真性</p>
<p style="text-align: left">
	　　若能如是观诸法甚深义</p>
<p style="text-align: left">
	　　则见无量佛法身真实相</p>
<p style="text-align: left">
	　　于实知真实非实知非实</p>
<p style="text-align: left">
	　　善解真实际故号为正觉</p>
<p style="text-align: left">
	　　觉者无所觉是佛真妙法</p>
<p style="text-align: left">
	　　诸佛如是修非一亦非二</p>
<p style="text-align: left">
	　　知一法为众知众法为一</p>
<p style="text-align: left">
	　　法无所依处云何而缘合</p>
<p style="text-align: left">
	　　作者及所作二俱无所有</p>
<p style="text-align: left">
	　　若能如是解求之不可得</p>
<p style="text-align: left">
	　　是处不可得诸佛所依止</p>
<p style="text-align: left">
	　　法无有所依觉者无所著</p>
<p style="text-align: left">
	　　尔时无上慧菩萨。承佛神力普观十方。以偈颂曰。</p>
<p style="text-align: left">
	　　无上摩诃萨远离众生相</p>
<p style="text-align: left">
	　　上相无所有故号为无上</p>
<p style="text-align: left">
	　　微妙无所有粗者亦复无</p>
<p style="text-align: left">
	　　诸佛之所得非望亦非作</p>
<p style="text-align: left">
	　　是法不可数诸佛之境界</p>
<p style="text-align: left">
	　　亦离于无数是名佛真法</p>
<p style="text-align: left">
	　　慧日照十方灭除众闇冥</p>
<p style="text-align: left">
	　　亦非有所照亦复非无照</p>
<p style="text-align: left">
	　　常乐寂静法永离有所依</p>
<p style="text-align: left">
	　　解脱无依处不染一切法</p>
<p style="text-align: left">
	　　善见大智者真实所依住</p>
<p style="text-align: left">
	　　若无有二法当知一亦无</p>
<p style="text-align: left">
	　　无一亦无二一切皆寂灭</p>
<p style="text-align: left">
	　　三种世间空是则诸佛见</p>
<p style="text-align: left">
	　　诸<a>佛教</a>众生安住正法中</p>
<p style="text-align: left">
	　　解达无所住当见真实身</p>
<p style="text-align: left">
	　　非身即是身不转不可见</p>
<p style="text-align: left">
	　　无转亦无见是名无上身</p>
<p style="text-align: left">
	　　真慧所演说无量诸佛法</p>
<p style="text-align: left">
	　　若闻此法者常得清净眼</p>
<p style="text-align: left">
	　　尔时坚固慧菩萨。承佛神力普观十方。以偈颂曰。</p>
<p style="text-align: left">
	　　众生不知恩如来发慈慧</p>
<p style="text-align: left">
	　　出现于世间普照除众冥</p>
<p style="text-align: left">
	　　起大慈悲心普观诸群生</p>
<p style="text-align: left">
	　　具受无量苦永缚在三有</p>
<p style="text-align: left">
	　　唯除等正觉最胜尊导师</p>
<p style="text-align: left">
	　　一切天人中无可归依者</p>
<p style="text-align: left">
	　　世界若无佛及众贤<a>圣人</a></p>
<p style="text-align: left">
	　　彼诸群生类无有一切乐</p>
<p style="text-align: left">
	　　如来众贤圣出现于世间</p>
<p style="text-align: left">
	　　为开净慧眼令得永安乐</p>
<p style="text-align: left">
	　　若见如来者为得最大利</p>
<p style="text-align: left">
	　　闻佛名欢喜则是世间塔</p>
<p style="text-align: left">
	　　我等获善利现前觐如来</p>
<p style="text-align: left">
	　　闻斯微妙法悉当成佛道</p>
<p style="text-align: left">
	　　三世明解脱甚深诸境界</p>
<p style="text-align: left">
	　　一切众菩萨清净开慧眼</p>
<p style="text-align: left">
	　　我等重欢喜见佛卢舍那</p>
<p style="text-align: left">
	　　无量无边智演说不可尽</p>
<p style="text-align: left">
	　　无上慧坚固及诸佛子等</p>
<p style="text-align: left">
	　　无数亿劫中说佛德无尽</p>
<p style="text-align: left">
	　　菩萨十住品第十一</p>
<p style="text-align: left">
	　　尔时法慧菩萨承佛神力。入菩萨无量方便三昧正受。入三昧已。十方千佛世界尘数佛土之外。各见千佛世界尘数诸佛。是诸如来悉号法慧。时彼诸佛。告法慧菩萨言。善哉善哉。善男子。乃能入是菩萨无量方便三昧正受。善男子。十方各千佛刹。尘数诸佛。加汝神力故。能入是三昧正受。又卢舍那佛本愿力故。威神力故。及汝善根力故。又欲令汝广说法故。长养佛慧故。开解法界故。分别众生界故。除灭障故。入无碍境界故。无等等方便入一切智陀罗尼故。觉一切法故。善知诸根故。说法持故。所谓菩萨十住。善男子。当承佛神力说微妙法。尔时一切如来。即与法慧菩萨。无碍智。无住智。无断智。无痴智。无坏智。无恶智。无量智。无胜智。无<a>懈怠</a>智。无退智。何以故。彼三昧力法如是故。尔时诸佛。各伸右手。摩法慧菩萨顶。摩其顶已。即从定起。告众菩萨言。诸佛子。菩萨种性甚深广大。与法界虚空等。一切菩萨。从三世诸佛种性中生。诸佛子。菩萨摩诃萨十住行。去来现在诸佛所说。何等为十。一名初发心。二名治地。三名修行。四名生贵。五名方便具足。六名正心。七名不退。八名童真。九名法王子。十名灌顶。诸佛子。是名菩萨十住。去来现在诸佛所说。诸佛子。何等是菩萨摩诃萨初发心住。此菩萨。见佛三十二相八十种好妙色具足尊重难遇。或睹神变。或闻说法。或听教诫。或见众生受无量苦。或闻如来广说佛法。发菩提心。求一切智一向不回。此菩萨。因初发心得十力分。何等为十。所谓是处非处智。业报垢净智。诸根智。欲乐智。性智。一切至处道智。一切<a>禅定</a>解脱三昧正受垢净起智。<a>宿命</a>无碍智。天眼无碍智。三世漏尽智。是为十。诸佛子。彼菩萨应学十法。何等为十。所谓学恭敬供养诸佛。赞叹诸菩萨。护众生心。亲近贤明。赞不退法。修佛功德称扬叹美生诸佛前。方便修习寂静三昧。赞叹远离生死轮回。为苦众生作归依处。何以故。欲令菩提心转胜坚固成无上道。有所闻法即自开解不由他悟。</p>
<p style="text-align: left">
	　　诸佛子。何等是菩萨摩诃萨治地住。此菩萨。于一切众生发十种心。何等为十。所谓大慈心。大悲心。乐心。安住心。欢喜心。度众生心。守护众生心。我所心。师心。如来心。是为十。诸佛子。彼菩萨应学十法。何等为十。所谓先当勤学专求多闻修离欲定。近善知识。不违其教。善知时语。学无所畏。明解深义。了达正法。知坚法行。舍离痴冥。安住不动何以故。欲于一切众生增长大慈悲故。有所闻法即自开解不由他悟。</p>
<p style="text-align: left">
	　　诸佛子。何等是菩萨摩诃萨修行住。此菩萨。十种观一切法。何等为十。所谓观一切法无常苦空无我不自在。一切法不可乐。一切法无集散。一切法无坚固。一切法虚妄。一切法无精勤和合坚固。是为十。诸佛子。彼菩萨应学十法。何等为十。所谓学分别知一切众生界。分别知一切法界。分别知一切世界。分别知地水火风界。分别知欲色无<a>色界</a>。何以故。欲于一切法增长明净智慧故。有所闻法即自开解不由他悟。</p>
<p style="text-align: left">
	　　诸佛子。何等是菩萨摩诃萨生贵住。此菩萨。从一切圣法正教中生。修十种法。何等为十。所谓信佛不坏。究竟于法。寂然定意。分别众生。分别佛刹。分别世界。分别诸业。分别果报。分别生死。分别涅槃。是为十。诸佛子。彼菩萨应学十法。何等为十。所谓学分别去来今佛法。修行去来今佛法。具足去来今佛法。平等观察一切诸佛。何以故。欲使明达二世等观。有所闻法即自开解不由他悟。</p>
<p style="text-align: left">
	　　诸佛子。何等是菩萨摩诃萨具足方便住。此菩萨。闻十种法应当修行。何等为十。所行善根悉为救护一切众生。<a>饶益</a>一切众生。安乐一切众生。哀愍一切众生。成就一切众生。令一切众生舍离诸难。拔出一切众生生死苦恼。令一切众生欢喜快乐。令一切众生调伏。令一切众生悉得涅槃。是为具足方便住。诸佛子。彼菩萨应学十法。何等为十。所谓学知众生无有边。知众生不可数。知众生不思议。知众生种种色。知众生不可量。知众生空。知众生不自在。知众生非真实。知众生无所有。何以故。欲令其心无所染着。有所闻法即自开解不由他悟。</p>
<p style="text-align: left">
	　　诸佛子。何等是菩萨摩诃萨正心住。此菩萨。闻十种法得决定心。何等为十。所谓闻赞佛毁佛。于佛法中心定不动。闻赞法毁法。于佛法中心定不动。闻赞毁菩萨。于佛法中心定不动。闻赞毁菩萨所行法。于佛法中心定不动。闻众生有量无量。于佛法中心定不动。闻众生有垢无垢。于佛法中心定不动。闻众生易度难度。于佛法中心定不动。闻法界有量无量。于佛法中心定不动。闻法界若成若坏。于佛法中心定不动。闻法界若有若无。于佛法中心定不动。是为十。诸佛子。彼菩萨应学十法。何等为十。所谓学一切法无相。一切法无性。一切法不可修。一切法无所有。一切法无真实。一切法如虚空。一切法无自性。一切法如幻。一切法如梦。一切法如响。何以故。欲令得不退转无生法忍故。有所闻法即自开解不由他悟。</p>
<p style="text-align: left">
	　　诸佛子。何等是菩萨摩诃萨不退转住。此菩萨。闻十种法其心坚固而不动转。何等为十。所谓闻有佛无佛。于佛法中不退转。有法无法。于佛法中不退转。有菩萨无菩萨。于佛法中不退转。有菩萨行无菩萨行。于佛法中不退转。菩萨行出生死不出生死。于佛法中不退转。有过去佛无过去佛。于佛法中不退转。有未来佛无未来佛。于佛法中不退转。有现在佛无现在佛。于佛法中不退转。佛智有尽无尽。于佛法中不退转。三世法一相非一相。于佛法中不退转。是为十。诸佛子。彼菩萨应学十法。何等为十。所谓知一即是多。多即是一。随味知义。随义知味。知非有是有。知有是非有。知非相是相。知相是非相。知非性是性。知性是非性。何以故。欲于一切法方便具足故。有所闻法即自开解不由他悟。</p>
<p style="text-align: left">
	　　诸佛子。何等是菩萨摩诃萨童真住。此菩萨。于十种法心得安立。何等为十。所谓身行清净。口行清净。意行清净。随意受生。知众生心。知众生种种欲乐。知众生种种性。知众生种种业。知世界成坏。<a>神通</a>自在无有障碍。是为十。诸佛子。彼菩萨应学十法。何等为十。所谓学知一切佛刹。震动一切佛刹。持一切佛刹。观一切佛刹。诣一切佛刹。遍至一切世界。善问难无量妙法。神通变化无量身。善解无量诸音声。于一念中恭敬供养无量诸佛。何以故。欲于一切法中出巧方便具足成就。有所闻法即自开解不由他悟。</p>
<p style="text-align: left">
	　　诸佛子。何等是菩萨摩诃萨法王子住。此菩萨善解十种法。何等为十。所谓善解众生趣。善解诸烦恼。善解诸习气。善解方便智。善解分别无量法。善解诸威仪。善解分别诸世界。善解去来今。善解说世谛。善解说第一义谛。是为十。诸佛子。彼菩萨应学十法。何等为十。所谓学善知法王所住处。善知法王所行威仪。善知安立法王处。善知巧入法王处。善知分别法王处。善知法王<a>甘露</a>灌顶。善知受持法王法。善知法王<a>无畏</a>法。善知法王无著法。善知赞叹法王法。何以故。欲于一切法得无障碍智。有所闻法即自开解不由他悟。</p>
<p style="text-align: left">
	　　诸佛子。何等是菩萨摩诃萨灌顶住。此菩萨。成就十种智住。何等为十。所谓悉能震动无量世界。悉能照明无量世界。悉能住持无量世界。悉能遍游无量世界。悉能严净无量世界。悉知无量众生心行。悉知众生随心所行。悉知无量众生诸根。悉能方便度无量众生。悉能调伏无量众生。是为十。诸佛子。彼菩萨身不可知。身业神足。神足自在。过去智。未来智。现在智。净诸佛刹智。心境界智境界。不可知。一切众生。乃至法王子菩萨。悉不能知。诸佛子。彼菩萨应学十种智。何等为十。所谓学三世智。一切佛法智。法界无障碍智。法界无量无边智。充满一切世界智。普照一切世界智。能持一切世界智。分别一切众生智。一切种智。智佛无量无边智。何以故。欲令具足一切种智。有所闻法即自开解不由他悟。</p>
<p style="text-align: left">
	　　尔时佛神力故。十方各万佛世界尘数佛国。六种十八相震动。雨天宝华天末香天宝鬘天杂香天宝衣天宝云天庄严具。天妙音乐不鼓自鸣。又自演出无畏之音。如此四天下须弥山顶妙胜殿上威神变化说十住法。一切十方世界亦复如是。尔时佛神力故。十方各过万佛世界尘数刹外。有十佛刹微尘数等诸大菩萨。充满十方。来诣此土。说如是言。善哉善哉。佛子。善说是法。我等诸人同名法慧。所从来国同名法云。彼诸如来同号妙法。我等佛所亦说十住。大众眷属名味句身等无有异。是故佛子。我等承佛神力。来诣此土。为汝作证。如此四天下须弥山顶妙胜殿上说十住法。十佛世界微尘数等诸大菩萨来此作证。一切十方亦复如是。尔时法慧菩萨。承佛神力。普观十方及诸法界。以偈颂曰。</p>
<p style="text-align: left">
	　　见大智尊微妙身相好端严悉具足</p>
<p style="text-align: left">
	　　最胜尊重甚难遇勇猛大士初发心</p>
<p style="text-align: left">
	　　见无等等大神变闻说妙法及教诫</p>
<p style="text-align: left">
	　　观察五道无量苦无畏大士初发心</p>
<p style="text-align: left">
	　　闻诸如来普智尊无量功德悉具足</p>
<p style="text-align: left">
	　　解佛心相如虚空菩萨因此初发心</p>
<p style="text-align: left">
	　　能知是处及非处若我非我如是等</p>
<p style="text-align: left">
	　　欲解平等真实义菩萨因此初发心</p>
<p style="text-align: left">
	　　过去未来现在世一切<a>善恶</a>诸业报</p>
<p style="text-align: left">
	　　欲善观察悉平等菩萨因此初发心</p>
<p style="text-align: left">
	　　诸禅三昧及解脱随顺正受无所著</p>
<p style="text-align: left">
	　　欲善分别垢净起菩萨因此初发心</p>
<p style="text-align: left">
	　　随诸众生根利钝种种勤修精进力</p>
<p style="text-align: left">
	　　悉欲了达分别知菩萨因此初发心</p>
<p style="text-align: left">
	　　一切众生种种欲心好乐着诸希望</p>
<p style="text-align: left">
	　　悉欲了达分别知菩萨因此初发心</p>
<p style="text-align: left">
	　　一切众生种种性无量无边不可数</p>
<p style="text-align: left">
	　　悉欲了达分别知菩萨因此初发心</p>
<p style="text-align: left">
	　　一切诸道所至处八正圣路向无为</p>
<p style="text-align: left">
	　　悉欲了达知其实菩萨因此初发心</p>
<p style="text-align: left">
	　　一切世界众生类流转五道生死海</p>
<p style="text-align: left">
	　　欲得天眼悉明达菩萨因此初发心</p>
<p style="text-align: left">
	　　于过去世一切事如其体性所有相</p>
<p style="text-align: left">
	　　悉欲随顺达宿命菩萨因此初发心</p>
<p style="text-align: left">
	　　世间一切诸烦恼所有结缚余习气</p>
<p style="text-align: left">
	　　悉欲觉知究竟尽菩萨因此初发心</p>
<p style="text-align: left">
	　　世间所有世谛法名字谈<a>论语</a>言道</p>
<p style="text-align: left">
	　　悉欲明达世谛义菩萨因此初发心</p>
<p style="text-align: left">
	　　一切诸法语言断无有自性如虚空</p>
<p style="text-align: left">
	　　悉欲明达真谛义菩萨因此初发心</p>
<p style="text-align: left">
	　　震动一切佛世界倾覆鼓荡诸大海</p>
<p style="text-align: left">
	　　悉欲明达佛神力菩萨因此初发心</p>
<p style="text-align: left">
	　　一毛放演无量光普照十方一切刹</p>
<p style="text-align: left">
	　　欲于一光一切觉菩萨因此初发心</p>
<p style="text-align: left">
	　　无量佛刹难思议皆悉能置一掌中</p>
<p style="text-align: left">
	　　欲解一切如幻化菩萨因此初发心</p>
<p style="text-align: left">
	　　无量佛刹诸众生皆悉安置一毛端</p>
<p style="text-align: left">
	　　悉欲了达皆寂灭菩萨因此初发心</p>
<p style="text-align: left">
	　　一切十方大海水渧以一毛尽无余</p>
<p style="text-align: left">
	　　悉欲分别知渧数菩萨因此初发心</p>
<p style="text-align: left">
	　　不可思议诸佛刹皆碎为末如微尘</p>
<p style="text-align: left">
	　　悉欲分别知其数菩萨因此初发心</p>
<p style="text-align: left">
	　　过去未来无量劫一切世界成败相</p>
<p style="text-align: left">
	　　悉欲究竟达其际菩萨因此初发心</p>
<p style="text-align: left">
	　　三世一切等正觉诸辟支佛及声闻</p>
<p style="text-align: left">
	　　悉欲分别三乘道菩萨因此初发心</p>
<p style="text-align: left">
	　　无量无边诸世界能以一毛悉称举</p>
<p style="text-align: left">
	　　欲知有无真实相菩萨因此初发心</p>
<p style="text-align: left">
	　　金刚围山数无量尽能安置一毛端</p>
<p style="text-align: left">
	　　欲知至大有小相菩萨因此初发心</p>
<p style="text-align: left">
	　　十方一切诸世界能以一音遍充满</p>
<p style="text-align: left">
	　　悉欲解了净妙声菩萨因此初发心</p>
<p style="text-align: left">
	　　一切众生语言法一言演说尽无余</p>
<p style="text-align: left">
	　　悉欲解了净密音菩萨因此初发心</p>
<p style="text-align: left">
	　　如来清净微妙音充满十方诸世界</p>
<p style="text-align: left">
	　　欲得具足舌根相菩萨因此初发心</p>
<p style="text-align: left">
	　　一切十方诸世界有成坏者皆悉见</p>
<p style="text-align: left">
	　　欲得解了悉虚妄菩萨因此初发心</p>
<p style="text-align: left">
	　　一切十方诸佛刹其中无量诸如来</p>
<p style="text-align: left">
	　　悉欲了达佛正法菩萨因此初发心</p>
<p style="text-align: left">
	　　普能应现无量身一切世界微尘等</p>
<p style="text-align: left">
	　　悉欲了达如幻化菩萨因此初发心</p>
<p style="text-align: left">
	　　过去未来现在世无量无边诸如来</p>
<p style="text-align: left">
	　　欲于一念悉了知菩萨因此初发心</p>
<p style="text-align: left">
	　　欲具演说一句法阿僧祇劫无穷尽</p>
<p style="text-align: left">
	　　欲使辩才不断绝菩萨因此初发心</p>
<p style="text-align: left">
	　　十方一切诸群生随其迁变生灭相</p>
<p style="text-align: left">
	　　欲于一念悉了达菩萨因此初发心</p>
<p style="text-align: left">
	　　净妙身口及意行游步十方无障碍</p>
<p style="text-align: left">
	　　欲了三世悉空寂菩萨因此初发心</p>
<p style="text-align: left">
	　　菩萨如是发心已于十方界诸佛所</p>
<p style="text-align: left">
	　　应学尽敬供养佛如是说者不退教</p>
<p style="text-align: left">
	　　菩萨舍离种种乐不厌生死求菩提</p>
<p style="text-align: left">
	　　以此劝进欢喜叹如是说者不退教</p>
<p style="text-align: left">
	　　十方一切诸世界其中所有众贤圣</p>
<p style="text-align: left">
	　　菩萨常应赞叹彼如是说者不退教</p>
<p style="text-align: left">
	　　最胜最上无有比甚深微妙清净法</p>
<p style="text-align: left">
	　　菩萨以此化众生如是说者不退教</p>
<p style="text-align: left">
	　　无上清净妙善法一切众魔不能坏</p>
<p style="text-align: left">
	　　菩萨尊重常称叹如是说者不退教</p>
<p style="text-align: left">
	　　一切所有妙功德天人之尊悉成就</p>
<p style="text-align: left">
	　　以此安立诸菩萨如是说者人中王</p>
<p style="text-align: left">
	　　方便<a>教化</a>见诸佛无量无数难思议</p>
<p style="text-align: left">
	　　若能以此方便化如是说者不退教</p>
<p style="text-align: left">
	　　一切甚深诸三昧悉教众生无有余</p>
<p style="text-align: left">
	　　菩萨分别具开导如是说者不退教</p>
<p style="text-align: left">
	　　悉能摧灭生死轮具转圣道妙法轮</p>
<p style="text-align: left">
	　　一切世间无所著诸佛所记是菩萨</p>
<p style="text-align: left">
	　　菩萨若见无量众轮转生死受诸苦</p>
<p style="text-align: left">
	　　为作救护归依者诸佛所记是菩萨</p>
<p style="text-align: left">
	　　是说菩萨发心住一向志求无上道</p>
<p style="text-align: left">
	　　如我所说微妙法一切诸佛亦如是</p>
<p style="text-align: left">
	　　第二治地真佛子先应发心作是念</p>
<p style="text-align: left">
	　　愿令一切群生类随顺修行诸佛教</p>
<p style="text-align: left">
	　　饶益安乐众生心欢喜不舍众生心</p>
<p style="text-align: left">
	　　大悲救护我所心起大师心如来心</p>
<p style="text-align: left">
	　　发如是等胜妙心精勤学问求多闻</p>
<p style="text-align: left">
	　　寂然定意正思惟心常亲近善知识</p>
<p style="text-align: left">
	　　随顺奉行修其教柔软善语不放逸</p>
<p style="text-align: left">
	　　善能了知一切时达深法义无所畏</p>
<p style="text-align: left">
	　　明解深义了正法则离一切诸痴冥</p>
<p style="text-align: left">
	　　已离愚痴心安住是则名为真佛子</p>
<p style="text-align: left">
	　　亦名治地摩诃萨一向坚固求菩提</p>
<p style="text-align: left">
	　　如是善学诸佛教是则名为真佛子</p>
<p style="text-align: left">
	　　第三修行真佛子应当如是观诸法</p>
<p style="text-align: left">
	　　无常苦空无坚固无我无主不自在</p>
<p style="text-align: left">
	　　一切诸法不可乐无作虚诳不真实</p>
<p style="text-align: left">
	　　无有积集亦无散如是观者是菩萨</p>
<p style="text-align: left">
	　　分别观察众生界亦当解了诸法界</p>
<p style="text-align: left">
	　　善能分别方便观无量无边诸世界</p>
<p style="text-align: left">
	　　一切十方国土中地水火风四大界</p>
<p style="text-align: left">
	　　欲界色界无色界悉能观察分别知</p>
<p style="text-align: left">
	　　善能明达一切界真实究竟无有余</p>
<p style="text-align: left">
	　　如是真谛正法教随顺学者是菩萨</p>
<p style="text-align: left">
	　　第四生贵真佛子从诸贤圣正法生</p>
<p style="text-align: left">
	　　有无诸法无所著舍离生死出<a>三界</a></p>
<p style="text-align: left">
	　　信佛坚固不可坏究竟净心不退转</p>
<p style="text-align: left">
	　　明了观察甚深法一切众生无真实</p>
<p style="text-align: left">
	　　行业世界诸佛刹生死果报及涅槃</p>
<p style="text-align: left">
	　　佛子若能如是观是名如来法化生</p>
<p style="text-align: left">
	　　过去未来现在世诸佛如来及正法</p>
<p style="text-align: left">
	　　无量方便求究竟成就一切大圣法</p>
<p style="text-align: left">
	　　一切三世诸如来平等观察无异相</p>
<p style="text-align: left">
	　　分别差别不可得如是观者达三世</p>
<p style="text-align: left">
	　　如我所说赞叹者是名四住摩诃萨</p>
<p style="text-align: left">
	　　若能如是修学者速成无上佛菩提</p>
<p style="text-align: left">
	　　第五菩萨真佛子微妙具足方便住</p>
<p style="text-align: left">
	　　深入清净巧方便究竟一切功德业</p>
<p style="text-align: left">
	　　所修无量诸功德悉为一切作归依</p>
<p style="text-align: left">
	　　饶益安乐大慈悲哀愍度脱诸群生</p>
<p style="text-align: left">
	　　为一切世除众难永拔生死令欢喜</p>
<p style="text-align: left">
	　　调伏一切诸群生具足功德趣涅槃</p>
<p style="text-align: left">
	　　普为一切诸群生分别演说清净法</p>
<p style="text-align: left">
	　　是名第五摩诃萨成就方便度众生</p>
<p style="text-align: left">
	　　具足一切功德者演说五住净妙法</p>
<p style="text-align: left">
	　　第六正心真佛子解真实法离愚痴</p>
<p style="text-align: left">
	　　于一切世天人中正念思惟灭虚妄</p>
<p style="text-align: left">
	　　闻赞毁佛及佛法一切菩萨所行道</p>
<p style="text-align: left">
	　　众生有量若无量于佛法中心不动</p>
<p style="text-align: left">
	　　众生有垢若无垢或有易度或难度</p>
<p style="text-align: left">
	　　法界有量若无量世界有成或有败</p>
<p style="text-align: left">
	　　或闻法界若有无过去未来今现在</p>
<p style="text-align: left">
	　　菩萨于此一切法寂然观察心不动</p>
<p style="text-align: left">
	　　观一切法无性相其义真实如虚空</p>
<p style="text-align: left">
	　　犹若幻化梦所见是人于法为真解</p>
<p style="text-align: left">
	　　第七不退真佛子闻有诸佛菩萨法</p>
<p style="text-align: left">
	　　闻无诸佛菩萨法若出非出不退转</p>
<p style="text-align: left">
	　　过去未来及现在一切诸佛有以无</p>
<p style="text-align: left">
	　　若法起灭不起灭若有一相若异相</p>
<p style="text-align: left">
	　　若一即多多即一义味寂灭悉平等</p>
<p style="text-align: left">
	　　远离一异颠倒相是名菩萨不退住</p>
<p style="text-align: left">
	　　若有法相及无相若有法性及无性</p>
<p style="text-align: left">
	　　二俱无实等虚空如是知者必究竟</p>
<p style="text-align: left">
	　　第八童真真佛子身口意行悉具足</p>
<p style="text-align: left">
	　　微妙清净无染污随意所欲自在生</p>
<p style="text-align: left">
	　　悉知一切众生心善能观察诸欲性</p>
<p style="text-align: left">
	　　了众生法无差别十方世界成败相</p>
<p style="text-align: left">
	　　速逮一切妙神通往诣十方诸佛刹</p>
<p style="text-align: left">
	　　随意自在无障碍闻说妙法悉受持</p>
<p style="text-align: left">
	　　六种震动一切国皆悉能持诸世界</p>
<p style="text-align: left">
	　　<a>梵音</a>遍满十方刹度脱无量群生类</p>
<p style="text-align: left">
	　　咨问佛义不可数变化其身无有量</p>
<p style="text-align: left">
	　　随受化者演法言如佛所说无有异</p>
<p style="text-align: left">
	　　第九王子摩诃萨悉能分别诸群生</p>
<p style="text-align: left">
	　　善知轻重烦恼行随其所应方便度</p>
<p style="text-align: left">
	　　善分别知诸法相明达世界先后际</p>
<p style="text-align: left">
	　　善解俗谛第一义具足方便无有余</p>
<p style="text-align: left">
	　　善能了达法王处随顺法王威仪法</p>
<p style="text-align: left">
	　　善知安入法王位善知分别法王界</p>
<p style="text-align: left">
	　　第十灌顶真佛子方便善持一切法</p>
<p style="text-align: left">
	　　<a>如法</a>随顺入深义悉能究竟分别说</p>
<p style="text-align: left">
	　　悉度众生无有余而于众生不取相</p>
<p style="text-align: left">
	　　寂然不动学正念悉在十方诸佛前</p>
<p style="text-align: left">
	　　灌顶菩萨真佛子悉能究竟诸胜法</p>
<p style="text-align: left">
	　　十方无量诸世界悉能震动光普照</p>
<p style="text-align: left">
	　　能持十方诸世界严净一切众生心</p>
<p style="text-align: left">
	　　悉知一切众生根演梵音声满十方</p>
<p style="text-align: left">
	　　调伏化度诸群生悉令修习菩提心</p>
<p style="text-align: left">
	　　普入十方诸佛国观察法界无有余</p>
<p style="text-align: left">
	　　灌顶色身及身业神足自在不思议</p>
<p style="text-align: left">
	　　观察三世佛国智乃至王子所不测</p>
<p style="text-align: left">
	　　三世诸佛及佛法分别了知无障碍</p>
<p style="text-align: left">
	　　法界无量无有边诸佛声闻悉充满</p>
<p style="text-align: left">
	　　尽于一切诸世界皆悉能持光普照</p>
<p style="text-align: left">
	　　尽于一切群生类为说究竟正觉智</p>
<p style="text-align: left">
	　　如是十住诸菩萨悉从如来法化生</p>
<p style="text-align: left">
	　　随其方便及境界一切天人莫能知</p>
<p style="text-align: left">
	　　初发无上菩提心充满十方悉无余</p>
<p style="text-align: left">
	　　了达三世诸法相具足成就一切智</p>
<p style="text-align: left">
	　　无边佛刹及世间无量无数众生类</p>
<p style="text-align: left">
	　　烦恼业报菩提心如是一切无所著</p>
<p style="text-align: left">
	　　初求佛道发一念世间众生及二乘</p>
<p style="text-align: left">
	　　斯等一切莫能知何况菩萨余功德</p>
<p style="text-align: left">
	　　十方一切诸世界能以一毛悉称举</p>
<p style="text-align: left">
	　　彼知菩萨具足行疾得如来一切智</p>
<p style="text-align: left">
	　　十方一切大海水能以一毛渧令尽</p>
<p style="text-align: left">
	　　于一念中悉知数如是<a>行者</a>真佛子</p>
<p style="text-align: left">
	　　一切世界末为尘悉能分别知其数</p>
<p style="text-align: left">
	　　菩萨所行等微尘是则名为真佛子</p>
<p style="text-align: left">
	　　过去未来现在佛一切缘觉及声闻</p>
<p style="text-align: left">
	　　分别解说不能尽发心菩萨诸功德</p>
<p style="text-align: left">
	　　菩萨初发菩提心广大无量无有边</p>
<p style="text-align: left">
	　　大慈大悲覆一切何况菩萨余功德</p>
<p style="text-align: left">
	　　梵行品第十二</p>
<p style="text-align: left">
	　　尔时正念天子。白法慧菩萨言。佛子。一切世界中。诸菩萨摩诃萨。信家非家<a>出家</a>学道。舍离俗饰被服法衣。彼诸菩萨。云何方便修习梵行。具足菩萨十住道地。速成无上平等菩提。尔时法慧菩萨。答正念天子言。正士。此菩萨摩诃萨。一向专求无上菩提。先当分别十种之法。何等为十。所谓身身业。口口业。意意业。佛法僧戒。应如是观。为身是梵行耶。乃至戒是梵行耶。若身是梵行者。当知梵行则不清净。当知梵行则为非法。当知梵行则为浑浊。当知梵行则为臭恶。当知梵行则为秽污。当知梵行则为尘垢。当知梵行则为谄曲。当知梵行则为八万户虫。若身业是梵行者。当知身四威仪则为梵行。左右顾眄举足下足。则为梵行。若口是梵行者。当知音声则为梵行。当知语言则为梵行。当知心触则为梵行。当知舌动则为梵行。当知唇齿和合则为梵行。若口业是梵行者。当知语言则为梵行。当知所说作无作称讥毁誉。则为梵行。若意是梵行者。当知觉观忆念不忘思惟幻梦等。悉为梵行。若意业是梵行者。当知想是梵行。施设是梵行。寒热饥渴苦乐忧喜等。悉是梵行。若佛是梵行者。为色是佛耶。为受想行识是佛耶。为三十二相八十种好是佛耶。为一切神通业报是佛耶。若法是梵行者。为正教是法耶。为寂灭离涅槃是法耶。为生非生是法耶。为实非实是法耶。为虚妄是法耶。为合散是法耶。若僧是梵行者。为向须陀洹果是僧耶。为得须陀洹果是僧耶。为向斯陀含阿那含阿<a>罗汉果</a>是僧耶。为得斯陀含阿那含阿<a>罗汉</a>果是僧耶。为三明六通是僧耶。为时解脱是僧耶。为非时解脱是僧耶。若戒是梵行者。为戒场是戒耶。为十众是戒耶。为问清净不清净是戒耶。为戒师是戒耶。为三羯磨和尚是戒耶。为剃发法服乞食是戒耶。菩萨摩诃萨。当如是观察十种法。又知过去无所至。未来无所有。现在无作者。无知者无受报者。此世不至彼世。彼世不至此世。为何等法是梵行。梵行法为在何处。谁有是梵行法。此梵行法为是有耶。为是无耶。为是色法耶。为非色法耶。为是受想行识法耶。为非受想行识法耶。菩萨摩诃萨。正念无障碍。观察分别三世诸法平等。犹如虚空无有二相。如是观者智慧方便无所挂碍。于一切法而不取相。一切诸法无自性故。于一切佛及诸佛法。平等观察犹如虚空。是名菩萨摩诃萨方便修习清净梵行。又复修习增上十法。何等为十。所谓是处非处智。去来现在诸业报智。一切诸禅三昧正受解脱垢净起智。众生诸根智。随诸欲乐智。种种性智。至一切处道智。无障碍宿命智。无障碍天眼智。断习气智。是为十。如是观察如来十力甚深无量。具足长养大慈悲心。悉分别众生而不舍众生。亦不舍寂灭。行无上业不求果报。观一切法。如幻如梦如电如响如化。菩萨摩诃萨。如是观者。以少方便。疾得一切诸佛功德。常乐观察无二法相。斯有是处。初发心时便成正觉。知一切法真实之性。具足慧身不由他悟。</p>
		

	
	

		</div></div><hr><script charset='utf-8' src='../../js/footer.js'></script></body></html>