<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十四卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十四卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十四卷 <a>大方广佛华严经</a></strong></p>
<p style="text-align: left">
	　　十地品第二十二之二</p>
<p style="text-align: left">
	　　第一<a>欢喜</a>地</p>
<p style="text-align: left">
	　　尔时金刚藏<a>菩萨</a>。观察十方。欲令大众。增益信敬。以偈颂曰。</p>
<p style="text-align: left">
	　　诸佛圣主道微妙甚难解</p>
<p style="text-align: left">
	　　非思量所得唯智者行处</p>
<p style="text-align: left">
	　　其性从本来寂然无生灭</p>
<p style="text-align: left">
	　　从本已来空灭除诸苦恼</p>
<p style="text-align: left">
	　　远离于诸趣等同<a>涅槃</a>相</p>
<p style="text-align: left">
	　　无中亦无后非言辞所说</p>
<p style="text-align: left">
	　　出过于三世其相如<a>虚空</a></p>
<p style="text-align: left">
	　　诸佛所行处清净深寂灭</p>
<p style="text-align: left">
	　　言说所难及地行亦如是</p>
<p style="text-align: left">
	　　说之犹尚难何况以示人</p>
<p style="text-align: left">
	　　诸佛之智慧离诸心数道</p>
<p style="text-align: left">
	　　不可得思议非有阴界入</p>
<p style="text-align: left">
	　　但以智可知非识之所及</p>
<p style="text-align: left">
	　　如空迹难说何可示其相</p>
<p style="text-align: left">
	　　十地义如是非心意所行</p>
<p style="text-align: left">
	　　是事虽为难发愿行慈悲</p>
<p style="text-align: left">
	　　渐次具诸地智者所能及</p>
<p style="text-align: left">
	　　如是诸地行微妙甚难见</p>
<p style="text-align: left">
	　　不可以心知当承佛力说</p>
<p style="text-align: left">
	　　汝等当恭敬咸共一心听</p>
<p style="text-align: left">
	　　智慧所随顺诸地相入行</p>
<p style="text-align: left">
	　　于无量亿劫说之不可尽</p>
<p style="text-align: left">
	　　今如实略说其义无有余</p>
<p style="text-align: left">
	　　一心恭敬待今承佛力说</p>
<p style="text-align: left">
	　　大音唱因谕义名不相违</p>
<p style="text-align: left">
	　　佛神力无量今皆在我身</p>
<p style="text-align: left">
	　　我之所说者如大海一渧</p>
<p style="text-align: left">
	　　金刚藏菩萨。说此偈已。告于大众。诸佛子。若众生厚集善根。修诸善行。善集助道法。供养诸佛。集诸清白法。为善知识所护。入深广心。信乐大法。心多向慈悲。好求佛智慧。如是众生。乃能发阿耨多罗三藐三菩提心。为得一切种智故。为得十力故。为得大<a>无畏</a>故。为得具足<a>佛法</a>故。为救一切<a>世间</a>故。为净大慈悲心故。为向十方无余无碍智故。为净一切佛国。令无余故。为于一念中。知三世事故。为<a>自在</a>转大法轮。广示现佛神力故。菩萨摩诃萨生如是心。诸佛子。是心以大悲为首。智慧增上。方便所护。直心深心淳至。量同佛力。善决定众生力佛力。趣向无碍智。随顺自然智。能受一切佛法。以智慧<a>教化</a>。广大<a>如法</a>界。究竟如虚空。尽未来际。菩萨发如是心。即时过凡夫地。入菩萨位。生在佛家。种姓尊贵。无可讥嫌。过一切世间道。入出世间道。住菩萨法中。在诸菩萨数。等入三世如来种中。毕定究竟阿耨多罗三藐三菩提。菩萨住如是法。名住欢喜地。以不动法故。诸佛子。菩萨摩诃萨。住欢喜地。多喜。多信。多清净。多踊悦。多调柔。多堪受。不好斗诤。不好恼乱众生。不好嗔恨。诸佛子。诸菩萨住是欢喜地。念诸佛故。生欢喜心。念诸佛法故。生欢喜心。念诸菩萨摩诃萨故。生欢喜心。念诸菩萨所行故。生欢喜心。念诸波罗蜜清净相故。生欢喜心。念诸菩萨与众<a>殊胜</a>故。生欢喜心。念诸菩萨力不可坏故。生欢喜心。念诸如来教化法故。生欢喜心。念能为利益众生故。生欢喜心。念一切佛一切菩萨所入智慧方便门故。生欢喜心。菩萨复作是念。我转离一切世间境界。生欢喜心。入一切佛平等中。生欢喜心。远离凡夫地。生欢喜心。近智慧地。生欢喜心。断一切恶道。生欢喜心。与一切众生作依止。生欢喜心。近见一切诸佛。生欢喜心。生诸佛境界。生欢喜心。入一切诸菩萨数。生欢喜心。离一切恐怖。生欢喜心。所以者何。是菩萨得欢喜地。所有怖畏即皆远离。所谓不活畏。恶名畏。死畏。堕恶道畏。大众威德畏。离如是等一切诸畏。何以故。是菩萨离我相故。尚不贪身。况所用物。是故菩萨无不活畏。心不希望恭敬供养。我应供养众生。供给所须。是故菩萨无恶名畏。远离我见。<a>无我</a>相故。无有死畏。又作是念。我若死已。所生必见诸佛菩萨。是故无有堕恶道畏。我所志乐。无与等者。何况有胜。是故无有大众威德畏。如是菩萨永离一切诸恐怖事。诸佛子。是菩萨以大悲为首。于一切众生。心无嫌恨。直心坚固自然清净。转复勤修一切善根。所谓<a>信心</a>增上。多行净心。解心清净。多以信心分别。出生大悲。成就大慈。心不疲懈。以惭愧庄严。成就忍辱柔和。敬顺诸<a>佛教</a>法。信重善知识。日夜常修一切善根。常爱乐法。求多闻无厌。如所闻法<a>正念</a>观察。心不贪着。不求名闻。不求利养资生之物。常生宝心无有厌足。乐一切智地。欲得诸佛。力无畏。不共法。求助诸波罗蜜法。离诸谄曲。如说能行。常行实语。不污诸佛家。不舍菩萨戒。生萨婆若。心不动如山王。不乐世间事。成就出世间善根。集善助菩提法无有厌足。常求胜中胜道。菩萨成就如是净地法。名为安住欢喜地。</p>
<p style="text-align: left">
	　　菩萨如是安住欢喜地。发诸大愿。生如是定心。所谓我当以清净心。供养一切诸佛。皆无有余。一切供具随意供养。发如是大愿。广大如法界。究竟如虚空。尽未来际。尽供养一切劫中所有诸佛。以大供养具。无有休息。又一切诸佛所说经法。皆悉受持。摄一切诸佛阿耨多罗三藐三菩提。一切诸佛所教化法。悉皆随顺。一切诸佛法皆能守护。发如是大愿。广大如法界。究竟如虚空。尽未来际。尽皆守护一切劫中一切佛法。无有休息。又一切世界。一切诸佛。从兜率天下。入胎处胎。初生<a>出家</a>。成佛道时。劝请转大法轮。示入大涅槃。我于尔时。尽往供养摄法为首。三时转故。发如是大愿。广大如法界。究竟如虚空。尽未来际。尽一切劫。奉迎供养一切诸佛。无有休息。又一切菩萨所行广大无量不可坏。无分别诸波罗蜜所摄。诸地所净生诸助道法。总相别相。有相无相。有成有坏。一切菩萨所行诸地道。及诸波罗蜜本行。教化一切。令其受行。心得增长。发如是大愿。广大如法界。究竟如虚空。尽未来际。尽一切劫中菩萨所行。以诸教化。成熟众生。无有休息。又一切众生。若有色。若无色。有想。无想。非有想。非无想。卵生。胎生。湿生。化生。<a>三界</a>所系。入于<a>六道</a>一切生处。名色所摄。教化成熟。断一切世间道。令住佛法。一切智慧。使无有余。发如是大愿广大如法界。究竟如虚空。尽未来际。尽一切劫。教化一切众生。无有休息。又一切世界广狭。及中无数无量。不可分别。不可坏。不可动。不可说。粗细正住倒住。平坦方圆。随入如是世界智。如因陀罗网差别。如是十方世界差别。皆现前知。发如是大愿。广大如法界。究竟如虚空。尽未来际。尽一切劫。如是世界。皆现前知。无有休息。又一切佛土入一佛土。一佛土入一切佛土。一一佛土无量庄严。离诸垢秽。具足清净智慧。众生悉满其中。常有诸佛大<a>神通</a>力。随众生心。而为示现。发如是大愿。广大如法界。究竟如虚空。尽未来际。尽一切劫。净如是国土。无有休息。又一切菩萨同心同学。共集诸善。无有怨嫉。同一境界。等心和合。常不相离。随其所应。能现佛身。自于心中。悉能解知诸佛境界。神通智力。常得随意神通。悉能游行一切国土。一切佛会皆现身相。一切生处普生其中。有如是不可思议大智慧。具足菩萨行。发如是大愿。广大如法界。究竟如虚空。尽未来际。尽一切劫。行如是大智慧道。无有休息。又乘不退轮。行菩萨道。身口意业所作不空。众生见者。即必定佛法。闻我音声。即得真实智慧。有见我者。心即欢喜。离诸烦恼。如药树王。为得如是行菩萨道。发如是大愿。广大如法界。究竟如虚空。尽未来际。尽一切劫。行不退道。所作不空。无有休息。又于一切世界。皆得阿耨多罗三藐三菩提。于一毛端。示现入胎出家。坐道场。成佛道。转法轮。度众生。示大涅槃。现诸如来大神智力。随一切众生所应度者。念念中得佛道。知一切法如涅槃相。以一音声。令一切众生。皆发欢喜。示大涅槃。而不断菩萨所行。示众生大智地。使知一切法皆是假伪。以大智慧神通自在。出生变化充满法界。发如是大愿。广大如法界。究竟如虚空。尽未来际。尽一切劫。得佛道事。求大智慧。大神通等。无有休息。诸佛子。菩萨住欢喜地。以十愿为首。生如是等百万阿僧祇大愿。以十不可尽法。而生是愿。为满此愿。勤行精进。何等为十。一众生不可尽。二世界不可尽。三虚空不可尽。四法界不可尽。五涅槃不可尽。六佛出世不可尽。七诸佛智慧不可尽。八心所缘不可尽。九起智不可尽。十世间转法转智转不可尽。若众生尽。我愿乃尽。若世界。虚空。法界。涅槃。佛出世。诸佛智慧。心所缘。起智。诸转尽。我愿乃尽。而众生实不可尽。世界。虚空。法界。涅槃。佛出世。诸佛智慧。心所缘起智。诸转。实不可尽。我诸愿善根亦不可尽。诸佛子。菩萨决定发是大愿。则得利安心柔软心。调顺心。寂静心。不放逸心。寂灭心。直心。和润心。不恚心。不浊心。如是则成信者。乐以信分别功德。信诸佛本所行道。信行诸波罗蜜。而得增长。信善入诸地得殊胜功德。信得成佛十力。信具足四无所畏。信不共法不可坏。信诸佛法不可思议。信诸佛自在神力无量无边。信诸如来无量行门。信从因缘以成果报。举要言之。信诸菩萨普行。诸佛功德智慧。威神力等。诸佛子。菩萨作是念。诸佛<a>正法</a>如是甚深。如是离相。如是寂灭。如是空。如是无相。如是无作。如是无染。如是无量。如是广大。如是难坏。而诸凡夫。心堕邪见。无明痴冥。蔽其慧眼。常立憍慢幢。堕在渴爱网。随顺谄曲。常怀悭嫉。而作后身生处因缘。多集贪欲嗔恚愚痴。起诸重业。嫌恨猛风吹罪心火常令炽然。有所施作。皆与颠倒相应。欲流。有流。见流。无明流。相续起心<a>意识</a>种于三界地。生苦恼芽。所谓名色。名色和合。增长六入。根尘相对生触。触故生受。贪乐受故。生爱。爱增长故。生取。取因缘故。复起后有。有因缘故。有生老死忧悲苦恼。如是因缘。集诸苦聚。受诸苦恼。是中无我。无我所。无作者。无受者。无知者。如草木瓦石。又如影响。凡夫可愍。不知不觉。而受苦恼。菩萨于此见诸众生不免诸苦。即生大悲智慧。是诸众生我应救护。令住毕竟佛道之乐。即生大慈智慧。菩萨摩诃萨。随顺如是大慈悲法。以深妙心。住在初地。于一切物。无所贪惜。尊重诸佛大妙智故。学行大施。即时所有尽能施与。金银摩尼。砗磲码瑙。琉璃珊瑚。琥珀珂贝。珍宝璎珞。严身之具。及象马辇舆。人民奴婢。国土城邑园林游观。妻妾男女。一切所爱。皆悉施与。头目耳鼻。肢节手足。深重佛故。而不贪惜。菩萨摩诃萨住于初地。能行大施。是菩萨以大悲心。大施心。救一切众生故。勤求世间出世间利益之事。心无疲懈。是故菩萨生无疲倦功德。于诸经书。能自开解。是故生知经书功德。得如是知经书智慧。善能筹量应作不作。于上中下众生。随宜利益。是故菩萨生世智功德。得世智功德。则知时知量。惭愧庄严。修习自利利彼之道。是故则生惭愧功德。如是功德精勤<a>修行</a>。心不懈退。是精进不退功德。即得堪受力。得堪受力已。勤行供养一切诸佛。随佛所说。如说修行诸佛子。是菩萨悉知生起如是净地法。所谓信慈悲施。无有疲倦。知诸经书。善解世法。惭愧堪受。供养诸佛。如所说行。</p>
<p style="text-align: left">
	　　又是菩萨住欢喜地。少见诸佛。以愿力故。广见数百千万亿那由他诸佛<a>世尊</a>。心大欢喜。深心爱敬。以上乐具。供养诸佛。及一切僧。以是福德。皆回向阿耨多罗三藐三菩提。是菩萨因供养诸佛故。生教化众生法。多以二摄摄取众生。所谓布施爱语。后二摄法。以信解力行未善通达。是菩萨随所供养诸佛。教化众生。皆能受行诸净地法。如是诸功德。皆回向萨婆若。转益明显。堪任有用。譬如金师炼金随以火力调柔可用增益光色。如是菩萨供养诸佛。教化众生。行净地法。此诸功德。皆回向萨婆若。转益明显。随意所用。诸佛子。是菩萨摩诃萨于初地中。行果相貌。从诸佛菩萨善知识所。咨受请问成地之法。无有厌废。是菩萨住初地中。于诸佛菩萨善知识所。咨受请问第二地中行果相貌。无有厌足。如是第三。第四。第五。第六。第七。第八。第九。第十地中。行果相貌。从诸佛菩萨善知识所。咨受请问。成十地法。无有厌废。是菩萨善知诸地对治法。善知诸地成坏。善知诸地行果。善知分别得诸地。善知诸地清净行。善知诸地从一地至一地行。善知诸地是处非是处。善知诸地转所住处。善知诸地胜进业。善知诸地得不退转。乃至善知一切菩萨净地法入如来智地。诸佛子。如是菩萨善知诸地行。未发初地。乃知十地。无有障碍。得诸地智慧光明。乃至知诸佛智慧光明。如大商主。多将贾人。欲至大城。先问道路。退还过咎在道利害。未发初处。知道宿时。乃至善知到彼城事。能以智慧。思惟筹量。具诸资用。令无所乏。正导人众。得至大城。于险道中。免诸患难。身及众人。皆无忧恼。菩萨摩诃萨亦复如是。住于初地。而善知诸地对治法。乃至善知一切菩萨净地法。入如来智地。尔时菩萨集大福德智慧资粮为众生商主。随宜教化。令出<a>生死</a>险难恶处。示安隐道。乃至令住萨婆若智慧大城。无诸衰恼。是故菩萨常应心不疲倦。勤修诸地本行。乃至善知入如来智地。诸佛子。是名略说菩萨入欢喜地。广说则有无量百千万亿阿僧祇事。菩萨住欢喜地。多作阎浮提王。豪贵自在。常护正法。能以大施摄取众生。善除众生悭贪之垢。常行大施。而无穷尽。所作善业。布施。爱语。利益。同事。是诸福德。皆不离<a>念佛</a>。不离念法。不离念诸同行菩萨。不离念菩萨所行道。不离念诸波罗蜜。不离念十地。不离念诸力。无畏。不共法。乃至不离念具足一切种智。常生是心。我当于一切众生中。为首。为胜。为大。为妙。为上。为无上。为导。为将。为帅。为尊。乃至于一切众生中。为依止者。诸佛子。是菩萨若欲舍家勤行精进。于佛法中。便能舍家妻子五欲。得出家已。勤行精进。须臾之间。得百三昧。得见百佛。知百佛神力。能动百佛世界。能飞过百佛世界。能照百佛世界。能教化百世界众生。能住寿百劫。能知过去未来世各百劫事。能善入百法门。能变身为百。于一一身。能示百菩萨。以为眷属。若以愿力。自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰。</p>
<p style="text-align: left">
	　　若有诸众生厚修集善根</p>
<p style="text-align: left">
	　　成就清白法亲近于诸佛</p>
<p style="text-align: left">
	　　清净信乐力随顺慈悲心</p>
<p style="text-align: left">
	　　如是人能发无量之佛智</p>
<p style="text-align: left">
	　　诸佛一切智无量力清净</p>
<p style="text-align: left">
	　　堪受力坚牢成就诸佛法</p>
<p style="text-align: left">
	　　悲心救世间净修诸佛国</p>
<p style="text-align: left">
	　　敷演转法轮发此无上愿</p>
<p style="text-align: left">
	　　一念知三世而无有别异</p>
<p style="text-align: left">
	　　种种时差别以示于世间</p>
<p style="text-align: left">
	　　略说则尽求诸佛之功德</p>
<p style="text-align: left">
	　　发于广大心犹若如虚空</p>
<p style="text-align: left">
	　　悲心智慧首方便合修行</p>
<p style="text-align: left">
	　　深直心淳至其力无有量</p>
<p style="text-align: left">
	　　心向无障碍而不随他教</p>
<p style="text-align: left">
	　　同诸佛平等而生于大心</p>
<p style="text-align: left">
	　　诸佛子发生如是之宝心</p>
<p style="text-align: left">
	　　即离凡夫地入于佛所行</p>
<p style="text-align: left">
	　　即生如来家无有可讥嫌</p>
<p style="text-align: left">
	　　则同于诸佛必成无上道</p>
<p style="text-align: left">
	　　生如是心时即便得初地</p>
<p style="text-align: left">
	　　其心不可动犹如大山王</p>
<p style="text-align: left">
	　　是菩萨便有大喜相显现</p>
<p style="text-align: left">
	　　其心常清净堪受于大事</p>
<p style="text-align: left">
	　　心不乐斗讼不好恼众生</p>
<p style="text-align: left">
	　　无有嗔恨心乐惭愧恭敬</p>
<p style="text-align: left">
	　　又习行直心守护于诸根</p>
<p style="text-align: left">
	　　常念救世间念求诸佛智</p>
<p style="text-align: left">
	　　心生于欢喜我当得此事</p>
<p style="text-align: left">
	　　得于欢喜地即过五恐怖</p>
<p style="text-align: left">
	　　不活死恶名恶道众威德</p>
<p style="text-align: left">
	　　以不贪着我及与我所故</p>
<p style="text-align: left">
	　　是诸佛子等远离诸怖畏</p>
<p style="text-align: left">
	　　常行慈悲心恒有信恭敬</p>
<p style="text-align: left">
	　　惭愧功德备昼夜增善法</p>
<p style="text-align: left">
	　　乐功德实利不乐于诸欲</p>
<p style="text-align: left">
	　　如有所闻法能常善思惟</p>
<p style="text-align: left">
	　　无有贪着行断诸利养心</p>
<p style="text-align: left">
	　　常乐于菩提一心求佛智</p>
<p style="text-align: left">
	　　行诸波罗蜜离于谄曲心</p>
<p style="text-align: left">
	　　随说而能行安住实语中</p>
<p style="text-align: left">
	　　不污诸佛家不舍菩萨学</p>
<p style="text-align: left">
	　　远世间事愿乐出于世间</p>
<p style="text-align: left">
	　　求善法无厌精进转增益</p>
<p style="text-align: left">
	　　诸菩萨如是好乐诸功德</p>
<p style="text-align: left">
	　　而发于大愿求欲见诸佛</p>
<p style="text-align: left">
	　　<a>护法</a>至佛所行菩萨妙行</p>
<p style="text-align: left">
	　　化一切众生净一切佛土</p>
<p style="text-align: left">
	　　我佛国土中满诸大菩萨</p>
<p style="text-align: left">
	　　诸菩萨同心见闻皆不空</p>
<p style="text-align: left">
	　　一切微尘中诸佛成佛道</p>
<p style="text-align: left">
	　　发于如是等无量无边愿</p>
<p style="text-align: left">
	　　是愿无穷尽如虚空众生</p>
<p style="text-align: left">
	　　法界世涅槃诸佛出智慧</p>
<p style="text-align: left">
	　　心缘起智转我愿如是住</p>
<p style="text-align: left">
	　　如是发大愿心柔软调顺</p>
<p style="text-align: left">
	　　能信佛功德而观于众生</p>
<p style="text-align: left">
	　　知从因缘起则生慈悲心</p>
<p style="text-align: left">
	　　即于苦众生我当救度之</p>
<p style="text-align: left">
	　　为是众生故而行种种施</p>
<p style="text-align: left">
	　　所谓妙国土一切诸珍宝</p>
<p style="text-align: left">
	　　象马及车乘眷属与人民</p>
<p style="text-align: left">
	　　头目及手足肌肉施无悔</p>
<p style="text-align: left">
	　　求种种经书心无有疲倦</p>
<p style="text-align: left">
	　　得解其义趣能随世而行</p>
<p style="text-align: left">
	　　惭愧堪受力渐令得增长</p>
<p style="text-align: left">
	　　能以恭敬心供养无量佛</p>
<p style="text-align: left">
	　　智者于日夜如是常修行</p>
<p style="text-align: left">
	　　善根转明净犹若成炼金</p>
<p style="text-align: left">
	　　菩萨住是地能了知十住</p>
<p style="text-align: left">
	　　展转修行时无有诸障碍</p>
<p style="text-align: left">
	　　譬如贾客主欲利诸商人</p>
<p style="text-align: left">
	　　先问道路中诸险艰难事</p>
<p style="text-align: left">
	　　菩萨住初地善知诸地行</p>
<p style="text-align: left">
	　　而无有障碍能至于佛地</p>
<p style="text-align: left">
	　　住是初地中多作阎浮王</p>
<p style="text-align: left">
	　　善知于诸法常行慈悲心</p>
<p style="text-align: left">
	　　如法而化导一切皆信敬</p>
<p style="text-align: left">
	　　劝令行布施以求佛智慧</p>
<p style="text-align: left">
	　　菩萨若舍国佛法中出家</p>
<p style="text-align: left">
	　　勤行于精进即得百三昧</p>
<p style="text-align: left">
	　　能见百诸佛震动百国土</p>
<p style="text-align: left">
	　　光明照百国飞行亦如是</p>
<p style="text-align: left">
	　　化百土众生入于百法门</p>
<p style="text-align: left">
	　　念知百劫事示现于百身</p>
<p style="text-align: left">
	　　能以百菩萨眷属而示现</p>
<p style="text-align: left">
	　　若以其愿力过是数无量</p>
<p style="text-align: left">
	　　今明初地义但以略解说</p>
<p style="text-align: left">
	　　若欲广说者亿劫不能尽</p>
<p style="text-align: left">
	　　是初菩萨地名之为欢喜</p>
<p style="text-align: left">
	　　利益众生者今已分别竟</p>
<p style="text-align: left">
	　　第二离垢地</p>
<p style="text-align: left">
	　　一切菩萨众闻说上地义</p>
<p style="text-align: left">
	　　其心皆清净欢喜无有量</p>
<p style="text-align: left">
	　　各于所坐处踊住虚空中</p>
<p style="text-align: left">
	　　以诸上妙华散于金刚藏</p>
<p style="text-align: left">
	　　咸皆称赞言善哉金刚藏</p>
<p style="text-align: left">
	　　大智无所畏善说菩萨地</p>
<p style="text-align: left">
	　　<a>解脱</a>月大士知众心清净</p>
<p style="text-align: left">
	　　欲闻第二地行相之诸说</p>
<p style="text-align: left">
	　　即请金刚藏大智愿解说</p>
<p style="text-align: left">
	　　第二地行相一切皆欲闻</p>
<p style="text-align: left">
	　　金刚藏菩萨语解脱月菩萨言。佛子。菩萨摩诃萨。已具足初地。欲得第二地者。当生十种直心。何等为十。一柔软心。二调和心。三堪受心。四不放逸心。五寂灭心。六真心。七不杂心。八无贪吝心。九胜心。十大心。菩萨以是十心。得入第二地。菩萨住离垢地。自然远离一切<a>杀生</a>。舍弃刀仗。无嗔恨心。有惭有愧。于一切众生。起慈悲心。常求乐事。尚不恶心恼于众生。何况加害。离诸劫盗。资生之物常知止足。若物属他。他所受用。于是物中。不与不取。离于邪淫。自足妻色。于他女人。不生一念。离于妄语。常真实语。谛语随语。乃至梦中尚不妄语。何况故作。离于两舌。无破坏心。于斗诤离散人中。常好和合。离于恶口。所有言语粗犷苦恶。自坏其身。亦坏于他。如是等语。皆悉舍离。离无义语。常自守护所可言说。应作不作。常知时语。利益语。顺法语。筹量语。乃至戏笑尚无所犯。何况故作。不贪他物。若物属他。他所摄用。不作是念。我当取之。离嗔害心。常于众生。求爱润心。慈悲心。离于占相。习行<a>正见</a>。决定深信罪福因缘。离于谄曲。诚信三宝。生决定心。菩萨如是常护善道。作是思惟。一切众生堕恶道者。皆由十不善道。我当自住善法。亦当为人说诸善法。示正行处。何以故。若人自不行善。为他<a>说法</a>。令住善者。无有是处。又深思惟行十不善道。则堕<a>地狱</a>。畜生。饿鬼。行十善道。则生人处。乃至有顶。又是十善道。与智慧和合修行。若心劣弱。乐少功德。厌畏三界。大悲心薄。从他闻法。至声闻乘。若行是十善道。不从他闻。自然得知。不能具足大悲方便。而能深入众因缘法。至辟支佛乘。若行是十善道。清净具足。其心广大无量无边。于众生中。起大慈悲。有方便力。志愿坚固。不舍一切众生。求佛大智慧。净菩萨诸地。净诸波罗蜜。入深广大行。则能得佛十力。四无所畏。四无碍智。大慈大悲。乃至具足一切种智。集诸佛法。是故我应行十善道。求一切智。是菩萨复作是思惟。此十不善道。上者地狱因缘。中者畜生因缘。下者饿鬼因缘。于中杀生之罪。能令众生。堕于地狱。畜生。饿鬼。若生人中。得二种果报。一者短命。二者多病。劫盗之罪。亦令众生。堕三恶道。若生人中。得二种果报。一者贫穷。二者共财不得自在。邪淫之罪。亦令众生。堕三恶道。若生人中。得二种果报。一者妇不贞洁。二者得不随意眷属。妄语之罪。亦令众生。堕三恶道。若生人中。得二种果报。一者多被诽谤。二者为人所诳。两舌之罪。亦令众生。堕三恶道。若生人中。得二种果报。一者得弊恶眷属。二者得不和眷属。恶口之罪。亦令众生。堕三恶道。若生人中。得二种果报。一者常闻恶音。二者所可言说恒有诤讼。无义语罪。亦令众生。堕三恶道。若生人中。得二种果报。一者所有言语人不信受。二者有所言说不能明了。贪欲之罪。亦令众生。堕三恶道若生人中。得二种果报。一者多欲。二者无有厌足嗔恼之罪。亦令众生。堕三恶道。若生人中。得二种果报。一者常为一切。求其长短。二者常为众人之所恼害。邪见之罪。亦令众生。堕三恶道。若生人中。得二种果报。一者生邪见家。二者其心谄曲。诸佛子。如是十不善道。皆是众苦大聚因缘。菩萨复作是念。我何故不离是十不善道。行十善道。亦令他人。行此善道。如是念已。即离十不善道。安住十善道。亦令他人。住于善道。是菩萨尔时于一切众生。生安隐心。乐心。慈心。悲心。哀愍心。利益心。守护心。师心。大师心。自己心。作是念。是诸众生。堕于邪见随逐邪心。行邪险道。甚可哀愍。我应令彼住正见道如实法中。是诸众生常共斗诤分别彼我。我应令彼住于大慈是诸众生。常贪财物。无有厌足。恒以邪命而自<a>生活</a>。我应令彼住于清净身口意业。是诸众生。随逐贪欲。嗔恚。愚痴。常为种种烦恼大火之所烧然。不能志求出要方便。我应令彼灭烦恼火。置清凉处。是诸众生常为无明所覆。入大黑闇。离慧光明。入于生死大险道中。随逐种种无量邪见。我应令彼得无障碍清净慧眼。以是眼故。知一切法如实相。得不随他一切如实无障碍智。是诸众生。堕生死道。将坠地狱。畜生饿鬼。入邪见网。为种种愚痴<a>丛林</a>所覆。随逐虚妄邪道径路。常为愚痴之所盲冥。远离导师。非出要道谓为出要。随顺魔心。远离佛意。我应令彼度于生死险道艰难。安处令住一切智人。无畏大城。无诸衰恼。是诸众生。为诸烦恼暴水所没。欲。有。见。无明。四流所漂。随生死流。入大爱河。为诸烦恼势力所食。不能得求出要之道。常为欲觉。恚觉。恼觉。恶虫所害。又为水中身。见罗刹所执。入于五欲深流洄复。喜爱淤泥之所没溺。我慢陆地之所燋枯。无所归趣。于十二入怨贼聚落。不能得出。不遇导师能正度者。我应于彼生大慈悲。以善根力。而拔济之。得安隐处。离诸恐怖。住于一切智慧宝洲。是诸众生。深心贪着。多有忧悲。苦恼患难。憎爱所缚。欲械所系。入于三界无明稠林。我应令彼远离一切三界所著。令住离相无碍涅槃。是诸众生。深着我我所。于五阴樔窟。不能自出。常随四倒。依六入空聚。为四大毒蛇之所侵害。为诸烦恼众贼所杀。受此一切无量苦恼。我应令彼。离诸贪着。住于寂静。所谓断一切障碍。安隐涅槃。是诸众生。其心狭劣。乐于小法。远离无上一切智慧。贪着小乘。不能志求大乘出法。我应令彼住广大心无量无边诸佛道法。所谓无上大乘。诸佛子。是菩萨如是随顺持戒力。善能广生大慈悲心。</p>
<p style="text-align: left">
	　　是菩萨住离垢地。得见数百千万亿那由他诸佛世尊。以衣被饮食。卧具医药。资生之物。而供养之。于诸佛所。生恭敬心。复受十善道。乃至得阿耨多罗三藐三菩提。终不中失。是菩萨若干百千万亿劫。远离悭贪<a>破戒</a>垢故。净修布施持戒功德。譬如真金炼之以火。一切垢尽。转复明净。菩萨亦如是。住离垢地。若干百千。乃至无量百千万劫。远离悭贪破戒垢故。净修布施持戒功德。菩萨尔时于四摄法。爱语偏多。十波罗蜜。戒波罗蜜偏胜。余波罗蜜。亦皆修集。随地增长。佛子。是名菩萨摩诃萨第二离垢地。菩萨住是地。多作转轮圣王。为大法王。广得法力。七宝成就。有力自在。能除一切众生悭贪破戒之垢。以善方便。令众生住十善道。为大布施。而不穷尽。所作善业。布施爱语。利益同事。是诸福德。皆不离念佛。不离念法。乃至不离念具足一切种智。常生是心。我当于一切众生中。为首为胜。乃至于一切众生中。为依止者。佛子。是菩萨若欲舍家勤行精进。于佛法中。便能舍家妻子五欲。得出家已。勤行精进。须臾之间。得千三昧。得见千佛。知千佛神力。能动千佛世界。能飞过千佛世界。能照千佛世界。能教化千世界众生。能住寿千劫。能知过去未来世各千劫事。能善入千法门。能变身为千。于一一身。能示千菩萨。以为眷属。若以愿力自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰。</p>
<p style="text-align: left">
	　　菩萨入二地柔软调和心</p>
<p style="text-align: left">
	　　堪受不放逸寂灭真不杂</p>
<p style="text-align: left">
	　　亦无有贪吝胜大悉具足</p>
<p style="text-align: left">
	　　得是十心已入于第二地</p>
<p style="text-align: left">
	　　菩萨住是地成就诸功德</p>
<p style="text-align: left">
	　　常离于杀生不恼害一切</p>
<p style="text-align: left">
	　　常离于劫盗亦无有邪淫</p>
<p style="text-align: left">
	　　不两舌妄语恶口无义言</p>
<p style="text-align: left">
	　　他所有财物不生于贪着</p>
<p style="text-align: left">
	　　不恼于众生直心行正见</p>
<p style="text-align: left">
	　　无有憍慢心亦无谄曲意</p>
<p style="text-align: left">
	　　柔软不放逸护持诸佛教</p>
<p style="text-align: left">
	　　所有剧苦恼地狱与畜生</p>
<p style="text-align: left">
	　　饿鬼炽然身皆从恶心有</p>
<p style="text-align: left">
	　　我今已永离如是诸恶事</p>
<p style="text-align: left">
	　　行于真实道寂灭之善法</p>
<p style="text-align: left">
	　　从人至有顶所有受乐处</p>
<p style="text-align: left">
	　　<a>禅定</a>三乘乐皆从十善生</p>
<p style="text-align: left">
	　　如是思惟已心常不放逸</p>
<p style="text-align: left">
	　　身自持净戒亦教人令持</p>
<p style="text-align: left">
	　　遍观诸众生种种受苦恼</p>
<p style="text-align: left">
	　　如是愍念已<a>转生</a>深悲心</p>
<p style="text-align: left">
	　　凡夫甚可愍堕在诸邪见</p>
<p style="text-align: left">
	　　心多怀嗔恨常好起诤讼</p>
<p style="text-align: left">
	　　常乐于五欲贪求无有厌</p>
<p style="text-align: left">
	　　起三毒因缘我应度此等</p>
<p style="text-align: left">
	　　深覆愚痴闇坠生死险道</p>
<p style="text-align: left">
	　　入大邪见网堕于世笼槛</p>
<p style="text-align: left">
	　　常为诸魔贼烦恼之所坏</p>
<p style="text-align: left">
	　　此等甚可愍我应度脱之</p>
<p style="text-align: left">
	　　没深烦恼水四流所漂转</p>
<p style="text-align: left">
	　　具受于三界无量诸苦毒</p>
<p style="text-align: left">
	　　住五阴深樔生我我所心</p>
<p style="text-align: left">
	　　我为度此苦当勤修行道</p>
<p style="text-align: left">
	　　舍无上佛慧生于下劣心</p>
<p style="text-align: left">
	　　令住佛大智发无量精进</p>
<p style="text-align: left">
	　　菩萨住此地集无量功德</p>
<p style="text-align: left">
	　　得值遇诸佛承事而供养</p>
<p style="text-align: left">
	　　以是因缘故善根转明净</p>
<p style="text-align: left">
	　　犹如好真金炼之以火力</p>
<p style="text-align: left">
	　　佛子住此地多作转轮王</p>
<p style="text-align: left">
	　　令诸众生等住于十善道</p>
<p style="text-align: left">
	　　从初始发心修集诸福德</p>
<p style="text-align: left">
	　　愿以救世间令得佛十力</p>
<p style="text-align: left">
	　　若欲舍王位出家行学道</p>
<p style="text-align: left">
	　　勤心行精进得入千三昧</p>
<p style="text-align: left">
	　　得见于千佛供养听受法</p>
<p style="text-align: left">
	　　菩萨住此地能示如是事</p>
<p style="text-align: left">
	　　若以其愿力示诸神通事</p>
<p style="text-align: left">
	　　度脱于众生过此数无量</p>
<p style="text-align: left">
	　　常为诸世间勤求好事者</p>
<p style="text-align: left">
	　　具足解说此第二地已竟</p>
		

	
	

		</div></div><hr><script charset='utf-8' src='../../js/footer.js'></script></body></html>