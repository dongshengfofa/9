<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十四卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十四卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十四卷 <a>大方广佛华严经</a></strong></p>
<p style="text-align: left">
	　　如来升兜率天宫一切宝殿品第十九之二</p>
<p style="text-align: left">
	　　百万亿诸大<a>菩萨</a>。顶戴护持。百万亿华手菩萨。雨一切华百万亿香手菩萨。雨一切香百万亿鬘手菩萨。雨一切鬘。百万亿末香手菩萨。雨一切末香。百万亿衣手菩萨。雨一切宝衣。百万亿幢手菩萨。雨一切幢。百万亿幡手菩萨。雨一切幡。百万亿宝手菩萨。雨一切宝。百万亿庄严手菩萨。普雨一切诸庄严具。百万亿诸天。以天种种庄严宫殿。而以庄严。<a>欢喜</a>天子。以百万亿诸天庄严宫殿。而庄严之。百万亿生贵天子。法身普覆。百万亿灌顶天子。举身持座。出生百万亿菩萨清净大愿。出生百万亿菩萨初清净心。出生菩萨百万亿柔软利根。百万亿禅藏皆悉清净。菩萨百万亿清净<a>解脱</a>。严治菩萨百万亿诸清净业。出生菩萨百万亿安住生贵地。出生菩萨百万亿法门普照一切。成就百万亿菩萨诸地。<a>教化</a>调伏百万亿大众。百万亿诸善根所起。百万亿诸佛护持。百万亿功德所成。百万亿直心庄严清净。百万亿大愿庄严清净。百万亿善行所起。百万亿诸法充满。百万亿<a>自在</a>神力之所成就。百万亿诸功德所起。以百万亿赞法。而赞叹之。如此世界四天下兜率陀天宫。一切宝庄严殿。为如来敷摩尼宝藏师子之座。十方一切诸佛世界。诸四天下。兜率陀天宫。一切宝庄严殿。为如来敷摩尼宝藏师子之座。亦复如是。</p>
<p style="text-align: left">
	　　尔时兜率陀天王。为如来敷高座竟。与不可计阿僧祇兜率陀天子俱。奉迎如来。雨阿僧祇色上妙诸华。供养如来。雨不可思议香。雨无量色鬘。雨上妙栴檀。雨无量种种宝盖。雨细妙天衣。雨无量杂宝。供养如来。以欢喜心。雨天上妙诸庄严具。烧种种香。香气普熏十方世界。雨栴檀末香。沉水末香。坚固末香。供养如来。无量天子。各从其身出无量无数诸天子身。阿僧祇兜率陀天子。及他方来诸天子众。皆大欢喜恭敬作礼。阿僧祇天女众。欢喜无量。一心寂然谛观如来。不可数不可说诸大菩萨。悉从他方兜率天来。住于<a>虚空</a>。以不可思议诸供养具。供养如来。出过一切诸天供养。以阿僧祇胜妙音声。赞叹如来。佛神力故。过去诸佛所修善根故。如来不可思议自在神力故。一切兜率陀天子及诸天女。一心恭敬静默观佛。咸作是念。如来出世甚难值遇。功德具足智慧无碍。平等正觉我今得见。作是念已。皆大欢喜。阿僧祇那由他兜率陀天子。来诣佛所。各以身上天衣。盛种种宝。又以身上天衣。盛种种香。一切宝衣诸庄严具。栴檀末香。沉水末香。天妙宝末。诸天香华。天曼陀罗华。普散十方供养如来。亿那由他无数天子。以种种上妙供具。庄严虚空。烧众名香。香气成云。充满十方一切虚空。智境界心故。雨天华云庄严虚空。于如来所起欢喜心故。雨一切天盖云。庄严虚空充满十方。得敬佛心故。雨一切天鬘云。庄严虚空充满十方。供养佛故。以阿僧祇白净宝网。遍满虚空以为庄严。悬众金铃而间错之。自然微动出妙音声。悟三乘者令得解脱。无数宝帐。庄严虚空弥覆十方。于如来所得深信故。普雨一切妙宝鬘云。未曾断绝。以阿僧祇诸天宫殿。庄严虚空。一切天乐出微妙音。充满十方。至心踊悦。尊敬佛故。以阿僧祇种种妙衣。庄严虚空。得佛出世难遇心故。雨阿僧祇诸天宝冠。庄严虚空。于如来所得欣敬心故。雨阿僧祇上妙众宝及天宝鬘。庄严虚空。无数亿那由他天子。各从身出阿僧祇种种色华。供养如来无有穷尽。于如来所欢喜恭敬故。以无数种种随所乐香。供养如来。于如来所欢喜恭敬故。以阿僧祇栴檀末香。供养如来。于如来所得无比欢喜故。以种种宝盖。供养如来。长养<a>念佛</a>三昧故。以无数种种上妙宝衣。以布道路供养如来。于如来所得欢喜恭敬故。以无量无数杂色宝幢。供养如来。于如来所得无量欢喜心故。以阿僧祇杂色宝幡。供养如来。于如来所得欢喜恭敬故。以无数天乐出微妙音。供养如来。其心常定未曾散乱。不可说亿那由他菩萨。于兜率陀天宫。以离<a>三界</a>一切供具。从真实法生离诸烦恼大慈之心。充满十方无有障碍。具足方便诸甚深法。唯有诸佛乃能测量。余无能及。坚固净信之所长养。不可思议善根所生。无数变化因力所起。从诸如来真法化生。无行法印。一切宝盖普覆法界。供养如来。出过诸天一切所供。一切波罗蜜所起。一切华帐普覆法界。出过诸天所供养上。供养如来。清净解脱。充满一切诸佛境界。一切宝衣。普覆庄严一切法界。出过诸天所供养上。供养如来。无生法忍所起。杂宝铃网。普覆庄严一切法界。出过诸天所供养上。供养如来。入无碍智慧。以一切坚固香。庄严法界。出过诸天所供养上。供养如来。解一切法犹如幻化。敷置一切妙宝高座。庄严法界。出过诸天所供养上。供养如来。其心境界与如来等。座处境界亦同如来。建一切宝幢庄严法界。出过诸天所供养上。供养如来。善解应时。供养如来。以一切宝殿庄严法界。出过诸天所供养上。供养如来。解一切法如梦。以种种宝华庄严法界。出过诸天所供养上。供养如来。无著善根所生。充满一切法界。此等无量菩萨。皆从身出一切坚固香云。一切杂色华云。一切杂色衣云。一切栴<a>檀香</a>云。一切庄严宝盖云。一切种种香云。一切华鬘云。一切清净庄严具云。出过诸天所供养上。供养如来。无量菩萨。称叹如来真实功德。永离颠倒安住<a>正法</a>。具一切力。能令众生离诸恶难。开示善道。于一音中演无量法。从一切陀罗尼生。辩才之藏。不可穷尽。具足<a>无畏</a>心常欢喜。菩萨以如是等无量妙法。赞叹如来。法身充满虚空法界。心与三世诸如来等。</p>
<p style="text-align: left">
	　　尔时一切诸天众。及他方来诸天子众。并不可数诸佛刹一切菩萨。见如来等正觉。不可思议人中之雄。其身无量不可称数。示现不可思议神足。令一切众生皆大欢喜。周遍充满一切虚空。诸佛功德庄严一切法界。令一切众生安住一切善根。成就神力。出过一切诸语言道。一切菩萨恭敬供养。随所应化现身救度。具足一切清净善根。显现如来无上功德。智慧境界不可穷尽。无比三昧之所出生。法身普至一切众生。无有分际。令一切众生皆大欢喜。不断一切智种。住佛所住。于三世诸佛家生。无尽众生皆令清净。悉能出生一切菩萨清净智慧。发起一切菩萨诸根。一切法云普覆法界。如来教化究竟无余。随其所愿悉令满足。安立清净平等正智。出过一切众生之上。得一切智。以正觉眼普观<a>世间</a>。随其先世所修善根。悉能示现。普发大心。众生爱乐。智慧安住无能坏者。善知众生。分别诸刹。于不退转善法中生。不坏法性分别法界。现如来身无量无数。远离痴妄安住真实。一切众生叹无能尽。教化一切。修念佛三昧。充满法界。度脱众生无量无边。本之所请悉能化度。随其所应以法惠施。种种方便调伏众生。随彼欲性悉令清净。示现色身不可思议。等观众生心无所著。住无碍住所见无障。善解如来一切诸力。心常寂定未曾散乱。住一切智。善能演说句身味身真实之义。悉能深入无量智海。出生无量功德慧藏。如来日出普照法界。众生愿力<a>常住</a>不没。住佛所住坚固不坏。于我我所心无所著。所行诸法永离世间。于一切世无所染污。在大众会建智慧幢。智慧超出一切世间。无所染着。以大悲心拯拔众苦。安立众生于深妙智。<a>饶益</a>众生功德无尽。悉善分别菩萨智慧。信向佛道成最正觉。出于大慈显现大悲。佛身无量诸法庄严种种音声演无量法。随其所应充满其愿。于去来今心常清净。悉令群生不着境界。能与一切诸菩萨记。生于三世诸如来家。普于十方。智慧无碍。一切悉至而无所著。于诸佛世界。了达真实。善能分别一切众生。出世功德。普为一切世间灯明。<a>生死</a>垢恼无能染着。佛智慧月普照法界。了达诸法无真实性。无量深智观察平等。慧心明净普照十方。解了诸法如梦如化。一切世间心诸佛心及诸业报。随其所应显现真实。顺众生根为现佛身。如来境界。悉能容受一切众生。普知众生所行诸法。解了其相无有自性。知一切世间一性非性。随顺众生示现有性。欲令众生超出三界。一向正趣无上菩提。救护拯济一切众生。未曾妄取世间之相。灭诸烦恼正观世间。大乘辔勒所行不乱。成就一切诸法善利。悉能分别众生善根。业报清净。智慧明了。等入三世。永离世间一切虚妄。放光明网普照十方。令一切众普见如来。分别一切十方佛刹。相好具足乐观无厌。菩萨所行功德智慧之所兴起。善能分别诸根境界。所行佛事不失其时。成就三世诸佛无量方便。慈悲普覆一切众生。周遍普降陀罗尼雨。皆令成就诸佛功德。无量妙色庄严佛身。十方众生靡不瞻睹。除灭一切世间障碍。分别诸法解真实义。成就功德自在法王。功德日王。普能照曜一切世间。最上<a>福田</a>。依因一切智慧缘生。<a>化身</a>充满一切世间。一一化身。普放无量智慧光明。无碍天缯冠顶法王。功德无量悉能随顺分别世间。无上导师开化群生。如来智慧。一切世间无畏之乘。一切世间无上医王。了知众生所病轻重。永离痴冥坚固不退。净慧眼藏。善能分别一切世间。开示众生一切业报。众生病苦悉能除灭。无量方便而度脱之。随其所应常不失时。等观众生远离诸恶。示现业报犹如幻化。随其所应为现佛身。普令众生悉见导师。分别世间一切诸法。欢喜敬佛长养善根。得不退转。随彼所业皆分别知。一切众生长眠生死。如来出世能<a>觉悟</a>之。安慰世间令无怖畏。心无所著无能坏者。安住智慧方便具足。如来最胜严净众生。智慧山王开净法门。或现佛身或现菩萨。开导众生。远离众恶安置善地。无量功德庄严佛身。业行所成示现世间。一切智慧得到<a>彼岸</a>。成佛道时悉令清净。能满世间一切所愿。开示世间坚固善友。光明清净遍照十方。普为众生示现其身。灭除无量众生悭垢。悉令众生善根清净。随其所愿皆得满足。等观众生无上中下。摄取善根起清净业。降伏众魔除灭烦恼。出生无量无碍之力。一切世间净光明王。无碍慧日照除痴冥。常以法施一切众生。无量无边如来智藏。光明清净普照十方。令一切众生远离怨仇。随其所愿皆悉充满。最胜福田靡不归依。果报无量具足清净。少修善根获大功德。安置众生无尽智地。一切善根皆由心起。无量欢喜清净功德。能除众生恶道诸难。如是<a>正念</a>如来。如是观察正觉。如是入智慧渊。如是入功德海。如是至虚空智慧。如是知众生福田。如是正知如来。如是观察净业相好。如是正知法身普照十方。如是知佛示现一切不可思议自在神力。尔时诸天。见如来身一一毛孔。出阿僧祇亿那由他光明。一一光明。有阿僧祇妙色。阿僧祇清净照明阿僧祇佛刹。阿僧祇众生。阿僧祇欢喜长养阿僧祇佛勇猛精进净阿僧祇寂灭三昧。阿僧祇诸根清凉柔软。阿僧祇恭敬如来。尔时诸天。复见佛身。出不可思议杂色光明轮。一一光明轮。有不可思议色。不可思议照明。普照十方无量无边一切法界。示现如来无量无数自在神力。众生皆闻清净妙音。又自然出不可思议偈。宣扬演说出世间法。具足成就离世善根。显现阿僧祇亿那由他不可思议上妙庄严。不可思议劫赞叹光明不能穷尽。从如来无尽自在中生。悉普照现不思议刹。诸佛出世。安立众生于智慧门。入真实义。显现不可思议如来化身。普照无量无数不可思议诸佛世界及诸法界。十方一切世界。究竟法界虚空界。持一切世界故起。普令众生清净平等从如来无碍一切智佛所住生。又佛身中。出无量无数不可思议妙宝光明。本于无量无数不可思议诸如来所修功德故。得是光明。清净大愿善根所起。无量佛所修习清净不放逸行。一向专求无上菩提。得是光明。出生无量无碍善根。普令众生于如来所。除灭疑惑得见如来。又睹自在神力。安立无量众生胜善根门。度众生海。于一切佛刹。为诸菩萨。演说诸佛不思议法。尔时如来。以大慈悲普覆一切。示现一切智慧庄严。欲令无量无边不可思议诸佛世界一切众生。未信者信。已信者增长善根。已增长者令其清净。已清净者令其成熟。已成熟者令其解脱。得甚深法。具足无量智慧光明。满足誓愿。一切智心坚固不转。不坏法性。闻真实际而不惊怖。具足解达如来实法。满足一切诸波罗蜜。成就清净出世善根。具足修习普贤所行。成就如来无量自在。远离魔界入佛境界。解甚深法得不思议智。大乘弘愿坚固不转。常见诸佛得无量智。无量无边功德藏力。发胜妙心离疑网地。灭恶清净常依如来。于真实法坚固不转。得入一切诸菩萨众。常在三世诸如来家。如来显现如是等类。无量无数清净善根。调伏众生。悉欲令彼知佛功德。照明一切无碍慧藏。如来不可思议大<a>神通</a>力。于一切趣普现自在。本所志愿皆悉满足。具足净慧。究竟诸佛最胜善逝。成就法王一切自在。具足出生一切智门。成就最胜清净法身。三世诸佛功德平等。一切世间无能为谕。相好严身具足诸力。见无厌足。于一切劫。称说如来智慧功德。自在示现不可穷尽。一切菩萨不能究竟。普为众生<a>圆满</a>慧日。灭三世闇。逮得法王神力自在。出生无量清净功德。尔时兜率天王。为如来设如是等诸供具已。与无量无数阿僧祇兜率陀天子俱。恭敬合掌。白佛言。善来<a>世尊</a>。善来正觉。唯愿哀愍处此宫殿。尔时世尊。以佛庄严而自庄严。众生见者无不敬乐。一切菩萨之所愿求。令兜率诸天皆大欢喜。普令众生修佛境界种佛善根。功德无尽。逮得清净不可坏信。常供养佛心无厌倦。正心清净发起众生。求一切智故。受兜率天王请。即升一切宝庄严殿如意宝藏师子之座。如此世界四天下兜率天宫如来受请。升一切宝庄严殿如意宝藏师子之座。一切十方诸四天下兜率天宫一切宝庄严殿如意宝藏师子之座。亦复如是。尔时一切宝庄严殿。自然殊特。妙宝庄严。出过诸天庄严之上。一切宝网弥覆其上。普雨一切妙宝云雨。一切宝庄严云雨。一切宝衣云雨。一切栴檀云雨。一切坚固香云雨。一切杂宝庄严云雨。不可思议众华云雨。自然演出不可思议妓乐音声。宣扬如来一切种智微妙法言。如是一切诸供养具。悉过诸天所供养上。尔时佛威神力。为兜率天王故。一切音乐寂然无声不复扰乱天王正念。长养善根增益大心。勇猛精进甚大欢喜。正心清净。即发无上菩提之心。于诸法门总持不忘。尔时兜率天王。承佛神力。即自忆念过去佛所所种善根以偈颂曰。</p>
<p style="text-align: left">
	　　无碍如来犹满月诸吉祥中最第一</p>
<p style="text-align: left">
	　　来入众宝庄严殿是故此处最吉祥</p>
<p style="text-align: left">
	　　无边如来智甚深诸吉祥中最第一</p>
<p style="text-align: left">
	　　来入清净金色殿是故此处最吉祥</p>
<p style="text-align: left">
	　　普眼如来甚明净诸吉祥中最第一</p>
<p style="text-align: left">
	　　来入宝藏莲华殿是故此处最吉祥</p>
<p style="text-align: left">
	　　珊瑚如来色鲜洁诸吉祥中最第一</p>
<p style="text-align: left">
	　　来入清净宝藏殿是故此处最吉祥</p>
<p style="text-align: left">
	　　最胜如来论师子诸吉祥中最第一</p>
<p style="text-align: left">
	　　来入因陀宝山殿是故此处最吉祥</p>
<p style="text-align: left">
	　　满月如来德无量诸吉祥中最第一</p>
<p style="text-align: left">
	　　来入妙宝<a>华藏</a>殿是故此处最吉祥</p>
<p style="text-align: left">
	　　无量如来光无际诸吉祥中最第一</p>
<p style="text-align: left">
	　　来入宝树庄严殿是故此处最吉祥</p>
<p style="text-align: left">
	　　宝幢如来离疑惑诸吉祥中最第一</p>
<p style="text-align: left">
	　　来入妙宝庄严殿是故此处最吉祥</p>
<p style="text-align: left">
	　　无量慧佛人师子诸吉祥中最第一</p>
<p style="text-align: left">
	　　来入香山庄严殿是故此处最吉祥</p>
<p style="text-align: left">
	　　功德如来光普照诸吉祥中最第一</p>
<p style="text-align: left">
	　　来入胜宝庄严殿是故此处最吉祥</p>
<p style="text-align: left">
	　　如此间兜率天王承佛神力。忆念过去诸等正觉以偈赞叹。如是十方一切世界兜率天王。各自忆念过去佛所所种善根。以偈赞叹亦复如是。尔时世尊。升一切宝庄严殿如意宝藏师子之座。结跏趺坐。清净法身。三世诸佛境界自在。皆悉平等。一向寂静。以一切诸佛庄严。而自庄严。无量无数不可思议清净大菩萨众。悉从他方世界来集。如来知时而为<a>说法</a>。法身不二无所染着。诸佛所起。如来法身离诸所行。尔时一切宝庄严殿。自然无量无数不可思议阿僧祇诸供养具。殊特奇妙。出过诸天所供养上。所谓华鬘涂香末香。宝衣幢盖缯幡。种种众宝妓乐。恭敬供养赞叹如来。如是等不可思议一切供养诸庄严具。如此世界四天下兜率天宫。一切宝庄严殿如意宝藏师子之座。一切十方诸佛世界。亦复如是。</p>
<p style="text-align: left">
	　　兜率天宫菩萨云集赞佛品第二十</p>
<p style="text-align: left">
	　　尔时佛神力故。十方各过万佛世界尘数刹外。彼有世界。名坚固宝。次名坚固乐。次名坚固宝王。次名坚固金。次名坚固摩尼。次名坚固金刚。次名坚固莲华。次名坚固青莲华。次名坚固栴檀。次名坚固香。其佛号寿无尽幢。次号风幢。次号清白幢。次号威仪幢。次号明相幢。次号常幢。次号上幢。次号自在幢。次号梵幢。次号宁泰幢。彼诸菩萨名字悉同。其名曰金刚幢。次名坚固幢。次名勇猛幢。次名夜光幢。次名智幢。次名宝幢。次名精进幢。次名离垢幢。次名真实幢。次名法幢。彼诸菩萨。各于其国佛所。净修梵行。一一菩萨。各将万佛世界微尘数等菩萨眷属。来诣佛所稽首礼敬。佛神力故。随所来方。化作如意宝藏师子之座。充满十方。结跏趺坐。白净宝网以履其身。又放阿僧祇千亿那由他光明。离垢光明无量光明。普照十方。以正直心摄取三宝。远离诸恶。菩萨大愿之所兴起。一切众生观无厌足。见者不虚无不调伏。显一切佛自在净法。为一切众生作归依处。劝化令发菩萨大愿。此诸菩萨。皆悉成就无量法门。所谓遍游十方一切佛刹无所障碍神足法门。见净法身无著法门。住持慧身能为无数变化之身。往诣无量佛所法门。入无量无边不可思议如来自在法门。无量无边一切智法门。无量光明普照诸法无畏方便法门。尽未来劫分别演说诸功德藏无尽辩法门。一切陀罗尼慧光普照法门。成就清净慧眼普观法界法门。智慧境界无量无边无缚无著究竟如虚空法门。如此世界兜率天宫菩萨云集。一切世界诸四天下兜率天宫云集菩萨。所从来国诸佛名号亦复如是。尔时世尊。从两膝放百千亿那由他光明。普照十方虚空法界等一切世界诸四天下兜率天宫。一切如来神力自在皆悉显现。彼诸菩萨其有得见如来神力自在者。皆是卢舍那如来应供等正觉。行菩萨道。修习无量诸法门时善知识也。是诸菩萨。常乐诸佛甚深解脱自在神力。得不坏法界身。得无碍三昧。见不思议佛心无所著。以无碍心充满法界。离垢宝心。常为诸佛之所护念。得佛无量住持神力。决定究竟到于彼岸。清净正念速成等觉。得诸如来心之原底。入深智慧而得自在。于甚深智究竟彼岸。清净法身住佛所住。得一切智与如来等。从智宝起。皆于如来妙趣中生。开发清净智慧法门。究竟金刚大智彼岸。成就金刚方便三昧。永离一切愚痴闇冥。教化成熟无量无边无数众生。诸佛一切决定自在。究竟彼岸。不着一切数。善学一切数。究竟一切数智。善住真实法。成就如是等无量无边不可称数不可穷尽不可言说诸功德藏。尔时金刚幢菩萨。承佛神力。普观十方。以偈颂曰。</p>
<p style="text-align: left">
	　　如来不出世亦无有<a>涅槃</a></p>
<p style="text-align: left">
	　　以本大愿力显现自在法</p>
<p style="text-align: left">
	　　是法难思议非心之境界</p>
<p style="text-align: left">
	　　究竟彼岸智乃见诸佛境</p>
<p style="text-align: left">
	　　色身非如来音声亦如是</p>
<p style="text-align: left">
	　　亦不离色声有佛自在力</p>
<p style="text-align: left">
	　　少智不能知甚深佛境界</p>
<p style="text-align: left">
	　　成就本业智乃达诸佛境</p>
<p style="text-align: left">
	　　诸佛无来处去亦无所至</p>
<p style="text-align: left">
	　　清净妙法身显现自在力</p>
<p style="text-align: left">
	　　无量世界中示现如来身</p>
<p style="text-align: left">
	　　广说微妙法其心无所著</p>
<p style="text-align: left">
	　　无量无边慧诸法无障碍</p>
<p style="text-align: left">
	　　入于深法界显现自在力</p>
<p style="text-align: left">
	　　众生及诸法了达无障碍</p>
<p style="text-align: left">
	　　变化身无量普现一切刹</p>
<p style="text-align: left">
	　　欲求一切智自然成正觉</p>
<p style="text-align: left">
	　　先当净其心具修菩萨行</p>
<p style="text-align: left">
	　　如是见如来无量自在力</p>
<p style="text-align: left">
	　　除疑常亲近无上善知识</p>
<p style="text-align: left">
	　　尔时坚固幢菩萨。承佛神力。普观十方。以偈颂曰。</p>
<p style="text-align: left">
	　　最上无过者甚深不可说</p>
<p style="text-align: left">
	　　一切语言断清净如虚空</p>
<p style="text-align: left">
	　　谛观人师子无量自在力</p>
<p style="text-align: left">
	　　诸佛无虚妄世间生<a>妄想</a></p>
<p style="text-align: left">
	　　导师所演说其法甚深妙</p>
<p style="text-align: left">
	　　随顺因缘起如来清净身</p>
<p style="text-align: left">
	　　斯等大乘智诸佛之境界</p>
<p style="text-align: left">
	　　若欲求此智常应亲近佛</p>
<p style="text-align: left">
	　　清净心供养一切诸导师</p>
<p style="text-align: left">
	　　心常无厌足究竟成佛道</p>
<p style="text-align: left">
	　　无尽功德藏增长菩提心</p>
<p style="text-align: left">
	　　远离诸疑惑观佛无厌足</p>
<p style="text-align: left">
	　　究竟一切法法化生佛子</p>
<p style="text-align: left">
	　　彼悉能解了诸佛自在力</p>
<p style="text-align: left">
	　　智慧王所说欲为诸法本</p>
<p style="text-align: left">
	　　应起清净欲志求无上道</p>
<p style="text-align: left">
	　　若能敬诸佛知报如来恩</p>
<p style="text-align: left">
	　　彼人未曾离一切诸导师</p>
<p style="text-align: left">
	　　如是得见闻诸佛及<a>佛法</a></p>
<p style="text-align: left">
	　　具足清净愿究竟无上道</p>
<p style="text-align: left">
	　　尔时勇猛幢菩萨。承佛神力。普观十方。以偈颂曰。</p>
<p style="text-align: left">
	　　有眼有日光能见细微色</p>
<p style="text-align: left">
	　　最胜神力故净心见诸佛</p>
<p style="text-align: left">
	　　勇猛勤方便能尽海原底</p>
<p style="text-align: left">
	　　智慧力如是究竟诸佛海</p>
<p style="text-align: left">
	　　譬如好良田植种必滋繁</p>
<p style="text-align: left">
	　　如是净心地出生诸佛法</p>
<p style="text-align: left">
	　　如贫得宝藏除灭饥寒苦</p>
<p style="text-align: left">
	　　菩萨得佛法离垢心清净</p>
<p style="text-align: left">
	　　譬如伽陀药能消一切毒</p>
<p style="text-align: left">
	　　天尊亦如是灭除烦恼毒</p>
<p style="text-align: left">
	　　因缘善知识生长信佛心</p>
<p style="text-align: left">
	　　因缘善知识得闻诸佛法</p>
<p style="text-align: left">
	　　无量无数劫常行无上施</p>
<p style="text-align: left">
	　　若能化一人功德超于彼</p>
<p style="text-align: left">
	　　如来相庄严功德难思议</p>
<p style="text-align: left">
	　　诸佛功德藏一切莫能知</p>
<p style="text-align: left">
	　　如来等正觉不起于一座</p>
<p style="text-align: left">
	　　悉能遍十方一切诸世界</p>
<p style="text-align: left">
	　　譬如虚空性不生亦不灭</p>
<p style="text-align: left">
	　　诸佛法如是亦复无生灭</p>
<p style="text-align: left">
	　　尔时夜光幢菩萨。承佛神力。普观十方。以偈颂曰。</p>
<p style="text-align: left">
	　　十方诸世界一切群生类</p>
<p style="text-align: left">
	　　普见<a>天人</a>尊清净妙法身</p>
<p style="text-align: left">
	　　譬如一心力能生种种心</p>
<p style="text-align: left">
	　　如来一法身出生诸佛身</p>
<p style="text-align: left">
	　　菩提无二法亦无有自性</p>
<p style="text-align: left">
	　　无二净法身庄严无不现</p>
<p style="text-align: left">
	　　究竟如虚空犹如幻化现</p>
<p style="text-align: left">
	　　功德不可尽其唯诸佛境</p>
<p style="text-align: left">
	　　三世一切佛法身悉清净</p>
<p style="text-align: left">
	　　随其所应化普现妙色身</p>
<p style="text-align: left">
	　　未曾生想念我为如是像</p>
<p style="text-align: left">
	　　远离诸希望自然应众生</p>
<p style="text-align: left">
	　　不坏诸法性亦不着法界</p>
<p style="text-align: left">
	　　应现种种形教化众生故</p>
<p style="text-align: left">
	　　法身非变化亦非非变化</p>
<p style="text-align: left">
	　　诸法无变化示现有变化</p>
<p style="text-align: left">
	　　正觉不可量究竟等法界</p>
<p style="text-align: left">
	　　深广无涯底言语道悉断</p>
<p style="text-align: left">
	　　一切趣道法如来知实义</p>
<p style="text-align: left">
	　　游行一切刹未曾有障碍。</p>
<p style="text-align: left">
	　　尔时智幢菩萨。承佛神力。普观十方。以偈颂曰。</p>
<p style="text-align: left">
	　　入于深智慧一切无障碍</p>
<p style="text-align: left">
	　　其心无齐限修习菩萨行</p>
<p style="text-align: left">
	　　普于十方刹常见一切佛</p>
<p style="text-align: left">
	　　彼佛无处所法亦无所著</p>
<p style="text-align: left">
	　　一一诸如来自在力无量</p>
<p style="text-align: left">
	　　不可思议劫说之无穷尽</p>
<p style="text-align: left">
	　　三世诸众生悉可知其数</p>
<p style="text-align: left">
	　　导师功德藏其数不可尽</p>
<p style="text-align: left">
	　　无二不思议应现种种身</p>
<p style="text-align: left">
	　　十方无不见未曾有别异</p>
<p style="text-align: left">
	　　譬如净满月普现一切水</p>
<p style="text-align: left">
	　　影像虽无量本月未曾二</p>
<p style="text-align: left">
	　　如是无碍智成就等正觉</p>
<p style="text-align: left">
	　　应现一切刹佛身初无二</p>
<p style="text-align: left">
	　　非一亦非二亦复非无量</p>
<p style="text-align: left">
	　　随其所应化示现无量身</p>
<p style="text-align: left">
	　　佛身非过去亦复非未来</p>
<p style="text-align: left">
	　　一念现出生成佛入涅槃</p>
<p style="text-align: left">
	　　譬如幻化色不生亦不灭</p>
<p style="text-align: left">
	　　佛身亦如是寂然无生灭</p>
<p style="text-align: left">
	　　尔时宝幢菩萨。承佛神力。普观十方。以偈颂曰。</p>
<p style="text-align: left">
	　　如来身无量众生见有量</p>
<p style="text-align: left">
	　　随彼所应化导师为现身</p>
<p style="text-align: left">
	　　法身无处所充满十方界</p>
<p style="text-align: left">
	　　佛身难思议如空无分际</p>
<p style="text-align: left">
	　　彼<a>无心</a><a>意识</a>亦无起心想</p>
<p style="text-align: left">
	　　诸佛之境界究竟无生灭</p>
<p style="text-align: left">
	　　譬如无目人不睹内外色</p>
<p style="text-align: left">
	　　如来不出世不见一切法</p>
<p style="text-align: left">
	　　饶益众生故如来出世间</p>
<p style="text-align: left">
	　　众生见有出而实无兴世</p>
<p style="text-align: left">
	　　佛刹非如来昼夜亦如是</p>
<p style="text-align: left">
	　　年月至一念悉非等正觉</p>
<p style="text-align: left">
	　　众生咸说言佛日出世间</p>
<p style="text-align: left">
	　　导师<a>自觉</a>悟如来非净日</p>
<p style="text-align: left">
	　　虚妄无所有言语道悉断</p>
<p style="text-align: left">
	　　三世诸如来出世亦如是</p>
<p style="text-align: left">
	　　譬如清净日不与昏夜俱</p>
<p style="text-align: left">
	　　而说日夜相诸佛亦如是</p>
<p style="text-align: left">
	　　三世一切劫不与如来俱</p>
<p style="text-align: left">
	　　而说三世佛导师法如是</p>
<p style="text-align: left">
	　　尔时精进幢菩萨。承佛神力。普观十方。以偈颂曰。</p>
<p style="text-align: left">
	　　一切诸导师身同义亦然</p>
<p style="text-align: left">
	　　普于十方界随应各别异</p>
<p style="text-align: left">
	　　观察牟尼尊境界甚深妙</p>
<p style="text-align: left">
	　　充满诸法界一切悉无余</p>
<p style="text-align: left">
	　　如来净法身非是内身数</p>
<p style="text-align: left">
	　　如来净法身亦非外身数</p>
<p style="text-align: left">
	　　随彼众生行种种无量业</p>
<p style="text-align: left">
	　　是故见如来各各悉不同</p>
<p style="text-align: left">
	　　如来妙法身一切莫能数</p>
<p style="text-align: left">
	　　甚深难思议唯是佛境界</p>
<p style="text-align: left">
	　　如我非境界思量所不及</p>
<p style="text-align: left">
	　　佛法身如是一切莫能测</p>
<p style="text-align: left">
	　　如刹难思议而见净庄严</p>
<p style="text-align: left">
	　　佛身亦如是妙相无不现</p>
<p style="text-align: left">
	　　犹如一切法因缘和合生</p>
<p style="text-align: left">
	　　如是因缘会得见诸如来</p>
<p style="text-align: left">
	　　譬如随意珠悉满众生意</p>
<p style="text-align: left">
	　　诸佛法如是能满一切愿</p>
<p style="text-align: left">
	　　无量世界中导师兴于世</p>
<p style="text-align: left">
	　　如来本愿力普应十方界</p>
<p style="text-align: left">
	　　尔时离垢幢菩萨。承佛神力。普观十方。以偈颂曰。</p>
<p style="text-align: left">
	　　诸佛智慧光圆满净世间</p>
<p style="text-align: left">
	　　能净世间已令入诸佛法</p>
<p style="text-align: left">
	　　设有人欲见众生数等佛</p>
<p style="text-align: left">
	　　如来一切应而实无来处</p>
<p style="text-align: left">
	　　专念佛境界生起无量心</p>
<p style="text-align: left">
	　　所见诸如来其数与心等</p>
<p style="text-align: left">
	　　具足白净法名闻满十方</p>
<p style="text-align: left">
	　　彼于一切智其心安不动</p>
<p style="text-align: left">
	　　导师为众生如应演说法</p>
<p style="text-align: left">
	　　随所宜见处普现最胜身</p>
<p style="text-align: left">
	　　佛身非我所世界亦如是</p>
<p style="text-align: left">
	　　说心非我所觉<a>无我</a>菩提</p>
<p style="text-align: left">
	　　一切人师子无量自在力</p>
<p style="text-align: left">
	　　示现念等身种种相庄严</p>
<p style="text-align: left">
	　　世间则是身身即是最胜</p>
<p style="text-align: left">
	　　知身真实性是佛无碍智</p>
<p style="text-align: left">
	　　一切知见人普明照诸法</p>
<p style="text-align: left">
	　　佛法及菩提求悉不可得</p>
<p style="text-align: left">
	　　导师无来去亦复无所住</p>
<p style="text-align: left">
	　　远离诸颠倒清净等正觉</p>
<p style="text-align: left">
	　　尔时真实幢菩萨。承佛神力。普观十方。以偈颂曰。</p>
<p style="text-align: left">
	　　正觉游十方一切诸世界</p>
<p style="text-align: left">
	　　不离于一刹普现诸国土</p>
<p style="text-align: left">
	　　如来自在力应现一切身</p>
<p style="text-align: left">
	　　得道转法轮究竟般涅槃</p>
<p style="text-align: left">
	　　谁为思议佛谁为不思议</p>
<p style="text-align: left">
	　　谁见诸如来谁为等正觉</p>
<p style="text-align: left">
	　　一切法皆如诸佛境亦然</p>
<p style="text-align: left">
	　　乃至无一法如中有生灭</p>
<p style="text-align: left">
	　　众生虚妄故是佛是世界</p>
<p style="text-align: left">
	　　若解真实者无佛无世界</p>
<p style="text-align: left">
	　　令众欢喜故普现一切前</p>
<p style="text-align: left">
	　　如来所现身毕竟不可得</p>
<p style="text-align: left">
	　　远离一切障无碍安隐住</p>
<p style="text-align: left">
	　　除灭诸留难具足诸佛法</p>
<p style="text-align: left">
	　　一切诸如来神通力自在</p>
<p style="text-align: left">
	　　悉于三世中求之不可得</p>
<p style="text-align: left">
	　　如是知心识明解一切法</p>
<p style="text-align: left">
	　　一切知见人速成等正觉</p>
<p style="text-align: left">
	　　如来自在力但有假言说</p>
<p style="text-align: left">
	　　诸佛及自在一切言语断</p>
<p style="text-align: left">
	　　尔时法幢菩萨。承佛神力。普观十方。以偈颂曰。</p>
<p style="text-align: left">
	　　宁于无量劫具受一切苦</p>
<p style="text-align: left">
	　　终不远如来不睹自在力</p>
<p style="text-align: left">
	　　无量生死中未曾发道心</p>
<p style="text-align: left">
	　　若闻见如来具足佛菩提</p>
<p style="text-align: left">
	　　聪达明慧者若发一道心</p>
<p style="text-align: left">
	　　汝莫生疑惑自谓不成佛</p>
<p style="text-align: left">
	　　无量无数劫菩提心难得</p>
<p style="text-align: left">
	　　若能一心求究竟无上道</p>
<p style="text-align: left">
	　　设于念念中供养无量佛</p>
<p style="text-align: left">
	　　不知是方便彼犹非供养</p>
<p style="text-align: left">
	　　若闻如是法诸佛从此生</p>
<p style="text-align: left">
	　　无量劫受苦决定求菩提</p>
<p style="text-align: left">
	　　一闻摩诃衍诸佛所乘乘</p>
<p style="text-align: left">
	　　一切法界中三世为导师</p>
<p style="text-align: left">
	　　虽尽未来劫一切诸佛刹</p>
<p style="text-align: left">
	　　不解方便者终不成菩提</p>
<p style="text-align: left">
	　　过去无量劫<a>流转</a>于生死</p>
<p style="text-align: left">
	　　不知真实法如来所起处</p>
<p style="text-align: left">
	　　诸法不可坏亦无坏法者</p>
<p style="text-align: left">
	　　照明诸世间示现自在法</p>
		

	
	

		</div></div><hr><script charset='utf-8' src='../../js/footer.js'></script></body></html>