<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九卷 <a>大方广佛华严经</a></strong></p>
<p style="text-align: left">
	　　初发心<a>菩萨</a>功德品第十三</p>
<p style="text-align: left">
	　　尔时天帝释。白法慧菩萨言。佛子。初发心菩萨。为成就几功德藏。法慧答言。佛子。是处甚深难知难信难解难说难通难分别。虽然我当承佛神力具足演说。佛子。假使有人。供养东方阿僧祇世界众生一切乐具。乃至一劫。然后教令净修<a>五戒</a>。南西北方四维上下亦复如是。佛子。于意云何。彼人功德宁为多不。帝释言。佛子。除诸如来。其余一切。不能称量彼人功德。法慧菩萨语帝释言。佛子。初发心菩萨。功德之藏百分。彼人功德不及其一。千分百千分。亿分百亿分。千亿分百千亿分。百那由他分。千那由他分。百千那由他分。亿那由他分。百亿那由他分。千亿那由他分。百千亿那由他分。乃至不可数不可譬谕不可说分。彼人功德不及其一。佛子。复置此谕。假使有人。供养十方各十阿僧祇世界众生一切乐具。乃至百劫。然后教令净修十善。教十善已。又复供养一切乐具。乃至千劫。然后教令净修四禅。教四禅已。又复供养一切乐具至百千劫。然后教行四无量心。又复供养一切乐具。乃至亿劫。然后教行四无色定。又复供养一切乐具。至百亿劫。然后教令得须陀洹果。又复供养一切乐具。至千亿劫。然后教令得斯陀含果。又复供养一切乐具。至百千亿劫。然后教令得阿那含果。又复供养一切乐具。至亿那由他劫。然后教令得阿<a>罗汉果</a>。又复供养一切乐具。至千亿那由他劫。然后教令尽成缘觉。佛子。于意云何。彼人功德宁为多不。帝释白言。佛子。彼人功德唯除诸佛。其余一切悉不能知。法慧言。佛子。初发心菩萨。功德之藏。百分千分。乃至不可数不可譬谕不可说分。彼人功德不及其一。何以故。佛子。一切诸佛初发心时。不为供养十方各十阿僧祇世界众生一切乐具。百劫乃至千亿那由他劫。故出兴于世。亦不为教尔所众生净修五戒十善。四禅四无量心四无色定。须陀洹果斯陀含果。阿那含果阿<a>罗汉</a>果。辟支佛道。故出兴于世。欲不断佛种故。发菩提心。欲充满十方一切世界故。发菩提心。欲悉度脱一切众生故。发菩提心。欲悉知一切世界成坏故。发菩提心。欲悉知一切世界中众生垢净起故。发菩提心。欲悉知一切世界自性清净故。发菩提心。欲悉知一切群生虚妄烦恼习气故。发菩提心。欲悉知一切众<a>生死</a>此生彼故。发菩提心。欲悉知一切众生诸根方便故。发菩提心。欲悉知一切众生心心所念故。发菩提心。欲悉分别三世一切众生故。发菩提心。欲悉知一切诸佛平等境界故。发菩提心。佛子。复置此谕。假使有人。于一念顷。能过东方无量世界。彼人以此<a>自在</a>神力。从此东行。尽无量无数阿僧祇劫。犹不能得世界边际。又第二人神力自在。于一念顷。能过前人无量无数阿僧祇劫所行世界。此第二人从此东行。尽无量无边阿僧祇劫。犹不能得世界边际。又第三人神力自在。于一念顷。能过前人无量无数阿僧祇劫所行世界。又第四人神力自在。于一念顷。能过前人无量无数阿僧祇劫所行世界。又第五人神力自在。于一念顷。能过前人无量无数阿僧祇劫所行世界。又第六人神力自在。于一念顷。能过前人无量无数阿僧祇劫所行世界。又第七人神力自在。于一念顷。能过前人无量无数阿僧祇劫所行世界。又第八人神力自在。于一念顷。能过前人无量无数阿僧祇劫所行世界。又第九人神力自在。于一念顷。能过前人无量无数阿僧祇劫所行世界。又第十人神力自在。于一念顷。能过前人无量无数阿僧祇劫所行世界。彼第十人。以此最胜自在神力。从此东行。尽无量无数阿僧祇劫。犹故不得世界边际。十方世界亦复如是。如是展转乃至百人。其人以此最胜自在神力。于无量无数阿僧祇劫所至十方。尚可了知得其边际。初发心菩萨功德之藏不可得知。何以故。初发心菩萨不齐限。为尔所世界众生故发菩提心。悉为十方一切世界众生故。欲度一切众生故。欲分别知一切世界故。发菩提心。欲知微细世界即是大世界。知大世界即是微细世界。知少世界即是多世界。知多世界即是少世界。知广世界即是狭世界。知狭世界即是广世界。知一世界即是无量无边世界。知无量无边世界即是一世界。知无量无边世界入一世界。知一世界入无量无边世界。知秽世界即是净世界。知净世界即是秽世界。于一毛孔中。悉分别知一切世界。于一切世界中。悉分别知一毛孔性。知一世界出生一切世界。知一切世界犹如<a>虚空</a>。欲于一念知一切世界悉无有余故。发阿耨多罗三藐三菩提心。佛子。复置此谕。假使有人于东方无量无边阿僧祇世界。于一念中。悉分别知成败之数。此人精勤方便。念念次第。于无量无数阿僧祇劫。欲尽算知东方世界成败之数。犹不能知。又第二人。于第一人无量无数阿僧祇劫所算世界成败之数。于一念中悉能了知。此人精勤方便。念念次第。于无量无边阿僧祇劫。犹不能尽知东方世界成败之数。如是展转乃至第十。彼第十人。于第九人无量无边阿僧祇劫所算世界成败之数。于一念中悉能了知。此人精勤方便。念念次第。于无量无边阿僧祇劫。犹不能尽知东方世界成败之数。乃至十方亦复如是。十方无量无边世界成败之数。尚可了知。初发心菩萨功德之藏。不可得知。何以故。初发心菩萨摩诃萨。不为齐限。知尔所世界劫数成败故。发菩提心。菩萨摩诃萨。欲悉了知一切世界劫数成败故。发菩提心。欲知长劫即是短劫。短劫即是长劫。知一劫即是不可数阿僧祇劫。不可数阿僧祇劫即是一劫。知一切有佛劫。知一切无佛劫。知一佛劫中有无量佛。知无量佛劫中有一佛。知异劫中有无异劫。知无异劫中有异劫。知有尽劫是无尽劫。知无尽劫是有尽劫。知无量劫即是一念。知一念即是无量劫。知一切劫入无劫。知无劫入一切劫。欲悉了知过去未来际及现在一切世界劫数成败故。发阿耨多罗三藐三菩提心。是名菩萨初大誓庄严。所谓悉知一切劫智慧照明。佛子。复置此谕。假使有人。于一念中。悉知无量无数阿僧祇世界众生种种欲乐。此人精勤方便。念念次第。于无量无数阿僧祇劫。不能尽知东方一切世界众生种种欲乐。如是展转至第十人。此第十人。于第九人无量无数阿僧祇劫精勤方便所知众生种种欲乐。于一念中悉能了知。此人如是精勤方便。念念次第。无量无数阿僧祇劫。犹不能尽知东方一切世界众生种种欲乐。乃至十方亦复如是。如是十方无量无边阿僧祇世界众生。种种欲乐尚可了知。初发心菩萨功德之藏。不可得知。何以故。佛子。初发心菩萨摩诃萨不齐限。欲知尔所世界众生种种欲乐故。发菩提心。欲悉知十方一切世界众生种种欲乐故。发阿耨多罗三藐三菩提心。欲知种种无量欲乐即是一欲。而亦不坏一切欲性。欲悉知一切众生欲乐海。欲知一众生欲即是一切众生欲。欲悉知一切众生去来现在种种欲乐。欲悉知相似欲不相似欲。欲知一切欲即是一欲。一欲即是一切欲。欲得具足如来种种欲乐力。欲知有上欲无上欲。有余欲无余欲。等欲不等欲。有所依欲无所依欲。共欲不共欲。有边欲无边欲。善欲不善欲。<a>世间</a>欲出世间欲。大智欲净欲胜欲。无碍智欲。无碍智佛<a>解脱</a>欲。清净欲不清净欲。广欲狭欲。细欲粗欲故。发阿耨多罗三藐三菩提心。欲悉知一切众生一一众生有十种欲。所谓因苦生欲。方便欲。希望欲。着味欲。随因生欲<a>随缘</a>生欲。尽欲。一切欲。初发心菩萨摩诃萨。欲悉分别了知此诸欲网故。发阿耨多罗三藐三菩提心。佛子。复置此谕。假使有人。于一念中。悉知无量无边阿僧祇世界众生种种诸根。以此智慧精勤方便。念念次第。于无量无数阿僧祇劫。不能尽知东方一切世界众生种种诸根。广说乃至悉知一切众生一一众生有十种根。佛子。复置此谕。假使有人。于一念中。悉知东方无量无边阿僧祇世界众生种种希望。广说乃至悉知一切众生一一皆有十种希望。佛子。复置此谕。假使有人。于一念中。悉知无量无边阿僧祇世界众生种种方便。广说乃至悉知一切众生一一皆有十种方便。佛子。复置此谕。假使有人。于一念中。悉知无量无边阿僧祇世界众生念念心意。广说乃至悉知一切众生一一皆有十种心。佛子。复置此谕。假使有人。于一念中。悉知无量无边阿僧祇世界众生种种诸业。广说乃至悉知一切众生一一皆有十种业。佛子。复置此谕。假使有人。于一念中。悉知东方无量无边阿僧祇世界众生种种烦恼。此人精勤方便。念念次第。于无量无数阿僧祇劫。犹不能知东方一切众生种种烦恼。如是展转乃至第十。此第十人。于第九人无量无数阿僧祇劫所知众生种种烦恼。于一念中悉分别知。此人精勤方便。念念次第。于无量无数阿僧祇劫。犹不能尽知一切众生种种烦恼。乃至十方亦复如是。尔所世界一切众生种种烦恼尚可得知。初发心菩萨功德之藏不可得知。何以故。佛子。初发心菩萨不齐限。欲知尔所世界众生种种烦恼故。发阿耨多罗三藐三菩提心。欲悉分别了知一切众生种种烦恼故。发菩提心。所谓欲悉知轻烦恼。重烦恼。结使烦恼。缠烦恼。一一众生无量烦恼。一切众生种种觉观烦恼。依无明烦恼。爱相应烦恼。贪欲不善根烦恼。嗔恚不善根烦恼。愚痴不善根烦恼。等分烦恼。一切烦恼。根本烦恼。我我所烦恼。我慢烦恼。邪忆念虚妄生烦恼。因身见生六十二见等诸烦恼。盖烦恼。障碍烦恼。欲悉了知一切众生烦恼惑网。具足大慈悲大一切种智故。发阿耨多罗三藐三菩提心。佛子。复置此谕。假使有人。于一念中。悉见东方无量无边世界现在诸佛及彼一切众生。此人悉能恭敬<a>礼拜</a>。尊重赞叹一心观察种种供养无量上味。肴膳饮食香华璎珞。缯彩幢盖上妙宫殿。严饰帐幔宝网罗覆。众宝庄严师子之座。此人精勤方便。念念次第。以如是等众妙供具。无量无数阿僧祇劫供养诸佛。又复劝教彼诸众生。以如是等众妙供具。于无量无数阿僧祇劫供养诸佛。彼诸如来般<a>涅槃</a>已。复为一一诸如来故。以无量宝起塔供养。其塔高广一一周满无量无边世界。又以上妙众宝而庄严之。一一塔中。有无量无数如来形像。彼诸形像。光明普照无量无边诸佛世界。又复劝彼一一众生。为诸如来起众宝塔严好如前。十方世界亦复如是。佛子。于意云何。彼人功德宁为多不。帝释答言。彼人功德唯佛乃知余无能及。法慧答言。佛子。初发心菩萨摩诃萨。功德之藏百分千分。乃至不可数不可譬谕不可说分。彼人功德不及其一。佛子。假使有人。于第一人及所劝众生精勤方便。念念次第。无量无数阿僧祇劫。所作功德诸供养具。于一念中皆悉能辨。此人如是精勤方便。念念次第。于无量无数阿僧祇劫。供养功德。广说如前。如是展转乃至第十人。广说亦复如前。初发心菩萨摩诃萨。功德之藏百分千分。乃至不可数不可譬谕不可说分。彼人功德不及其一。何以故。佛子。彼菩萨不为齐限。供养尔所如来故。发阿耨多罗三藐三菩提心。欲悉供养十方法界虚空界等世界中三世诸佛故。发阿耨多罗三藐三菩提心。发是心已。得知尽过去际诸佛无障碍智。得信尽未来际诸佛功德。得知尽现在际一切诸佛所说智慧。彼三世一切诸佛功德。此菩萨摩诃萨。悉皆信向。受持修习得证身证。悉等诸佛一切功德。何以故。初发心菩萨摩诃萨。欲不断一切诸<a>佛性</a>故。发菩提心。欲令慈悲心充满一切世界众生悉无余故。欲悉度脱一切众生故。欲悉知一切世界成败故。欲悉知一切世界众生垢净起故。欲令三有众生悉得清净故。欲悉知一切众生心念烦恼习故。欲悉知一切众生死此生彼故。欲悉知一切众生诸根方便故。欲悉知一切众生心心行故。欲悉知一切三世众生故。欲悉知三世诸佛具足功德故。欲悉知三世诸佛无上菩提故。欲悉知三世诸佛具足净法故。欲悉知三世诸<a>佛法</a>平等相故。欲悉知三世诸佛无上智慧因缘清净故。欲悉知长养三世诸佛智慧力故。欲悉具足三世诸佛<a>无畏</a>法故。欲悉具足庄严三世诸佛不共法故。欲悉得法界等无量无边三世诸佛平等智慧故。发阿耨多罗三藐三菩提心。何以故。此初发心菩萨即是佛故。悉与三世诸如来等。亦与三世佛境界等。悉与三世佛<a>正法</a>等。得如来一身无量身三世诸佛平等智慧。所化众生皆悉同等。悉能震动一切世界。悉能普照一切世界。悉能休息一切世界诸恶道苦。悉能严净一切世界。悉于一切世界示现成佛。悉令一切众生皆得<a>欢喜</a>。悉令一切众生解深法界。悉能护持诸佛种性。悉得诸佛智慧光明。彼初发心菩萨摩诃萨。常不远离三世诸佛及诸佛法。一切菩萨缘觉声闻及所行法。世间出世间法。众生及众生法。专求菩提智慧无碍。</p>
<p style="text-align: left">
	　　尔时佛神力故。说初发心菩萨功德藏力故。十方各万佛刹尘数世界六种震动。雨众天华天香天末香天鬘天宝天庄严具。自然演出微妙乐声。又复震吼师子之音。放大光明普照十方。尔时十方各过十佛刹尘数世界。有万佛刹尘数诸佛。悉号法慧。各现其身。示法慧菩萨。而告之言。善哉善哉。佛子。善说初发心菩萨功德之藏。我等万佛刹尘数如来。亦悉演说发心菩萨功德之藏。十方世界一切诸佛亦复如是。法慧菩萨。说是发心菩萨功德藏时。万佛世界尘数众生。皆得初发心菩萨功德之藏。发阿耨多罗三藐三菩提心。我等今者悉授彼记。于未来世。各于十方。一时成佛。同号净心如来应供等正觉。我等悉当护持此法。普为未来诸菩萨故。如此<a>娑婆世界</a>四天下阎浮提菩提树下须弥山顶妙胜殿上敷演此法<a>教化</a>众生。十方世界千亿那由他不可量不可数不可思议无有边际不可<a>说法</a>界虚空界等诸世界中。亦说是法教化众生。彼说法者悉名法慧。佛神力故。佛本愿力故。显示佛法故。智慧光明普照故。解第一义故。法如是故。诸菩萨欢喜故。赞叹诸佛功德故。悉知诸佛平等故。解法界无有二故。尔时法慧菩萨。普观十方。普观一切大众。观虚空界。观成就众生界。不违业报。清净如虚空界。欲拔三有垢秽众生。欲令众生得广解脱。欲知种种诸根等。观三世正趣涅槃。及现自身甚深清净诸功德故。承佛神力。以偈颂曰。</p>
<p style="text-align: left">
	　　大慈大悲心充满十方界</p>
<p style="text-align: left">
	　　分别诸佛刹佛法及三世</p>
<p style="text-align: left">
	　　欲具佛功德菩萨法藏海</p>
<p style="text-align: left">
	　　<a>饶益</a>众生故初发菩提心</p>
<p style="text-align: left">
	　　欲悉分别知虚空等法界</p>
<p style="text-align: left">
	　　一切群生类诸佛及佛法</p>
<p style="text-align: left">
	　　欲得一切佛诸道至处力</p>
<p style="text-align: left">
	　　成就不退转饶益诸群生</p>
<p style="text-align: left">
	　　一切众生中常起大慈悲</p>
<p style="text-align: left">
	　　远离嗔恚念修习饶益心</p>
<p style="text-align: left">
	　　慈光照十方为众作归依</p>
<p style="text-align: left">
	　　诸佛悉护念功德难思议</p>
<p style="text-align: left">
	　　欲悉分别知一切诸佛刹</p>
<p style="text-align: left">
	　　如来妙法身甚深难思议</p>
<p style="text-align: left">
	　　无量功德藏智慧甚深广</p>
<p style="text-align: left">
	　　因是初发心专求佛菩提</p>
<p style="text-align: left">
	　　欲悉分别知一切众生类</p>
<p style="text-align: left">
	　　十方世界中智慧无障碍</p>
<p style="text-align: left">
	　　粗细诸世界或狭广无量</p>
<p style="text-align: left">
	　　一切中知一一中知一切</p>
<p style="text-align: left">
	　　菩萨于彼行精勤不放逸</p>
<p style="text-align: left">
	　　苦乐无厌着欲度众生故</p>
<p style="text-align: left">
	　　一切佛现前乐观无厌足</p>
<p style="text-align: left">
	　　悉入甚深法无量功德海</p>
<p style="text-align: left">
	　　五道诸群生愍之如一子</p>
<p style="text-align: left">
	　　令除众垢秽具足清净法</p>
<p style="text-align: left">
	　　欲令诸佛种究竟不断绝</p>
<p style="text-align: left">
	　　降伏一切魔摧灭无有余</p>
<p style="text-align: left">
	　　平等观如来三世诸<a>法相</a></p>
<p style="text-align: left">
	　　甚深微妙法常修不放逸</p>
<p style="text-align: left">
	　　菩萨常乐观一切佛境界</p>
<p style="text-align: left">
	　　是故诸如来<a>甘露</a>慧灌顶</p>
<p style="text-align: left">
	　　<a>信心</a>不可沮坚固如金刚</p>
<p style="text-align: left">
	　　于诸如来所知恩而报恩</p>
<p style="text-align: left">
	　　最胜之境界无量智慧光</p>
<p style="text-align: left">
	　　自悟不由他菩萨初发心</p>
<p style="text-align: left">
	　　悉能分别知五道众生欲</p>
<p style="text-align: left">
	　　种种诸业报一切心所行</p>
<p style="text-align: left">
	　　知诸根利钝无量无数性</p>
<p style="text-align: left">
	　　一切胜境界菩萨初发心</p>
<p style="text-align: left">
	　　菩提心无量清净法界等</p>
<p style="text-align: left">
	　　无著无所依无染如虚空</p>
<p style="text-align: left">
	　　成就佛智慧其心无障碍</p>
<p style="text-align: left">
	　　谛了真实际寂灭离虚妄</p>
<p style="text-align: left">
	　　了达众生心而无众生想</p>
<p style="text-align: left">
	　　方便分别法究竟到<a>彼岸</a></p>
<p style="text-align: left">
	　　无量无数劫悉能分别知</p>
<p style="text-align: left">
	　　往诣诸佛刹明解甚深法</p>
<p style="text-align: left">
	　　若能分别知无量诸佛法</p>
<p style="text-align: left">
	　　清净法界藏谛了无疑惑</p>
<p style="text-align: left">
	　　深解众生根究竟到彼岸</p>
<p style="text-align: left">
	　　平等观诸法则与如来等</p>
<p style="text-align: left">
	　　清净无量心常在诸佛前</p>
<p style="text-align: left">
	　　恭敬而尊重供养人师子</p>
<p style="text-align: left">
	　　亲觐一切佛乐观无厌足</p>
<p style="text-align: left">
	　　彼诸如来等护念此菩萨</p>
<p style="text-align: left">
	　　于诸深妙法分别无障碍</p>
<p style="text-align: left">
	　　无著无所依心净如虚空</p>
<p style="text-align: left">
	　　彼知人师子智慧海深广</p>
<p style="text-align: left">
	　　寂然入正受三世观无碍</p>
<p style="text-align: left">
	　　坚固不可沮一切莫能坏</p>
<p style="text-align: left">
	　　专念无上道未曾有断绝</p>
<p style="text-align: left">
	　　离闇趣明正志学诸善法</p>
<p style="text-align: left">
	　　常乐观寂灭具足真实性</p>
<p style="text-align: left">
	　　寂默语言道平等无异观</p>
<p style="text-align: left">
	　　于法不分别是则从如生</p>
<p style="text-align: left">
	　　悉能分别知诸佛深境界</p>
<p style="text-align: left">
	　　寂然入正受三达无障碍</p>
<p style="text-align: left">
	　　十方世界中一切诸佛刹</p>
<p style="text-align: left">
	　　菩萨自在力一念悉周遍</p>
<p style="text-align: left">
	　　无量不可数方便悉具足</p>
<p style="text-align: left">
	　　普游十方界是名真佛子</p>
<p style="text-align: left">
	　　具足大悲心清凉除渴爱</p>
<p style="text-align: left">
	　　大慈念一切无碍如虚空</p>
<p style="text-align: left">
	　　于彼众生类不生众生想</p>
<p style="text-align: left">
	　　悉已离虚妄清净游十方</p>
<p style="text-align: left">
	　　于彼诸群生常施以无畏</p>
<p style="text-align: left">
	　　如此真实行是则等如来</p>
<p style="text-align: left">
	　　常说甚深法清净无所著</p>
<p style="text-align: left">
	　　是故十方佛一切悉护念</p>
<p style="text-align: left">
	　　过去未来世无量无数劫</p>
<p style="text-align: left">
	　　次第悉忆念具足分别知</p>
<p style="text-align: left">
	　　菩萨于现在一切十方界</p>
<p style="text-align: left">
	　　悉能普周遍济度诸群萌</p>
<p style="text-align: left">
	　　深智正观察明了无障碍</p>
<p style="text-align: left">
	　　悉知因缘合磨灭无坚固</p>
<p style="text-align: left">
	　　一切众生类诸有疑难者</p>
<p style="text-align: left">
	　　菩萨悉除灭安住法性中</p>
<p style="text-align: left">
	　　菩萨无畏力降伏一切魔</p>
<p style="text-align: left">
	　　悉能为众生灭除愚痴闇</p>
<p style="text-align: left">
	　　世界若成败悉皆分别知</p>
<p style="text-align: left">
	　　若能如是观佛境无疑惑</p>
<p style="text-align: left">
	　　观察三世法疑网永已除</p>
<p style="text-align: left">
	　　一切如来所净信不可坏</p>
<p style="text-align: left">
	　　信力安隐住智慧力成就</p>
<p style="text-align: left">
	　　智慧清净故决定解真实</p>
<p style="text-align: left">
	　　尽于未来际饶益众生故</p>
<p style="text-align: left">
	　　欲令一切众究竟得解脱</p>
<p style="text-align: left">
	　　无际生死中精勤不厌倦</p>
<p style="text-align: left">
	　　一切<a>地狱</a>处受苦为众生</p>
<p style="text-align: left">
	　　功德智慧藏具足皆成就</p>
<p style="text-align: left">
	　　悉能善分别一切众生根</p>
<p style="text-align: left">
	　　又能分别知众生种种业</p>
<p style="text-align: left">
	　　随彼业对治菩萨为说法</p>
<p style="text-align: left">
	　　以大慈悲心随顺世间行</p>
<p style="text-align: left">
	　　悉于一切法解达空<a>无我</a></p>
<p style="text-align: left">
	　　一一音声中演说无量教</p>
<p style="text-align: left">
	　　菩萨放大光种种微妙色</p>
<p style="text-align: left">
	　　普照十方界除灭一切闇</p>
<p style="text-align: left">
	　　一一光明端清净宝华座</p>
<p style="text-align: left">
	　　菩萨悉处上为众演说法</p>
<p style="text-align: left">
	　　于一毛孔中普见十方刹</p>
<p style="text-align: left">
	　　彼刹妙庄严诸佛菩萨会</p>
<p style="text-align: left">
	　　一一如来所无量众围绕</p>
<p style="text-align: left">
	　　清净妙智慧明了众生心</p>
<p style="text-align: left">
	　　十方世界中无量诸佛刹</p>
<p style="text-align: left">
	　　菩萨<a>神通</a>力一念悉遍至</p>
<p style="text-align: left">
	　　恭敬供养佛饶益众生故</p>
<p style="text-align: left">
	　　一一导师所咨决甚深义</p>
<p style="text-align: left">
	　　普于诸<a>世尊</a>先起慈父想</p>
<p style="text-align: left">
	　　饶益众生故分别菩萨行</p>
<p style="text-align: left">
	　　明净利智慧解达深法藏</p>
<p style="text-align: left">
	　　出生无量智佛法无所碍</p>
<p style="text-align: left">
	　　无量无数劫分别说法界</p>
<p style="text-align: left">
	　　劫数可究竟法界无穷尽</p>
<p style="text-align: left">
	　　平等观诸法其心无所染</p>
<p style="text-align: left">
	　　不厌生死苦智慧无障碍</p>
<p style="text-align: left">
	　　无上佛种性三世法王家</p>
<p style="text-align: left">
	　　一切如来法菩萨由此生</p>
<p style="text-align: left">
	　　清净妙法身应现种种形</p>
<p style="text-align: left">
	　　犹如大幻师所乐无不见</p>
<p style="text-align: left">
	　　或处为众生究竟菩萨行</p>
<p style="text-align: left">
	　　或复现初生<a>出家</a>行学道</p>
<p style="text-align: left">
	　　或于树王下自然成正觉</p>
<p style="text-align: left">
	　　或处为众生示现入泥洹</p>
<p style="text-align: left">
	　　现住甚深妙无量自在法</p>
<p style="text-align: left">
	　　声闻辟支佛一切莫能测</p>
<p style="text-align: left">
	　　菩萨身口意寂灭无生相</p>
<p style="text-align: left">
	　　普应一切世方便无不现</p>
<p style="text-align: left">
	　　如是佛真子境界甚深妙</p>
<p style="text-align: left">
	　　众生若思议迷乱心发狂</p>
<p style="text-align: left">
	　　一切悉具足安住无碍智</p>
<p style="text-align: left">
	　　普现诸如来无量自在力</p>
<p style="text-align: left">
	　　菩萨功德藏世间无与等</p>
<p style="text-align: left">
	　　何况最胜尊无量难思议</p>
<p style="text-align: left">
	　　菩萨虽未得具足一切智</p>
<p style="text-align: left">
	　　无量诸法门究竟到彼岸</p>
<p style="text-align: left">
	　　一切胜妙法皆悉已具足</p>
<p style="text-align: left">
	　　一向求菩提究竟一乘道</p>
<p style="text-align: left">
	　　于彼诸群生善知时非时</p>
<p style="text-align: left">
	　　为欲利益故示现大神力</p>
<p style="text-align: left">
	　　一身悉充满一切诸佛刹</p>
<p style="text-align: left">
	　　演出净光明辉耀无伦匹</p>
<p style="text-align: left">
	　　遍照十方界除灭一切闇</p>
<p style="text-align: left">
	　　普降妙法雨如海大龙王</p>
<p style="text-align: left">
	　　观察一切法虚妄犹如幻</p>
<p style="text-align: left">
	　　烦恼业力故生死常轮转</p>
<p style="text-align: left">
	　　以大慈悲心普覆诸群生</p>
<p style="text-align: left">
	　　清净妙方便度脱无量众</p>
<p style="text-align: left">
	　　菩萨功德力与诸如来等</p>
<p style="text-align: left">
	　　无量智慧海清净如虚空</p>
<p style="text-align: left">
	　　无量无数劫具修菩萨行</p>
<p style="text-align: left">
	　　精进勤方便欲度一切众</p>
<p style="text-align: left">
	　　众生种种行悉能分别知</p>
<p style="text-align: left">
	　　令修清净业志求无上道</p>
<p style="text-align: left">
	　　菩萨摩诃萨行是胜妙法</p>
<p style="text-align: left">
	　　决定不退转谛观一切智</p>
<p style="text-align: left">
	　　一切诸世界无量难思议</p>
<p style="text-align: left">
	　　菩萨能于彼一念悉周遍</p>
<p style="text-align: left">
	　　远离虚<a>妄想</a>其心如虚空</p>
<p style="text-align: left">
	　　清净法身一普应一切世</p>
<p style="text-align: left">
	　　湛然常不动十方无不现</p>
<p style="text-align: left">
	　　分别一切法不取诸法相</p>
<p style="text-align: left">
	　　了达一切法其心无所染</p>
<p style="text-align: left">
	　　济度一切众而无解脱者</p>
<p style="text-align: left">
	　　一切群生类种种诸希望</p>
<p style="text-align: left">
	　　<a>善恶</a>无记法寂灭如虚空</p>
<p style="text-align: left">
	　　随顺众庶类种种欲乐相</p>
<p style="text-align: left">
	　　无量自在力悉能应化之</p>
<p style="text-align: left">
	　　犹如工幻师能现种种身</p>
<p style="text-align: left">
	　　菩萨自在力充满十方界</p>
<p style="text-align: left">
	　　菩萨净法身无量等虚空</p>
<p style="text-align: left">
	　　随众所欲乐一切无不现</p>
<p style="text-align: left">
	　　其心无所染真实无虚妄</p>
<p style="text-align: left">
	　　清净烦恼法皆悉无所有</p>
<p style="text-align: left">
	　　解脱非解脱其心无所染</p>
<p style="text-align: left">
	　　普施苦众生无上涅槃乐</p>
<p style="text-align: left">
	　　悉于诸世间智慧无所畏</p>
<p style="text-align: left">
	　　具足众相好究竟无上道</p>
<p style="text-align: left">
	　　一念悉分别一切诸法相</p>
<p style="text-align: left">
	　　去来现在世求之无所有</p>
<p style="text-align: left">
	　　菩萨观前际了达过去世</p>
<p style="text-align: left">
	　　分别后际相究竟亦如是</p>
<p style="text-align: left">
	　　一切佛世界分别皆悉知</p>
<p style="text-align: left">
	　　除灭众烦恼具足诸功德</p>
<p style="text-align: left">
	　　常好观寂静究竟趣涅槃</p>
<p style="text-align: left">
	　　乐无诤三昧其心无所依</p>
<p style="text-align: left">
	　　菩萨等实际一切无与等</p>
<p style="text-align: left">
	　　究竟坚固行决定不退转</p>
<p style="text-align: left">
	　　彼修众胜行寂灭无所依</p>
<p style="text-align: left">
	　　其心常安住不动如须弥</p>
<p style="text-align: left">
	　　菩萨净妙行充满诸法界</p>
<p style="text-align: left">
	　　诸佛及菩萨皆悉分别知</p>
<p style="text-align: left">
	　　欲求导师慧究竟最胜道</p>
<p style="text-align: left">
	　　甚深一切智无上解脱王</p>
<p style="text-align: left">
	　　勇猛勤精进速发菩提心</p>
<p style="text-align: left">
	　　欲求最胜乐应疾断诸漏</p>
<p style="text-align: left">
	　　菩萨摩诃萨初发清净心</p>
<p style="text-align: left">
	　　彼心功德藏说之不可尽</p>
<p style="text-align: left">
	　　饶益众生故赞叹如来行</p>
<p style="text-align: left">
	　　一心善谛听最胜所行道</p>
<p style="text-align: left">
	　　无量诸佛刹悉末为微尘</p>
<p style="text-align: left">
	　　一尘置一刹悉能分别知</p>
<p style="text-align: left">
	　　是诸刹土中一切诸如来</p>
<p style="text-align: left">
	　　说初功德藏犹故不可尽</p>
<p style="text-align: left">
	　　善分别众生而无众生想</p>
<p style="text-align: left">
	　　善解一切语而无言语想</p>
<p style="text-align: left">
	　　甚深无碍智分别诸世界</p>
<p style="text-align: left">
	　　善解劫成败而无成败想</p>
<p style="text-align: left">
	　　清净广大心犹如虚空性</p>
<p style="text-align: left">
	　　明解三世法一切诸世间</p>
<p style="text-align: left">
	　　除灭诸烦恼永尽无有余</p>
<p style="text-align: left">
	　　无碍寂灭观是则佛正法</p>
<p style="text-align: left">
	　　十方世界中一切如来所</p>
<p style="text-align: left">
	　　一念悉遍至其心无所染</p>
<p style="text-align: left">
	　　善解不生法如如真实际</p>
<p style="text-align: left">
	　　一切种种相皆悉无真实</p>
<p style="text-align: left">
	　　无量不可数一切诸如来</p>
<p style="text-align: left">
	　　清净眷属俱悉往礼供养</p>
<p style="text-align: left">
	　　常乐问如来甚深微妙法</p>
<p style="text-align: left">
	　　一切诸菩萨誓愿清净行</p>
<p style="text-align: left">
	　　十方世界中一切诸导师</p>
<p style="text-align: left">
	　　一念悉睹见而心无所依</p>
<p style="text-align: left">
	　　一切三有中最胜妙功德</p>
<p style="text-align: left">
	　　以此清净行庄严诸佛刹</p>
<p style="text-align: left">
	　　慧眼无障碍善解一切生</p>
<p style="text-align: left">
	　　分别无所有远离无染着</p>
<p style="text-align: left">
	　　善解众生根烦恼及习气</p>
<p style="text-align: left">
	　　众生种种欲了达不思议</p>
<p style="text-align: left">
	　　菩萨摩诃萨先知众生心</p>
<p style="text-align: left">
	　　随彼所应度慧者为说法</p>
<p style="text-align: left">
	　　善知时非时众生净秽行</p>
<p style="text-align: left">
	　　渐令彼清净究竟得解脱</p>
<p style="text-align: left">
	　　无量那由他甚深诸三昧</p>
<p style="text-align: left">
	　　菩萨自在力一念悉能入</p>
<p style="text-align: left">
	　　三昧起住相悉善分别知</p>
<p style="text-align: left">
	　　无量诸境界善解住起缘</p>
<p style="text-align: left">
	　　如是等智慧皆悉已具足</p>
<p style="text-align: left">
	　　不久得菩提一切无障碍</p>
<p style="text-align: left">
	　　常为利众生正趣智慧光</p>
<p style="text-align: left">
	　　彼能与众生无上丈夫法</p>
<p style="text-align: left">
	　　悉能善分别一切劫长短</p>
<p style="text-align: left">
	　　昼夜及岁月斯亦善观察</p>
<p style="text-align: left">
	　　<a>正念</a>不放逸善解诸世间</p>
<p style="text-align: left">
	　　分别诸佛刹真实无差别</p>
<p style="text-align: left">
	　　能善分别知一切诸世界</p>
<p style="text-align: left">
	　　于彼十方国无有分别想</p>
<p style="text-align: left">
	　　如是正观察十方诸世界</p>
<p style="text-align: left">
	　　严净一切国而心无所著</p>
<p style="text-align: left">
	　　成就智慧力与诸如来等</p>
<p style="text-align: left">
	　　是处非处力分别知众生</p>
<p style="text-align: left">
	　　悉知众生类善恶诸业报</p>
<p style="text-align: left">
	　　过去未来世明达无障碍</p>
<p style="text-align: left">
	　　一切诸世界众生种种性</p>
<p style="text-align: left">
	　　于彼三有中悉能分别知</p>
<p style="text-align: left">
	　　一切群生类诸根上中下</p>
<p style="text-align: left">
	　　菩萨摩诃萨悉能分别知</p>
<p style="text-align: left">
	　　一切众生类欲乐上中下</p>
<p style="text-align: left">
	　　清净不清净悉能分别知</p>
<p style="text-align: left">
	　　分别知众生一切至处道</p>
<p style="text-align: left">
	　　永断相续缘究竟离三有</p>
<p style="text-align: left">
	　　一切诸三昧正受禅解脱</p>
<p style="text-align: left">
	　　垢秽清净起悉能分别知</p>
<p style="text-align: left">
	　　次第知<a>宿命</a>随所受苦乐</p>
<p style="text-align: left">
	　　如是分别者是则如来力</p>
<p style="text-align: left">
	　　一切善不善众生烦恼业</p>
<p style="text-align: left">
	　　分别五道生究竟得泥洹</p>
<p style="text-align: left">
	　　诸漏若未尽能趣处处生</p>
<p style="text-align: left">
	　　烦恼习已灭究竟无上道</p>
<p style="text-align: left">
	　　方便度众生灭垢具净道</p>
<p style="text-align: left">
	　　慧者能分别是则人中雄</p>
<p style="text-align: left">
	　　具足十种力慧光除众冥</p>
<p style="text-align: left">
	　　安住最胜力疑惑究竟灭</p>
<p style="text-align: left">
	　　一一毛孔中无量诸佛刹</p>
<p style="text-align: left">
	　　菩萨摩诃萨一切皆悉见</p>
<p style="text-align: left">
	　　秽浊或清净种种妙庄严</p>
<p style="text-align: left">
	　　随彼诸行业皆悉分别知</p>
<p style="text-align: left">
	　　一一微尘中一切诸佛刹</p>
<p style="text-align: left">
	　　诸佛及菩萨佛子皆悉见</p>
<p style="text-align: left">
	　　诸刹不积聚不乱不迫迮</p>
<p style="text-align: left">
	　　一切入一刹而亦无所入</p>
<p style="text-align: left">
	　　十方诸国土虚空法界等</p>
<p style="text-align: left">
	　　能于一毛孔具足分别知</p>
<p style="text-align: left">
	　　普见十方界一切诸最胜</p>
<p style="text-align: left">
	　　微妙净庄严一切诸佛刹</p>
<p style="text-align: left">
	　　一切诸如来及彼严净国</p>
<p style="text-align: left">
	　　于一毛孔中慧者皆悉见</p>
<p style="text-align: left">
	　　三世差别相一切诸法界</p>
<p style="text-align: left">
	　　时节岁相续分别得解脱</p>
<p style="text-align: left">
	　　如是真佛子具足无所畏</p>
<p style="text-align: left">
	　　是名人中雄明达智慧者</p>
<p style="text-align: left">
	　　如是深法门慧者悉分别</p>
<p style="text-align: left">
	　　彼于如来所恭敬喜无量</p>
<p style="text-align: left">
	　　无量无数劫长养功德藏</p>
<p style="text-align: left">
	　　供养一切佛度脱众生故</p>
<p style="text-align: left">
	　　无量自在力种种能示现</p>
<p style="text-align: left">
	　　彼智慧境界与诸如来等</p>
<p style="text-align: left">
	　　无量诸佛所所学皆成就</p>
<p style="text-align: left">
	　　寂静深法藏悉乐无厌足</p>
<p style="text-align: left">
	　　一切导师所恭敬尊重心</p>
<p style="text-align: left">
	　　彼修菩萨行常饮法甘露</p>
<p style="text-align: left">
	　　悉能善分别长养智慧法</p>
<p style="text-align: left">
	　　菩提无碍辩甚深诸三昧</p>
<p style="text-align: left">
	　　信心不可动犹如须弥山</p>
<p style="text-align: left">
	　　长养诸众生一切功德藏</p>
<p style="text-align: left">
	　　菩萨摩诃萨大慈悲无量</p>
<p style="text-align: left">
	　　普念一切众其心无所著</p>
<p style="text-align: left">
	　　一切种智乐惠施诸众生</p>
<p style="text-align: left">
	　　悉欲救世间永离烦恼垢</p>
<p style="text-align: left">
	　　菩萨摩诃萨大悲心无量</p>
<p style="text-align: left">
	　　佛及己众生等观无有异</p>
<p style="text-align: left">
	　　乐观寂灭相诸法如虚空</p>
<p style="text-align: left">
	　　慧者如是观一切真实性</p>
<p style="text-align: left">
	　　菩萨初发心甚深功德藏</p>
<p style="text-align: left">
	　　无量无数劫说之不可尽</p>
<p style="text-align: left">
	　　出生诸如来缘觉闲静乐</p>
<p style="text-align: left">
	　　自在声闻众一切贤圣故</p>
<p style="text-align: left">
	　　十方世界中无边诸佛刹</p>
<p style="text-align: left">
	　　所有众生类供养无量劫</p>
<p style="text-align: left">
	　　又教修五戒十善及四禅</p>
<p style="text-align: left">
	　　四等无色定寂灭诸解脱</p>
<p style="text-align: left">
	　　复于无量劫供施诸乐具</p>
<p style="text-align: left">
	　　又复教转胜漏尽成罗汉</p>
<p style="text-align: left">
	　　如此诸功德犹尚可称量</p>
<p style="text-align: left">
	　　发心功德藏无譬不可说</p>
<p style="text-align: left">
	　　又化无量众悉成辟支佛</p>
<p style="text-align: left">
	　　寂静三摩提甚深诸功德</p>
<p style="text-align: left">
	　　彼人功德聚比初发心藏</p>
<p style="text-align: left">
	　　百分不及一乃至不可说</p>
<p style="text-align: left">
	　　无量无有边微尘等佛刹</p>
<p style="text-align: left">
	　　假使神力人一念悉能过</p>
<p style="text-align: left">
	　　如是神足力无量劫中行</p>
<p style="text-align: left">
	　　彼刹犹可数发心藏难知</p>
<p style="text-align: left">
	　　去来现在劫无量无有边</p>
<p style="text-align: left">
	　　如是等诸劫犹可知其数</p>
<p style="text-align: left">
	　　菩萨初发心无量功德藏</p>
<p style="text-align: left">
	　　犹如虚空界分际不可知</p>
<p style="text-align: left">
	　　去来现在世一切诸劫数</p>
<p style="text-align: left">
	　　菩萨于一念悉能分别故</p>
<p style="text-align: left">
	　　菩萨发心宝欲达去来今</p>
<p style="text-align: left">
	　　一念悉明了利益众生故</p>
<p style="text-align: left">
	　　十方世界中无量刹众生</p>
<p style="text-align: left">
	　　所有欲希望一念悉分别</p>
<p style="text-align: left">
	　　知诸根方便念念心所行</p>
<p style="text-align: left">
	　　虚空尚可量菩提心难知</p>
<p style="text-align: left">
	　　所以不可量大慈无量故</p>
<p style="text-align: left">
	　　普施一切乐充满十方界</p>
<p style="text-align: left">
	　　欲令悉得佛法藏解脱乐</p>
<p style="text-align: left">
	　　初发宝藏心功德力无量</p>
<p style="text-align: left">
	　　众生欲希望方便愿求想</p>
<p style="text-align: left">
	　　随彼种种根身口意所行</p>
<p style="text-align: left">
	　　能于一念中彼彼悉觉知</p>
<p style="text-align: left">
	　　欲得一切智发心愿菩提</p>
<p style="text-align: left">
	　　一切众生类无量烦恼业</p>
<p style="text-align: left">
	　　由斯结业故趣趣受诸有</p>
<p style="text-align: left">
	　　如此结业报犹可知边际</p>
<p style="text-align: left">
	　　发心功德藏不可得思议</p>
<p style="text-align: left">
	　　所以不可议能发无上愿</p>
<p style="text-align: left">
	　　供养一切佛永离诸烦恼</p>
<p style="text-align: left">
	　　兼除群生类一切烦恼业</p>
<p style="text-align: left">
	　　济拔三世苦究竟大悲心</p>
<p style="text-align: left">
	　　十方诸世界无量无数佛</p>
<p style="text-align: left">
	　　一念悉供养兼以劝众生</p>
<p style="text-align: left">
	　　熏以殊妙香宝幢诸幡盖</p>
<p style="text-align: left">
	　　天衣珍妙馔上味甘露浆</p>
<p style="text-align: left">
	　　随时诸宫观床卧庄严具</p>
<p style="text-align: left">
	　　清净经行地安身顺道心</p>
<p style="text-align: left">
	　　斯等众供具无量宝庄严</p>
<p style="text-align: left">
	　　摩尼发光耀皆是快乐因</p>
<p style="text-align: left">
	　　如是供养佛兼以劝众生</p>
<p style="text-align: left">
	　　不可思议劫常行此供养</p>
<p style="text-align: left">
	　　斯等诸功德尚可究竟说</p>
<p style="text-align: left">
	　　发心功德藏无可为譬谕</p>
<p style="text-align: left">
	　　一切诸譬谕如前广分别</p>
<p style="text-align: left">
	　　欲比初发心无量不及一</p>
<p style="text-align: left">
	　　三世人中尊一切功德业</p>
<p style="text-align: left">
	　　无上菩提果皆由初发心</p>
<p style="text-align: left">
	　　无数亿劫中<a>修行</a>无上道</p>
<p style="text-align: left">
	　　无数无有量出过一切量</p>
<p style="text-align: left">
	　　究竟一切智其力不可量</p>
<p style="text-align: left">
	　　到彼菩提岸<a>超度</a>群生趣</p>
<p style="text-align: left">
	　　初发菩萨心广大如虚空</p>
<p style="text-align: left">
	　　出生诸功德其相同法界</p>
<p style="text-align: left">
	　　等观诸法性如实无异相</p>
<p style="text-align: left">
	　　永离一切有性同坚固士</p>
<p style="text-align: left">
	　　甚深真法性妙智随顺入</p>
<p style="text-align: left">
	　　无边诸佛土一念悉周遍</p>
<p style="text-align: left">
	　　一切智所知无不遍观察</p>
<p style="text-align: left">
	　　无量佛境界了达无障碍</p>
<p style="text-align: left">
	　　常修妙功德一切无与等</p>
<p style="text-align: left">
	　　具足微妙戒清净无瑕秽</p>
<p style="text-align: left">
	　　内外一切施等心施一切</p>
<p style="text-align: left">
	　　一切时常施精勤不退转</p>
<p style="text-align: left">
	　　专念修正受诸禅功德藏</p>
<p style="text-align: left">
	　　常习微妙智深广无涯底</p>
<p style="text-align: left">
	　　于此最胜地成就佛真子</p>
<p style="text-align: left">
	　　逮得如实智平等甚深行</p>
<p style="text-align: left">
	　　去来现在世一切诸如来</p>
<p style="text-align: left">
	　　悉以威神护初发菩提心</p>
<p style="text-align: left">
	　　甚深诸三昧无量陀罗尼</p>
<p style="text-align: left">
	　　诸佛自在力庄严初发心</p>
<p style="text-align: left">
	　　一切诸世间莫能称算者</p>
<p style="text-align: left">
	　　无量无有边犹如虚空界</p>
<p style="text-align: left">
	　　初发菩提心无量无有边</p>
<p style="text-align: left">
	　　一切人师子皆由初发心</p>
<p style="text-align: left">
	　　如来十种力四辩无所畏</p>
<p style="text-align: left">
	　　无量诸功德皆由初发心</p>
<p style="text-align: left">
	　　一切诸导师十八不共法</p>
<p style="text-align: left">
	　　斯等<a>殊胜</a>慧皆由初发心</p>
<p style="text-align: left">
	　　诸佛妙色身种种相庄严</p>
<p style="text-align: left">
	　　究竟离虚妄清净真法身</p>
<p style="text-align: left">
	　　<a>天人</a>所应供甚深无碍智</p>
<p style="text-align: left">
	　　如是等功德皆由初发心</p>
<p style="text-align: left">
	　　一切辟支佛无量声闻众</p>
<p style="text-align: left">
	　　斯等诸贤圣皆由初发心</p>
<p style="text-align: left">
	　　四禅无色定甚深诸三昧</p>
<p style="text-align: left">
	　　斯等无量乐皆由初发心</p>
<p style="text-align: left">
	　　去来今现在十方天人类</p>
<p style="text-align: left">
	　　一切世界中趣趣受生乐</p>
<p style="text-align: left">
	　　方便勤精进诸根悉调伏</p>
<p style="text-align: left">
	　　斯等无量乐皆由初发心</p>
<p style="text-align: left">
	　　所以然者何菩萨摩诃萨</p>
<p style="text-align: left">
	　　因初发心故具<a>六波罗蜜</a></p>
<p style="text-align: left">
	　　化诸群生类弃邪入正道</p>
<p style="text-align: left">
	　　故能令<a>三界</a>受兹种种乐</p>
<p style="text-align: left">
	　　菩萨深妙智通达无障碍</p>
<p style="text-align: left">
	　　开导诸众生净修殊胜业</p>
<p style="text-align: left">
	　　灭除众烦恼一切不善行</p>
<p style="text-align: left">
	　　修习涅槃道度脱一切众</p>
<p style="text-align: left">
	　　无量智慧明犹如净日光</p>
<p style="text-align: left">
	　　具足清白行譬如月盛满</p>
<p style="text-align: left">
	　　无边功德藏犹如十方海</p>
<p style="text-align: left">
	　　无垢无所染清净如虚空</p>
<p style="text-align: left">
	　　菩萨初发心称赞不可尽</p>
<p style="text-align: left">
	　　悉令诸众生具受一切乐</p>
<p style="text-align: left">
	　　无量无数劫广修诸大愿</p>
<p style="text-align: left">
	　　常习功德业调伏众生故</p>
<p style="text-align: left">
	　　无量无有数净愿难思议</p>
<p style="text-align: left">
	　　皆悉具足满令众得清净</p>
<p style="text-align: left">
	　　普观一切法悉空无相愿</p>
<p style="text-align: left">
	　　弘誓愿力故心净无所畏</p>
<p style="text-align: left">
	　　解法真实性清净如虚空</p>
<p style="text-align: left">
	　　定乱悉平等寂灭无所有</p>
<p style="text-align: left">
	　　甚深诸妙法无量难思议</p>
<p style="text-align: left">
	　　常为大众说其心无染着</p>
<p style="text-align: left">
	　　十方世界中一切诸如来</p>
<p style="text-align: left">
	　　彼佛常赞叹菩萨初发心</p>
<p style="text-align: left">
	　　无量妙功德庄严初发心</p>
<p style="text-align: left">
	　　至彼清净岸性同诸如来</p>
<p style="text-align: left">
	　　一切众生类无量无数劫</p>
<p style="text-align: left">
	　　称赞初发心功德不可尽</p>
<p style="text-align: left">
	　　诸佛功德藏菩萨由是生</p>
<p style="text-align: left">
	　　于诸三有中最胜无伦匹</p>
<p style="text-align: left">
	　　欲得一切佛明净智慧灯</p>
<p style="text-align: left">
	　　应建弘誓愿速发菩提心</p>
<p style="text-align: left">
	　　一切功德中菩提心为最</p>
<p style="text-align: left">
	　　能得无碍智从佛法化生</p>
<p style="text-align: left">
	　　一切众生心悉可分别知</p>
<p style="text-align: left">
	　　一切刹微尘尚可算其数</p>
<p style="text-align: left">
	　　十方虚空界一毛犹可量</p>
<p style="text-align: left">
	　　菩萨初发心究竟不可测</p>
<p style="text-align: left">
	　　因初菩提心出生三世佛</p>
<p style="text-align: left">
	　　一切诸众生种种上妙乐</p>
<p style="text-align: left">
	　　佛所赞功德因此悉具足</p>
<p style="text-align: left">
	　　于佛境界中其心无疑惑</p>
<p style="text-align: left">
	　　若能永远离一切诸疑惑</p>
<p style="text-align: left">
	　　则能灭众生无量诸障碍</p>
<p style="text-align: left">
	　　因初菩提心严净诸佛国</p>
<p style="text-align: left">
	　　普令一切众具足微妙智</p>
<p style="text-align: left">
	　　欲见十方刹三世一切佛</p>
<p style="text-align: left">
	　　又欲得无量甚深功德藏</p>
<p style="text-align: left">
	　　若欲灭众生无量生死苦</p>
<p style="text-align: left">
	　　应建坚誓愿速发菩提心</p>
		

	
	

		</div></div><hr><script charset='utf-8' src='../../js/footer.js'></script></body></html>