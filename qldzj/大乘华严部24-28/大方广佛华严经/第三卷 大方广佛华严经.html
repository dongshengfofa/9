<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 大方广佛华严经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 <a>大方广佛华严经</a></strong></p>
<p style="text-align: left">
	　　卢舍那佛品第二之一</p>
<p style="text-align: left">
	　　尔时诸<a>菩萨</a>众。及一切世界诸王。咸作是念。何等是一切诸佛地。佛境界。佛持。佛行。佛力。佛<a>无畏</a>。佛三昧。佛<a>自在</a>。佛胜法。示现菩提。佛眼耳鼻舌身意诸根。<a>佛光</a>明音声。佛智海。世界海。众生海。法界方便海。佛海。波罗蜜海。法门海。<a>化身</a>海。佛名号海。佛寿量海。一切菩萨所<a>修行</a>海。发大乘心。出生诸波罗蜜愿智慧藏。唯愿如来慈悲方便。发起我心令得开解。时诸菩萨神力故。一切供养具中。出自然音而说偈言。</p>
<p style="text-align: left">
	　　如来无量旷劫行自然正觉出<a>世间</a></p>
<p style="text-align: left">
	　　于当来世无量劫身应一切如大云</p>
<p style="text-align: left">
	　　断众生疑永无余出生胜力得<a>解脱</a></p>
<p style="text-align: left">
	　　灭除世间无量苦令一切得正觉乐</p>
<p style="text-align: left">
	　　无量刹尘诸菩萨一心合掌观最胜</p>
<p style="text-align: left">
	　　随彼所愿诸境界断除疑惑开法门</p>
<p style="text-align: left">
	　　何等一切诸佛地大圣境界佛诸持</p>
<p style="text-align: left">
	　　佛无上智力无畏愿为佛子平等现</p>
<p style="text-align: left">
	　　无量如实诸三昧诸清净行深妙法</p>
<p style="text-align: left">
	　　大圣神力无有边兴大雷云雨众生</p>
<p style="text-align: left">
	　　悉入法王如实趣于最胜境不退转</p>
<p style="text-align: left">
	　　及无量佛诸功德愿起慈悲悉令见</p>
<p style="text-align: left">
	　　如来眼根无限量耳鼻舌身亦如是</p>
<p style="text-align: left">
	　　佛意如实难思议愿令众生悉知见</p>
<p style="text-align: left">
	　　佛国土海众生海诸法界海调伏海</p>
<p style="text-align: left">
	　　佛海无量无边际愿令佛子平等见</p>
<p style="text-align: left">
	　　波罗蜜海不思议无上方便法门海</p>
<p style="text-align: left">
	　　无量无边法门海愿在道场具足说</p>
<p style="text-align: left">
	　　尔时<a>世尊</a>。知诸菩萨心之所念。即于面门及一一齿间。各放佛世界尘数光明。所谓宝幢照光明。法界妙音庄严光明。生乐垂云光明。佛十种力严净道场光明。一切宝焰云光明。清净无碍充满法界光明。能成一切世界光明。净宝金刚日幢光明。往诣菩萨大众光明。演出诸佛语轮光明。如是等一一光明。各有佛世界尘数光明。以为眷属。一一光明。照十佛土微尘等刹。彼诸菩萨见此光已。得睹莲<a>华藏</a>庄严世界海。佛神力故。于光明中而说偈言。</p>
<p style="text-align: left">
	　　无量劫海修功德供养十方一切佛</p>
<p style="text-align: left">
	　　<a>教化</a>无边众生海卢舍那佛成正觉</p>
<p style="text-align: left">
	　　放大光明照十方诸毛孔出化身云</p>
<p style="text-align: left">
	　　随众生器而开化令得方便清净道</p>
<p style="text-align: left">
	　　佛于往古<a>生死</a>中调伏一切诸群生</p>
<p style="text-align: left">
	　　于一念中悉解脱世雄无量得自在</p>
<p style="text-align: left">
	　　深心净信普庄严往修满足波罗蜜</p>
<p style="text-align: left">
	　　与诸刹海尘数等坚固安住一切力</p>
<p style="text-align: left">
	　　出微妙音遍十方具足实智满众心</p>
<p style="text-align: left">
	　　无量方便化众生是师子吼寂静法</p>
<p style="text-align: left">
	　　人尊如是德无量应诣供养听受法</p>
<p style="text-align: left">
	　　如佛刹等微尘数最胜诸子诣如来</p>
<p style="text-align: left">
	　　各雨一切供养具一心恭敬观导师</p>
<p style="text-align: left">
	　　如来所说一语中演出无边契经海</p>
<p style="text-align: left">
	　　于一切众雨<a>甘露</a>恭敬往诣两足尊</p>
<p style="text-align: left">
	　　三世诸佛无上愿大圣道场分别说</p>
<p style="text-align: left">
	　　亦非集在一念中宜速时诣觐最胜</p>
<p style="text-align: left">
	　　卢舍那佛大智海光明普照无有量</p>
<p style="text-align: left">
	　　如实观察<a>真谛</a>法普照一切诸法门</p>
<p style="text-align: left">
	　　尔时莲华藏庄严世界海东。次有世界海。名净莲华胜光庄严。中有佛刹。名众宝金刚藏。佛号法水觉<a>虚空</a>法王。于彼如来大众海中。有菩萨名观胜法妙清净王。为佛光明所开发已。与世界海尘数菩萨眷属围绕来向佛所。充满十方一切虚空。兴十种宝色光明华云。悉皆弥覆充满虚空。十种妙宝须弥山云。十种日轮云。十种宝华云。十种妙宝楼阁藏云。十种华树云。十种妙香现众色云。十种一切妙音声云。如是一切悉皆弥覆充满虚空。来诣佛所供养恭敬<a>礼拜</a>已。在于东方杂华光藏师子座上。结跏趺坐。此世界海南。次有世界海。名众宝月光庄严藏。中有佛刹。名无量光严。佛号普智光胜须弥山王。于彼如来大众海中。有菩萨名清净海慧。为佛光明所开发已。与世界海尘数菩萨眷属围绕来向佛所。兴十种一切妙庄严藏众宝王云。悉皆弥覆充满虚空。十种普庄严宝王云。十种妙宝藏炽然照明叹佛功德宝王云。十种妙音充满赞叹宝王云。十种菩提树庄严道场宝王云。十种普门光明佛变化宝王云。十种不坏众光明示现宝王云。十种香灯照一切刹充满宝王云。十种不可思议佛刹如来宫殿普现宝王云。十种杂宝三世诸<a>佛法</a>身光明宝王云。悉皆弥覆充满虚空。来诣佛所恭敬供养礼拜已。在于南方青色莲华师子座上。结跏趺坐。此世界海西。次有世界海。名宝光乐。中有佛刹。名一切胜观。佛号香光王功德宝庄严。于彼如来大众海中。有菩萨名香焰平等庄严月光。为佛光明所开发已。与世界海尘数菩萨眷属围绕来向佛所。兴十种一切杂宝香华楼阁云。悉皆弥覆充满虚空。十种一切色宝王庄严楼阁云。十种一切宝幢香焰楼阁云。十种一切解脱庄严楼阁云。十种一切宝华鬘云。十种一切宝鬘庄严宝楼阁云。十种一切普光明藏照一切庄严楼阁云。十种一切宝庄严无量庄严悉现楼阁云。十种普满庄严楼阁云。十种无量华乐云。悉皆弥覆充满虚空。来诣佛所供养恭敬礼拜已。在于西方金色杂宝庄严莲华藏化师子座上。结跏趺坐。此世界海北。次有世界海。名琉璃宝光充满藏。中有佛刹。名化青莲华庄严。佛号无量智慧音王。于彼如来大众海中。有菩萨名师子光庄严。为佛光明所开发已。与世界海尘数菩萨眷属围绕来向佛所。兴十种一切香云。悉皆弥覆充满虚空。十种一切青色华云。十种一切妙宝树云。十种一切诸杂华云。十种一切宝庄严云。十种一切宝雷音云。十种一切妙音声云。如是一切悉皆弥覆充满虚空。来诣佛所供养恭敬礼拜已。在于北方大灯变化师子座上。结跏趺坐。此世界海东南方。次有世界海。名阎浮檀玻璃色幢。中有佛刹。名宝庄严藏。佛号一切法灯无所怖畏。于彼如来大众海中。有菩萨名无尽胜灯功德法藏。为佛光明所开发已。与世界海尘数菩萨眷属围绕。来向佛所。兴十种无量色莲华藏师子座云。悉皆弥覆充满虚空。十种师子座云。十种一切庄严具庄严师子座云。十种灯明师子座云。十种能出十方一切众宝师子座云。十种一切香鬘师子座云。十种一切诸佛庄严示现师子座云。十种一切宝台栏楯庄严师子座云。十种一切宝树庄严师子座云。十种日庄严师子座云。皆悉弥覆充满虚空。来诣佛所供养恭敬礼拜已。在东南方夜光幢宝藏师子座上。结跏趺坐。此世界海西南方。次有世界海。名普照庄严。中有佛刹。名香胜离垢光明。佛号一切众生普<a>欢喜</a>王。于彼如来大众海中。有菩萨名普智光明慧灯。为佛光明所开发已。与世界海尘数菩萨眷属围绕来向佛所。兴十种如意宝王云。悉皆弥覆充满虚空。十种青色宝云。十种一切香云。十种一切幡云。十种一切妙色庄严云。悉皆弥覆充满虚空。来诣佛所供养恭敬礼拜已。在西南方众宝师子座上。结跏趺坐。此世界海西北方。次有世界海。名善光照。中有佛刹名意入。佛号普门智慧意入明净音。于彼如来大众海中。有菩萨名无量华照垂髻。为佛光明所开发已。与世界海尘数菩萨眷属围绕来向佛所。兴十种一切杂宝轮盖云。悉皆弥覆充满虚空。十种华盖云。十种解脱盖云。十种宝王盖云。十种杂宝盖云。十种普宝盖云。十种琉璃宝王盖云。十种一切香盖云。悉皆弥覆充满虚空。来诣佛所供养恭敬礼拜已。在西北方众善光明幢师子座上。结跏趺坐。此世界海东北方。次有世界海。名宝照光明藏。中有佛刹。名香庄严乐胜藏。佛号无量功德海。于彼如来大众海中。有菩萨名无尽清净光明王。为佛光明所开发已与世界海尘数菩萨眷属围绕来向佛所。兴十种一切宝光轮云。悉皆弥覆充满虚空。十种光轮云。十种华云。十种如来变化轮云。十种一切佛境界轮云。十种一切功德宝云。十种一切众生乐不可尽示现云。十种一切诸佛所愿示现云。悉皆弥覆充满虚空。来诣佛所供养恭敬礼拜已。在东北方清净光明不可尽师子座上。结跏趺坐。</p>
<p style="text-align: left">
	　　此世界海下方。次有世界海。名莲华妙香胜藏。中有佛刹。名宝师子光。佛号明照法界。于彼如来大众海中。有菩萨名光照分别法界。为佛光明所开发已。与世界海尘数菩萨眷属围绕来向佛所。兴十种一切宝光明云。悉皆弥覆充满虚空。十种一切香光明云。十种诸佛师子吼云。十种一切佛刹功德庄严云。十种一切华楼阁云。十种一切座庄严云。悉皆弥覆充满虚空。来诣佛所。在于下方宝藏师子座上。结跏趺坐。此世界海上方。次有世界海。名杂宝光海庄严。中有佛刹名乐行清净。佛号无碍功德称离闇光王。于彼如来大众海中。有菩萨名无障碍力精进慧。为佛光明所开发已。与世界海尘数菩萨眷属围绕来向佛所。兴十种一切无量妙色宝照云。悉皆弥覆充满虚空。十种无量光普照云。十种一切庄严照明云。十种香焰云十种一切庄严云。十种佛光焰云。十种宝树华焰云。十种一切宝树坚固光明云。十种一切胜光明云。十种一切菩萨所行示现云。十种一切解脱光明云。悉皆弥覆充满虚空。来诣佛所供养恭敬礼拜已。在于上方妙音胜莲华藏师子座上。结跏趺坐。如是等十亿佛刹尘数世界海中。有十亿佛刹微尘数等大菩萨来。一一菩萨各将一佛世界尘数菩萨。以为眷属。一一菩萨各兴一佛世界微尘数等妙庄严云。悉皆弥覆充满虚空。随所来方结跏趺坐。</p>
<p style="text-align: left">
	　　彼诸菩萨次第坐已。一切毛孔各出十佛世界微尘数等一切妙宝净光明云。一一光中各出十佛世界微尘数菩萨。一一菩萨一切法界方便海充满一切微尘数道。一一尘中有十佛世界尘数佛刹。一一佛刹中三世诸佛皆悉显现。念念中于一一世界。各化一佛刹尘数众生。以梦自在示现法门教化。一切诸天化生法门教化。一切菩萨行处音声法门教化。震动一切佛刹建立诸佛法门教化。一切愿海法门教化。一切众生言辞入佛音声法门教化。一切佛法云雨法门教化。法界自在光明法门教化。建立一切大众海于<a>普贤菩萨</a>法门教化。以如是等一切法门。随其所乐而教化之。于一念顷。能灭一切世界中各如须弥山尘数众生诸恶道苦。各如须弥山尘数众生令离邪定立正定聚。各如须弥山尘数众生令立声闻缘觉之地。各如须弥山尘数众生立无上道。各如须弥山尘数众生立一切不可尽功德智慧地。各如须弥山尘数众生令立卢舍那佛愿性海中。尔时诸菩萨光明中。以偈颂言。</p>
<p style="text-align: left">
	　　一切光明出妙音说诸菩萨具足行</p>
<p style="text-align: left">
	　　佛子功德悉成满普遍一切十方界</p>
<p style="text-align: left">
	　　无量劫海修行道欲令众生离苦故</p>
<p style="text-align: left">
	　　不自计己生死苦佛子善入大方便</p>
<p style="text-align: left">
	　　无量无边无有余穷尽一切大海劫</p>
<p style="text-align: left">
	　　遍行一切诸法门善说微妙寂静法</p>
<p style="text-align: left">
	　　一切三世佛所愿皆得清净具足满</p>
<p style="text-align: left">
	　　佛子<a>饶益</a>诸众生能自具行清净道</p>
<p style="text-align: left">
	　　皆能往诣诸佛所清净法身照十方</p>
<p style="text-align: left">
	　　佛子智海无边底普观诸法寂灭相</p>
<p style="text-align: left">
	　　一光明中有无量无上大慈难思议</p>
<p style="text-align: left">
	　　清净慧眼照诸法此是佛子妙境界</p>
<p style="text-align: left">
	　　一毛悉受诸佛刹又能震动诸国土</p>
<p style="text-align: left">
	　　能令众生无怖想是名清净方便地</p>
<p style="text-align: left">
	　　一一尘中无量身复现无量庄严刹</p>
<p style="text-align: left">
	　　于一念中皆悉见是无障碍净法门</p>
<p style="text-align: left">
	　　三世所有一切劫于一念中能悉现</p>
<p style="text-align: left">
	　　犹如幻化无所有是名诸佛无碍法</p>
<p style="text-align: left">
	　　普贤诸行皆具足能令众生悉清净</p>
<p style="text-align: left">
	　　诸佛子具自在法一一毛孔师子吼</p>
<p style="text-align: left">
	　　尔时世尊。欲令一切菩萨大众。知佛无量无边境界自在法门故。放眉间白毫相一切宝色灯明云光。名一切菩萨慧光观察照十方藏。此光遍照一切佛刹。于一念中。皆悉普照一切法界。于一切世界。雨一切佛诸大愿云。显现普贤菩萨。示大众已。还从足下相轮中入。于彼复有大莲华生。以众宝为茎。一切宝王为庄严藏。其叶遍覆一切法界。一切宝香庄严其须。阎浮檀金以为其台。此华生已。如来眉间有一大菩萨出。名曰一切诸法胜音。与世界。海尘数菩萨众俱。敬绕世尊无量匝已。退坐莲华台上。眷属菩萨坐莲华须。一切诸法胜音菩萨成就无量法界欢喜。随顺诸佛境界深智。度不可思议佛海光明。悉能往诣一切佛所。尔时一切诸法胜音菩萨。以偈颂曰。</p>
<p style="text-align: left">
	　　佛身充满诸法界普现一切众生前</p>
<p style="text-align: left">
	　　应受化器悉充满佛故处此菩提树</p>
<p style="text-align: left">
	　　一切佛刹微尘等尔所佛坐一毛孔</p>
<p style="text-align: left">
	　　皆有无量菩萨众各为具说普贤行</p>
<p style="text-align: left">
	　　无量刹海处一毛悉坐菩提莲华座</p>
<p style="text-align: left">
	　　遍满一切诸法界一切毛孔自在现</p>
<p style="text-align: left">
	　　尔时师子焰光奋迅音菩萨。以偈颂曰。</p>
<p style="text-align: left">
	　　卢舍那如来转清净法轮</p>
<p style="text-align: left">
	　　一切法方便如来云普覆</p>
<p style="text-align: left">
	　　十方国土中一切世界海</p>
<p style="text-align: left">
	　　佛愿力自在普现转法轮</p>
<p style="text-align: left">
	　　一切佛土中无量大众海</p>
<p style="text-align: left">
	　　言号各不同而转净法轮</p>
<p style="text-align: left">
	　　卢舍那佛神力故一切刹中转法轮</p>
<p style="text-align: left">
	　　普贤菩萨愿音声遍满一切世界海</p>
<p style="text-align: left">
	　　法身充满一切刹普雨一切诸法雨</p>
<p style="text-align: left">
	　　<a>法相</a>不生亦不灭悉照一切诸世间</p>
<p style="text-align: left">
	　　无量无数亿劫中一切佛刹微尘道</p>
<p style="text-align: left">
	　　卢舍那佛妙音声具足演说本所行</p>
<p style="text-align: left">
	　　一切佛刹微尘数大光明网照十方</p>
<p style="text-align: left">
	　　一一光中有诸佛以无上道化众生</p>
<p style="text-align: left">
	　　法身坚固不可坏充满一切诸法界</p>
<p style="text-align: left">
	　　普能示现诸色身随应化导诸群生</p>
<p style="text-align: left">
	　　三世无量诸佛刹其中一切诸导师</p>
<p style="text-align: left">
	　　一切音声及名字普见诸佛力自在</p>
<p style="text-align: left">
	　　过去未来及现在如是一切诸导师</p>
<p style="text-align: left">
	　　彼圣能令一切闻不可思议<a>正法</a>轮</p>
<p style="text-align: left">
	　　如此四天下道场上见佛神力一切菩萨大众云集。一切世界海中亦复如是。</p>
<p style="text-align: left">
	　　尔时普贤菩萨。于如来前。坐莲华藏师子之座。即入一切如来净藏三昧正受。普照一切法界诸如来身无所障碍。离垢满足犹如虚空。普贤菩萨。于此世界三昧正受。尽法界虚空界等一切佛刹亦复如是。普贤菩萨。入是三昧已。十方世界海诸佛悉现。彼诸如来各各赞言。善哉善哉。善男子。汝乃能入此三昧正受。是皆卢舍那佛本愿力故。又汝于诸佛所清净行愿力故。所谓转一切诸佛法轮故。开一切如来智慧海故。尽度一切诸法方便及十方海悉无余故。除一切众生烦恼得清净故。能到一切诸佛国土无障碍故。入一切诸佛境界无碍故。一切诸佛普门功德满足故。入一切法方便深乐一切智故。方便观察一切世间法故。知一切众生诸根海故。</p>
<p style="text-align: left">
	　　尔时一切诸佛。与普贤菩萨入一切智力。与入无量无边法界智。与能诣三世诸佛所智。与一切世界海成坏智。与入无量众生界智。与佛甚深法门智。与一切不坏三昧住智。与入一切菩萨诸根海智。与一切众生语言海转法轮辞辩智。与一身遍满一切世界智。与一切诸佛音声智。何以故。以得此三昧法故。</p>
<p style="text-align: left">
	　　尔时十方诸佛各申右手。摩普贤菩萨顶。尔时一切菩萨。见十方诸佛各申右手摩普贤菩萨顶已。彼诸菩萨。一心恭敬观察普贤菩萨。即时同声以偈颂曰。</p>
<p style="text-align: left">
	　　于诸佛所修善法满足一切大愿力</p>
<p style="text-align: left">
	　　出生清净妙法身如实平等同虚空</p>
<p style="text-align: left">
	　　一切诸佛国土中普贤菩萨常依住</p>
<p style="text-align: left">
	　　十方世界无不见无量功德智慧海</p>
<p style="text-align: left">
	　　悉见十方一切佛清净身行功德海</p>
<p style="text-align: left">
	　　能于一一微尘道普皆示现一切刹</p>
<p style="text-align: left">
	　　一切十方佛世界无量微尘诸劫数</p>
<p style="text-align: left">
	　　常见普贤真佛子无量三昧方便行</p>
<p style="text-align: left">
	　　法身充满诸法界一切十方佛国土</p>
<p style="text-align: left">
	　　遍游一切众生海安住深妙清净法</p>
<p style="text-align: left">
	　　永度无量诸法界离众烦恼不可坏</p>
<p style="text-align: left">
	　　其身周遍满虚空广说无量诸佛法</p>
<p style="text-align: left">
	　　一切功德海中生普放光明如大云</p>
<p style="text-align: left">
	　　坚固众生清净行微妙音说佛境界</p>
<p style="text-align: left">
	　　无量无数大劫中修习普贤甚深行</p>
<p style="text-align: left">
	　　无量无边诸法云雷震演说胜法界</p>
<p style="text-align: left">
	　　一切佛土如实性十力修集净庄严</p>
<p style="text-align: left">
	　　普入一切众生海如应为说清净法</p>
<p style="text-align: left">
	　　无量无边大众海一心恭敬观普贤</p>
<p style="text-align: left">
	　　无量深广智慧海愿转清净妙法轮</p>
<p style="text-align: left">
	　　尔时普贤菩萨。承佛神力。观察一切诸世界海。一切众生海。法界业海。一切众生欲乐诸根海。一切三世诸佛海已。普告菩萨大众海言。佛子。诸佛一切世界海成败清净智。不可思议一切众生界起智。观察法界智。一切如来自在智。清净愿转法轮智。力无所畏不共法智。光明赞叹音声智。三种教化众生智。无量三昧法门不坏智。如来种种自在智。如是等一切皆不可思议。我当承佛神力具足演说。欲令一切众生入佛智海。</p>
<p style="text-align: left">
	　　尔时普贤菩萨。从彼三昧起。从世界微尘等三昧起。念念中不坏方便智一切三世三昧起。时彼一切诸菩萨众。一一皆得世界尘数诸三昧。世界尘数方便法海。方便辩海。诸行愿海。如此会菩萨所得功德。一切世界海。一切如来众海。诸菩萨众所得功德亦复如是。是时一切世界六种震动。一切众生安隐悦乐。一切众宝种种庄严。一切如来大众海中。雨十种宝王云。所谓胜金色幢宝王云。佛光明照宝王云。金莲华宝王云。菩萨辩才光明宝王云。一切妙音众宝王云。庄严佛土道场宝王云。一切菩萨无量功德光明轮妙音宝王云。一切如来毛孔及诸光明。以偈颂曰。</p>
<p style="text-align: left">
	　　普贤悉在一切佛刹坐宝莲华</p>
<p style="text-align: left">
	　　师子座上如是示现遍一切界</p>
<p style="text-align: left">
	　　普入无量无边诸行悉能示现</p>
<p style="text-align: left">
	　　无量种身变化充满十方世界</p>
<p style="text-align: left">
	　　妙音和雅<a>说法</a>无碍一切三昧</p>
<p style="text-align: left">
	　　方便自在一切佛土诸如来所</p>
<p style="text-align: left">
	　　一切三昧皆得自在悉能了知</p>
<p style="text-align: left">
	　　最胜境界示现普贤无量自在</p>
<p style="text-align: left">
	　　如一切土诸如来前一切刹尘</p>
<p style="text-align: left">
	　　诸世界中普贤自在亦复如是</p>
<p style="text-align: left">
	　　尽卢舍那本愿底故普贤身相</p>
<p style="text-align: left">
	　　犹如虚空依于如如不依佛国</p>
<p style="text-align: left">
	　　现身无量普应众生随群萌类</p>
<p style="text-align: left">
	　　为现化故一切世界无量佛土</p>
<p style="text-align: left">
	　　悉能示现入诸法门普贤菩萨</p>
<p style="text-align: left">
	　　具足净愿如是等比无量自在</p>
<p style="text-align: left">
	　　一切众海无量无边各于佛土</p>
<p style="text-align: left">
	　　示现清净如是一切身中悉现</p>
<p style="text-align: left">
	　　随其起灭一念悉知</p>
<p style="text-align: left">
	　　尔时普贤菩萨。欲令大众重欢喜故。以偈颂曰。</p>
<p style="text-align: left">
	　　诸佛深智功德海充满无量无边刹</p>
<p style="text-align: left">
	　　方便随众所应见卢舍那佛转法轮</p>
<p style="text-align: left">
	　　不可思议佛刹海于无量劫令清净</p>
<p style="text-align: left">
	　　最胜导师照一切悉能调伏众生海</p>
<p style="text-align: left">
	　　众生大海难可测诸佛境界不思议</p>
<p style="text-align: left">
	　　众生乐恶着诸有不能了知无上道</p>
<p style="text-align: left">
	　　功德法海长养心常能亲近善知识</p>
<p style="text-align: left">
	　　恒为诸佛所护念是等能度得上智</p>
<p style="text-align: left">
	　　离诸谄曲心清净广大慈悲无边际</p>
<p style="text-align: left">
	　　深心净信无厌足彼闻是法喜无量</p>
<p style="text-align: left">
	　　普贤菩萨诸地愿安谛善住能顺行</p>
<p style="text-align: left">
	　　游心法界如虚空是人乃知佛境界</p>
<p style="text-align: left">
	　　一切菩萨得善利能见自在最胜尊</p>
<p style="text-align: left">
	　　非余境界之所知普贤方便皆得入</p>
<p style="text-align: left">
	　　无量无边诸众生一切如来所护念</p>
<p style="text-align: left">
	　　于一切处转法轮卢舍那佛境界力</p>
<p style="text-align: left">
	　　一切刹土及诸佛在我身内无所碍</p>
<p style="text-align: left">
	　　我于一切毛孔中现佛境界谛观察</p>
<p style="text-align: left">
	　　普贤菩萨所愿行无量无边悉具足</p>
<p style="text-align: left">
	　　普眼境界清净身我今演说仁谛听</p>
<p style="text-align: left">
	　　尔时普贤菩萨。告诸菩萨言。佛子。世界海有十种事。去来今佛之所演说。所谓说世界海。起具因缘世界海。住世界海。形世界海。体世界海。庄严世界海。清净世界海。如来出世世界海。劫世界海。坏方便世界海。诸佛子世界海。有如是等十种事为首。乃至有世界海尘数种事。诸佛子当知。一切世界海。有世界海尘数因缘具故成。已成今成当成。所谓如来神力故。法应如是故。众生行业故。一切菩萨应得无上道故。普贤菩萨善根故。菩萨严净佛土愿行解脱自在故。如来无上善根依果故。普贤菩萨自在愿力故。如是等世界海尘数因缘具故。一切世界海成。尔时普贤菩萨。以偈颂曰。</p>
<p style="text-align: left">
	　　佛智境界不可思议自在善住</p>
<p style="text-align: left">
	　　悉皆如是无量无边诸世界海</p>
<p style="text-align: left">
	　　卢舍那佛悉能严净如应化度</p>
<p style="text-align: left">
	　　一切菩萨无量愿海皆悉清净</p>
<p style="text-align: left">
	　　十方佛土一切众生以不思议</p>
<p style="text-align: left">
	　　而<a>觉悟</a>之一切菩萨无量自在</p>
<p style="text-align: left">
	　　度一切智方便法门出生一切</p>
<p style="text-align: left">
	　　无量愿海起诸世界犹如虚空</p>
<p style="text-align: left">
	　　普行一切菩萨善行入佛境界</p>
<p style="text-align: left">
	　　无量无边悉能严净十方佛刹</p>
<p style="text-align: left">
	　　一一佛土无量劫行众生心境</p>
<p style="text-align: left">
	　　不可思议业能悉起一切刹海</p>
<p style="text-align: left">
	　　众生垢秽国不清净行业无量</p>
<p style="text-align: left">
	　　世界不同诸佛刹海净庄严藏</p>
<p style="text-align: left">
	　　离垢杂宝以为校饰长养无垢</p>
<p style="text-align: left">
	　　弘誓愿海佛子能净无数国土</p>
<p style="text-align: left">
	　　若有菩萨修普贤行常能履行</p>
<p style="text-align: left">
	　　清净法界当知是等功德如佛</p>
<p style="text-align: left">
	　　能出无量如来刹海于一念中</p>
<p style="text-align: left">
	　　悉遍十方能现一切菩萨所行</p>
<p style="text-align: left">
	　　甚深清净犹如虚空等空界者</p>
<p style="text-align: left">
	　　自在如是一切道场诸如来前</p>
<p style="text-align: left">
	　　坐宝莲华现众妙色于其身内</p>
<p style="text-align: left">
	　　容一切刹又一念中示现三世</p>
<p style="text-align: left">
	　　入巧方便起诸刹海于三世国</p>
<p style="text-align: left">
	　　示现成佛卢舍那佛此土清净</p>
<p style="text-align: left">
	　　众宝成就无有边际</p>
<p style="text-align: left">
	　　尔时普贤菩萨。告诸菩萨言。佛子。一一世界海所依住。如世界微尘数。所谓依一切庄严住。或依虚空住。或依一切宝住。或依佛光明住。或依幻业住。或依摩诃那伽金刚力士掌中住。或依普贤菩萨愿力住。是时普贤菩萨。以偈颂曰。</p>
<p style="text-align: left">
	　　无量无边佛刹海离垢妙宝以庄严</p>
<p style="text-align: left">
	　　摩尼宝王清净照最胜威神靡不见</p>
<p style="text-align: left">
	　　清净刹海住虚空宝王妙藏光普照</p>
<p style="text-align: left">
	　　畅发无量微妙音宣扬佛道靡不欣</p>
<p style="text-align: left">
	　　种种华光善喜乐如意宝珠为庄严</p>
<p style="text-align: left">
	　　无量光网弥覆上种种香云遍充满</p>
<p style="text-align: left">
	　　无量无边妙莲华青琉璃宝以为台</p>
<p style="text-align: left">
	　　清净国土甚奇妙一切诸佛庄严故</p>
<p style="text-align: left">
	　　或有诸佛清<a>净土</a>以佛威神得安住</p>
<p style="text-align: left">
	　　见离垢净众妙宝无量菩萨悉充满</p>
<p style="text-align: left">
	　　或有诸佛清净土金刚力士掌中住</p>
<p style="text-align: left">
	　　十力世雄卢舍那常为一切转法轮</p>
<p style="text-align: left">
	　　或依宝树平正住依香焰云亦如是</p>
<p style="text-align: left">
	　　有依水轮住坚固或依金刚海座住</p>
<p style="text-align: left">
	　　有住金刚胜妙幢种种宝华弥覆上</p>
<p style="text-align: left">
	　　无量自在一切处卢舍那佛令众见</p>
<p style="text-align: left">
	　　众杂异色长光明普流一切佛世界</p>
<p style="text-align: left">
	　　悉见种种庄严藏离垢微妙甚清净</p>
<p style="text-align: left">
	　　彼以一切愿海力无量种种所依住</p>
<p style="text-align: left">
	　　诸如来云悉充满常依清净虚空住</p>
<p style="text-align: left">
	　　或有佛刹处上方依净菩萨天冠住</p>
<p style="text-align: left">
	　　彼现无量佛自在佛子妙音净业化</p>
<p style="text-align: left">
	　　诸法界等佛国土譬如电光亦如幻</p>
<p style="text-align: left">
	　　绀琉璃宝广清净悉从离垢净业起</p>
<p style="text-align: left">
	　　普现种种庄严藏依止虚空静安住</p>
<p style="text-align: left">
	　　行业境界不可议佛令众生普得见</p>
<p style="text-align: left">
	　　一切尘等诸佛刹普贤菩萨一念起</p>
<p style="text-align: left">
	　　无量劫行化众生充满法界现自在</p>
<p style="text-align: left">
	　　一一微尘中佛国海安住</p>
<p style="text-align: left">
	　　佛云遍护念弥纶覆一切</p>
<p style="text-align: left">
	　　于一微尘中佛现自在力</p>
<p style="text-align: left">
	　　一切微尘中神变亦如是</p>
<p style="text-align: left">
	　　诸佛及神力卢舍那示现</p>
<p style="text-align: left">
	　　尔时普贤菩萨。告诸菩萨言。佛子。诸世界海有种种形。或方或圆。或非方圆。或如水洄澓。或复如华形。或种种众生形者。尔时普贤菩萨。以偈颂曰。</p>
<p style="text-align: left">
	　　刹海无有量殊形异庄严</p>
<p style="text-align: left">
	　　十方世界海见诸杂种相</p>
<p style="text-align: left">
	　　或圆或四方或复非方圆</p>
<p style="text-align: left">
	　　三维及八隅状若摩尼宝</p>
<p style="text-align: left">
	　　一切诸业海种种别异故</p>
<p style="text-align: left">
	　　有如金刚掌庄严坦平正</p>
<p style="text-align: left">
	　　炼真金色清净妙形入于无量</p>
<p style="text-align: left">
	　　正法之门诸佛刹海种种之藏</p>
<p style="text-align: left">
	　　犹如大云悬处虚空彼宝轮地</p>
<p style="text-align: left">
	　　妙净分明卢舍那佛光明悉照</p>
<p style="text-align: left">
	　　诸佛国土起由心业无量种形</p>
<p style="text-align: left">
	　　而以庄严彼国一切各各自在</p>
<p style="text-align: left">
	　　如来刹海现无量相或有净秽</p>
<p style="text-align: left">
	　　苦乐不同。</p>
<p style="text-align: left">
	　　法常<a>流转</a>变现如是一切业海</p>
<p style="text-align: left">
	　　不可思议一毛孔中无量佛刹</p>
<p style="text-align: left">
	　　庄严清净旷然安住彼一切处</p>
<p style="text-align: left">
	　　卢舍那佛于众海中演说正法</p>
<p style="text-align: left">
	　　于一尘内微细国土一切尘等</p>
<p style="text-align: left">
	　　悉于中住一切世界有种种形</p>
<p style="text-align: left">
	　　悉于其中转尊法轮是弘誓愿</p>
<p style="text-align: left">
	　　自在之力一一尘中现一切刹</p>
<p style="text-align: left">
	　　譬如幻化亦如虚空诸心业力</p>
<p style="text-align: left">
	　　之所庄严一一尘中众生数等</p>
<p style="text-align: left">
	　　诸化佛云神力自在于微尘中</p>
<p style="text-align: left">
	　　善住佛刹卢舍那佛现法如是</p>
<p style="text-align: left">
	　　尔时普贤菩萨。告诸菩萨言。佛子。诸世界海有种种体。悉应当知。所谓一切宝庄严体。或一宝体。或金刚坚固地体。或众香体。或日珠轮体。尔时普贤菩萨。以偈颂曰。</p>
<p style="text-align: left">
	　　或有世界海众宝所合成</p>
<p style="text-align: left">
	　　坚固不可坏安住宝莲华</p>
<p style="text-align: left">
	　　或胜光明起清净晖焰照</p>
<p style="text-align: left">
	　　众妙庄严刹依止虚空住</p>
<p style="text-align: left">
	　　或有光明刹依止光明住</p>
<p style="text-align: left">
	　　光明云庄严诸菩萨宫殿</p>
<p style="text-align: left">
	　　或有佛刹海犹如电光住</p>
<p style="text-align: left">
	　　言取不可得斯由愿力起</p>
<p style="text-align: left">
	　　或有摩尼宝日光明藏照</p>
<p style="text-align: left">
	　　贯真珠轮地菩萨悉充满</p>
<p style="text-align: left">
	　　或有宝焰刹光明云荫覆</p>
<p style="text-align: left">
	　　一切宝庄严悉皆有变化</p>
<p style="text-align: left">
	　　或有众相体微妙相庄严</p>
<p style="text-align: left">
	　　间错杂宝冠一切佛所化</p>
<p style="text-align: left">
	　　心海业所起国土随乐住</p>
<p style="text-align: left">
	　　谕如幻无方皆从<a>妄想</a>生</p>
<p style="text-align: left">
	　　如来身光明摩尼刹安住</p>
<p style="text-align: left">
	　　正觉云弥覆一切佛自在</p>
<p style="text-align: left">
	　　或普贤菩萨化现佛刹海</p>
<p style="text-align: left">
	　　一切宝校饰愿力所庄严</p>
<p style="text-align: left">
	　　尔时普贤菩萨。告诸菩萨言。佛子。诸世界海。有世界海微尘等庄严。悉应当知。所谓一切境界种种云庄严。一切世界众生行业庄严。三世诸佛及普贤菩萨愿力庄严。有如是等世界海微尘数庄严。尔时普贤菩萨。以偈颂曰。</p>
<p style="text-align: left">
	　　如世界海微尘等不可思议业果报</p>
<p style="text-align: left">
	　　一切十方世界海种种严净广无边</p>
<p style="text-align: left">
	　　无量净色普庄严上妙功德常充满</p>
<p style="text-align: left">
	　　杂光明云出<a>梵音</a>闻于一切诸佛刹</p>
<p style="text-align: left">
	　　菩萨无量功德海妙声遍满一切刹</p>
<p style="text-align: left">
	　　诸誓愿云具庄严声震十方世界海</p>
<p style="text-align: left">
	　　众生业海广无际净庄严云出妙音</p>
<p style="text-align: left">
	　　业报如宝随应变诸佛力故悉周满</p>
<p style="text-align: left">
	　　一切三世诸如来自在普现无量刹</p>
<p style="text-align: left">
	　　一一境界一切佛庄严刹海皆悉见</p>
<p style="text-align: left">
	　　过去未来现在劫一切十方诸世界</p>
<p style="text-align: left">
	　　于无量劫净庄严一一佛刹皆悉见</p>
<p style="text-align: left">
	　　一切境界诸佛云数等众生满十方</p>
<p style="text-align: left">
	　　佛自在行令众知是谓如来庄严刹</p>
<p style="text-align: left">
	　　众香焰流及华流一切众宝摩尼流</p>
<p style="text-align: left">
	　　种种众妙庄严云皆悉校饰诸佛刹</p>
<p style="text-align: left">
	　　十方世界诸道场一切众具妙庄严</p>
<p style="text-align: left">
	　　靡不睹见此刹海犹如空中电光现</p>
<p style="text-align: left">
	　　普贤菩萨佛子等悉能庄严诸佛刹</p>
<p style="text-align: left">
	　　众生等劫净行海于此世界悉显现</p>
<p style="text-align: left">
	　　尔时普贤菩萨。告诸菩萨言。佛子当知。诸世界海。有世界尘数清净。所谓菩萨亲近善知识。成就诸善根。等利一切众生。净满一切诸波罗蜜。安住一切行地。有如是等世界尘数清净。尔时普贤菩萨。以偈颂曰。</p>
<p style="text-align: left">
	　　一切佛刹诸庄严无数愿海方便生</p>
<p style="text-align: left">
	　　一切佛刹清净色无量行海所修集</p>
<p style="text-align: left">
	　　久远亲近善知识一切净妙诸业行</p>
<p style="text-align: left">
	　　慈悲普流润众生是故清净佛刹海</p>
<p style="text-align: left">
	　　一切法门三昧地一切佛所净德海</p>
<p style="text-align: left">
	　　禅门方便清净地是故严净佛刹海</p>
<p style="text-align: left">
	　　能起无量清净心信佛坚固不可坏</p>
<p style="text-align: left">
	　　以忍方便净无垢庄严刹海微妙色</p>
<p style="text-align: left">
	　　兴功德云满虚空利益一切修净行</p>
<p style="text-align: left">
	　　众生普获无量德是故严净佛刹海</p>
<p style="text-align: left">
	　　刹海方便等无量悉净诸度无有余</p>
<p style="text-align: left">
	　　修无尽愿波罗蜜是故严净佛刹海</p>
<p style="text-align: left">
	　　幻化行起无有量一切诸法广清净</p>
<p style="text-align: left">
	　　种种方便净众生起是可乐佛刹海</p>
<p style="text-align: left">
	　　方便严净一切地具足诸佛功德海</p>
<p style="text-align: left">
	　　令诸众生竭苦源是故严净佛刹海</p>
<p style="text-align: left">
	　　修净力海无与等能净一切众生根</p>
<p style="text-align: left">
	　　恭敬供养无量佛是故严净佛刹海</p>
<p style="text-align: left">
	　　尔时普贤菩萨。告诸菩萨言。佛子当知。一一世界海。有世界海尘数诸佛。出兴于世。所谓有佛兴世。色身示现遍满法界。或有短寿。或无量劫。如是一一世界海。有世界海尘数佛出兴于世。尔时普贤菩萨。以偈颂曰。</p>
<p style="text-align: left">
	　　佛以无量方便门能起一切佛刹海</p>
<p style="text-align: left">
	　　随顺众生所欲乐诸佛法王出兴世</p>
<p style="text-align: left">
	　　如来法身不思议无色无相无伦匹</p>
<p style="text-align: left">
	　　示现色身为众生十方受化靡不见</p>
<p style="text-align: left">
	　　或为众生现短命或现长寿无量劫</p>
<p style="text-align: left">
	　　法身多门现十方常为世间良<a>福田</a></p>
<p style="text-align: left">
	　　或有能令不思议十方刹海悉清净</p>
<p style="text-align: left">
	　　或有能净一刹土是彼方便愿所立</p>
<p style="text-align: left">
	　　或说不可思议乘佛普示现随所乐</p>
<p style="text-align: left">
	　　或有如来说一乘是佛方便无有量</p>
<p style="text-align: left">
	　　自然无师得正觉或有济度少众生</p>
<p style="text-align: left">
	　　或有能于一念中化度无量众生海</p>
<p style="text-align: left">
	　　或有于一毛孔中化佛云出不思议</p>
<p style="text-align: left">
	　　充满一切十方界无量方便化众生</p>
<p style="text-align: left">
	　　或佛音声震十方随诸众生所欲乐</p>
<p style="text-align: left">
	　　无量亿劫不断绝度众生海无有边</p>
<p style="text-align: left">
	　　或有无量庄严刹清净大众围绕坐</p>
<p style="text-align: left">
	　　充满一切世界海佛遍处众如空云</p>
<p style="text-align: left">
	　　是佛方便不思议慈海充满遍一切</p>
<p style="text-align: left">
	　　入诸庄严方便门悉现一切众生前</p>
<p style="text-align: left">
	　　尔时普贤菩萨。告诸菩萨言。佛子当知。世界海。有世界海微尘等劫住。所谓佛刹海。或住不可数劫。或住可数劫。有如是等世界海微尘数劫住。</p>
		

	
	

		</div></div><hr><script charset='utf-8' src='../../js/footer.js'></script></body></html>