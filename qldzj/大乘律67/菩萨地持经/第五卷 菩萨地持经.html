<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 菩萨地持经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 菩萨地持经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 <a>菩萨</a>地持经</strong></p>
<p style="text-align: left">
	　　方便处忍品第十一</p>
<p style="text-align: left">
	　　云何菩萨羼提波罗蜜。略说有九种。一者自性忍。二者一切忍。三者难忍。四者一切门忍。五者善人忍。六者一切行忍。七者除恼忍。八者此世他世乐忍。九者清净忍。云何自性忍。菩萨依思惟力。若性能忍他人不<a>饶益</a>事。一切诸忍。依无贪心。纯一悲心。是名略说自性忍。云何菩萨一切忍。略说二种。一依在家。二依<a>出家</a>。此二各有三种。一者他不饶益忍。二者安苦忍。三者法思惟解忍。他不饶益忍者。从久远来。无间大苦。他不饶益。现前迫切。菩萨作如是学。是我自业过恶所招。本作罪业得今日苦。今若不忍。复为未来大苦因缘。我今便为重自造苦。不由于他。又我身及彼。俱是一切有为行苦。彼无智故。于我性苦更增其苦。我今有智。云何复欲重加其苦。又复声闻自利尚不以苦加于他人。况于菩萨广利众生。如是思惟。已修习五种想。于怨亲中人下中胜品。若苦若乐有德无德。如是众生一切能忍。云何五种想。一者本亲属想。二者法数想。三者无常想。四者苦想。五者摄取想。本亲属想者。菩萨作如是学。众生久远已来少非亲者。若父若母。兄弟姊妹。和上阿阇梨。若师若师等及诸所尊。于怨憎所。如是正思惟。时舍怨憎不饶益想。住本亲想。依本亲想已。他不饶益者悉能堪忍。法数想者。菩萨作如是学。因缘行数法数。<a>无我</a>众生<a>寿命</a>。生者骂者打者诤者。如是正思惟时。离众生想住法数想。依法数想已。他不饶益者悉能堪忍。无常想者。菩萨作如是学。一切众生生所起者。一切悉是无常死法。于上复有不饶益事。欲断其命。如是无常众生性是死法。智者不起不清净心。况复手石刀杖欲断其命。如是正思惟。时离常坚固想。住无常不坚固想。依无常想已。他不饶益者悉能堪忍。苦想者。是菩萨观。大力具足者尚不离三相。所谓行苦变易苦苦苦。况复不具足者。菩萨作如是学时。于常苦众生欲令离苦。云何加报重增其苦。如是正思惟时离于乐想住于苦想。忍苦想已。他不饶益者悉能堪忍。摄取想者。菩萨作如是学。我于一切众生发菩提心。于一切众生作亲属想。我应摄取普令安乐。不应于亲属众生应利益处。而复重加不饶益事。如是正思惟时。灭除他想住摄取想。依摄取想已。他不饶益者悉能堪忍。云何为忍。若不嗔不报心不怀恨。是名为忍。安苦忍者。菩萨作如是学。我从昔来常求欲事。为诸苦因生无量大苦。所谓营世生业。治生种殖。奉事王家。如是诸苦莫不备经。皆是痴冥无知过故。今当修习乐因具足善法。无量众苦悉当安忍。况复小苦。如是正思惟时。觉慧具足。一切苦事悉能安忍。一切苦事略说八种。一者依处。二者世法处。三者威仪处。四者摄法处。五者<a>比丘</a>随戒处。六者方便处。七者利众生处。八者诸所作处。依者谓四依法。依<a>正法</a>出家。得比丘分。菩萨若得粗涩弊恶。不恭敬与留难不时。心无忧恼。菩萨于彼众苦不舍精进。如是名为安忍依苦。世法者有九种。一者不利。二者不称。三者毁四者苦。五者坏法坏。六者尽法尽。七者老法老。八者病法病。九者死法死。此诸世法。若离若合能生众苦。是名世法处。菩萨于彼众苦不舍精进。如是名为安忍世法苦。威仪者有四威仪。行住坐卧。是菩萨若行若坐。昼夜二时除去阴障心得清净。不非时卧。卧床坐床草敷叶敷。因此疲极而生众苦。悉能堪忍。菩萨于彼众苦不舍精进。如是名为安忍威仪苦。摄法者有七种。宝供养德供养。咨受正法。广为人说。妙音赞叹。独静思惟。称量观察。忆念摄受。修习止观。菩萨摄此七种法方便修习。所起众苦悉能堪忍。终不因是舍正方便。比丘随戒者。有七种一者毁形好除须发舍俗相。二者着坏色衣。三者舍除不<a>如法</a>世俗所行心<a>正念</a>住。四者依他活命舍世事业。五者尽寿从他求衣不积聚故。六者尽寿障人五欲摄诸根门舍非梵行。七者尽寿舍歌舞倡伎种种戏乐。如是等所作艰难。行<a>比丘戒</a>。由是生苦。菩萨安忍不舍精进。精勤者。菩萨精勤供养三宝。受持读诵菩萨经藏。书写解说。思惟其义。勤加精进修集圣道。由是生苦。菩萨安忍。不因是故舍于众生。利众生处者略说有十一事。如前说。因是生苦。菩萨安忍。不因是故舍于精进。诸所作者。出家衣钵业等。在家营生业等。因是生苦。菩萨安忍。不因是故而舍精进。菩萨虽受众苦。要当安忍修无上菩提。非不修习。修习已终不退转。心常<a>欢喜</a>不生染污。是名安苦忍法。思惟解忍者。是菩萨于法正择。善观开觉。于八种解处深入系念。所谓三宝功德。真实之义。诸佛菩萨大<a>神通</a>力。若因若果。所应得义。得义方便。所知行处。又复解者。有二因缘。一者久远。修习。二者得快净智。是名菩萨一切忍。依于三种分别。广说为难忍等。云何难忍。略说三种。若菩萨于下劣众生不饶益者。悉能堪忍。是名第一难忍。若于仆使自能堪忍。是名第二难忍。下种性人。起增上过而能堪忍。是名第三难忍。</p>
<p style="text-align: left">
	　　云何菩萨。一切门忍略说四种。一者堪忍亲属不饶益事。二者堪忍怨家不饶益事。三者堪忍中人不饶益事。四者堪忍下中上不饶益事。</p>
<p style="text-align: left">
	　　云何善人忍。略说五种。是菩萨先见行忍有大福利。谓<a>修行</a>忍者。于未来世不多结恨不多乖离。心多喜乐死时无悔。身坏命终生于善趣天上化生。见如是等功德福利。能自堪忍教他行忍。常为他人叹忍功德。见他行忍其心<a>随喜</a>。</p>
<p style="text-align: left">
	　　云何菩萨一切行忍。谓六种七种。略说十三种。菩萨见不忍者得大苦报。畏怖故忍。于一切众生慈心悲心亲厚心亲爱故忍。殷勤愿乐无上菩提。欲满足羼提波罗蜜。作因故忍。忍力故出家。如<a>世尊</a>说。常当具足等受持戒。是出家忍。是名受法忍。种性具足及先修习现在住。是名性忍。知一切法无有众生见离言语法数。是名正念法忍。一切不饶益忍一切忍一切处忍。谓一人及大众会。一切时忍。谓平旦日中日入日夜。过去未来现在。若病不病若卧若起。身常行忍不触恼彼。口常行忍离不爱语。意常行忍不兴忿怒。亦复不起不净悕望。</p>
<p style="text-align: left">
	　　云何菩萨除恼忍。略说八种。一者菩萨于苦求者堪忍不恼。二者于凶暴增上恶者。依大悲心堪忍不恼。三者于出家犯戒者。依大悲心堪忍不恼。五种精进堪忍不恼苦恼众生。欲为除苦求法及法次法向。如是法广为宣说。若众生所作悉皆营助精进堪能。是名八种除恼忍。众生所患堪忍为除。所可乏少堪忍饶益。</p>
<p style="text-align: left">
	　　云何菩萨此世他世乐忍。略说九种。是菩萨住不放逸善法。堪忍寒热饥渴蚊虻所触。风日众毒所触。一切堪忍身心疲苦。悉能堪忍。堕<a>生死</a>海生老病死等。诸苦众生哀愍在前。如是忍。菩萨于现法中自住安乐。一切诸恶皆悉远离。复为来世安乐因缘。亦复令他向今世后世安隐快乐。是故名为此世他世乐忍。</p>
<p style="text-align: left">
	　　云何为菩萨清净忍。略说十种。一者他不饶益。无反报心。二者不起恚恨。三者无怨憎想。四者常饶益向如本心后亦如是作饶益已舍不饶益。五者于不饶益者软语辞谢。六者若彼悔谢能速忍受。七者见彼不忍加以悲心。八者见彼修忍倍增敬佛。九者众生恐怖深起悲心。十者断除一切不忍等过离欲清净。如是十种。名菩萨净忍。如是从性忍。乃至净忍广大无量大菩提果。因依是忍。必得阿耨多罗三藐三菩提。</p>
<p style="text-align: left">
	　　方便处精进品第十二</p>
<p style="text-align: left">
	　　云何菩萨毗梨耶波罗蜜。略说有九种。一者自性精进。二者一切精进。三者难精进。四者一切门精进。五者善人精进。六者一切行精进。七者除恼精进。八者此世他世乐精进。九者清净精进。云何自性精进。是菩萨心堪能摄受无量善法。利益安乐一切众生。炽然不断亦不颠倒。彼所起身口意业。是名菩萨自性精进。</p>
<p style="text-align: left">
	　　云何一切精进。略说有二种。一依在家。二依出家。此二各有三种。一者弘誓精进。二者摄诸善法。三者利益众生。弘誓精进者。菩萨先起精进方便。心数堪能被弘誓铠。作是念言。我为一众生脱苦因缘故。以百千大劫为一日一夜。如是数亿百千大劫在<a>地狱</a>中。乃至成佛誓不退转。不得无上菩提终不舍精进。况复少时受于少苦。是名菩萨弘誓精进。如是像类菩萨。弘誓精进。起少解少信已。能长养无量开觉勤方便性。况复成就如是弘誓精进。菩萨为无上菩提故利益众生。不以为难生退没想。摄善法精进者。菩萨精进为檀波罗蜜方便成就故。为戒忍<a>禅定</a>般若波罗蜜方便成就故。略说七种。一者不动。一切<a>妄想</a>烦恼异论。无量众苦不倾动故。二者坚固。顿方便故。三者得无量明处。安住正念故。四者方便具足。所当得义。不颠倒道。随顺得故。五者正精进义饶益。所当得义成就愿故。六者炽然。常勤方便故。七者离慢。精进方便心不自举故。菩萨修此七种摄诸善法。精进方便疾满足诸波罗蜜。得阿耨多罗三藐三菩提。一切菩提行善法。皆此精进之所成就。是故此精进为最上最胜因无余无上。是故世尊修多罗中。种种称叹精进。为阿耨多罗三藐三菩提因。菩萨利众生精进有十一种。如戒品说。彼说戒。此说精进。</p>
<p style="text-align: left">
	　　云何菩萨难精进。略说三种。是菩萨精进无间。无衣食想床卧具想己身想。常修善法。是名第一难精进。菩萨如是精进。乃至舍身受身。常修善法不舍精进。是名第二难精进。是菩萨平等分别功德具足。不缓不急心不颠倒。以义饶益精进成就。是名第三难精进。又此菩萨难精进力。当知是摄取大悲及智慧因。</p>
<p style="text-align: left">
	　　云何菩萨一切门精进。略说四种。一者舍离染污法。二者生白净法。三者净除三业。四者增益智慧。舍染污法者。菩萨精进离诸烦恼。未起不起。已起令灭。生白净法者。未生善法方便令生。已生善法方便增广。净除三业者。菩萨精进三业清净。悉能摄取善身口意业。增益智慧者。菩萨精进得<a>闻思修</a>慧。增长具足。</p>
<p style="text-align: left">
	　　云何菩萨善人精进。略说五种。一者无不作一切欲方便。不休息故。二者不下随。其所起若中若上。精进长养故。三者不<a>懈怠</a>。勇猛炽然长久无间。精进方便心不退没。不息不坏故。四者不颠倒义饶益。方便摄取故。五者殷勤。方便精进速疾于无上菩提故。云何菩萨一切行精进者。谓六种七种。略说十三种。六种者所谓常精进。常方便故。顿精进。至到方便故。依精进。因本精进力故。方便精进。思惟计校善方便故。不动精进。一切苦触不倾动故。亦不向余义故。不知足精进。限量胜进不欢喜故。菩萨成就如是六种。一切行精进者。殷勤精进堪能坚固。于诸善法不可毁坏。复有七种。一者与欲俱精进。殷勤欲愿长养无上菩提故。二者等具足精进。诸余烦恼染污心住。菩萨精进于诸善法等心住故。三者胜进精进。诸余烦恼上烦恼心住。断彼烦恼如救头然故。四者求精进。一切明处求故。五者学精进。彼如是诸法。随其所应起法次法向故。六者利众生精进。有十一事如前说。七者自正方便。护精进。若有缺漏。如法悔故。是名七种。如是十三种。是名菩萨一切行精进。菩萨除恼精进。此世他世乐精进。如忍中说。</p>
<p style="text-align: left">
	　　云何菩萨清净精进。略说十种。一者随顺。二者修习。三者专著。四者善摄。五者时具足。六者分别相具足。七者不退弱。八者不坏。九者平等。十者回向大菩提。是菩萨为断除烦恼随其所应修习对治。如爱所缚修不净观。嗔修慈心。痴观缘起。觉观所乱修安般念。慢修分别界方便观。如是等名随顺精进。是菩萨非成就初业精进。谓心已住教授教诫。修习方便调伏方便。是名菩萨修习精进。是菩萨非修习精进。教授教诫。方便心住。然是初业。是菩萨于是方便。专精进方便。常方便。顿方便。是名专著精进。是菩萨因诸所尊。若多闻力不颠倒受。其心安住精进方便。是名善摄精进。是菩萨如是不颠倒受。止时修止。举时修举。舍时修舍。是名时具足精进。菩萨于止举舍相。三昧住起相。常善观察不妄分别。是名菩萨分别相精进。是菩萨闻说第一妙胜。第一甚深。不可思议无量菩萨精进方便。心不自轻亦不怯弱不少胜进。生知足想而不上求。是名菩萨不退弱精进。是菩萨常守根门饮食知量。初夜后夜未曾睡眠。精进方便正智心住。如是等三摩跋提。具精勤成就正义饶益。是名菩萨不坏精进。是菩萨精进方便。不缓不急平等修习。一切方便平等顿修。是名菩萨平等精进。是菩萨一切精进方便所作。回向无上菩提。是名菩萨正回向精进。如是从自性精进乃至清净精进。当得大菩提果。菩萨依是精进满足。毗梨耶波罗蜜。得阿耨多罗三藐三菩提。</p>
<p style="text-align: left">
	　　方便处禅品第十三</p>
<p style="text-align: left">
	　　云何菩萨禅波罗蜜。略说九种。一者自性禅。二者一切禅。三者难禅。四者一切门禅。五者善人禅。六者一切行禅。七者除恼禅。八者此世他世乐禅。九者清净禅。云何自性禅。于菩萨藏闻思。前行<a>世间</a>出世间善。一心安住。或止分。或观分。或此二同类。或俱分。是名自性禅。</p>
<p style="text-align: left">
	　　云何菩萨一切禅。略说二种。一者世闻。二者出世间。又随其所应各有三种。一者现法乐住禅。二者出生三昧功德禅。三者利益众生禅。菩萨禅定离一世妄想。身心止息。第一寂灭自举心息。舍离味着及一切相。是名现法乐住禅。菩萨禅定出生种种不可思议无量无边十力种性所摄三昧。彼诸三昧。一切声闻辟支佛不知其名。况复能起及所出生。二乘<a>解脱</a>。除入一切入无碍慧无诤愿智胜妙功德。是名菩萨出生三昧功德禅。利益众生禅者。有十一种。如前说。菩萨依布施。众生所作。以义饶益。皆与同事。为除众苦。如所应说知恩报恩。护诸恐怖。诸难忧苦能为开解。资生不具给施所须。如法畜众善能随顺。见实功德欢喜赞叹。有过恶者等心析伏。神力恐怖或令欢喜是名略说一切禅。无余无上。云何菩萨难禅。略说三种。菩萨久习胜妙禅定。于诸三昧心得<a>自在</a>。哀愍众生欲令成熟。舍第一禅乐而生欲界。是名菩萨第一难禅。菩萨依禅出生无量无数不可思议诸深三昧。出过一切声闻辟支佛上。是名第二难禅。菩萨依禅得无上菩提。是名第三难禅。云何菩萨一切门禅。略说四种。一者有观有觉禅。二者喜俱禅。三者乐俱禅。四者舍俱禅。</p>
<p style="text-align: left">
	　　云何菩萨善人禅。略说五种。一者不味着。二者慈心俱。三者悲心俱。四者喜心俱。五者舍心俱。</p>
<p style="text-align: left">
	　　云何菩萨一切行禅。谓六种七种。略说十三种。善禅。无记化化禅。止分观分禅。自他利禅。正念禅。出生神通力功德禅。名缘。义缘。止相缘。举相缘。舍相缘。现法乐住第一义禅。是名十三种菩萨一切行禅。</p>
<p style="text-align: left">
	　　云何菩萨除恼禅。略说八种。一者菩萨入定。除诸苦患毒害霜雹热病鬼病。是名咒术所依禅。二者菩萨入定能除四大所起众病。是名除恼禅。三者菩萨入定兴致甘雨。能消灾旱救诸饥馑。是名云雨禅。四者菩萨入定。济诸恐难一切水陆人非人怖。是名等度禅。五者菩萨入定能以饮食饶益旷野饥渴众生。是名饶益禅。六者菩萨入定。能以财物调伏众生。是名调伏禅。七者菩萨入定觉诸迷醉。迷十方者等开觉之。是名开觉禅。八者菩萨入定众生所作悉令成就。是名等作禅。</p>
<p style="text-align: left">
	　　云何菩萨此世他世乐禅。略说九种。一者神足变现调伏众生禅。二者随说示现调伏众生禅。三者教诫变现调伏众生禅。四者为恶众生。示恶趣禅。五者失辩众生以辩饶益禅。六者失念众生以念饶益禅。七者造不颠倒论微妙赞颂摩得勒伽为令正法久住世禅。八者世间技术义饶益摄取众生。所谓书数算计资生方法。如是等种种众具禅。九者暂息恶趣放光明禅。</p>
<p style="text-align: left">
	　　云何菩萨清净禅。略说十种。一者世间清净净。不味不染污禅。二者出世间清净净禅。三者方便清净净禅。四者得根本清净净禅。五者根本上胜进清净净禅。六者入住起力清净净禅。七者舍复入力清净净禅。八者神通所作力清净净禅。九者离一切见清净净禅。十者烦恼障智障断清净净禅。如是菩萨无量禅得大菩提果。菩萨依是得阿耨多罗三藐三菩提。已得当得。</p>
<p style="text-align: left">
	　　方便处慧品第十四</p>
<p style="text-align: left">
	　　云何菩萨般若波罗蜜。略说九种。一者自性慧。二者一切慧。三者难慧。四者一切门慧。五者善人慧。六者一切行慧。七者除恼慧。八者此世他世乐慧。九者清净慧。云何菩萨自性慧。入一切所知境界。随入已如法择观缘五明处。所谓内明。因明。声明。医方明。世工巧明。是名自性慧。</p>
<p style="text-align: left">
	　　云何菩萨一切慧略说二种。一者世间。二者出世间。是二略说。各有三种。一者所知真实随觉分别。二者善摄五明处及三聚法。三者利众生所作。菩萨以无言说无我法觉了<a>真谛</a>。觉已于上般若第一寂灭处。系念安住离诸妄想。灭除虚伪入于平等大总相观。建立及谤是二俱离入于中道。是名随觉分别慧。善五明处。广说如力种性品。三聚者。义饶益法聚。非义饶益法聚。非义饶益非非义饶益法聚。如是八处。般若善摄。大无上慧众具满足。得阿耨多罗三藐三菩提。利众生所作有十一事。如前说。于彼一一处。智慧方便调伏众生。</p>
<p style="text-align: left">
	　　云何难慧。略说三种。知甚深无我法。是名第一难慧。调伏众生方便。是名第二难慧。一切所知无障碍。是名第三难慧。</p>
<p style="text-align: left">
	　　云何一切门慧。略说四种。所谓学声闻藏菩萨藏闻慧思慧。思惟菩萨所作随顺离诸障碍。思惟力所摄慧。修力所摄正定地无量慧。</p>
<p style="text-align: left">
	　　云何菩萨善人慧。略说五种。一者得闻正法慧。二者内正思惟俱慧。三者自利利他方便俱慧。四者于诸法<a>法相</a>法住不颠倒决定慧。五者离烦恼慧。复有五种。一者细微如其性境界入。二者周至如其性境界入。三者本得智慧众具俱生。四者诸佛如来及大地菩萨所<a>说法</a>义。悉能受持。五者得净心地乃至究竟地所摄受慧。</p>
<p style="text-align: left">
	　　云何菩萨一切行慧。谓六种七种。略说十三种。于四真谛。苦智。集智。灭智。道智。究竟尽智。无生智。是名六种。七种者法智。比智。等智。神通智。相智。十力方便智。四事具足智。云何菩萨除恼慧。略说八种。一者知经法故名法无碍。二者知法相故名义无碍。三者知诸法名故名辞无碍。四者知诸法种种句义故名乐说无碍。五者伏一切异论智。六者建立一切正论智。七者能治产业增长钱财智。八者善知王者决断世事智。</p>
<p style="text-align: left">
	　　云何菩萨此世他世乐慧。略说九种。于内明处善净建立智。因明声明医方明世工巧明。善净建立智。如是依善净五明菩萨。调伏众生愚痴放逸懈怠令正随其次第。显示授与照明欢喜。</p>
<p style="text-align: left">
	　　云何菩萨清净慧。略说十种。真实义有二种。乃至性如性真实义。摄受<a>流转</a>义有二种。正因及果。摄受取义有二种。颠倒不颠倒。如实知。方便义有二种。一切应作不应作。如实知究竟义有二种。秽污清净。如实知。如是五种十种。分别净慧。当知第一清净。如是菩萨善决定无上慧。得大菩提果。菩萨依是满足般若波罗蜜。得阿耨多罗三藐三菩提。又此<a>六波罗蜜</a>。处处修多罗中世尊分别说。我今略说。当作是知。如来修多罗中。说檀波罗蜜乃至般若波罗蜜。分别从自性檀波罗蜜乃至清净檀波罗蜜所摄。随其所应。如是尸波罗蜜乃至般若波罗蜜所摄。随其所应。当作是知。如来为菩萨时。于无量生苦行相应。一切檀波罗蜜相应。当知乃至般若波罗蜜相应。或为摄一或摄二。或摄三或摄四。或摄五或摄一切六波罗蜜。当知此六波罗蜜。起阿耨多罗三藐三菩提。菩萨大清净法大清净海。一切众生一切种正法因最大珍宝。如是无量功德智慧众具。得阿耨多罗三藐三菩提果。无余无上。</p>
<p style="text-align: left">
	　　方便处四摄品第十五</p>
<p style="text-align: left">
	　　云何菩萨爱语。略说有九种。一者自性爱语。二者一切爱语。三者难爱语。四者一切门爱语。五者善人爱语。六者一切行爱语。七者除恼爱语。八者此世他世乐爱语。九者清净爱语。</p>
<p style="text-align: left">
	　　云何菩萨自性爱语。是菩萨可喜真实如法义饶益语。与众生语。是名略说菩萨自性爱语。</p>
<p style="text-align: left">
	　　云何菩萨一切爱语。略说有二种。菩萨慰问舒颜先语。平视和色正念在前问言。道路清泰四大调适。卧觉安乐叹言善来。如是等等心慰问随顺世间。巧便语言安慰问讯。或复咒愿。令妻子眷属钱财谷米增长具足。见功德具足者。叹其信戒施闻智慧。令其欢喜。菩萨说一切种功德相应法。安乐众生。常说等说第一胜妙饶益言说。是名菩萨一切爱语。菩萨爱语二种分别。随世间语及正说法语。慰问赞叹者是名随世间语。第一胜妙饶益说者。是名正说法语。</p>
<p style="text-align: left">
	　　云何菩萨难爱语。略说三种。菩萨于怨家所。以清净心思惟慰喻。发喜饶益而共言说。是名第一难爱语。菩萨于增上愚痴钝根众生。以无厌心思惟筹量。而为说法忍诸疲劳。以法摄取为具足说。是名第二难爱语。菩萨于谄曲幻伪众生。欺和上阿阇梨及尊重<a>福田</a>。或背正向邪。以无害心方便慰喻。发喜饶益而为说法。是名第三难爱语。</p>
<p style="text-align: left">
	　　云何菩萨一切门爱语。略说四种。一者断除诸盖向于善趣。说初所作法。二者断除诸盖实心增进。说应四真谛法。三者见放逸众生在家出家。等心呵责令离放逸住不放逸。四者已起疑惑能为开解。若说法若决定论。</p>
<p style="text-align: left">
	　　云何菩萨善人爱语。略说五种。一者是菩萨说诸佛菩萨正因调伏法。二者正出。三者正依。四者正度。五者正示现。处所因缘制戒。是故此法名为正因。于所<a>受戒</a>有所毁犯教令还净。是故此法名为正出。说四依所摄不颠倒法律至处道。是故此法名为正依。显示出一切苦不退还道。是故此法名为正度。三种示现于一切说无碍。是故此法名为正示现。</p>
<p style="text-align: left">
	　　云何菩萨一切行爱语。谓六种七种。略说十三种。听所应听法爱语。制所应制法爱语。现诸经法爱语。现诸法相爱语。现诸法名字不颠倒爱语。法句种种分别爱语。慰喻爱语。发喜爱语。自恣安以众具代其所作虚受普纳爱语。种种恐怖施安爱语。具足说法摄取爱语。开觉不善法安立善法见闻疑举罪折伏爱语。劝有力说法者爱语。如是十三种。名为一切行爱语。</p>
<p style="text-align: left">
	　　云何菩萨除恼爱语略说八种。是菩萨依口四净八种圣语。是名除恼爱语。口四净者。离妄语两舌恶口绮语。八种圣语者。见闻觉知说不见不闻不觉不知说。</p>
<p style="text-align: left">
	　　云何菩萨此世他世乐爱语。略说九种。一者断亲属难忧苦故爱语说法。二者断财物难忧苦故爱语说法。三者断疾病难忧苦故爱语说法。四者断戒难忧苦故爱语说法。五者断见难忧苦故爱语说法。戒具足。见具足。威仪具足。正命具足故爱语说法。</p>
<p style="text-align: left">
	　　云何菩萨清净爱语。当知有二十种说法如前力种性品说。</p>
<p style="text-align: left">
	　　云何菩萨行利。彼行利者如爱语。广说异行利今当说。谓菩萨一切种爱语。随所说义利安众生。云何菩萨自性行利。是爱语具足显示众生。如所应学随利行行法次法向。住于悲心心无贪着。劝导教授调伏安立。是名略说自性行利。</p>
<p style="text-align: left">
	　　云何菩萨一切行利。略说二种。一切众生未熟者方便令熟。已熟者令至解脱。又说三种。一者与现世利。二者与后世利。三者与现世后世利。劝令众生如法德业。获大<a>财富</a>守护增长与现世利乐。于此现世得大名称及众具乐。摄受安立劝舍大财。非家出家乞求活命与后世利乐。以必定得故现则不定。劝在家出家次第离欲。是名现世后世利乐。于此现世身心止息安隐乐住。后世则生净妙天上。及无余<a>涅槃</a>界而般涅槃。</p>
<p style="text-align: left">
	　　云何菩萨难行利。略说三种。若众生本来不修善因而能行利。是名第一难行利。谓苦劝化故。若本修善根得大财宝。深起贪着而能行利。是名第二难行利。谓彼大放逸处故。外道异学着本邪见而能行利。是名第三难行利。谓彼愚痴极违正法故。</p>
<p style="text-align: left">
	　　云何菩萨一切门行利。略说四种。一者是菩萨不信者劝令生信乃至建立。二者恶戒者劝修净戒。三者恶慧者劝修正慧。四者悭者劝修惠施乃至建立。</p>
<p style="text-align: left">
	　　云何菩萨善人行利。略说五种。一者是菩萨于众生真实利与。二者时与。三者义饶益与。四者柔软与。五者慈心与。</p>
<p style="text-align: left">
	　　云何菩萨一切行行利。谓六种七种。略说十三种。是菩萨应摄等摄应伏等伏。违<a>佛法</a>者除其障碍。中住众生令入法律。已入者以三乘法而成熟之。已成熟者令得解脱。众具护养劝导成熟。所谓劝舍小乘守护大乘。如众具护养。如是独静一心净诸障碍。忆念及修劝令成就。有声闻缘觉种性者。以声闻缘觉乘而成就之。有如来种性者。以无上菩提而成就之。</p>
<p style="text-align: left">
	　　云何菩萨除恼行利。略说八种。若有众生所应惭处令舍无惭缠。以得开觉如无惭缠。如是无愧缠睡缠眠缠掉缠悔缠悭缠嫉缠。悉令闻觉亦复如是。</p>
<p style="text-align: left">
	　　云何菩萨此世他世乐行利。略说九种。普令众生身业清净谓授一切种不<a>杀生</a>。一切种不盗。一切种不邪淫。一切种不饮酒。普令众生口业清净。谓授一切种不妄语。一切种不两舌。一切种不恶口。一切种不绮语。普令众生意业清净。谓授无贪无恚<a>正见</a>。</p>
<p style="text-align: left">
	　　云何菩萨清净行利。略说十种。五种外清净。五种内清净。五种外清净者。一者无罪。二者不随转。三者次第。四者一切。五者如其所应。杂恶<a>行者</a>先恶行者一向恶行者等以善法而成就之。是名无罪利安众生。乐解脱者劝令解脱。是名不随转利安众生。童蒙众生。先说粗法粗近教诫而随顺之。知中智者。为说中法中教诫而随顺之。胜智慧者。为说深法微细教诫而随顺之。令其次第渐得善法。是名次第利安众生四性。乃至<a>天人</a>一切众生。随能随力利益安乐。是名一切利安众生。下善中善上善者。随其所应方便利安。是名如其所应。是名五种外清净行利。五种内清净者。是菩萨广住悲心利安众生。是菩萨忍一切苦而不懈惓。心常欢喜利安众生。是菩萨以自在身。<a>谦卑</a>忍下犹如仆使。亦如孝子如旃陀罗子。离诸我慢利安众生。是菩萨离于利养心不虚伪。心存胜妙利安众生。是菩萨于究竟处终不退转。常以慈心利安众生。是名菩萨五种内清净。如是内外五种清净。是名十种清净利安众生。云何菩萨同利。是菩萨此义此善若等若胜。授与众生悉与己同。是名菩萨与众生同利。菩萨得此同利调伏众生。坚固决定。终不退转于劝授善法。何以故彼作是念。是菩萨与我同利。必能令我安隐。快乐。以是菩萨所授我者自修行故。非不乐因而自修行若以同利教授众生。彼终不言汝自不行。云何劝授教诫他人。汝应从他咨受教诫。</p>
<p style="text-align: left">
	　　有菩萨他同利如是同利不示他。有菩萨不同利如是示同利。有菩萨同利亦示同利。有菩萨亦不同利亦不同利示他。初句者诸菩萨等功德。住菩萨道等功德。菩萨隐覆真实功德不为显示。第二句者下劣众生怖畏深法。菩萨思惟方便调伏。现同彼法如栴陀罗。疾得利益息恼调伏。故现与彼同。第三句者为调伏彼受动摇善根众生故。菩萨以住善根。若上善根显示同利。第四句者心自放逸弃舍他利。从种种施如前说如戒广说。乃至同利彼诸波罗蜜。自成熟佛法成熟摄事。是名略说菩萨善法业。从种种施乃至同利。是种种无量善法菩提分当知三种行二种胜。三种净身口意行。当知是行上妙。无染当知是胜无上。不共彼众生等事等时等是名上妙。众生等者。是菩萨为一切众生行施等善根不自为己。事等者。是菩萨行施等一切种善根。时等者。是菩萨不离方便时节日夜。今世后世常修施等善根心不休息。无染者有四种。是菩萨欢喜心修习善法。不因是故生忧苦悔恨。是菩萨不恼他人不着诸见。不杂恶行行施等善根。是菩萨一切自己功德专至显现。坚固显现寂灭决定。不由于他行施戒等诸善法。是菩萨不于施等善法而求果报。若转轮圣王帝释魔梵。不求他报。不依此等求名利身命。于此等行净欢喜俱不恼乱他。专至无依从施等。乃至同利诸善法行。是名无染。炽然不动快净。是名清净。菩萨入净心地一切善根炽然不动。是炽然净心地。菩萨一切善法不思惟起。是不动净心地。菩萨随所得所修善法则不退转于未来世必定不退。日夜增长如明分月。日夜增长善法不退亦复如是。菩萨住究竟菩萨地一生相续。若最后有所得善根名为快净。于上更无菩萨净地故。是名三种善行三种胜三种净。当知从檀波罗蜜乃至同利一切施等。乃至一切同利。修习清净如来具足充满无上菩提金刚坚固身正法久住果报生。难施乃至难同利。修习清净如来平等奇特未曾有法。成就果报生。一切门施。乃至一切门同利。修习清净如来为一切最胜众生天人供养果报生。善人施等。乃至善人同利。修习清净如来。于彼无足二足四足多足。色无色想无想非想非非想。一切众生最上果报生。一切行施。乃至一切行同利。修习清净如来种种无量功德摄受三十二大人相。八十随形好身果报生。除恼施乃至除恼同利。修习清净如来于菩提树下一切魔怨不能倾动果报生。此世他世乐施。乃至此世他世乐同利。修习清净如来最胜禅解脱三昧正受安乐果报生。清净施。乃至清净同利。修习清净如来一切种清净。所谓四种净身净缘净心净智净果报生。三不护十力四<a>无畏</a>三念处一切不共佛法清净果报生。是名菩萨施等诸善法果报无上。无量菩萨无罪行之所出生。</p>
		

	
	

		</div></div><hr><script charset='utf-8' src='../../js/footer.js'></script></body></html>