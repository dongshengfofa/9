<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 佛藏经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 佛藏经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 佛藏经</strong></p>
<p style="text-align: left">
	　　净戒品第五</p>
<p style="text-align: left">
	　　佛告<a>舍利弗</a>：&ldquo;<a>破戒</a><a>比丘</a>有十忧恼箭，难可堪忍。比丘成就十忧恼箭，则于<a>佛法</a>不可滋味，憎<a>说法</a>者不乐亲近。何等为十？<a>舍利</a>弗，破戒比丘见僧和合不生喜心。何以故？&lsquo;和合布萨必驱我出！&rsquo;是恶比丘自知有过常怀忧恼，于持戒者嗔恨不喜。舍利弗，是名破戒比丘初忧恼箭，必堕恶道。</p>
<p style="text-align: left">
	　　&ldquo;复次，舍利弗，破戒比丘众所憎恶不欲亲近，如恶牛利角人所舍远，是恶比丘自知有过常怀忧恼。舍利弗，是名破戒比丘二忧恼箭。必堕恶道。</p>
<p style="text-align: left">
	　　&ldquo;复次，舍利弗，破戒比丘逢见比丘众，自知不同恶心舍离，怀愧耻故不能入众。舍利弗，是名破戒比丘三忧恼箭，必堕恶道。</p>
<p style="text-align: left">
	　　&ldquo;复次，舍利弗，破戒比丘毒恶心盛不可化喻，犹尚无有外道戒法，况于净戒？以其破戒因缘，人不亲近。舍利弗，是名破戒比丘四忧恼箭，必堕恶道。</p>
<p style="text-align: left">
	　　&ldquo;复次，舍利弗，破戒比丘以他财物自养其身，我说此人为重担者。所以者何？<a>行者</a>得者应受供养，破戒比丘非是行者非是得者。是故，舍利弗，破戒比丘当于百千亿万劫数，割截身肉以偿施主，若生畜生身常负重。所以者何？如析一发为千亿分，破戒比丘尚不能消一分供养，况能消他衣服、饮食、卧具、医药？舍利弗，破戒比丘著圣法服，犹尚不应入寺一步，何况得受一饮之水，乃至床榻？何以故？舍利弗，如是恶人于<a>天人</a>中是为大贼，一切<a>世间</a>皆应远离。舍利弗，是败坏人即是怨家！如来悉听一切世间皆至我所，破戒之人如来手遮，非我<a>弟子</a>，何况一日住我法中？舍利弗，譬如死人、死蛇、死狗最为臭秽，清净诸天欲游戏时，不应得见，若见则远。如是，舍利弗，破戒比丘如彼三尸臭秽不净，智者远离，不与同事布萨自恣。舍利弗，破戒比丘于我法中为是不吉，持戒比丘见此破戒即时远离。何以故？若破戒比丘手所触物及所受物，于持戒者则为毒恶。舍利弗，正使三尸臭秽满地，我能于中行四威仪，不能与此破戒比丘须臾共住。何以故？舍利弗，是为<a>沙门</a>中卑陋下贱，为沙门中朽坏弊恶，为沙门中秕糠，为沙门中垢，为沙门中浊，为沙门中污，为沙门中曲，为沙门中粗，为沙门中失圣道者。如是人等，于我法中<a>出家</a>求道而得重罪。</p>
<p style="text-align: left">
	　　&ldquo;舍利弗，如是之人于我法中，为是逆贼，为是法贼，为是欺诳诈伪之人，但求活命贪重衣食，是则名为世乐奴仆。舍利弗，譬如黄门非男非女；破戒比丘亦复如是，不名在家不名出家，命终之后直入<a>地狱</a>。舍利弗，譬如蝙蝠欲捕鸟时则入穴为鼠，欲捕鼠时则飞空为鸟，而实无有大鸟之用，其身臭秽但乐闇冥。舍利弗，破戒比丘亦复如是，既不入于布萨自恣，亦复不入王者使役，不名白衣，不名出家，如烧尸残木不复中用。如是比丘，无有戒品、定品、慧品、<a>解脱</a>品、解脱知见品，但有具足破净戒品，不能出大微妙音声、戒声、定声、慧声、解脱声、解脱知见声，但出毁戒弊恶音声，与诸同恶俱出恶声，但论衣服饮食床卧，受取布施树木华果，为贵人使，及论国土吉凶安危、戏笑众事、诸不善语，常于日夜伺求尘染。比丘如是身业不净、口业不净、意业不净，当堕地狱。舍利弗，是破戒比丘，乐于闇冥如彼蝙蝠，闻说正经以为忧恼。所以者何？如实说故。世间之人不喜实说但乐顺意，如是比丘于说法者心不清净，重更为罪增益地狱。舍利弗，是名破戒比丘五忧恼箭，必堕地狱。</p>
<p style="text-align: left">
	　　&ldquo;复次，舍利弗，破戒比丘无有羞耻，诸根散乱成就不净，身口意业不净威仪，所著衣服皆不<a>如法</a>，好喜妄语不能护口，心常驰骋染于垢秽。舍利弗，如新瓦器盛以屎尿臭烂脓血，后去不净著栴<a>檀香</a>，复去栴檀，如是瓦器有何等气？&rdquo;</p>
<p style="text-align: left">
	　　&ldquo;<a>世尊</a>，是新瓦器先盛屎尿臭气坚著，唯有臭气无栴檀香。&rdquo;</p>
<p style="text-align: left">
	　　&ldquo;舍利弗，人以清净信等诸根出家学道，遇恶知识而随其教。舍利弗，何等为恶知识？恶知识者，常好调戏轻躁无羞，言语散乱不摄诸根，心不专一痴如白羊。亲近如是恶知识者，失须陀洹果、斯陀含果、阿那含果、阿<a>罗汉果</a>，乃至失于生天之乐，况<a>涅槃</a>道？但能修集破法罪业。与破法者而共从事，是人成就不净身业、不净口业、不净意业、不净持戒，身死之后入于恶趣。云何恶趣？恶趣名为地狱、畜生、饿鬼、阿修罗道。复有恶道，如阿由勒虫、婆伽罗目呿虫、浮弥修遮迦虫、修脂目迦虫，是人多生此诸虫中。舍利弗，是人随恶知识，若生人中，父母生离死亡丧失，亲里衰恼，国土破坏，生八难中舍八乐处，多欲怒痴常好戏调，轻躁无羞言语散乱，不能摄心痴如白羊，为贪欲、嗔恚、愚痴所坏，聋哑盲瞎手脚挛躄，共恶知识生无佛处。若值佛世目不喜见，不喜闻法，不与佛众而共和合，起是恶业。恶人共生乐下劣法，于<a>正见</a>中生邪见想，于邪见中生正见想，是名下欲下忍下慧。舍利弗，下慧之人，终不能为厌离灭道涅槃生心。</p>
<p style="text-align: left">
	　　&ldquo;舍利弗，遇恶知识而得如是诸衰恼患，有是相貌。是人闻是诸深经法，惊疑怖畏如堕深坑，则堕大罪深坑堑中。何以故？舍利弗，如经中说，破戒比丘有大重罪。何因缘故名为破戒？破所<a>受戒</a>难可教语，行无常准多所违逆，常行贪著多杂糅行，贪嗔痴行乐诸杂语，名为破戒。复有乐多事务，乐多讽诵，乐多睡眠，所言不顺无有次第说不清净，贪著我、人、寿者、命者，是故名为弊恶比丘。不知节量，不知沙门法，不知<a>婆罗门</a>法，乐行医术贩卖求利，乐为国使污染诸家，乐与白衣给使作务以诸树叶华果奉上，好为白衣说外道法，心常舍离出世间法。未满二十受具足戒，受戒事中有诸不具，形体缺少不应于法，受生米谷钱帛金银，不顺教诲拒逆师命，不自知身不知他人，不能分别贵贱差品，好喜妄语贪著戒取，行事散乱心不专一，面有嗔相悭贪不信，不识恩义多怀贪欲，睡眠戏调，疑悔嗔恨，覆藏<a>罪恶</a>，好自专执，嫉妒谄曲无所惭愧，自大放逸憍慢、我慢、大慢、邪慢，好行欺诳赞美其身，多作方便开利养门，陵践白衣伪现亲厚，因势得财以夸众人，毁破戒品、定慧解脱品、解脱知见品，于佛法众心不定信，不信业报贵于现利，谓无后世多诸疑悔，志性浅弱常好惊怖。舍利弗，是名弊恶比丘。如是痴人于我法中，便是屎尿臭秽不净。是人成就身口意业命不清净故，命终之后堕在恶道入大地狱。如是比丘，诸佛如来及弟子众，常所远离；余好道者求灭度者，亦皆不近。舍利弗，譬如栴檀置不净器同于不净，不复任用。如是，舍利弗，若在家、出家亲近是人习效所行，亦破戒品不久同恶，颜色毁悴破失威仪，命终之后<a>生地</a>狱中。舍利弗，如是恶人，诸佛如来及弟子众，并余求道好灭度者，皆所远离。舍利弗，譬如栴檀置不净器，不复任用。如是，舍利弗，若在家、出家虽以涂身犹杂不净。舍利弗，此恶比丘亦复如是，虽坐众中著圣法服，然是比丘恶相犹现，梵行比丘见此不净远而不近，见他远离心则嗔恨，以是因缘死入地狱。舍利弗，是名破戒比丘六忧恼箭，必堕地狱。</p>
<p style="text-align: left">
	　　&ldquo;复次，舍利弗，破戒比丘闻佛所说如是等经，心不清净<a>欢喜</a>信乐，自知有过便疑此经：&lsquo;为我等说，不为余人。何以故？如我等比丘在此事故。&rsquo;舍利弗，如是上妙无比之法，破戒比丘乃生嗔恨，于说法者心多不信，得闻如是佛所说经，违逆不受，而作是言：&lsquo;此非佛说！&rsquo;教语余人。何以故？破戒比丘不乐<a>修道</a>，修道比丘不逆佛语。此皆破戒愚痴恶法，谓心不信违逆佛语。如是比丘自知有过，但生嗔恨憍慢、佷戾恶邪慢心谤佛法僧。舍利弗，随此比丘，闻是诸经违逆不信，心不通达无上菩提，教语诸人非佛所说。舍利弗，佛说是人则为谤法，以谤法故为非沙门非释种子，应当灭摈是等比丘。若百千万亿诸佛三轮示现，不能令悟使得<a>道果</a>。何以故？舍利弗，如是恶人于此法中自作障道，无复生分无有<a>信心</a>，但好衣食贪乐世利。我说此人必堕地狱！舍利弗，我今明了告汝：若人违逆如是法宝，于好生处永无有分，但生恶处常盲无目。舍利弗，是诸比丘憍慢炽盛不能定说，破我<a>正法</a>。其余众人不能自活，为利养故随破我法。舍利弗，如是法宝尔时坏灭。何以故？如是法宝，一切诸佛皆共恭敬，诸辟支佛、阿<a>罗汉</a>等亦皆恭敬。破戒比丘增上慢者不定说法，诸比丘等尔时皆共轻慢我法而共远离，多怀悭贪专求生业，贵于财利嫉妒所缚，常好诤讼互生怨隙，不相敬顺无有威仪，志性轻躁犹如猕猴，转易威仪行诸恶业，退沙门法远离贤圣。舍利弗，如是恶人覆藏瑕疵，多欲多求以财自活，恶魔知心为作方便，令其乖异各共散坏，一味僧宝分为五部；既有五部则生诤讼，互相是非论说过失。</p>
<p style="text-align: left">
	　　&ldquo;舍利弗，如今比丘，互相<a>教化</a>，互相恭敬，同心共行随顺佛语。尔时比丘，不相教化，不相恭敬，见作恶者畏而舍去，不能以法共相教诲。或时虽有多闻深智，犹怀憍慢轻贱余人，各以所是自立其轮，不喜相见况能受教？舍利弗，如来在世三宝一味，我灭度后分为五部。舍利弗，恶魔于今犹尚隐身，佐助调达破我法僧。如来大智现在世故，弊魔不能成其大恶。当来之世恶魔变身，作沙门形入于僧中种种邪说，令多众生入于邪见为说邪法，谓弥楼陀罗迦楼斗事、五分事、念念灭事、一切有事、有我事、有所得事。尔时恶魔说如是等邪贪著事。如是事者，非诸佛及<a>佛弟子</a>所说。尔时恶人为魔所迷，各执所见我是彼非。舍利弗，如来豫见未来世中，有如是等破<a>法事</a>故，说是深经悉断恶魔诸所执著。</p>
<p style="text-align: left">
	　　&ldquo;舍利弗，当尔之时阎浮提内，多是增上慢人，作小善顺便谓得道，命终之后当堕恶趣。何以故？是人长夜自谓得道，亦复称说他人得道，冒受<a>圣人</a>所供养事。是人于诸天人世间为大恶贼。如是痴人闻说第一实义，惊疑怖畏如堕深坑。舍利弗，有诸比丘乐此事者，相与共集破坏诸佛无上菩提。尔时增上慢人偏执者多，恶魔又复迷惑在家出家者心，令执非法。说正法者少于援助，则便散坏不复得立。</p>
<p style="text-align: left">
	　　&ldquo;舍利弗，尔时世间年少比丘多有利根。所以者何？诸出家者有余烦恼，还生人中即复出家。是诸比丘喜乐难问，推求佛法第一实义。舍利弗，尔时增上慢者，魔所迷惑但求活命，实是凡夫自称罗汉，谓诸年少比丘等言：&lsquo;善身口意，此是佛法第一实义。善护净戒，读诵经法勤修多闻，是名顺忍因缘，所谓净心信佛。又有第一实义，汝当系心缘中，专念涅槃灭三种苦，则能厌离五阴、十二入、十八界。汝等当于静处，观此阴界入法悉皆无常，自观其身种种不净，汝等能如是观当得须陀洹果。又能于是五阴等法，深观无常、苦、空、<a>无我</a>无有坚牢，则得斯陀含。转复深观，得阿那含，得阿罗汉，是为第一实义。&rsquo;是中年少比丘复问：&lsquo;于佛法中阿罗汉果，便是第一义耶？&rsquo;&lsquo;我等亦知是事，得阿罗汉是第一义。&rsquo;&lsquo;今此五阴，为忆念者生？为不忆念者生？&rsquo;答言：&lsquo;是五阴者忆念者生，不忆念者不生。&rsquo;复问：&lsquo;忆念与五阴为异不？&rsquo;答言：&lsquo;如五阴，忆念亦尔。&rsquo;复问：&lsquo;若如五阴忆念亦尔者，谁是念五阴者？&rsquo;答言：&lsquo;若无念五阴者，则无涅槃。实有念五阴者，是故有修八直圣道，入涅槃者。&rsquo;舍利弗，未来世中多有比丘成就此忍。舍利弗，尔时会中多诸天众，欲闻佛法第一实义，闻是增上慢者所说，心生疑悔如堕深坑，咸作是言：&lsquo;咄哉！<a>释迦牟尼佛</a>法今将速灭。&rsquo;舍利弗，中有成就善根比丘，谓是比丘：&lsquo;痴人！空老增上慢者，若有五阴相、十二入十八界相者。&rsquo;不受此语，不喜不悦从座起去。舍利弗，尔时诸天心大欢喜四方唱言：&lsquo;释迦牟尼佛犹有好弟子在。是诸人等善根不少，不喜闻是不净所说，谓我见人见。&rsquo;诸天闻此皆大欢喜，称扬赞叹是利根者，喜乐问难必皆成就无生法忍。如是人等合集一处共为徒侣，人众既少势力亦弱。</p>
<p style="text-align: left">
	　　&ldquo;舍利弗，尔时我诸真子，于父种族尚无爱语，况得供养住止塔寺？舍利弗，汝且观之，尔时如来便为轻微。我灭度后我诸子等，成就善寂无所得忍时亦为轻贱。我以是故，于无数劫摧诸怨敌，化诸一切天王、人王令心清净。所以尔者？令我诸子得安父位。舍利弗，如来今以一切世间天人为证，如来如法得阿耨多罗三藐三菩提转无上法轮，沙门、婆罗门、若天魔梵所不能转。舍利弗，如是现事，如来灭后，我此阿耨多罗三藐三菩提，我诸弟子等欲广流布，是诸恶人不能证明，亦复不能施与<a>无畏</a>。舍利弗，譬如蜜瓶置四衢道，而作是言：&lsquo;若人能食一毛头者，常不老死。&rsquo;尔时诸天世人各以刀杖卫护是瓶。时卫护者各作是言：&lsquo;若或有人食一毛头者，我等当杀。&rsquo;舍利弗，中有一人窃作是念：&lsquo;是瓶中蜜食一毛头则不老死，我今何为惜死不啖？若得啖已，则便不畏诸卫护者，亦可常得无老病死。&rsquo;如是定心不惜<a>寿命</a>直诣瓶所，诸卫护者各持刀杖竞欲杀之。舍利弗，是人若能刀杖未及食一渧者，则免衰患无复老死。如是，舍利弗，多有恶人、魔及魔民欲灭我法。如来灭后，若有人能随顺空法通达无疑，则于诸法心无所得成就上忍。尔时虽为恶人所轻沮坏其道，是人若能不惜身命勤行精进，通达诸法无生无作，则得度脱生老病死。舍利弗，蜜瓶是佛第一义法；诸天世人卫护瓶者，则是恶人乐行魔事，自失大利，亦遮他人行实相者失于大利。</p>
<p style="text-align: left">
	　　&ldquo;舍利弗，增上慢者皆是魔党助成魔事，咸共讥诃无生灭法。又舍利弗，不净说者，我见、人见、众生见，五阴、十二入、十八界见，未得谓得，心计得道计得涅槃，咸亦讥诃如是正法。何以故？是人贪著空故，亦是魔众魔所迷惑，以我正法而作魔事。舍利弗，若在家出家闻是无我、无人、无众生、毕竟空法惊疑畏者，当知是人受魔教化，是像比丘为是盗法恶威仪者。舍利弗，是人则是我见、众生见、有见无见、常见断见，皆是魔民非佛弟子。何以故？我经中说：一切世间皆空，无我无我所，无人无众生，无常无定无不坏法。如是恶人亦复皆共读诵是经为他人说，而心贪著我见人见。如是痴人名为造作苦因，名为反覆两端，各为斗乱破僧，名为污染道法，名为沙门中浊，名为丑陋秽恶，名为但有言说，名为假伪沙门，名为沙门中贫，名为担重担者，名为欺诳诸佛，名为得逆罪者。舍利弗，是人名为大恶逆贼，名为恶知识，名为破戒，名为邪见，名为外道，名为无实行，名为恶伴，名为杀鬼，名为癞疮，名为臭秽，名为烧热，名为谄曲，名为堕在黑闇，名为入稠榛林，名为堕<a>生死</a>流，名为互出恶者，名为地狱，名为畜生，名为饿鬼，名为阿修罗，名为不入道者，名为欺诳人者，名为自赞己者，名为行占相者，名为大声唤呼，名为因利求利，名为污染他家，名为常调戏者，名为散乱心者，名为贪所害者，名为嗔所害者，名为痴所害者，名为好面欺者，名为衰恼处者，名为无解脱者，名为忧恼缚者，名为非沙门、形像沙门、沙门旋陀罗、沙门臭秽、沙门糟粕，名为难满，名为难养，名为坏威仪者，名为无羞耻者，名为截断头者，名为身体坏者，名为<a>袈裟</a>系颈，名为自入闇冥者，名为多贪欲者，名为多嗔恚者，名为多愚痴者，名为五盖缠覆，名为没者，名为虚者、空者，名为痴者。舍利弗，云何名空？退失诸佛赞善人相，故名为空。退失一切沙门功德、沙门事法，故名为空。云何为虚？在圣法外故名为虚，远离空无相无愿法故名为虚。舍利弗，如是恶人能令魔喜，贪著坚执虚妄法故，同于凡夫，备足具有罪恶人相，不似得法忍者、沙门事法、沙门功德，百千万分尚无其一。舍利弗，是故名为空者、虚者，但深贪著世间利乐，非是沙门自称沙门，不应供养而受供养，名为常贼立幢相贼，名为<a>自在</a>杀害人贼。是人所食一口皆不清净，唯有向道得道果者能消供养，是人无此，是故名为不净食者。舍利弗，是故名为空者、虚者。于意云何？若人<a>杀生</a>、偷盗、邪淫、妄语、两舌、恶口、绮语、贪嫉、嗔恚、邪见，是人为是常杀生不？常夺命不？&rdquo;</p>
<p style="text-align: left">
	　　&ldquo;不也，世尊。在家杀生，不常夺命，杀生时少，不杀时多。&rdquo;</p>
<p style="text-align: left">
	　　&ldquo;舍利弗，于意云何？若人偷盗，偷盗时多？不盗时多？&rdquo;</p>
<p style="text-align: left">
	　　&ldquo;世尊，不盗时多。&rdquo;</p>
<p style="text-align: left">
	　　&ldquo;舍利弗，于意云何？若人邪淫，邪淫时多？不邪淫时多。&rdquo;</p>
<p style="text-align: left">
	　　&ldquo;世尊，不邪淫时多。&rdquo;</p>
<p style="text-align: left">
	　　&ldquo;妄语、恶口、两舌、绮语、贪嫉、嗔恚时多？不嗔恚时多？&rdquo;</p>
<p style="text-align: left">
	　　&ldquo;世尊，不嗔恚时多。&rdquo;</p>
<p style="text-align: left">
	　　&ldquo;舍利弗，是十不善道中何者罪重？&rdquo;</p>
<p style="text-align: left">
	　　&ldquo;世尊，十不善中邪见罪重。何以故？世尊，邪见者垢常著心，心不清净。&rdquo;</p>
<p style="text-align: left">
	　　&ldquo;舍利弗，我今语汝，若人一日杀百千万亿众生；一日偷盗百千万亿金银宝物；邪淫者昼夜不息；妄语者常欺诳人，口业不净无一实语；两舌者常破和合亦助破者；恶口者口常恶逆，乃至不说柔软一语；绮语者无有根本，人问此事，以余无量语言干乱；贪嫉者于他物中生非法心；嗔恚者无有因缘横起嗔恚怀恨满心；邪见者乐行非道。舍利弗，于意云何？若人成就如是不善法者，罪为多不？&rdquo;</p>
<p style="text-align: left">
	　　&ldquo;甚多，世尊。&rdquo;</p>
<p style="text-align: left">
	　　&ldquo;舍利弗，我今语汝，若人百岁成就如是十不善罪，破戒比丘一日一夜受他供养罪多于彼。何以故？是杀生者，多人所知，多人所识，人所恶贱。人皆知是杀夺命者，罪人秽浊是污染者，不善无德人所离者。又舍利弗，杀生之人多夺他命，或生厌心自知不是当得罪报。人皆知恶无戒秽浊，于此人所不望功德，乃至析毛百分之一，况谓<a>福田</a>而供养之？又舍利弗，是杀生之人其家妻子，人皆知悉不共恭敬，尚不令坐，何况供养？杀生之人以财自活养育妻子，或时供养沙门、婆罗门，以此业报得遇贤圣比丘、<a>比丘尼</a>为说道法，教离杀生舍其杀业，于佛法中而得出家无有障碍，得出家已近善知识得沙门果。是人现世轻受罪报，不障圣道得免三塗。</p>
<p style="text-align: left">
	　　&ldquo;舍利弗，于我法中有诸比丘，非是沙门自言沙门，非是梵行自言梵行，断诸善根障入涅槃，迷惑失道破道因缘，破诸善法行外道事，入于恶道多诸恶贼，空生受命犹如死人，形色毁悴失正威仪，于我法中名为污染，名为法贼，名为逆人，名为魔使，犹如行厕亦如死狗，如像沙门同沙门服无沙门事。舍利弗，譬如野干在师子群，亦如黄门在于转轮圣王众中，亦如猕猴在于诸天，亦复如驴在象王众，亦如盲人在天眼众，亦如蝙蝠在金翅鸟众。舍利弗，破戒比丘在我众中，百千万亿诸天大众，见此比丘在众而坐，皆大忧恼而作是言：&lsquo;如是恶人何用布萨？是魔党类。&rsquo;欲闻无上佛道向白衣说。复有信乐佛法诸龙鬼神等，高声大唤：&lsquo;是恶比丘，何故于此隐藏其身？似如恶马在调善马中。。&rsquo;如是痴人，自谓无有见知我恶，自藏于此欺诳天人，为是一切天人中贼，众共见已皆更大笑。</p>
<p style="text-align: left">
	　　&ldquo;舍利弗，如是罪恶比丘，为是诸天所知恶贼，白衣无异而受供养，迎送<a>礼拜</a>合掌恭敬。弊人愚痴犹如死尸，所著衣服皆是偷得，钵中所食皆是盗取，无人与者，乃至少水亦是盗得。舍利弗，破戒比丘所至之方，若至东方、南西北方，皆是偷地而行。何以故？是人所有威仪行法，皆是偷盗假窃所作。行立坐卧来去视瞻，屈申俯仰著衣持钵，今但略说身口意业，有所施作皆是偷贼。若有剃是人发，为剃贼发。举要言之，破戒比丘有所施作皆是贼作。舍利弗，弊恶比丘，乃至大小便利澡手皆是贼法。何以故？舍利弗，阎浮提内皆是国王及诸大臣，人民所有及属非人，是恶比丘于中为贼。舍利弗，若王大臣，于恶贼所不望功德，不言等我，不言胜我。破戒比丘著圣法服，于是人所望得功德，是故听使止住国土。若知其恶，乃至唾地亦复不听。是故，舍利弗，弊恶比丘，动身所作皆是贼作，名为常贼、大贼、立幢相贼，打害一切世间人者。何以故？无恶不作故。是故，舍利弗，是恶比丘于诸一切天人世间，为是大贼。舍利弗，若人是一切天人世间大贼，是人能消一饮水不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;舍利弗，于意云何？是人非是大恶人耶？&rdquo;</p>
<p style="text-align: left">
	　　&ldquo;如是，世尊。&rdquo;</p>
<p style="text-align: left">
	　　&ldquo;舍利弗，破戒比丘于诸一切天人世间有大恶罪，以是义故我说此偈：</p>
<p style="text-align: left">
	　　&ldquo;宁啖烧石，&nbsp;吞饮洋铜，&nbsp;不以无戒，&nbsp;食人信施！</p>
<p style="text-align: left">
	　　&ldquo;舍利弗，是破戒比丘，无色无德无复志愿，身心热毒喜见恶梦不乐独处，或时独处或时独行身则战惧，见净戒者僻藏避回，心怯自愧不喜欲见，受供养时惊疑怖畏，心常驰骋多诸想念，深贪财利爱乐美食。如是比丘，命终之后必入地狱。舍利弗，是名破戒比丘七忧恼箭，必入地狱。</p>
<p style="text-align: left">
	　　&ldquo;复次，舍利弗，破戒比丘乐在众闹，散乱多语性好嫉妒，与破戒者以为亲友，常乐论说破戒恶事，以为喜乐不知羞耻，违逆深经心疑不信，或时闻说如是等经，疑逆诤竞不乐听受，东西顾望心不专一，以手掩口仰视<a>虚空</a>，从坐而起谤佛法教，怀嗔恨心骂说法者，以如是等过恶因缘，命终之后深入地狱。舍利弗，是名破戒比丘八忧恼箭，必堕地狱。</p>
<p style="text-align: left">
	　　&ldquo;复次，舍利弗，破戒比丘，但乐尊重和尚阿阇梨赞其功德，以求名利称持戒者，因以自活执事便附，随宜善巧无有羞耻犹如黑乌，为僧因缘多求衣服，饮食恣口身力肥盛，不知惭愧言无次第，手脚粗燥颜色毁悴，乐视妇女不附男子。如是恶人众所轻贱，天龙鬼神所不称赞，乃至诸佛亦不叹说，心性急促常好嗔恚，众僧断事侠为势力。舍利弗，如是破戒比丘，多于僧中求有威势，未问而答常求他过，见净戒者谓是欺诳，勤求道者不同其法，喜乐别异诤者助喜。舍利弗，是名破戒比丘九忧恼箭，必堕地狱。</p>
<p style="text-align: left">
	　　&ldquo;复次，舍利弗，破戒比丘，好乐他事任持其理，有斗诤者以为喜乐，衣服严身学他威仪；求好卧具利养安身，乐人称赞；护惜檀越及吝住处，恐好比丘来见我过；憎持戒者，亲附破戒；常赞布施，不赞持戒、忍辱、精进、<a>禅定</a>、智慧，不赞寂灭远离独处；常好讥论持戒者过，亦不称赞行头陀者；或指说其事，或恶口横加，或忆想妄说，依怙种姓数问亲族，以少因缘为贪说法，常以曲心而怀惊疑，众所憎恶久而益贱；于持戒者常好讥说，苦切实语者不欲亲近；意不喜闻如是等经、好持读诵如是经者，闻说是经心欢喜者亦不喜见；又不喜闻赞持戒法，说是等经不来听受，设来听受不久即还，多与白衣而作知识；常乐论说持戒比丘，以得自在轻行暴恶。舍利弗，是名破戒比丘十忧恼箭，必堕恶道。舍利弗，我灭度后如是等人满阎浮提，专行求利以自<a>生活</a>。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>