<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 佛藏经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 佛藏经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 佛藏经</strong></p>
<p style="text-align: left">
	　　了戒品第九</p>
<p style="text-align: left">
	　　佛告<a>舍利弗</a>：&ldquo;有三种人，闻说是经心不喜乐。何等三？一者、<a>破戒</a><a>比丘</a>，二者、增上慢人，三者、不净<a>说法</a>及贪著我者。是人远离于此随顺实相深经，具足充满生盲部党。是故，<a>舍利</a>弗，我以是经重嘱累汝。所以者何？是经于如来灭后，能令清净持戒比丘心生喜乐。如是深经，清净戒者常所摄持，毁破戒者常所远离。所以者何？痴人闻说真实正语，则以为苦。舍利弗，破戒比丘所成相貌，如来于此已具广说。舍利弗，破戒比丘法，应不乐持戒律仪，愚痴之人不喜智慧，悭人不欲闻说布施，增上慢者不欲闻此无憍慢法，若闻惊畏如堕深坑。好世利者贪著美味，闻诃訾食心则忧恼。若人好读外经书者，则于其中生坚实想，贪著语者乐说散乱，乐严饰辞巧美说者，于佛第一义则无净心，又于此法不敬不信。</p>
<p style="text-align: left">
	　　&ldquo;舍利弗，譬如不男之人无男子用，至男子中生不男想，而作是念：&lsquo;是诸人等如我无异。&rsquo;如是好著外经书者，常乐严饰巧美文辞，于佛第一义心不恭敬。舍利弗，其中有人说清净经，于此人所亦不恭敬，轻慢清净持戒比丘。何以故？舍利弗，外道经书无真实语，法应憍慢贡高自大。何以故？是事不为厌离，不为寂灭，不为得道，不为<a>涅槃</a>。是人毁坏信等善根故，于一切处不信有功德，如不男人于诸人中皆谓如己。</p>
<p style="text-align: left">
	　　&ldquo;舍利弗，如生盲人不见诸色，所谓黑色白色。不见黑白色者，不见好色不见丑色，不见青黄赤白红紫缥色，不见长短粗细深浅等色，不见日月星宿。不见日月星宿者，如是盲人便作是念：&lsquo;无黑白色，无见黑白色者。无好丑色，无青黄紫缥、长短粗细深浅、日月星宿色。无见日月星宿者，余人皆亦如是。&rsquo;盲人心倒，于一切处皆谓黑闇。舍利弗，破戒比丘，增上慢人，堕外道论比丘，亦复如是，于深<a>佛法</a>心不信乐不能通达，闻诸法空无所有，不信不乐不能通达。舍利弗，如是诸人畏于汝等，入邪际中不得<a>正法</a>，以是正法名为真实<a>沙门</a>。汝所得法是人不信，犹如盲人谓无白黑等色。</p>
<p style="text-align: left">
	　　&ldquo;舍利弗，是人如是入于邪际，求外道论乐众闹语，增长烦恼恶性恶法，是人不能信诸法空，何况通达？舍利弗，于意云何？野干作师子，为能已吼、今吼、当吼，作师子行，今行、当行、已行不？&rdquo;</p>
<p style="text-align: left">
	　　&ldquo;不也，<a>世尊</a>。何以故？野干色力音声不及师子，野干但能作野干声。若欲作声，但有野干声出，非师子声。&rdquo;</p>
<p style="text-align: left">
	　　&ldquo;如是，舍利弗，破戒比丘，增上慢比丘，自以此事为上。不净说法者受尼犍子论，若执一事坚持不舍，贪贵世利乐<a>读经</a>书，不能通达诸法实相，若能信受无相法者，无有是处。舍利弗，若有比丘耆年有德，比丘中龙有深智慧，是人能信无所有自相空法，<a>无我</a>无人法。何以故？是人不乐众闹杂语，不乐读经睡眠多事，不为白衣营执事务，不为使命持送文书，不行医术，不读医方，不为贩卖，不乐论说<a>世间</a>语言，但乐欲说出世间语。是人能信一切法空，于一切法不起不坏。是人则能证真实际，则能如实正师子吼，非野干吼。舍利弗，若有比丘著外经义，是人为舍微妙佛法，诵持外道语言为大众说，但作野干吼。舍利弗，如是恶人名为朽坏沙门。何以故？是外道义非佛法故。</p>
<p style="text-align: left">
	　　&ldquo;舍利弗，著外道法比丘，不应自称是<a>佛弟子</a>。何以故？沙门释子不说尼犍子语，于大众中但说佛语。舍利弗，若人著不净语，欲作师子吼，但作野干鸣，是人不能解佛法第一义。舍利弗，我今明了告汝：若人具足持戒、<a>禅定</a>、智慧，不悭不贪不染恚痴，不怀谄曲有厌恶心，言必真实，常乐独处不乐睡眠，乐空无相无愿无生无灭行，生离欲心，求解佛法第一义，不好世语，乐出世语，尽持诸戒，一切恶事及恶知识悉皆远离，住如是法则能解空无所有法。何以故？舍利弗，是行名为大人所行，非是贪乐利养所行，非是愚痴常人所行，非是败坏沙门所行，非是糟糠沙门所行，非是假名沙门所行。</p>
<p style="text-align: left">
	　　&ldquo;舍利弗，诸法实相毕竟空寂，即是佛道。好世财利贪说不净法者，所不能及。舍利弗，是地名为大智者地，非是贪乐外道者地，非说我见、人见者地。舍利弗，若实有我有人者、说我人者，应有实相，如实应问：&lsquo;若有我者，为是何色？青黄赤白？为在身中？为在身外？为遍在身如油在麻？&rsquo;舍利弗，麻中有油可出可示，若我在内说有我者，应说应示：&lsquo;如从麻中出油示油，第一义中求我不可得。&rsquo;是故当知，若说有我人者，是人犹尚无沙门戒，况沙门地？舍利弗，当知如是邪贪著者，所谓著我、著众生、著<a>寿命</a>者，则为堕顶。是人如是邪贪著故，尚不能除贪利养心，况细烦恼？舍利弗，通达空者，若为贪欲、嗔恚、愚痴、利养所覆，无有是处，亦不堕顶。</p>
<p style="text-align: left">
	　　&ldquo;舍利弗，计我心者谓有寿命，寿命因缘故，则为利养所牵障碍于道。舍利弗，我见者、人见者，虽于我法<a>出家</a>为道，如是痴人于清净中则非出家。何以故？尼犍子出家，皆计我心有所得故。舍利弗，有所得者，从无始世常有此见，若得出家犹有不绝，是名因外道出家，不名因圣法出家。何以故？弊人不能信乐大法，于清净大法无真实想。舍利弗，如是破法重罪因缘余殃未尽，不能信解诸法实相，起不善业，或谤八直圣道，或于净戒比丘而生恶心妄出其过，或言破戒、破见、破命、破威仪，或不见他过妄生是非，或以浊恚嫉心说他恶名，或不能知<a>佛经</a>义理谓非佛法。如是恶人成就破法恶业，于佛第一义中，心不通达不入不喜。如是重罪余报因缘，虽勤精进，犹尚不能取所缘相，何况系心能得<a>道果</a>？又深依止我见、人见如是见者，乃至诸佛，犹亦不能拔其根本，何况声闻？舍利弗，若人有如是贪著不善邪见，谓我见、人见、众生见、寿者见，命者见，又于第一义空惊疑畏者，当知是人先世成就破法罪缘。舍利弗，若人如是贪著恶邪不善，谓贪我、贪人、贪寿命者，是人百千亿诸佛以三轮示现，不能令悟使得道果。</p>
<p style="text-align: left">
	　　&ldquo;舍利弗，宁以利刀割舌，不应不见他事妄说其过&mdash;&mdash;破戒、破见、破命、破威仪！舍利弗，于未来世，当有比丘善护二百五<a>十戒</a>，是人我慢心生而作是念：&lsquo;我是持戒，余人不尔。&rsquo;轻于他人心无恭敬：&lsquo;我是多闻，彼非多闻。&rsquo;舍利弗，尔时多有比丘，但贵持戒，多行阿兰若行，能善护戒品随所说行，勤心读经求通佛法。如是人等，生多闻慢、阿练若慢，而好嗔恚心常垢浊，深怀悭贪、嗔恚毒心顽钝无知。以小因缘而起大事，是人嗔恚覆心互相出过，谓破戒、破见、破命、破威仪。舍利弗，如是僧中有好比丘，心无偏党处在中间，而亦同之在彼恶中，互相讥论诤讼不息，不得安隐坐禅读经，在家出家皆亦娆动。如是，舍利弗，尔时多有比丘，一岁、二岁、三岁乃至九岁，轻慢上座无有恭敬。是人出家<a>受戒</a>多不<a>如法</a>，习效和尚阿阇梨亦无恭敬。舍利弗，尔时年少比丘及先出家无有依止，共相轻慢十岁比丘所畜徒众。其诸徒众皆无恭敬威仪法则，亦不如法。舍利弗，时诸恶人，具足贪欲、嗔恚、愚痴，互相轻慢无有恭敬，相违逆故我法则灭。舍利弗，时诸痴人多起破法罪业，起此罪已当堕恶道。</p>
<p style="text-align: left">
	　　&ldquo;舍利弗，我今明了告汝：求自利己善比丘，当尔之时不应入众乃至一宿，唯除阿<a>罗汉</a>烦恼已断，及病比丘于中有缘。何以故？舍利弗，当尔时人贪欲、嗔恚、愚痴毒盛，不活怖畏常所逼切。求利善人常应自处山林空静，乃至毕命如野兽死。舍利弗，我今明了告汝：我此真法不久住世！何以故？众生福德善根已尽，浊世在近。求自利善比丘，应生如是厌心：&lsquo;我当云何见法破乱？见此沙门恶世难时，我当勤心精进早得道果。&rsquo;舍利弗，我法无诸难事，不念衣食卧具医药。汝等但当勤行佛道，莫贵世间财利供养。</p>
<p style="text-align: left">
	　　&ldquo;舍利弗，汝今善听，我当语汝：若有一心行道比丘，千亿天神皆共同心，以诸乐具欲共供养。舍利弗，诸人供养坐禅比丘，不及天神。是故，舍利弗，汝勿忧念不得自供，佛真<a>教化</a>当随顺行，莫以第一义空出人过恶。何以故？舍利弗，大崄难者所谓得空。或有比丘，因以我法出家受戒，于此法中勤行精进，虽诸天神、诸人不念，但能一心勤行道者，终亦不念衣食所须。所以者何？如来福藏无量难尽。舍利弗，如来灭后，白毫相中百千亿分，其中一分供养舍利及诸<a>弟子</a>。舍利弗，设使一切世间人，皆共出家随顺法行，于白毫相百千亿分不尽其一。舍利弗，如来如是无量福德，若诸比丘所得饮食，及所须物趣得皆足。舍利弗，是诸比丘应如是念：&lsquo;不应于所须物行诸邪命恶法。&rsquo;</p>
<p style="text-align: left">
	　　&ldquo;舍利弗，若纳衣比丘，于粪扫中拾取弊故，应生是心：&lsquo;以此障寒，及修圣道。我今以此弊故，缝作<a>僧伽</a>梨著，勤行精进。若以凡夫，乃至一夜不应著此。&rsquo;是比丘净浣缝著。若此比丘，于此纳衣生贪著心即应舍之。我不听著，何况余衣？何以故？舍利弗，是比丘于此衣中，生非比丘法。是比丘不复应著，何况余物？舍利弗，是时比丘宁以赤热铁鍱自缠其身，不应著此纳衣。何以故？于此衣中染爱心故。舍利弗，纳衣比丘应作是念：&lsquo;著此纳衣，以遮寒热，以助<a>修道</a>。我今不复更著余衣，当得须陀洹果、斯陀含果、阿那含果、阿<a>罗汉果</a>。&rsquo;舍利弗，如是纳衣比丘专求道者，我则听著。</p>
<p style="text-align: left">
	　　&ldquo;舍利弗，乞食比丘，应诸法中无所分别，常摄其心不令散乱而入聚落，以诸禅定而自庄严，乞食得已心不染污，持所得食从聚落出，在净水边可修道处，置食一面洗脚而坐，以食著前，应生厌离想、不净想、屎尿想、臭烂想、变吐想、涂疮想、厌恶想、子肉想、臭果想、沉重想，又于身中应<a>生死</a>想、青想、脓想、烂坏想。舍利弗，比丘应生如是想，以无贪著心然后乃食，但以支身除饥渴病，令得修道。应作是念：&lsquo;我食此食，破先苦恼不生后苦，心得快乐调适无患，身体轻便行步安隐。&rsquo;又念食此食已：&lsquo;我应当得须陀洹果、斯陀含果、阿那含果、阿罗汉果、无生法忍。&rsquo;舍利弗，比丘如是食者，我听乞食。舍利弗，若乞食比丘，于所得食生贪味心，以为甘美而作是念：&lsquo;我食此食当得好色气力充盛。&rsquo;不作是念：&lsquo;我食此食勤行圣道。&rsquo;如是比丘，我乃不听受一饮水，何况饭食？舍利弗，若于食中不见过恶，不见出道而便食者，宁自以手割股肉啖。何以故？我听<a>行者</a>、得者受他供养，不听余人。</p>
<p style="text-align: left">
	　　&ldquo;舍利弗，云何名为行者？若有比丘决定发心：&lsquo;我于今世断诸结使，当入无余涅槃，修习圣道如救头然，又当除断不<a>善恶</a>法。&rsquo;是名行者。又能一心信解空无相无愿，为得须陀洹果、斯陀含果、阿那含果、阿罗汉果断诸烦恼，名为行者。求诸善法常行咨问，名为行者。又能发心度脱一切，名为行者。勤心修习诸助道法，于诸经中如说而行，及有一心求佛道者。舍利弗，于佛法中是名行者。何谓得者？谓得须陀洹脱三恶道，名为得者。斯陀含、阿那含、阿罗汉，断诸烦恼求道已息，所作已办善学三学，是名得者。我听是人得受供养。是人若受供养，是名善受供养。</p>
<p style="text-align: left">
	　　&ldquo;舍利弗，清净持戒者，开化檀越者，及修多闻读诵经者，谓读诵修妒路、岐夜、授记经、伽陀、忧陀那、尼陀那如是诸经，本生经、方广经、未曾有经、阿波陀那论议经。是人又能清净持戒无有瑕疵，不垢不浊<a>自在</a>不著，智者所赞能自具足，随顺禅定时时乐坐禅，如是比丘我亦听受供养。舍利弗，身证法者无有疑悔，我听是人高座说法。虽是凡夫清净持戒，心不贪著外道经义，一心勤求沙门上果，不贪利养善巧定说，多闻广喻犹如大海，乃至失命犹不妄语，不乐诤讼自利利他，唯说清净第一实义，所说如是亦如是行。舍利弗，如是说者我听说法。如来所说能使诸法不相违逆，谓说戒、定、慧、<a>解脱</a>、解脱知见。</p>
<p style="text-align: left">
	　　&ldquo;舍利弗，求利比丘，为佛出家而破戒品，何用说法？何以故？舍利弗，我经中说：&lsquo;若人自不善寂自不能护，能令他人善寂自护，无有是处。如人自没污泥欲出他人，无有是处。若人能自善寂，能出污泥欲出他人，则有是处。&rsquo;是故，舍利弗，我今明了告汝：诽谤如来其罪不轻。实语比丘应听说法，非妄语者，持戒比丘则能法施。舍利弗，高座说法决定断疑，最是上事。若持戒不净著外道义，我则不听；及妄语者，贵世乐者，求利养者，乐诤讼者，我亦不听。我听净持戒者，质直心者，通达诸法实相者，高座说法。舍利弗，破戒比丘宁当舍戒，不著<a>圣人</a>相<a>袈裟</a>覆藏罪垢，密作众恶受人信施。舍利弗，以小因缘，而于久远受<a>地狱</a>身。&rdquo;</p>
<p style="text-align: left">
	　　嘱累品第十</p>
<p style="text-align: left">
	　　尔时，阿难白佛言：&ldquo;世尊，当尔世时诸比丘等，于善法中云何精进？&rdquo;</p>
<p style="text-align: left">
	　　佛告阿难：&ldquo;且置莫问！所以者何？佛无量智所说经典，尔时比丘尚不能信，况能勤行？阿难，如来于有为法中所有智慧，一切辟支佛、阿罗汉等不能解知。阿难，如来所知法，若为汝说，汝则迷闷，何况是人当能信之？如来于今说如是经，尔时痴人犹尚不信，何况能信所说罪报？阿难，法应当尔，自身是恶谓余亦恶。如今第一<a>懈怠</a>比丘，尔时第一精进比丘所不能及，若所持戒、威仪、智慧不得相比。如来若说此人所行，一切过恶转身所受，是人不信更起重罪。汝等若闻亦得忧怖，不能量其所受<a>罪恶</a>。阿难，如来深法受者难有。于意云何？好床茵褥，豚子乐不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;阿难，我阿耨多罗三藐三菩提，此法深妙智者所乐。是人不能信解通达，得出家已自称沙门，不能堪受如实教化，于此法中不能修心，不得滋味振手而去堕在恶道，犹如豚子舍好床褥。何以故？阿难，是我阿耨多罗三藐三菩提甚深清净，非难化者所能信解；难降伏者、无智慧者、难满者、难养者、破戒者、难与语者、住邪法者、行邪行者、贵财利者、以衣食为上者、破威仪者、破戒德者、堕顶者、弊恶者、懈怠者、小欲者、小精进者、无羞者、耐羞者、匆匆营事业者、沙门中旃陀罗、沙门中白衣、沙门中败坏、沙门中行邪道者、非沙门自言是沙门者、魔所吞者、与外道义合者、不如说行者、乐众闹者、乐散乱语者、具有魔事者、魔所衰恼者、烦恼炽盛者、我见者、人见者、众生见者、颠倒者，于我此法若能信解通达，无有是处。何以故？阿难，我阿耨多罗三藐三菩提清净快大，与此恶人不相称可。</p>
<p style="text-align: left">
	　　&ldquo;阿难，譬如百千亿三千<a>大千世界</a>中间旷远，此弊恶人远沙门法，犹尚如是，况得顺忍？况得涅槃？阿难，如此事者说不可尽。当来沙门弊恶鄙贱，深怀悭贪，深怀嗔恚，深怀不信，三毒炽盛心行粗犷，难可制御。阿难，譬如良田善熟以火自烧，甘膳美食而自著毒，舍宅所有以火自梵，为应尔不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;阿难，如是未来世痴人，因以我法得受供养，而不信解如来功德，又不能信如是等经，不能堪忍如实说过，自知疮疣而逆我语。如是痴人依佛自活，而逆是法。阿难，尔时阎浮提内，如是痴人充满其中。阿难，且置！何用求此愚痴恶人，徒生徒老所行恶事。&rdquo;</p>
<p style="text-align: left">
	　　尔时，阿难白佛言：&ldquo;世尊，当何名此经？云何奉持？&rdquo;</p>
<p style="text-align: left">
	　　佛告阿难：&ldquo;此经名为《佛藏》，亦名《发起精进》，亦名《降伏破戒》，亦名《选择诸法》，当奉持之。阿难，若人诵持是经，所得功德无量无边。所以者何？破戒比丘，尚不能信读诵教人，况于是中得<a>欢喜</a>心？何以故？阿难，譬如恶贼于王大臣，不敢自现盗他物者，不自言贼。如是，阿难，破戒比丘成就非沙门法，尚不自言是恶，况能向余人说自言罪人？阿难，如是经者，破戒比丘，随得闻时能自降伏则有惭愧，持戒比丘得自增长。&rdquo;</p>
<p style="text-align: left">
	　　说是经时，无数诸天于诸法中得<a>法眼</a>净。恶魔及诸眷属皆大忧恼，如堕十六种大坑，大啼哭言：&ldquo;瞿昙沙门知我觉我，我常长夜。愿佛灭后，破持戒者，助破戒者，欲令诸恶比丘不知佛法，但知读诵我欲于佛法中破安隐心，语言此非佛法无有义趣。瞿昙于今在诸<a>天人</a>大众之中，守护是法，遮我所愿。&rdquo;魔说此已，怀忧愁恼，忽然不现。</p>
<p style="text-align: left">
	　　尔时，世尊欲明了此事，而说偈言：</p>
<p style="text-align: left">
	　　&ldquo;我所说诸法，&nbsp;随顺第一义，</p>
<p style="text-align: left">
	　　有为不坚牢，&nbsp;如梦之所见。</p>
<p style="text-align: left">
	　　我今说此法，&nbsp;呵责未来事，</p>
<p style="text-align: left">
	　　随顺第一义，&nbsp;防制诸恶人。</p>
<p style="text-align: left">
	　　尔时恶世中，&nbsp;比丘心娆动，</p>
<p style="text-align: left">
	　　诤讼生是非，&nbsp;不能得涅槃。</p>
<p style="text-align: left">
	　　沙门及白衣，&nbsp;所说无有异，</p>
<p style="text-align: left">
	　　尔时我此法，&nbsp;与俗法无别，</p>
<p style="text-align: left">
	　　为诸在家说：&nbsp;汝知我希有，</p>
<p style="text-align: left">
	　　我得于佛法，&nbsp;初道第一果。</p>
<p style="text-align: left">
	　　更有比丘言：&nbsp;我说不异是，</p>
<p style="text-align: left">
	　　此人与我同，&nbsp;我真见法者。</p>
<p style="text-align: left">
	　　见法不见者，&nbsp;为致白衣故，</p>
<p style="text-align: left">
	　　各于自法中，&nbsp;而生其议论。</p>
<p style="text-align: left">
	　　有言一切有，&nbsp;有言一切空，</p>
<p style="text-align: left">
	　　不住于正道，&nbsp;性恶毁我法。</p>
<p style="text-align: left">
	　　&lsquo;汝勿近是人，&nbsp;可来亲附我，</p>
<p style="text-align: left">
	　　为汝说真法，&nbsp;如我疾得道。&rsquo;</p>
<p style="text-align: left">
	　　如是诸音声，&nbsp;流布于远近，</p>
<p style="text-align: left">
	　　同心相党助，&nbsp;破我所教法。</p>
<p style="text-align: left">
	　　譬如诸恶贼，&nbsp;同恶共为侣，</p>
<p style="text-align: left">
	　　反逆破国土，&nbsp;城邑及聚落。</p>
<p style="text-align: left">
	　　尔时诸比丘，&nbsp;难可得开化，</p>
<p style="text-align: left">
	　　钝根深贪著，&nbsp;少智依我人，</p>
<p style="text-align: left">
	　　不解于如来，&nbsp;随宜所说法，</p>
<p style="text-align: left">
	　　说有漏增上，&nbsp;自言是得道。</p>
<p style="text-align: left">
	　　在于大会中，&nbsp;多有诸比丘，</p>
<p style="text-align: left">
	　　皆言有智慧，&nbsp;求智无一人。</p>
<p style="text-align: left">
	　　若是大会中，&nbsp;或有一比丘，</p>
<p style="text-align: left">
	　　如实有智慧，&nbsp;皆呵言无智。</p>
<p style="text-align: left">
	　　诸天神等见，&nbsp;法王道散坏，</p>
<p style="text-align: left">
	　　咸皆怀忧恼，&nbsp;相对而啼泣。</p>
<p style="text-align: left">
	　　中有诸树神，&nbsp;从树而堕地，</p>
<p style="text-align: left">
	　　咸言释师子，&nbsp;妙法今悉坏！</p>
<p style="text-align: left">
	　　&lsquo;佛宝法僧宝，&nbsp;在世犹未久，</p>
<p style="text-align: left">
	　　如何于今日，&nbsp;悉皆当散坏！</p>
<p style="text-align: left">
	　　我等不复闻，&nbsp;如来所说法，</p>
<p style="text-align: left">
	　　痴冥无所知，&nbsp;上道今将灭！&rsquo;</p>
<p style="text-align: left">
	　　尔时诸地神，&nbsp;皆出大音声：</p>
<p style="text-align: left">
	　　&lsquo;如来大法炬，&nbsp;于今当灭尽！</p>
<p style="text-align: left">
	　　诸天诸神等，&nbsp;后莫有所悔，</p>
<p style="text-align: left">
	　　而言不见闻，&nbsp;佛道今已灭！</p>
<p style="text-align: left">
	　　如来无量劫，&nbsp;自利亦利人，</p>
<p style="text-align: left">
	　　忍受诸苦恼，&nbsp;发愿得成佛。</p>
<p style="text-align: left">
	　　释师子大圣，&nbsp;度诸众生者，</p>
<p style="text-align: left">
	　　清净微妙法，&nbsp;今将欲灭尽！&rsquo;</p>
<p style="text-align: left">
	　　痴恶诸贼等，&nbsp;于今当得力，</p>
<p style="text-align: left">
	　　无有慈愍心，&nbsp;互相谤毁恼。</p>
<p style="text-align: left">
	　　魔使及魔民，&nbsp;钝根难开化，</p>
<p style="text-align: left">
	　　谄曲懈怠心，&nbsp;嗔恚坏佛法。</p>
<p style="text-align: left">
	　　但于空林中，&nbsp;坐禅满三月，</p>
<p style="text-align: left">
	　　自言是罗汉，&nbsp;无禅况得道？</p>
<p style="text-align: left">
	　　不得言得道，&nbsp;死言入涅槃，</p>
<p style="text-align: left">
	　　众人信起塔，&nbsp;而自入地狱。</p>
<p style="text-align: left">
	　　如是痴空者，&nbsp;互共相轻恚，</p>
<p style="text-align: left">
	　　我于无量劫，&nbsp;所得今尽坏！</p>
<p style="text-align: left">
	　　尔时<a>虚空</a>神，&nbsp;共见释师子，</p>
<p style="text-align: left">
	　　妙法毁坏败，&nbsp;发声皆啼泣。</p>
<p style="text-align: left">
	　　四天王闻此，&nbsp;皆共怀忧恼，</p>
<p style="text-align: left">
	　　时与诸天神，&nbsp;佥皆共来下。</p>
<p style="text-align: left">
	　　阿罗迦槃城，&nbsp;夜叉神众来，</p>
<p style="text-align: left">
	　　佥皆大啼哭，&nbsp;出可畏音声。</p>
<p style="text-align: left">
	　　有诸七宝城，&nbsp;严饰极微妙，</p>
<p style="text-align: left">
	　　失色皆如土，&nbsp;诸天不乐住。</p>
<p style="text-align: left">
	　　悲号大啼哭，&nbsp;处处皆来集，</p>
<p style="text-align: left">
	　　各共怀忧恼，&nbsp;相见不能言。</p>
<p style="text-align: left">
	　　宛转卧在地，&nbsp;发如是音声：</p>
<p style="text-align: left">
	　　&lsquo;共行阎浮提，&nbsp;见是大怖畏，</p>
<p style="text-align: left">
	　　佛子共斗诤，&nbsp;破法而分散！&rsquo;</p>
<p style="text-align: left">
	　　皆从天上来，&nbsp;共诣我生处。</p>
<p style="text-align: left">
	　　天神诸宝城，&nbsp;七日无光色，</p>
<p style="text-align: left">
	　　各共坐啼泣，&nbsp;满七日不起：</p>
<p style="text-align: left">
	　　&lsquo;如何大精进，&nbsp;勇猛世间尊，</p>
<p style="text-align: left">
	　　我等见住此，&nbsp;今当不复见？&rsquo;</p>
<p style="text-align: left">
	　　咸共诣祇洹，&nbsp;相对而啼泣：</p>
<p style="text-align: left">
	　　&lsquo;佛此说<a>四谛</a>，&nbsp;我等此中闻！</p>
<p style="text-align: left">
	　　世间将盲冥，&nbsp;互相轻恚慢，</p>
<p style="text-align: left">
	　　但起诸恶业，&nbsp;还堕于恶道。</p>
<p style="text-align: left">
	　　诸天妙宫殿，&nbsp;可惜今将空，</p>
<p style="text-align: left">
	　　我等诸天神，&nbsp;无复救度者！&rsquo;</p>
<p style="text-align: left">
	　　尔时阎浮提，&nbsp;毁坏无威色，</p>
<p style="text-align: left">
	　　经行处树下，&nbsp;山窟无善人。</p>
<p style="text-align: left">
	　　一切诸世间，&nbsp;悉皆大娆动，</p>
<p style="text-align: left">
	　　诸天及大神，&nbsp;音声可怖畏。</p>
<p style="text-align: left">
	　　尔时忉利天，&nbsp;举手大悲哭，</p>
<p style="text-align: left">
	　　各于宫殿中，&nbsp;发声而号哭。</p>
<p style="text-align: left">
	　　诸天宫殿中，&nbsp;皆称说我言，</p>
<p style="text-align: left">
	　　永离大圣王，&nbsp;为我说法者。</p>
<p style="text-align: left">
	　　忉利天六月，&nbsp;不食修陀食，</p>
<p style="text-align: left">
	　　不听伎乐音，&nbsp;忧愁如丧子。</p>
<p style="text-align: left">
	　　诸阿修罗众，&nbsp;闻有如此事，</p>
<p style="text-align: left">
	　　皆共相命集，&nbsp;欲攻忉利天。</p>
<p style="text-align: left">
	　　时诸阎浮王，&nbsp;皆共相征罚，</p>
<p style="text-align: left">
	　　诸天阿修罗，&nbsp;亦皆共战斗。</p>
<p style="text-align: left">
	　　尔时诸比丘，&nbsp;及诸<a>比丘尼</a>，</p>
<p style="text-align: left">
	　　多堕恶道中，&nbsp;少有得免者。</p>
<p style="text-align: left">
	　　破戒诸白衣，&nbsp;随顺恶比丘，</p>
<p style="text-align: left">
	　　以是因缘故，&nbsp;皆趣于恶道。</p>
<p style="text-align: left">
	　　诸恶优婆夷，&nbsp;随顺恶师故，</p>
<p style="text-align: left">
	　　亦复入恶道，&nbsp;世间皆娆动。</p>
<p style="text-align: left">
	　　有入城聚落，&nbsp;有至山林中，</p>
<p style="text-align: left">
	　　东西怀忧恼，&nbsp;以损其寿命。</p>
<p style="text-align: left">
	　　尔时多恶贼，&nbsp;多有诸崄道，</p>
<p style="text-align: left">
	　　种五谷不生，&nbsp;若生虫所食。</p>
<p style="text-align: left">
	　　尔时世人民，&nbsp;饥馑多饿死，</p>
<p style="text-align: left">
	　　死堕饿鬼中，&nbsp;久受诸苦恼。</p>
<p style="text-align: left">
	　　时人施佛物，&nbsp;塔及四方僧，</p>
<p style="text-align: left">
	　　辄皆共分食，&nbsp;我后僧如是。</p>
<p style="text-align: left">
	　　阿难汝等当，&nbsp;勉力勤精进，</p>
<p style="text-align: left">
	　　莫见后末世，&nbsp;如是众恶事。</p>
<p style="text-align: left">
	　　一切诸凡夫，&nbsp;愚痴无有智，</p>
<p style="text-align: left">
	　　起诸凡夫业，&nbsp;疾堕恶道中。</p>
<p style="text-align: left">
	　　汝等勤读诵，&nbsp;是名智慧因，</p>
<p style="text-align: left">
	　　若为智慧故，&nbsp;疾得至胜处。</p>
<p style="text-align: left">
	　　我学世<a>正见</a>，&nbsp;汝亦如我学，</p>
<p style="text-align: left">
	　　断世障碍事，&nbsp;疾得至胜处。</p>
<p style="text-align: left">
	　　勤行八圣道，&nbsp;当疾得涅槃，</p>
<p style="text-align: left">
	　　思量求自利，&nbsp;我所说如是。</p>
<p style="text-align: left">
	　　是劫过去后，&nbsp;六十劫无佛，</p>
<p style="text-align: left">
	　　尚无佛音声，&nbsp;况有得道者？</p>
<p style="text-align: left">
	　　时世诸人民，&nbsp;饥饿所逼切，</p>
<p style="text-align: left">
	　　无有孝慈心，&nbsp;食母食儿肉。</p>
<p style="text-align: left">
	　　时诸家生子，&nbsp;常护恐他食，</p>
<p style="text-align: left">
	　　谁闻是恶事，&nbsp;复起生死业？</p>
<p style="text-align: left">
	　　诸苦痴为本，&nbsp;五阴贪为本，</p>
<p style="text-align: left">
	　　若不乐五欲，&nbsp;当断诸贪著！</p>
<p style="text-align: left">
	　　受福果报时，&nbsp;深生贪著心，</p>
<p style="text-align: left">
	　　贪著因缘故，&nbsp;起恶堕恶道。</p>
<p style="text-align: left">
	　　无漏法空寂，&nbsp;世间无牢坚，</p>
<p style="text-align: left">
	　　若知如是者，&nbsp;汝等应疾行。</p>
<p style="text-align: left">
	　　<a>无心</a>生心想，&nbsp;而自大惊畏，</p>
<p style="text-align: left">
	　　我为作不作，&nbsp;是事为云何？</p>
<p style="text-align: left">
	　　如是诸凡夫，&nbsp;思惟而筹量，</p>
<p style="text-align: left">
	　　我当云何作，&nbsp;如是常啼泣。</p>
<p style="text-align: left">
	　　无阴生阴想，&nbsp;无我生我想，</p>
<p style="text-align: left">
	　　闻自相空法，&nbsp;如是亦迷闷。</p>
<p style="text-align: left">
	　　不知佛如实，&nbsp;所说诸阴义，</p>
<p style="text-align: left">
	　　闻则以为定，&nbsp;畏处<a>无畏</a>想。</p>
<p style="text-align: left">
	　　我说去来今，&nbsp;诸阴皆空寂，</p>
<p style="text-align: left">
	　　三世悉平等，&nbsp;犹若如虚空。</p>
<p style="text-align: left">
	　　所有过去佛，&nbsp;亦说自相空；</p>
<p style="text-align: left">
	　　未来世诸佛，&nbsp;亦说自相空；</p>
<p style="text-align: left">
	　　我今出于世，&nbsp;亦说一切法，</p>
<p style="text-align: left">
	　　自性自相空，&nbsp;三世无有异。</p>
<p style="text-align: left">
	　　当来人不知，&nbsp;佛所说实义，</p>
<p style="text-align: left">
	　　贪著我众生，&nbsp;常堕于恶道。</p>
<p style="text-align: left">
	　　当来世如是，&nbsp;大恶甚可畏，</p>
<p style="text-align: left">
	　　汝等勤精进，&nbsp;莫见是恶世！&rdquo;</p>
<p style="text-align: left">
	　　佛说此经已，长老舍利弗及诸比丘，一切世间天人大众，闻佛所说，皆大欢喜，信受佛语。</p>
		

	
	

		</div></div><hr><script charset='utf-8' src='../../js/footer.js'></script></body></html>