<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 胜天王般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 胜天王般若波罗蜜经</center></div><div class='fo'><center>经文出处:来自无量光明网</center><br/><br>
			<h>述德品第十</h>
<p>　　尔时，文殊师利<a>菩萨</a>摩诃萨即从座起，偏袒右肩，右膝著地，合掌向佛，头面作礼而白佛言：&ldquo;<a>世尊</a>，菩萨摩诃萨于几劫数行般若波罗蜜，供养几佛而能如是对扬如来，说甚深般若波罗蜜如胜天王。&rdquo;</p>
<p>　　尔时，佛告文殊师利菩萨摩诃萨：&ldquo;善男子，如此之事不可思量，若非无数百千亿劫修习众行种善根者，则不闻是般若波罗蜜名。善男子，十方恒河沙世界中，诸恒河沙数尚可知，是菩萨摩诃萨几劫行般若波罗蜜，供养几佛数不可知。</p>
<p>　　&ldquo;文殊师利，过去无量无边阿僧祇不可思议劫，尔时有佛，名曰多闻如来、应供、正遍知、明行足、善逝、<a>世间</a>解、无上士、调御丈夫、<a>天人</a>师、佛、世尊，国名日光，劫名增上。时多闻佛为诸菩萨摩诃萨说清净法门：&lsquo;诸善男子，勤修精进，莫顾身命。&rsquo;</p>
<p>　　&ldquo;时彼会中有一菩萨摩诃萨，名曰进力，即从座起，偏袒右肩，右膝著地，合掌向佛，头面作礼而白佛言：&lsquo;世尊，所说勤修精进莫顾身命，如我解佛所说义者，菩萨摩诃萨应当<a>懈怠</a>尔乃速成阿耨多罗三藐三菩提。何以故？菩萨摩诃萨若勤精进，是则不能久住<a>生死</a>。菩萨摩诃萨行般若波罗蜜，断伏烦恼久住生死，终无自度速证<a>涅槃</a>不化众生。世尊，菩萨摩诃萨处生死中用之为乐，不以涅槃而为乐也。何以故？世尊，菩萨摩诃萨利众生事以之为乐，随彼所乐即用方便，说种种法令得安乐，若证漏尽不能利益一切众生。世尊，是故菩萨观察生死起大悲心，不舍众生成就本愿。世尊，菩萨摩诃萨具方便力久住生死，得见无量无边诸佛，及闻无量无边<a>正法</a>，<a>教化</a>无量无边众生，是故菩萨摩诃萨不厌生死，不乐涅槃。世尊，菩萨摩诃萨若观生死而起惊怖，则堕非道，不能利益一切众生通达如来甚深境界。云何非道？所谓贪乐声闻、辟支佛地，于诸众生无大悲心。何以故？声闻、辟支佛道即非菩萨摩诃萨道。何以故？声闻、缘觉怖畏生死求速出离，功德智慧则不具足，以是义故非菩萨道。&rsquo;</p>
<p>　　&ldquo;尔时，多闻世尊赞进力菩萨摩诃萨言：&lsquo;善哉！善哉！善男子，如汝所说，菩萨摩诃萨应修自行，勿习非道。&rsquo;</p>
<p>　　&ldquo;进力菩萨白佛言：&lsquo;世尊，何者是菩萨摩诃萨自所行道？&rsquo;</p>
<p>　　&ldquo;尔时，多闻世尊告进力菩萨摩诃萨言：&lsquo;善男子，菩萨摩诃萨成就一切功德智慧，以大悲力不舍众生，远离声闻、辟支佛地，得无生智不舍三有，心无求望而增善根，方便<a>修行</a>诸波罗蜜，以智慧力、无分别心生诸善根，成就尽智无量功德，无一法生方便现生，无一众生方便教化，知一切法皆自性离，观诸佛国犹如<a>虚空</a>，而以方便严净佛土，知一切<a>佛法</a>身无像，方便示现相好庄严，随诸众生心所须欲即能应与。菩萨身心常寂静离，而为众生种种<a>说法</a>，亦以方便远离喧挠，修诸<a>禅定</a>知自性空，悉能通达甚深智慧，而以方便为他说法，不证声闻、辟支佛果，求佛<a>解脱</a>不舍菩萨一切道行。善男子，是名菩萨摩诃萨道。&rsquo;</p>
<p>　　&ldquo;文殊师利，进力菩萨从多闻世尊闻说菩萨所行境界，得未曾有，即白佛言：&lsquo;希有，世尊！如我解佛所说义者，菩萨摩诃萨具足方便，一切诸法无非其道。世尊，譬如虚空，悉能容受一切众色，如是菩萨具足方便所行之道摄一切法。又如虚空，树木、药草、果树、香树因之增长，如是诸物不染虚空，亦不能净，不能令瞋，亦不令喜；如是菩萨摩诃萨有方便般若波罗蜜，缘一切法皆悉是道，若凡夫法、若学人法、辟支佛法、若菩萨法、若如来法。何以故？菩萨摩诃萨悉通达故。又譬如火，若遇树木、竹草必无退还，是等草木皆利益火发其光明；诸法亦尔，悉是菩萨摩诃萨道。譬如金刚自体坚密，刀不能斫，火不能烧，水不能烂，毒不能害；菩萨摩诃萨方便智慧，声闻、缘觉及诸外道，一切烦恼所不能坏。世尊，如清水珠，若在浊水即为之清；菩萨摩诃萨般若波罗蜜珠，能使一切众生烦恼悉得清净。世尊，譬如妙药珠宝，毒不共居能消众毒；菩萨摩诃萨行般若波罗蜜方便，不与一切烦恼共俱悉能断灭。世尊，以是因缘，一切诸法皆是菩萨摩诃萨道。&rsquo;</p>
<p>　　&ldquo;文殊师利，进力菩萨说是法门时，众中八千菩萨发阿耨多罗三藐三菩提心，二百菩萨得无生法忍。</p>
<p>　　&ldquo;文殊师利，过去多闻佛所进力菩萨，今胜天王是。&rdquo;</p>
<p>　　尔时，文殊师利菩萨白佛言：&ldquo;世尊，云何菩萨摩诃萨行般若波罗蜜，得坚固力拥护正法？&rdquo;</p>
<p>　　佛告文殊师利菩萨言：&ldquo;善男子，菩萨摩诃萨宁弃身命，不舍正法，于他卑恭不起憍慢，无势力人之所耻辱其心能忍，饥渴众生即便惠施最胜饮食，在厄难者施其<a>无畏</a>，于诸疾病<a>如法</a>疗治，贫穷众生令丰财宝，诸佛塔庙白灰泥涂，恶事则掩光扬善事，苦恼众生则施安乐。文殊师利，菩萨摩诃萨行般若波罗蜜修如是行，得坚固力拥护正法。&rdquo;</p>
<p>　　文殊师利菩萨白佛言：&ldquo;世尊，菩萨摩诃萨行般若波罗蜜，云何能调伏心？&rdquo;</p>
<p>　　佛告文殊师利菩萨言：&ldquo;菩萨摩诃萨行般若波罗蜜，不滥他事先思后行，心性调直离谄曲行，不自矜高意常柔软。文殊师利，菩萨摩诃萨如是<a>行者</a>，能调伏心。&rdquo;</p>
<p>　　文殊师利菩萨白佛言：&ldquo;世尊，菩萨摩诃萨行般若波罗蜜，修是等行当生何道？&rdquo;</p>
<p>　　佛告文殊师利菩萨言：&ldquo;菩萨摩诃萨如是行般若波罗蜜者，或生天中，或生人中。若生天中则为帝释，值佛出世，或大梵王娑婆国主，值佛出世；若生人中，作转轮圣王、长者、<a>居士</a>，值佛出世。文殊师利，菩萨摩诃萨调伏心行得如是生。&rdquo;</p>
<p>　　文殊师利菩萨白佛言：&ldquo;世尊，正信流出何法？&rdquo;</p>
<p>　　佛告文殊师利菩萨：&ldquo;正信流出得善知识。&rdquo;</p>
<p>　　&ldquo;世尊，布施流出何法？&rdquo;</p>
<p>　　佛言：&ldquo;流出大富。&rdquo;</p>
<p>　　&ldquo;世尊，多闻流出何法？&rdquo;</p>
<p>　　佛言：&ldquo;流出般若波罗蜜。&rdquo;</p>
<p>　　&ldquo;世尊，持戒流出何法？&rdquo;</p>
<p>　　佛言：&ldquo;流出一切善道。&rdquo;</p>
<p>　　&ldquo;世尊，忍辱流出何法？&rdquo;</p>
<p>　　佛言：&ldquo;流出容受众生。&rdquo;</p>
<p>　　&ldquo;世尊，精进流出何法？&rdquo;</p>
<p>　　佛言：&ldquo;能成就一切佛法。&rdquo;</p>
<p>　　&ldquo;世尊，思惟流出何法？&rdquo;</p>
<p>　　佛言：&ldquo;流出寂静。&rdquo;</p>
<p>　　&ldquo;世尊，般若流出何法？&rdquo;</p>
<p>　　佛言：&ldquo;流出离一切烦恼。&rdquo;</p>
<p>　　&ldquo;世尊，听法流出何法？&rdquo;</p>
<p>　　佛言：&ldquo;流出远离疑网。&rdquo;</p>
<p>　　&ldquo;世尊，如法问流出何法？&rdquo;</p>
<p>　　佛言：&ldquo;流出决定智。&rdquo;</p>
<p>　　&ldquo;世尊，住寂静流出何法？&rdquo;</p>
<p>　　佛言：&ldquo;流出禅定及诸<a>神通</a>。&rdquo;</p>
<p>　　&ldquo;世尊，正修流出何法？&rdquo;</p>
<p>　　佛言：&ldquo;流出厌离道。&rdquo;</p>
<p>　　&ldquo;世尊，无常声流出何法？&rdquo;</p>
<p>　　佛言：&ldquo;流出无所摄护。&rdquo;</p>
<p>　　&ldquo;世尊，苦声流出何法？&rdquo;</p>
<p>　　佛言：&ldquo;流出无生。&rdquo;</p>
<p>　　&ldquo;世尊，<a>无我</a>声流出何法？&rdquo;</p>
<p>　　佛言：&ldquo;流出灭我、我所。&rdquo;</p>
<p>　　&ldquo;世尊，空声流出何法？&rdquo;</p>
<p>　　佛言：&ldquo;流出寂静。&rdquo;</p>
<p>　　&ldquo;世尊，<a>正念</a>流出何法？&rdquo;</p>
<p>　　佛言：&ldquo;流出圣<a>正见</a>。&rdquo;</p>
<p>　　&ldquo;世尊，身心离流出何法？&rdquo;</p>
<p>　　佛言：&ldquo;流出三昧神通。&rdquo;</p>
<p>　　&ldquo;世尊，圣道流出何法？&rdquo;</p>
<p>　　佛言：&ldquo;流出圣果。&rdquo;</p>
<p>　　&ldquo;世尊，信乐流出何法？&rdquo;</p>
<p>　　佛言：&ldquo;流出成就诸解脱。&rdquo;</p>
<p>　　&ldquo;世尊，佛生流出何法？&rdquo;</p>
<p>　　佛言：&ldquo;流出一切助菩提法。&rdquo;</p>
<p>　　尔时，胜天王白佛言：&ldquo;世尊，云何佛生？&rdquo;</p>
<p>　　佛告胜天王言：&ldquo;如发菩提心。&rdquo;</p>
<p>　　&ldquo;世尊，云何发菩提心？&rdquo;</p>
<p>　　佛言：&ldquo;大王，如生大悲。&rdquo;</p>
<p>　　&ldquo;世尊，云何生大悲？&rdquo;</p>
<p>　　佛言：&ldquo;不舍一切众生？&rdquo;</p>
<p>　　&ldquo;世尊，云何不舍一切众生？&rdquo;</p>
<p>　　佛言：&ldquo;如不舍三宝。&rdquo;</p>
<p>　　&ldquo;世尊，谁不舍三宝？&rdquo;</p>
<p>　　佛言：&ldquo;无烦恼者。&rdquo;</p>
<p>　　尔时，胜天王白佛言：&ldquo;希有，世尊！希有，修伽陀！诸佛世尊如是秘密甚深微妙，常说一切法空，无生无灭寂静，不破所修<a>善恶</a>果报，远离断常。</p>
<p>　　&ldquo;世尊，于世界中颇有众生闻如是法，不起正信敬重之心，生毁谤不？世尊，是等众生过去之世，因由善业得受人身，亲近恶知识故，不信如是甚深之法，则为孤负过去善业。诸佛世尊恩德深重，假使自割身肉出血供养如来，亦不能报以佛恩故，我等今日增长善根，得大法乐，住大<a>自在</a>。</p>
<p>　　&ldquo;世尊，菩萨摩诃萨行般若波罗蜜，应知佛恩，近善知识，当<a>学佛</a>行，令得佛果。&rdquo;</p>
<p>　　说是法时，众中二万五千菩萨得无生法忍，四万五千人天发阿耨多罗三藐三菩提心，一万二千天子得远尘离垢<a>法眼</a>净。		
		<p class="box marginT">
<a></a> <span></span> <a></a> <a class="a"></a>		

	
	

		<br>
			</p>
<h>现化品第十一</h>
<p>　　尔时，善思惟菩萨摩诃萨白胜天王言：&ldquo;如来所造化佛，更能化不？&rdquo;</p>
<p>　　尔时，胜天王答善思惟菩萨言：&ldquo;今对世尊以为明证，佛所化佛，更能化作恒河沙数无量化佛种种色相，神通说法利益众生。善男子，诸佛宿世愿力清净故能如是。&rdquo;</p>
<p>　　善思惟菩萨白胜天王言：&ldquo;大王，善说甚深之法，诸佛宿世愿力清净。唯愿大王，请佛神力，令此般若波罗蜜久住世间无有隐没。&rdquo;</p>
<p>　　胜天王答善思惟菩萨言：&ldquo;善男子，般若波罗蜜一切诸佛之所护持。何以故？文字所说般若波罗蜜，如是文字不生不灭无有隐没，字所显义亦不生不尽无有隐没。善男子，诸佛如来甚深般若波罗蜜亦不隐没。何以故？法不生故。若法无生，此则无灭，即是如来秘密之教。若佛出世，若佛不出，性相<a>常住</a>，是名法界，亦曰如如，名不异际，随顺因缘而不违逆，是为正法，其性常住无有隐没。&rdquo;</p>
<p>　　善思惟菩萨白胜天王言：&ldquo;大王，能护正法是何等人？&rdquo;</p>
<p>　　胜天王答善思惟菩萨言：&ldquo;善男子，若不违逆一切法者，名护正法。何以故？无有诤论，不违道理，名护正法。&rdquo;</p>
<p>　　又问：&ldquo;云何不违道理？&rdquo;</p>
<p>　　答曰：&ldquo;若顺文字不违道理，无所诤论，名护正法。何以故？世间凡夫皆著诸见，顺道理者则常说空，是故世间而起诤论。如是凡夫爱重有法，顺道理者于此则轻；世间说有常、乐、我、净，顺道理者说无常、苦、不净、无我，是故世间而生诤论。善男子，一切凡夫顺世间流，顺道理者逆世间流，是故世间则生诤论；一切凡夫著阴界入，顺道理者说一切法悉无所著，是故世间而起诤论。善男子，随顺世者不行道理，顺道理者与世相违。&rdquo;</p>
<p>　　善思惟菩萨白胜天王言：&ldquo;大王，今者取何等法？&rdquo;</p>
<p>　　胜天王答善思惟菩萨言：&ldquo;我不取人，不取法。&rdquo;</p>
<p>　　又问：&ldquo;云何不取？&rdquo;</p>
<p>　　答曰：&ldquo;我离、众生离、法离，是离悉不可得；过去、未来、现在离，离不可得；诸佛离、诸佛不离，佛国土离、国土不离，法离、法不离。善男子，如是之行，名顺道理无取不取。&rdquo;</p>
<p>　　尔时，善思惟菩萨赞胜天王言：&ldquo;善哉大士！善哉正士！能说如是甚深般若波罗蜜，无取无著，无名无字，灭诸戏论，离能分别及所思惟。&rdquo;</p>
<p>　　尔时，众中有一天子，名曰贤德，即从座起，偏袒右肩，右膝著地，合掌向佛，头面作礼而白佛言：&ldquo;世尊，如胜天王所说无分别者，为是何法？&rdquo;</p>
<p>　　佛告贤德天子言：&ldquo;无分别法即是寂静。何以故？取可取无离我、我所，不起不息，是名无分别法。善男子，菩萨摩诃萨如是观者能护正法，不见能护及以所护。&rdquo;</p>
<p>　　说此法时，众中十千<a>比丘</a>心得解脱，一千天子得远尘离垢法眼净。</p>
<p>　　尔时，善思惟菩萨白胜天王言：&ldquo;何等辩才能如是说甚深之法？&rdquo;</p>
<p>　　胜天王答善思惟菩萨言：&ldquo;善男子，一切烦恼习性无者，所得辩才能如是说。过言语道，不可名宣，第一义智，如是辩才能作此说。&rdquo;</p>
<p>　　尔时，善思惟菩萨问贤德天子言：&ldquo;善男子，云何无生法中以辩才说？&rdquo;</p>
<p>　　尔时，贤德天子答善思惟菩萨言：&ldquo;菩萨摩诃萨不住无生无灭法中，则无辩才说甚深法。何以故？远离戏论，不见所缘，不见能缘，心无所住是故能说；不住人法，不住此彼，唯住清净第一义谛，是故能说。&rdquo;</p>
<p>　　尔时，善思惟菩萨即白佛言：&ldquo;世尊，贤德天子甚为希有，乃能通达甚深之法辩才无尽！&rdquo;</p>
<p>　　佛告善思惟菩萨言：&ldquo;善男子，此贤德天子，从妙喜世界不动佛所，而来至此<a>娑婆世界</a>，听受甚深般若波罗蜜。&rdquo;</p>
<p>　　佛复告善思惟菩萨言：&ldquo;贤德天子已于过去无量百千亿劫，修习陀罗尼门，穷劫说法亦无终尽。&rdquo;</p>
<p>　　善思惟菩萨白佛言：&ldquo;世尊，何等陀罗尼？&rdquo;</p>
<p>　　佛言：&ldquo;善男子，名众法不入陀罗尼。</p>
<p>　　&ldquo;善男子，此陀罗尼过诸文字，言不能入，心不能量，内外众法皆不可得。善男子，无有少法能入此者，故名众法不入陀罗尼。何以故？此法平等，无有高下，亦无出入，无一文字从外来入，亦无一字从此法出，又无一字住此法中，亦无文字共相见者，亦不分别法与非法，是诸文字说亦不减，不说无增，从本以来无起造者，无坏灭者。善男子，如文字，心亦如是；如心，一切法亦如是。何以故？法离言语，亦离思量，本无生灭，故无出入，是名众法不入陀罗尼。若能通达此法门者辩才无尽。何以故？通达不断无尽法故。善男子，能入虚空者则能入此陀罗尼门。</p>
<p>　　&ldquo;善男子，菩萨摩诃萨能通达此陀罗尼门，心得清净，身口亦尔，所行附理，般若坚固，一切众魔无有能乱，一切外道不敢视瞻，一切烦恼莫之能坏，身力成就心离怯弱，所说无尽能宣甚深一切圣谛，智慧多闻犹如大海，安住三昧喻须弥山，处众无畏如狮子王，世法不染犹彼莲华，利益众生譬之大地，洗诸垢秽喻如大水，成熟世间以方大火，清凉平等能悦众心类之如月，能破诸暗譬其以日，摧烦恼怨名为勇健，心性调伏犹如大龙，能震法雷大云为喻，普雨众法譬之大雨，为诸众生除烦恼病犹彼良医，以法治世譬如国王，能护众生及护正法等四天王，于人天中<a>财富</a>最胜犹如帝释，心得自在譬大梵王、自在王领娑婆世界，身得无碍如伽娄罗鸟，教示众生如世间父，能出法宝类毗<a>沙门</a>王能出众宝，功德智慧之所庄严，众生见者无不利益，诸佛世尊之所称赞，一切天众咸拥护之。</p>
<p>　　&ldquo;善男子，菩萨摩诃萨得是众法不入陀罗尼门，种种自在利益众生，方便说法而不穷尽，心无疲倦不求名利，法施平等无有嫉妒，持戒清净于身口意永无愆失，忍辱清净离诸瞋恼，精进清净所作办立，禅定清净善调伏心，般若清净悉无疑滞，具四无量犹如梵王，行诸三昧三摩跋提，世间最胜修无上道，具诸功德一切智慧受灌顶位。&rdquo;</p>
<p>　　说是陀罗尼法门时，众中六万四千菩萨得不退转，三万菩萨得无生法忍，二万人天得远尘离垢法眼净，无量无边人天发阿耨多罗三藐三菩提心。</p>
<h>陀罗尼品第十二</h>
<p>　　尔时，文殊师利菩萨摩诃萨即从座起，偏袒右肩，右膝著地，合掌向佛，头面作礼而白佛言：&ldquo;希有，世尊！如来所说，菩萨摩诃萨得是众法不入陀罗尼，所成功德无量无边。&rdquo;</p>
<p>　　尔时，佛告文殊师利菩萨言：&ldquo;善男子，如是功德，假使如来百千年说，亦复不尽。&rdquo;</p>
<p>　　尔时，众中有一菩萨摩诃萨，名寂静意，白文殊师利菩萨言：&ldquo;菩萨摩诃萨得是陀罗尼，为佛世尊之所赞叹。如此之人善得大利，自行化彼皆悉不空。&rdquo;</p>
<p>　　尔时，文殊师利菩萨答寂静意菩萨摩诃萨言：&ldquo;善男子，第一义中无法可赞，无色无相，无色相者有何可赞？无可赞故，于何<a>欢喜</a>？&rdquo;</p>
<p>　　寂静意菩萨白文殊师利菩萨言：&ldquo;如我闻佛修多罗中说，一切法无我、我所，无能令喜，无能令瞋，此法平等，菩萨应学。譬如大地，住在水上，若凿井池即得用水，其不凿者无由致之；如是圣智境界遍一切法，若有勤修般若方便即便得之，其不修者云何能得？是故菩萨欲求菩提，不得懈怠勤修精进，如是之法则在现前。</p>
<p>　　&ldquo;善男子，如生盲人不能见色，如是烦恼盲诸众生不能见法。如人有眼，无外光明，不能见色；行人如是虽有智慧，无善知识不能见法。如有天眼，不假外明，自能见色，菩萨摩诃萨入法流者自然胜进。如在胎者，日日增长而不自见；菩萨摩诃萨勤行精进，亦不自见众行增长而能成就一切佛法。譬如雪山，有药树王不枯不折；菩萨摩诃萨勤修精进，一切众行不退不失。譬如转轮圣王，出现于世则具七宝；菩萨摩诃萨发菩提心具七法宝，所谓布施、持戒、忍辱、精进、禅定、智慧及方便力。又如转轮圣王游四天下，于诸众生其心平等，菩萨摩诃萨以四摄法利益众生亦复如是。又如转轮圣王所在之处则无诤讼，菩萨摩诃萨如实说法亦无诤论。譬如三千<a>大千世界</a>初成，即有须弥山王及以大海；菩萨亦尔，若发阿耨多罗三藐三菩提心，即有般若及以大悲。譬如日出，其高山者先照光明；菩萨摩诃萨得般若炬，高行菩萨善根熟者先照其光。譬如大地荷负一切，华果、树木、草药皆悉平等；菩萨摩诃萨得是陀罗尼门，于诸众生其心平等。&rdquo;</p>
<p>　　尔时，世尊赞寂静意菩萨摩诃萨言：&ldquo;善男子，如汝所说。善男子，菩萨摩诃萨得是陀罗尼门，凡有所说，一文一字无非佛语。</p>
<p>　　&ldquo;善男子，此所说法离色、声、香、味、触。何以故？非世法故。无尽无边能入一切，身心轻利，假使百千佛前说者亦不怯弱。何以故？此菩萨摩诃萨得佛住持力故，心无所著，不著我，不著众生，不著法，即得清净法界、清净如来、清净实际，得法无尽、字无尽、说无尽，即生欢喜，得般若故，得阇那故，无疑网故。&rdquo;</p>
<p>　　说是陀罗尼法门时，众中八千菩萨得此众法不入陀罗尼，一万二千菩萨得不退转，五千菩萨得无生法忍，一万六千天子得远尘离垢法眼净，无量无边众生发阿耨多罗三藐三菩提心。</p>
<p>　　尔时，世尊告寂静意菩萨言：&ldquo;此陀罗尼能伏众魔，破诸外道及憎嫉法人，灭烦恼火，燃般若灯，拥<a>护法</a>师令至涅槃，调伏自心善化外众，美身威仪见者欢喜，为正行人平等说法，如实观察众生根性不前不后。&rdquo;</p>
<p>　　说是法时，三千大千世界诸须弥山及以大海皆悉震动，诸天雨华曼陀罗华、摩诃曼陀罗华、曼殊沙华、摩诃曼殊沙华、优钵罗华、拘物头华、分陀利华、迦摩罗华，诸天空中作众音乐，不鼓自鸣。</p>
<p>　　尔时，世尊告寂静意菩萨言：&ldquo;善男子，过去之世无量无边不可数不可数劫，有佛出世，名曰宝月如来、应供、正遍知、明行足、善逝、世间解、无上士、调御丈夫、天人师、佛、世尊，国名无毁，劫名欢喜，声闻<a>弟子</a>三十二亿，菩萨摩诃萨无复数量。是佛成道，无有苦行及降天魔。</p>
<p>　　&ldquo;时，彼众中有一菩萨，名宝功德，辩才巧妙种种说法。尔时，大众请佛住世勿入涅槃。时，宝功德菩萨告大众言：&lsquo;如来世尊无生无灭，何用劝请勿入涅槃？若虚空入涅槃，如来乃入涅槃；若实际、真如、法界、不思议界入涅槃，如来乃入涅槃。何以故？如来之法无成无坏，无染无净，非世出世，有为无为，非断非常。假令一口而有十舌，是一一舌复生百舌，是一一舌复生千舌，亦不能说如来成坏。&rsquo;</p>
<p>　　&ldquo;宝功德菩萨说此法时，八万六千菩萨得不退转，七千菩萨得无边功德陀罗尼、悦意陀罗尼、无碍陀罗尼、欢喜陀罗尼、大悲陀罗尼、月爱陀罗尼、月光陀罗尼、日爱陀罗尼、日光陀罗尼、须弥山陀罗尼、大海陀罗尼、德王陀罗尼，三万六千人天得远尘离垢法眼净。&rdquo;</p>
<p>　　佛告寂静意菩萨言：&ldquo;尔时宝功德菩萨岂异人乎？即汝身是。以此因缘，汝能说是陀罗尼门。&rdquo;</p>
<p>　　尔时，文殊师利菩萨而说偈言：</p>
<p>　　&ldquo;总持如妙药，能疗众惑病，</p>
<p>　　犹彼天<a>甘露</a>，得者永不死。&rdquo;</p>
<p>　　尔时，功德华王菩萨而说偈言：</p>
<p>　　&ldquo;总持无文字，文字显总持，</p>
<p>　　般若大悲力，离言文字说。&rdquo;</p>
<p>　　尔时，珊兜率陀天王即从座起，偏袒右肩，右膝著地，合掌向佛，头面作礼而白佛言：&ldquo;世尊，诸佛如来不可思议，诸佛说法亦不可思议，诸大菩萨所行所说亦不可思议。我等诸天宿世之中善根深厚，得值如来闻说是法。&rdquo;即以种种天诸宝华、天华、天香，散佛如来以为供养。</p>
<p>　　尔时，世尊告珊兜率陀天王言：&ldquo;大王，凡欲供养佛如来者，当修三法，所谓发阿耨多罗三藐三菩提心，护持正法，如闻修行。</p>
<p>　　&ldquo;大王，若有修行此三法者，是人名为供养如来。大王，假使如来<a>寿命</a>一劫住世，说此供养福报不能穷尽。是故，大王，若欲供养佛如来者，具此三法，乃名供养。</p>
<p>　　&ldquo;大王，若有护持如来一四句偈，是人则为拥护过去、现在、未来诸佛阿耨多罗三藐三菩提。何以故？诸佛如来皆从法生。法供养者，名真供养，一切资财所不能及。法供养者，诸供养中最为第一。&rdquo;</p>
<p>　　尔时，世尊告珊兜率陀天王言：&ldquo;我念过去无量无边阿僧祇阿僧祇劫数行菩萨道时，闻虚空中诸天说偈：</p>
<p>　　&ldquo;天人远离大宝藏，王贼水火所去失，</p>
<p>　　百千万劫法难闻，得闻不持不施等。</p>
<p>　　道心为本化众生，如实修行心寂静，</p>
<p>　　自利利他平等心，如是修行供养佛。</p>
<p>　　&ldquo;大王，我于往昔初闻此偈，即为他说，有八千人发阿耨多罗三藐三菩提心。是故，大王，以法供养最为第一。何以故？一切诸佛从法生故。&rdquo;</p>
		
		<p class="box marginT">
<a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>