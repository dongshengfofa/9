<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 胜天王般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 胜天王般若波罗蜜经</center></div><div class='fo'><center>经文出处:来自无量光明网</center><br/><br>
			<h>法界品第三</h>
<p>　　尔时，胜天王即从座起，偏袒右肩，右膝著地，合掌向佛，头面作礼而白佛言：&ldquo;<a>世尊</a>，云何<a>菩萨</a>摩诃萨学般若波罗蜜通达甚深法界？&rdquo;</p>
<p>　　尔时，佛赞胜天王言：&ldquo;善哉！大王，谛听！谛听！善思念之。&rdquo;</p>
<p>　　胜天王白佛言：&ldquo;世尊，唯然愿闻！&rdquo;</p>
<p>　　佛告胜天王言：&ldquo;大王，菩萨摩诃萨有般若故近善知识，勤修精进离诸障惑，心得清净恭敬尊重，乐习空行远离诸见，修如实道能达法界。</p>
<p>　　&ldquo;大王，菩萨摩诃萨有般若故近善知识，<a>欢喜</a>恭敬犹如佛想，以亲近故不得<a>懈怠</a>，灭一切恶诸不善法，生长善根，既灭烦恼远离障法，即得身口意业清净，由清净故即生敬重，以敬重心修习空行，修空行故远离诸见，离诸见故<a>修行</a>正道，修正道故能见法界。&rdquo;</p>
<p>　　胜天王白佛：&ldquo;世尊，何等为法界？&rdquo;</p>
<p>　　佛告胜天王言：&ldquo;大王，即是如实。&rdquo;</p>
<p>　　&ldquo;世尊，云何如实？&rdquo;</p>
<p>　　&ldquo;大王，即不变异。&rdquo;</p>
<p>　　&ldquo;世尊，云何不异？&rdquo;</p>
<p>　　&ldquo;大王，所谓如如。&rdquo;</p>
<p>　　&ldquo;世尊，云何如如？&rdquo;</p>
<p>　　&ldquo;大王，此可智知，非言能说。何以故？过诸文字，离语境界、口境界故。无诸戏论，无此无彼，离相无相，远离思量过觉观境，无想无相过二境界，过诸凡夫离凡境界，过诸魔事能离障惑，非识所知住无处所，寂静圣智后无分别，智慧境界<a>无我</a>、我所，求不可得无取无舍，无染无秽清净离垢，最胜第一性常不变，若佛出世及不出世，性相<a>常住</a>。大王，是为法界。菩萨摩诃萨行般若波罗蜜，修此法界百种苦行，令诸众生皆悉通达。大王，是名般若波罗蜜如如实际无分别相、不可思议界、真空、一切智、一切种智、不二界。&rdquo;</p>
<p>　　尔时，胜天王白佛言：&ldquo;世尊，云何能证至此法界？&rdquo;</p>
<p>　　佛告胜天王言：&ldquo;大王，以出世般若波罗蜜证，后无分别智至。&rdquo;</p>
<p>　　胜天王白佛言：&ldquo;世尊，证与至有何差别？&rdquo;</p>
<p>　　佛告胜天王言：&ldquo;大王，以般若波罗蜜如实见名为证，以智通达名为至。&rdquo;</p>
<p>　　胜天王白佛言：&ldquo;世尊，如佛所说<a>闻思修</a>慧通达般若波罗蜜，非是出世、后无分别智。&rdquo;</p>
<p>　　佛告胜天王言：&ldquo;不尔，大王。何以故？般若波罗蜜甚深微妙，闻慧粗浅不能得见第一义故，思不能量；出世法故，修不能行。</p>
<p>　　&ldquo;大王，般若波罗蜜如是甚深，凡夫二乘所不能见。何以故？譬如生盲不见众色，七日婴儿不见日轮，尚不能见，况复修行？</p>
<p>　　&ldquo;大王，譬如夏热有人西行在于旷野，复有一人从西往东，问前人言：&lsquo;我今热渴，何处有水、清凉树荫？&rsquo;彼人答言：&lsquo;善男子，从此东行则有二路，一左一右当从右路，有清泉水及树荫凉。&rsquo;大王，于意云何？虽闻此名思惟往趣，能除热渴得水味不？&rdquo;</p>
<p>　　&ldquo;不也，世尊。此人至彼，入池洗浴，饮水息树，方离热渴得知水味。&rdquo;</p>
<p>　　佛言：&ldquo;如是，如是，大王，不可以三慧通达真实般若波罗蜜。</p>
<p>　　&ldquo;大王，所言旷野即是<a>生死</a>，人谓众生，热名烦恼，渴是贪爱，东来人者即是菩萨，其右路者萨婆若道。菩萨摩诃萨行般若波罗蜜，善知生死及出世路。清冷水者所谓般若波罗蜜，树荫凉者即是大悲，菩萨摩诃萨行二法故，远离凡夫及二乘道。</p>
<p>　　&ldquo;大王，如是甚深般若波罗蜜无形无相，种种巧说令诸众生得入其中。</p>
<p>　　&ldquo;大王，菩萨摩诃萨行般若波罗蜜，如实知力空，<a>无畏</a>空，不共法空，戒聚空，定聚、慧聚、<a>解脱</a>聚、解脱知见聚空，空空，第一义空，而空相不可得，不取空相，不起<a>空见</a>，不执空相，不依止空，如是不取著故于空不堕。</p>
<p>　　&ldquo;大王，菩萨摩诃萨行般若波罗蜜远离诸相，不见内外相，离戏论相，离分别相，离求觅相，离贪著相，离境界相，离攀缘相，离能知所知相。&rdquo;</p>
<p>　　胜天王白佛言：&ldquo;世尊，菩萨摩诃萨般若波罗蜜如是观无相，诸佛世尊复云何观？&rdquo;</p>
<p>　　佛告胜天王言：&ldquo;大王，诸佛境界不可思议。何以故？离境界故。一切众生思量佛境，心则狂乱不知此彼。何以故？同<a>虚空</a>性不可思量，求不可得离觉观境。菩萨摩诃萨行般若波罗蜜，尚不见有凡夫境界可得思量，况佛境界？亦不依止一切诸愿，虽行布施不著施报，持戒、忍辱、精进、定慧亦复如是，一切功德乃至<a>涅槃</a>亦不依著。何以故？离我、我所，无二无别自性离故。&rdquo;</p>
<p>　　说是般若波罗蜜法门时，三千<a>大千世界</a>六种震动，须弥山王、目真邻陀山、铁围山、大铁围山、宝山、黑山、大黑山，皆悉震动。</p>
<p>　　无量百千亿诸菩萨摩诃萨，脱上分衣为佛敷座高如须弥。无量百千释梵护世诸天王等，合掌恭敬散诸妙华、曼陀罗华、摩诃曼陀罗华、曼殊沙华、摩诃曼殊沙华、白莲华、赤莲华、红莲华、青莲华，耆阇崛山纵广四十由旬，积华遍满至于佛膝。</p>
<p>　　无量天子作诸天乐，不鼓自鸣，空中叹言：&ldquo;再睹佛兴世！再见转法轮！善哉！阎浮提一切众生，勤修功德多种善根，得闻如是甚深般若波罗蜜，况复来世有能信者！如是众生悉行诸佛如来境界。&rdquo;</p>
<p>　　复有无量百千诸大龙王，即以神力普兴大云，降注香雨洒耆阇崛山及三千大千世界，诸听法者唯觉香润不见沾濡。无量龙女悉于佛前合掌赞叹。无量乾闼婆以妙音乐而供养佛。其夜叉众散诸妙华。</p>
<p>　　十方无量无边国土诸佛世尊，皆放眉间白毫光明，照此<a>娑婆世界</a>耆阇崛山，其三千大千世界幽暗之处，日月不照悉蒙光明，照世界已还至佛所，右绕三匝从佛顶入。</p>
<p>　　无量百千<a>婆罗门</a>、刹利、<a>居士</a>、长者，以涂香、末香、幡华、幢盖而供养佛。</p>
<p>　　尔时，众中七十二亿菩萨摩诃萨得无生法忍，无量百千万亿众生得远尘垢<a>法眼</a>净，无量百千万亿众生发阿耨多罗三藐三菩提心。</p>
<p>　　尔时，胜天王白佛言：&ldquo;世尊，般若波罗蜜离文字无语言，云何菩萨摩诃萨行般若波罗蜜为众生<a>说法</a>？&rdquo;</p>
<p>　　佛告胜天王言：&ldquo;大王，菩萨摩诃萨行般若波罗蜜如是说法：为修习<a>佛法</a>故而说佛法毕竟不可得，为成熟诸波罗蜜而波罗蜜毕竟不可得，为清净菩提而菩提毕竟不可得，为涅槃离欲灭而涅槃离欲灭毕竟不可得，为须陀洹、斯陀含、阿那含、阿<a>罗汉果</a>而须陀洹乃至阿<a>罗汉</a>毕竟不可得，为辟支佛而辟支佛毕竟不可得，为断除我取而我及取毕竟不可得。菩萨摩诃萨如是行甚深般若波罗蜜，心不分别一切诸相，我、能分别及所分别悉不可得，随顺般若波罗蜜不违生死，虽在生死不逆般若波罗蜜随顺<a>法相</a>。&rdquo;</p>
<p>　　胜天王白佛言：&ldquo;世尊，菩萨摩诃萨云何随顺法相不违世谛？&rdquo;</p>
<p>　　佛告胜天王言：&ldquo;大王，菩萨摩诃萨随顺甚深般若波罗蜜，不远离色、受、想、行、识，不远离欲界、<a>色界</a>、无色界，不远离法而不著般若波罗蜜，不远离道。何以故？具巧方便故。&rdquo;</p>
<p>　　胜天王白佛言：&ldquo;世尊，何者是菩萨摩诃萨善巧方便？&rdquo;</p>
<p>　　佛告胜天王言：&ldquo;大王，所谓无量菩萨摩诃萨具慈、悲、喜、舍，不舍众生常能利益。</p>
<p>　　&ldquo;大王，菩萨摩诃萨行般若波罗蜜，具无边慈、无分别慈、法慈、不息慈、不恼慈、利益慈、平等慈、遍益慈、出世慈，成就如是等大慈。&rdquo;</p>
<p>　　&ldquo;世尊，云何大悲？&rdquo;</p>
<p>　　佛言：&ldquo;大王，菩萨摩诃萨行般若波罗蜜，众生苦恼无归依处即为济拔，发菩提心勤求<a>正法</a>，既自得已为众生说，其悭贪者教行布施，无戒<a>破戒</a>教令持戒，恶性之人教行忍辱，懒惰懈怠教令精进，散乱之人教行<a>禅定</a>，愚痴之人教行般若。为度众生虽遭苦恼，终不舍离菩提之心，是名大悲。&rdquo;</p>
<p>　　&ldquo;世尊，云何大喜？&rdquo;</p>
<p>　　佛言：&ldquo;大王，菩萨摩诃萨行般若波罗蜜作是思惟：&lsquo;<a>三界</a>炽然，我已出离故生欢喜。久相系著生死之绳，我已割断故生欢喜。种种觉观及诸取相，于生死海我已得出故生欢喜。无始竖立我慢之幢，我今已摧故生欢喜。以金刚智坏烦恼山，永不复立故生欢喜。我自安隐又令他安，愚痴、黑暗、贪爱系缚久寐<a>世间</a>，今始得觉故生欢喜。我今已离一切恶趣，又拔众生令出恶道，众生久于生死迷乱不知出道，我今济拔开示正路，悉令得至萨婆若城故生欢喜。&rsquo;是名大喜。</p>
<p>　　&ldquo;大王，菩萨摩诃萨行般若波罗蜜，眼所见色不著不离而起舍心，耳声、鼻香、舌味、身触、意法亦尔。</p>
<p>　　&ldquo;大王，菩萨摩诃萨行般若波罗蜜，成就如是四无量心。&rdquo;</p>
<p>　　尔时，胜天王白佛言：&ldquo;世尊，云何菩萨摩诃萨行般若波罗蜜为度众生示现诸相？&rdquo;</p>
<p>　　佛告胜天王言：&ldquo;大王，般若波罗蜜相不可得，菩萨摩诃萨相亦不可得，但方便力<a>教化</a>众生，示现处胎乃至涅槃。何以故？诸天计常谓无堕落，菩萨摩诃萨行般若波罗蜜，以方便力破此执故示现处胎，因令彼天起无常念：&lsquo;世间最胜、最高、无等，不著五欲，欲不能污，尚有堕落，况复余天！是故咸应勿复放逸，勤加精进一心<a>修道</a>。&rsquo;譬如见日尚有隐没，则知萤火不得久住。</p>
<p>　　&ldquo;大王，复有放逸诸天，贪著乐故不修正法，虽与菩萨同在天宫，不往<a>礼拜</a>，不咨受法，而作是意&lsquo;今且游戏&rsquo;，时诸菩萨各相谓言：&lsquo;菩萨与我，常共在此，修行何晚！&rsquo;菩萨摩诃萨行般若波罗蜜，勤修精进如救头燃，破彼放逸示现堕落。如是示现有二因缘：一、令诸天离放逸故，二、令众生咸得见故。</p>
<p>　　&ldquo;大王，世间复有下劣众生，不堪见佛成无上道及转法轮，菩萨摩诃萨为此众生，是故示现婴儿、童子后宫游戏。菩萨若作余像说法，后宫女人则不信乐，是故示现婴儿童子。</p>
<p>　　&ldquo;大王，有高<a>行者</a>常能离俗，菩萨摩诃萨为化彼故示现<a>出家</a>。</p>
<p>　　&ldquo;大王，复有<a>天人</a>作如是念：&lsquo;若以端坐受人天乐而得圣道。&rsquo;菩萨摩诃萨为化此故示现苦行，亦为降伏诸外道故示现苦行。</p>
<p>　　&ldquo;大王，复有天人长夜发愿：&lsquo;菩萨摩诃萨行诣道场，我等诸天常献供养。&rsquo;菩萨为化此众生故示诣道场，一切人众皆悉获得菩提因缘。</p>
<p>　　&ldquo;大王，复有天人作如是念：&lsquo;恶魔外道障碍正法，愿得菩萨坐于道场，降伏恶魔及诸外道，正信之人悉令见法。&rsquo;菩萨摩诃萨既成道已，三千大千世界于虚空中，种种音声而赞叹曰：&lsquo;佛日出世，萤火隐没。&rsquo;此等天人悉发是言：&lsquo;愿我来世皆得阿耨多罗三藐三菩提如今。&rsquo;菩萨摩诃萨为是众生现坐道场。</p>
<p>　　&ldquo;大王，又有天人作如是言：&lsquo;愿见大师成就一切智、无师智、自然智！&rsquo;不求出离，根性纯熟，是深<a>法器</a>，为是众生示现三转十二种法轮。</p>
<p>　　&ldquo;大王，复有天人乐闻涅槃，菩萨为化彼众生故示现涅槃。</p>
<p>　　&ldquo;大王，菩萨摩诃萨修行般若波罗蜜，能现如是种种之相。</p>
<p>　　&ldquo;大王，菩萨摩诃萨行般若波罗蜜不生难处。何以故？无福德人不闻般若波罗蜜名字故。又复常离一切恶业，佛所说戒悉不毁犯心无嫉妒，已于过去无数佛所，多种善根具足功德，智慧方便成就大愿，心乐寂静勤行精进。</p>
<p>　　&ldquo;大王，菩萨摩诃萨无有恶业牵堕<a>地狱</a>，性行十善故。菩萨摩诃萨无有破戒牵堕畜生，性持戒故。菩萨摩诃萨无有嫉妒，不牵堕饿鬼，不生邪见家，常值善知识。何以故？已于过去无数佛所深种善根，是故生处皆悉<a>正见</a>。菩萨受生，诸根不缺，成佛法器。何以故？于过去世供养诸佛，听闻正法礼敬大众，是故根具相貌端圆成佛法器。</p>
<p>　　&ldquo;大王，菩萨不生边地、钝根愚痴、不知<a>善恶</a>、语言义趣非佛法器，不识<a>沙门</a>、婆罗门。何以故？菩萨受生必在中国，利根智慧言辞辩了，善知语义是佛法器，善知沙门及婆罗门。何以故？菩萨摩诃萨宿世智慧力故。</p>
<p>　　&ldquo;大王，菩萨不生长寿天，不见诸佛不利众生故。菩萨所以生在欲界，示现出世利益众生。何以故？善方便故。</p>
<p>　　&ldquo;大王，菩萨不生空世界中，此处无佛，不闻正法，不供养僧。何以故？菩萨生处必具三宝宿愿强故。</p>
<p>　　&ldquo;菩萨若闻恶世界名即生厌离，修行寂静心不懈怠，以一切善灭诸恶法。</p>
<p>　　&ldquo;大王，菩萨摩诃萨修行般若波罗蜜，以是因缘不生难处。</p>
<p>　　&ldquo;大王，菩萨摩诃萨行般若波罗蜜，乃至梦中尚不忘失菩提之心，况复觉时！何以故？一切菩萨生于此心即是阿耨多罗三藐三菩提心，若无此心则无有佛，无佛无法，无法无僧，由此心故得有三宝及以天人。菩萨摩诃萨常离谄曲，质直柔和，其心清净不疑佛法，欲听受者不秘深义，离法嫉妒远三涂业，于初中后无有异相，行不违言护持大乘，见同学者则生恭敬，劝他修习赞叹大乘，于说法师常生佛想，近善知识远离恶友。</p>
<p>　　&ldquo;大王，菩萨摩诃萨修般若波罗蜜，如是成就菩提之心，因由此心得<a>宿命</a>智。何以故？已曾供养无量诸佛，护持正法修清净戒，远离恶业障碍永无，心常欢喜，心勤修学，心不散乱，心智不失。何以故？大王，若菩萨摩诃萨已曾供养无量诸佛则尊重正法，由重法故广为人说，为护正法不惜身命，身口意业三种清净，业清净已得离障碍，离障碍故心常欢喜，心欢喜故则勤精进，心性正直念智具足，由念智故知过去生一、十、百、千乃至无数。</p>
<p>　　&ldquo;大王，菩萨摩诃萨行般若波罗蜜，如是了知过去生处，既了宿命近善知识，由善知识于诸佛所不失三事，谓见、闻、念，常听正法，供养僧宝无空过时，诸佛菩萨所恒恭敬、礼拜、尊重，行住坐卧不离多闻。大王，持净戒者，耳根常闻般若波罗蜜名字，恒勤修习助道之法，曾不远离三解脱门，修四无量，常闻萨婆若名。大王，菩萨摩诃萨行般若波罗蜜，以是因缘近善知识。</p>
<p>　　&ldquo;大王，菩萨摩诃萨行般若波罗蜜，乃至梦中不近恶友，何况觉时！何以故？菩萨摩诃萨不与破戒人共住，邪见人、无威仪人、邪命人、无义语人、懒惰人、乐住生死人、背菩提人、乐俗务人不与共住。大王，菩萨摩诃萨行如是法离恶知识。</p>
<p>　　&ldquo;大王，菩萨摩诃萨行般若波罗蜜，能得如来清净之身，所谓平等身、清净身、无尽身、善修得身、法身、不可觉知身、不思议身、寂静身、虚空等身、智身。&rdquo;</p>
<p>　　胜天王白佛言：&ldquo;世尊，菩萨摩诃萨在何位中，能得如来十种之身？&rdquo;</p>
<p>　　佛告胜天王言：&ldquo;菩萨初地，得平等身。何以故？离诸邪曲，通达法性，见平等故。</p>
<p>　　&ldquo;于第二地，得清净身。何以故？清净戒故。</p>
<p>　　&ldquo;住第三地，得无尽身。何以故？离瞋恚故。</p>
<p>　　&ldquo;第四地中，得善修身。何以故？常勤精进修佛法故。</p>
<p>　　&ldquo;住第五地，则得法身。何以故？见诸谛理故。</p>
<p>　　&ldquo;住第六地，得离觉观身。何以故？观因缘理非觉观所知故。</p>
<p>　　&ldquo;住第七地，得不思议身。何以故？具足方便故。</p>
<p>　　&ldquo;于第八地，得寂静身。何以故？离一切戏论无烦恼故。</p>
<p>　　&ldquo;住第九地，得等虚空身。何以故？身相不可量遍一切处故。</p>
<p>　　&ldquo;住第十地，则得智身。何以故？成就一切种智故。&rdquo;</p>
<p>　　胜天王白佛言：&ldquo;如来之身与菩萨身，无差别乎？&rdquo;</p>
<p>　　佛告胜天王言：&ldquo;身无差别，但功德异。&rdquo;</p>
<p>　　胜天王言：&ldquo;其义云何？&rdquo;</p>
<p>　　&ldquo;大王，佛菩萨身无有差别。何以故？一切诸法同一性相。&rdquo;</p>
<p>　　&ldquo;功德差别，世尊，云何功德而有差别？&rdquo;</p>
<p>　　佛言：&ldquo;大王，今当为王譬喻显了：</p>
<p>　　&ldquo;譬如宝珠，若有装饰或不装饰，其珠何异？佛与菩萨功德有差，法身无别。何以故？如来功德一切<a>圆满</a>，尽于十方遍众生界，清净离垢障碍永无；菩萨之身，功德未满，有余障故。</p>
<p>　　&ldquo;譬如初月、十五日，月亏盈有异，月性无差。此等诸身皆悉坚固，犹如金刚不可破坏。何以故？三毒不破，世法不染，恶趣、人间苦不能逼，悉已远离生老病死，能伏外道过魔境界，不向声闻、辟支佛乘，以是因缘不可破坏。</p>
<p>　　&ldquo;大王，菩萨摩诃萨行般若波罗蜜，善能将导一切世间天、人、阿修罗。</p>
<p>　　&ldquo;譬如有人善为将导，若国王王等、长者、居士意咸用之；菩萨亦尔，声闻、缘觉、菩萨、诸佛咸同用为将导。</p>
<p>　　&ldquo;又如善将导者，世间国王、婆罗门、长者、居士咸共尊重；菩萨亦尔，天、龙、夜叉、有学、无学之所供养。</p>
<p>　　&ldquo;又如旷野险难怖畏，行人疲倦，遇善将导能令安隐；菩萨亦尔，以方便力于彼生死、烦恼、贼难，将导众生安隐得出。</p>
<p>　　&ldquo;又如贫人依富长者方出险难，梵志、尼乾及余外道于生死中，依行般若波罗蜜菩萨尔乃出离。</p>
<p>　　&ldquo;又如大富长者无量赀财，为一切人之所受用；行般若波罗蜜菩萨亦复如是，于生死中<a>六道</a>众生之所受用。</p>
<p>　　&ldquo;又如大富长者欲过险难必要多伴，饮食资粮皆悉具足尔乃得过；菩萨亦尔，欲出世间以功德智慧，摄一切众生度生死难至萨婆若。</p>
<p>　　&ldquo;又如人远行，多赍宝物为得利故；菩萨亦尔，从生死海至萨婆若，广修功德智慧，为得一切智故。</p>
<p>　　&ldquo;又如世人求财无厌，菩萨乐法亦无厌心。</p>
<p>　　&ldquo;又如将导，四事胜他，所谓<a>财富</a>、最胜、位高、语用；菩萨亦尔，富功德、位最胜、法<a>自在</a>、无异言。</p>
<p>　　&ldquo;又如人善导，至于大城；菩萨亦尔，善能将导至萨婆若城。</p>
<p>　　&ldquo;大王，菩萨摩诃萨行般若波罗蜜，善知行路、不可行路，邪正安善、有水无水、相貌曲直、出离之道皆悉通达。</p>
<p>　　&ldquo;大王，菩萨摩诃萨知不倒路，凡所示道不违众根，为大乘人示无上道，不说声闻、辟支佛路；为小乘人示声闻道，不说大乘；辟支佛根示缘觉路，不说萨婆若道；为著我见，说无我道；著法众生，为说空道；著二边者，为说中道；为散乱者，说奢摩他、毗婆舍那，不说散乱；戏论众生，示如如道，不说言语；著生死者，示涅槃道，不说世间；为迷途者，而说正道。</p>
<p>　　&ldquo;大王，是名菩萨知邪正路。&rdquo;		
		<p class="box marginT">
<a></a> <span></span> <a></a> <a class="a"></a>		

	
	

		<br>
			</p>
<h>念处品第四</h>
<p>　　尔时，胜天王即从座起，偏袒右肩，右膝著地，合掌向佛，头面作礼而白佛言：&ldquo;世尊，菩萨摩诃萨行般若波罗蜜，能如是知路、非路者，心缘何住？&rdquo;</p>
<p>　　佛告胜天王言：&ldquo;大王，菩萨摩诃萨行般若波罗蜜，心正不乱。何以故？善念身、念受、念心、念法。菩萨摩诃萨凡所游行城邑聚落，闻利养名如佛戒说，烦恼系缚善自忆念。</p>
<p>　　&ldquo;大王，云何菩萨摩诃萨行般若波罗蜜念身？与身相应恶不善法，以如实智悉远离之，观身过失始自足底乃至头顶，此身无我无常败坏，但以筋脉共相连持，腥臊臭秽色恶可恶所不喜见。如是观己，身中贪欲悉不复生不起身我，以是因缘相应善法皆悉随顺。</p>
<p>　　&ldquo;云何菩萨摩诃萨行般若波罗蜜念受？作是思惟：&lsquo;诸受皆苦，颠倒众生妄起乐相。凡夫愚痴以苦为乐，<a>圣人</a>但说一切皆苦，勤修精进为断灭故，亦教余人修学此法。&rsquo;作是观已，恒自念受不随受行，修行断受，亦令他学。</p>
<p>　　&ldquo;云何菩萨摩诃萨行般若波罗蜜念心？作是思惟：&lsquo;此心无常而谓常住，于苦谓乐，无我谓我，不净谓净，数动不住，速疾转易，结使根本诸恶趣门，烦恼因缘坏灭善道，是不可信贪瞋痴主。一切法中心为上首，若善知心悉解众法，种种世间皆由心造，心不自见。若善若恶悉由心起，心性回转如旋火轮，易转如马，能烧如火，暴起如水。&rsquo;作如是观，于念不动不随心行，令心随己，若能伏心则伏众法。</p>
<p>　　&ldquo;云何菩萨摩诃萨行般若波罗蜜念法？恶不善法能如实知，所谓贪欲、瞋恚、愚痴及余烦恼而修对治&mdash;&mdash;贪欲对治、瞋恚对治、愚痴对治。如是知已，即回起念不行彼法，亦令他离。</p>
<p>　　&ldquo;云何菩萨摩诃萨行般若波罗蜜于境起念？若见色、声、香、味、触，作是思惟：&lsquo;云何于彼不真实法而生贪爱？此乃凡夫愚痴所著，即是不善。如世尊说，爱即生著，著即迷惑，迷故不知善法恶法，以是因缘生于恶趣。&rsquo;菩萨摩诃萨自不漏失，不著境界，令他亦尔。</p>
<p>　　&ldquo;大王，菩萨摩诃萨行般若波罗蜜阿兰若念，作是思惟：&lsquo;阿兰若者，是无诤人之所住处、寂静住处。于此处中，天、龙、夜叉、他心智人，悉能知我心心数法，不应于此起邪思惟。&rsquo;即得舍离，于法正忆，勤修行之。</p>
<p>　　&ldquo;大王，菩萨摩诃萨行般若波罗蜜，作是思惟：&lsquo;城邑聚落非出家人所可行处，则不应往，所谓酤酒、淫女、王城、博弈、歌舞之处悉远离之。&rsquo;</p>
<p>　　&ldquo;大王，菩萨摩诃萨行般若波罗蜜，闻利养名起正忆念，作是思惟：&lsquo;为生施福故受此财，不由贪爱受，不出内生长子息。&rsquo;不言我财，一切贫穷普皆周给，如是行者人所赞叹，终不计我及以我所。复作是念：&lsquo;人皆称我惠施名闻，世间无常须臾磨灭，云何智人，无常无实，不恒无主，随彼而行起我、我所？&rsquo;</p>
<p>　　&ldquo;大王，菩萨摩诃萨行般若波罗蜜，于佛世尊所说念戒，作是思惟：&lsquo;过去诸佛皆学此戒，成无上道得至涅槃，当来诸佛现在亦尔。&rsquo;如是知已精进勤修。</p>
<p>　　&ldquo;大王，菩萨摩诃萨行般若波罗蜜，为化众生及以自身，少欲知足著粪扫衣，心常清洁信力坚固，宁失身命于戒不犯，心离高慢游行城邑不耻弊衣，远离懈怠常修精进，所作未办终不中息。于粪扫衣不见过患，朽故弊坏终无轻鄙但取其德，夫离欲者乃服此衣，如来所赞息悭贪著，亦不自赞我能服此，于他不服终无毁言。如此行人诸天礼敬，佛所赞叹，菩萨护持，婆罗门、刹利皆悉礼敬。</p>
<p>　　&ldquo;大王，菩萨摩诃萨行般若波罗蜜，如是修清净行。&rdquo;</p>
<p>　　尔时，胜天王白佛言：&ldquo;世尊，高行菩萨能行般若波罗蜜，何用著粪扫衣？&rdquo;</p>
<p>　　佛告胜天王言：&ldquo;诸大菩萨将护世人。何以故？世间众生乐见不同。大王，于意云何？菩萨高行何如世尊？&rdquo;</p>
<p>　　胜天王言：&ldquo;百千万亿恒河沙分算数譬喻不及其一。何以故？如来世尊是大法王一切种智，无有一法而不照了。&rdquo;</p>
<p>　　&ldquo;大王，于意云何？诸佛如来于四天下，天、龙、夜叉、人非人中示现苦行，及以赞叹头陀功德，此何所为？&rdquo;</p>
<p>　　王言：&ldquo;世尊，为欲教化可度众生，及初发意诸菩萨等，未断烦恼为说对治。&rdquo;</p>
<p>　　佛言：&ldquo;如是，如是，大王，高行菩萨著粪扫衣亦复如是。是故菩萨摩诃萨行般若波罗蜜，多有方便利益众生。</p>
<p>　　&ldquo;大王，菩萨摩诃萨行般若波罗蜜，示现世间但畜三衣。何以故？心知足故。更不多求即是少欲，不求索故无所积聚，既不积聚则无丧失，无丧失故则不生苦，苦不生故即离诸恼，离诸恼故则无所著，无所著故是为漏尽。</p>
<p>　　&ldquo;大王，菩萨摩诃萨行般若波罗蜜，利益众生故，入城邑聚落持钵乞食。何以故？菩萨摩诃萨大悲熏心，如实观察贫苦众生，令得富乐受彼供养。若入邑聚，威仪齐整心正不乱，善摄诸根前视六尺，双犁轭地<a>如法</a>乞食，次第而往不越贫家，以量受食终不长取，于所得中更开一分拟施供养。何以故？信施难销为生福故。</p>
<p>　　&ldquo;大王，菩萨摩诃萨行般若波罗蜜，但一坐食而不移动。何以故？一坐道场，魔来恼乱，亦不移动；出世禅定，般若阇那，空一切法，如实圣道，实际如如，一切种智，于此诸法悉不移动。何以故？萨婆若法是一坐得，是故行一坐食。</p>
<p>　　&ldquo;大王，菩萨摩诃萨行般若波罗蜜，以方便力如是示现乞食。</p>
<p>　　&ldquo;大王，菩萨摩诃萨行般若波罗蜜，学阿兰若行，所谓常修梵行，于诸根中不起过失，深乐多闻，力堪修行离我怖畏，不计著身常行寂静。菩萨摩诃萨正法中出家，持三轮净戒，善知法相如来所说，为少壮老三种人戒，悉能了达不随外缘，自心思量诃毁世法赞叹出世，调伏诸根不缘恶境。于阿兰若居无难处，聚落乞食不远不近，有清泉水盥洗便易，林木华果无恶禽兽，岩穴寂静空闲罕人而为居止。所曾闻法，日夜三时勤加读诵，声不过高亦不太下，心不缘外一念诵持常在胸臆。若婆罗门、刹利来至阿兰若处，当唤令坐，彼或不肯，殷勤加劝，观此众生随其根性即为说法，令得欢喜信受修行，如是具足善巧方便即离我心，以无我故于阿兰若不生怖畏，离怖畏故乐行寂静，菩萨摩诃萨如是以方便力示阿兰若行。</p>
<p>　　&ldquo;大王，菩萨摩诃萨行般若波罗蜜，善能观行，作是思惟：&lsquo;世间之中一切饮食清净香洁，身火所触即成不净烂坏臭处。一切凡夫愚痴无智，爱著此身及以饮食。若依圣智如实观察，即生秽恶不可乐著。&rsquo;</p>
<p>　　&ldquo;大王，菩萨摩诃萨行般若波罗蜜，作是思惟：&lsquo;多行瞋恚，则起恶业，我今当离。直心趣道，真实思惟，非徒口说。&rsquo;</p>
<p>　　&ldquo;大王，菩萨摩诃萨行般若波罗蜜，作是思惟：&lsquo;若法有生即是因缘，法之因缘又从缘起，云何智人于此虚妄因缘生法而作罪失？&rsquo;菩萨身中有障善法即自断除，若不能断他障善法，心即生舍，不起无明。</p>
<p>　　&ldquo;云何名障善法？不恭敬佛、法、僧、净戒，不敬同学、老少、幼小，自高降彼；趣向五欲背舍涅槃，而起我见、众生见、命见、人见，执空起断见，执有起常见；远离贤圣亲近凡夫，舍持戒人依破禁者，亲附恶友远善知识；闻甚深法即生毁谤，威仪不整口无辩说，烦恼覆心具足谄曲；贪著利养生五种慢：一、姓贵，二、种族，三、见胜，四、国土，五、徒众；见恶则助遇善而舍，赞叹女人、童稚、外道，不乐阿兰若行，不解节食，不亲近师；虽复读诵不知时节；若见善法亦复不生少尊重心，见恶不怖如象无钩、马无辔勒；放逸不制喜起瞋忿，不生慈心见苦不悲，遇病不视；于死不怖，在火聚中不求免出；应作不作不能量忖，难思而察非望而求；不出谓出，非路谓路，未得谓得；远大善法，毁呰大乘赞叹小道，毁大乘人赞彼小学；多乐斗乱恶口粗言，心无慈悲令他怖畏；出言粗鄙语无一实，乐著戏论而不舍离。大王，菩萨摩诃萨行般若波罗蜜，如是等事名障善法。</p>
<p>　　&ldquo;大王，菩萨摩诃萨行般若波罗蜜，灭诸戏论修习空行，作是思惟：&lsquo;所观境界皆悉空无，能观之心亦复如是，无能、所观二种之异，诸法一相所谓无相。&rsquo;如是思惟遣内外相，不见身，不见心，不见法，次第相续修奢摩他、毗婆舍那。毗婆舍那如实见法，奢摩他者一心不乱。菩萨如是修观行已即得净戒，戒清净故行亦如是，是名菩萨摩诃萨行般若波罗蜜观行清净。</p>
<p>　　&ldquo;大王，菩萨摩诃萨行般若波罗蜜，护持如来正法之藏听受正法，为守护故不为利养，为三宝种不断故不为恭敬，为拥护大乘行故不为名闻，为无归依众生令得济拔与安乐故，无慧眼者令得慧眼，修小乘人示声闻道，欲行大乘示现大道，如是听法为无上智，终不为得下劣之乘。</p>
<p>　　&ldquo;大王，菩萨摩诃萨行般若波罗蜜善知毗尼，所谓毗尼及毗尼行、毗尼甚深、毗尼微细、净与不净、有失无失、波罗提木叉、声闻毗尼、菩萨毗尼。大王，菩萨摩诃萨行般若波罗蜜，如是等毗尼皆悉善知。</p>
<p>　　&ldquo;大王，菩萨摩诃萨行般若波罗蜜，善知一切威仪戒行，善学声闻戒、辟支佛戒、菩萨戒。既修戒行，若见威仪不称众者，即应远离非处不行；若有沙门戒行威仪，则应亲近；若婆罗门异学余行，劝修毗尼。如是戒行修之真实，心无巧伪嫉妒即灭。自行布施亦劝他行，赞叹布施，见他布施心生<a>随喜</a>，不作是念：&lsquo;唯当施我，勿与他人。&rsquo;但应思惟：&lsquo;一切众生多有所乏，饥寒困苦，愿其得财现世安乐，以闻法故后世安乐。我今应当精进修道，与诸众生同得出世。&rsquo;是名菩萨无嫉妒心，于诸众生皆得平等，若行布施普为众生，戒、忍、精进、禅定、般若乃至一切种智，无二心修。何以故？所修之法与众生共，念为境界令速成道，于生死火自既出离，亦使他出。</p>
<p>　　&ldquo;譬如长者而有六子，并皆幼稚，爱念无偏，长者在外，其宅火起。大王，于意云何？长者作念于此六子先后救不？&rdquo;</p>
<p>　　&ldquo;不也，世尊。何以故？其父于子心平等故。&rdquo;</p>
<p>　　&ldquo;大王，菩萨摩诃萨行般若波罗蜜亦复如是。凡夫贪著，处在六道生死火宅不知出离，菩萨摩诃萨行般若波罗蜜，以平等心种种方便诱化令出，皆悉安置寂静界中。</p>
<p>　　&ldquo;大王，菩萨摩诃萨行般若波罗蜜于法亦等，所谓以法供养如来，种种供具供养如来，如实修行供养如来，利益安乐一切众生，守护一切众生善法，随顺众生善能教化，行菩萨道行不违言，心无疲倦求阿耨多罗三藐三菩提，若能如是乃得名为供养诸佛，不以资生而为供养。何以故？大王，法是佛身，若供养法，即供养佛。</p>
<p>　　&ldquo;大王，诸佛世尊，皆从如实修行而来，悉为利益安乐众生，护其善法随顺众生，若不尔者违本誓愿，懈怠懒惰不能成就菩提之心。何以故？菩萨摩诃萨阿耨多罗三藐三菩提与众生共，若无众生，菩萨云何能得菩提？</p>
<p>　　&ldquo;大王，菩萨摩诃萨行般若波罗蜜，以法供养如来，名真供养。如是供养拔除我慢，远离俗务，剃落须发，于其父母、兄弟、亲戚不复相关，犹如已死，形状衣服相貌异常，执持钵器游入城郭，至其亲里若旃陀罗家，下意乞食作是思念：&lsquo;我命属他，由彼食活。&rsquo;以是因缘能除我慢。复作念言：&lsquo;我今应取师、僧、尊长及同学意，令彼欢喜，昔未闻法为得闻故。&rsquo;若见他人瞋恚斗诤，即应忍辱下意避之。大王，菩萨摩诃萨如是行般若波罗蜜，拔除我慢。</p>
<p>　　&ldquo;大王，菩萨摩诃萨行般若波罗蜜，生坚正信。何以故？多诸功德宿世所种，善根力强具足善因，正见成就不信外道，内心清净不依余师，心行调直远离谄曲，诸根聪利具足般若，离诸盖障其心清净，远恶知识亲近善友，寻求善言不生懈怠，所闻说法知佛功德。&rdquo;</p>
<p>　　胜天王白佛言：&ldquo;世尊，唯愿大慈，哀愍为说如来功德大威神力。&rdquo;</p>
<p>　　佛告胜天王言：&ldquo;大王，谛听！谛听！善思念之，我当为王宣说如来神德少分。&rdquo;</p>
<p>　　&ldquo;善哉！世尊，唯然愿闻。&rdquo;</p>
<p>　　佛言：&ldquo;大王，如来具足无边大慈，遍照众生、众生所摄，乃至十方尽虚空界亦皆遍照不可测量。如来大悲，声闻、缘觉、菩萨所无。何以故？不共法故，十方世界无一众生大悲不照。</p>
<p>　　&ldquo;复次，如来说法无尽，普为十方一切众生，一劫、百劫、千劫若无量劫，种种因缘说法无尽。若众生界种种言辞、一切句义咨问如来，一弹指顷，一一众生各为分别，无能坏者。</p>
<p>　　&ldquo;复次，如来即是无碍禅定境界，假使一切世界众生，皆住十地入诸三昧百千亿劫，观如来定不能测量。</p>
<p>　　&ldquo;复次，如来身无边量。何以故？随所乐见，能于一念示现种种如来。又有清净天眼，一切世界无量众生，一一众生一一世界，如是一切世界中事，如来悉见如观掌中阿摩勒果，诸天人眼所不能见。如来复有清净天耳，一切众生随其种类音声不同，如来悉闻解了其义。如来复有净他心智，一切世界有诸众生，作业思想若所得报，如来世尊行立坐卧，于一念顷皆悉了知。何以故？如来常定，无散乱故。</p>
<p>　　&ldquo;大王，诸佛如来无有失念，心不散乱，根无异缘。何以故？离烦恼习，最为清净寂静无垢。有烦恼者，其心散乱则异攀缘。如来世尊无漏离垢，得一切法自在平等，常在三昧三摩跋提故。</p>
<p>　　&ldquo;大王，如来以一威仪三昧游行乃至涅槃，无有天人能得知者，况复如来于无量劫修习无量无边万亿三昧！何以故？如来不可量、不可思、不可观故。&rdquo;</p>
<p>　　尔时，胜天王白佛言：&ldquo;世尊，我闻如来三阿僧祇劫修行成佛，云何而说无量劫修？&rdquo;</p>
<p>　　佛言：&ldquo;不也，大王。何以故？菩萨摩诃萨修阿耨多罗三藐三菩提，无量功力之所能办，非尔许劫时如得入法平等理称为成佛。&rdquo;</p>
<p>　　胜天王白佛言：&ldquo;世尊，善哉！善哉！一切众生，常行诸善远离障业，喜乐佛果修菩萨行。世尊，若有众生得闻如来大<a>神通</a>力，心生欢喜信受赞叹，当知是人不久得成此神通器，况复有人受持、读诵、书写、宣说！如是人等不可思量。&rdquo;</p>
<p>　　佛言：&ldquo;如是，大王，此等众生，如来拥护已种善根，过去供养无数诸佛，乃能得闻如来世尊大神通力。是善男女心不疑惑，于七日中澡浴清净，著新洁衣，香华供养，一心正忆，尔时如来即为现身便得见佛，其供养具或有阙少但一心念，于命将尽见佛在前。&rdquo;</p>
<p>　　胜天王白佛言：&ldquo;世尊，颇有众生闻说如来神通功德，不起<a>信心</a>而谤毁不？&rdquo;</p>
<p>　　佛言：&ldquo;有是众生，若闻如来神通法门，即起瞋毒不善之心，于说法师恶知识想，此人舍寿生泥梨中。若闻如来大神通力能生信受，于说法师善知识想，即得人天乃至成佛。&rdquo;</p>
<p>　　尔时，世尊出广长舌相自覆面门，次至头顶，次覆遍身，次覆狮子座，次覆菩萨众，次覆声闻众，然后乃覆释梵护世一切大众，还收舌相，告大众言：&ldquo;如来世尊有是舌相，岂当妄语！汝等大众皆应信受，长夜安乐。&rdquo;</p>
<p>　　说是法时，众中八万四千菩萨得无生法忍，无量百千众生得远尘离垢法眼净，无量无边众生发阿耨多罗三藐三菩提心。</p>
		
		<p class="box marginT">
<a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>