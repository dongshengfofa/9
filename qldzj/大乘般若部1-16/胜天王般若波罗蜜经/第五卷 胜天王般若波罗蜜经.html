<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 胜天王般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 胜天王般若波罗蜜经</center></div><div class='fo'><center>经文出处:来自无量光明网</center><br/><br>
			<h>无所得品第八</h>
<p>　　尔时，众中有一<a>菩萨</a>摩诃萨，名须真胝，白胜天王言：&ldquo;如来为大王授记乎？&rdquo;</p>
<p>　　胜天王答善思惟菩萨言：&ldquo;善男子，我授记如梦相。&rdquo;</p>
<p>　　又问：&ldquo;大王，如此授记当得何法？&rdquo;</p>
<p>　　答曰：&ldquo;善男子，佛授我记竟无所得。&rdquo;</p>
<p>　　又问：&ldquo;无所得者为是何法？&rdquo;</p>
<p>　　答曰：&ldquo;不得众生、寿者、人、养育，阴、界、入悉无所得。若善不善，若染若净，若有漏若无漏，若<a>世间</a>若出世间，若有为若无为，若<a>生死</a>若<a>涅槃</a>，悉无所得。&rdquo;</p>
<p>　　又问：&ldquo;若无所得，用授记为？&rdquo;</p>
<p>　　答曰：&ldquo;善男子，无所得故则得授记。&rdquo;</p>
<p>　　又问：&ldquo;若如大王所说义者，则有二智：一、无所得，二、得授记。&rdquo;</p>
<p>　　答曰：&ldquo;若有二者，则无授记。何以故？佛智无二，诸佛<a>世尊</a>以不二智受菩萨记。&rdquo;</p>
<p>　　又问：&ldquo;若智不二，云何而有授记得记？&rdquo;</p>
<p>　　答曰：&ldquo;得记授记，其际不二。&rdquo;</p>
<p>　　又问：&ldquo;不二际者，云何有记？&rdquo;</p>
<p>　　答曰：&ldquo;通达不二际，即是授记。&rdquo;</p>
<p>　　又问：&ldquo;大王，住何际中而得授记？&rdquo;</p>
<p>　　答曰：&ldquo;住我际得授记，住众生际、<a>寿命</a>际、人际得授记。&rdquo;</p>
<p>　　又问：&ldquo;我际当于何求？&rdquo;</p>
<p>　　答曰：&ldquo;当于如来<a>解脱</a>际求。&rdquo;</p>
<p>　　又问：&ldquo;如来解脱际复于何求？&rdquo;</p>
<p>　　答曰：&ldquo;当于无明有爱际求。&rdquo;</p>
<p>　　又问：&ldquo;无明有爱当于何求？&rdquo;</p>
<p>　　答曰：&ldquo;当于毕竟不生际求。&rdquo;</p>
<p>　　又问：&ldquo;毕竟不生际当于何求？&rdquo;</p>
<p>　　答曰：&ldquo;当于无知际求。&rdquo;</p>
<p>　　又问：&ldquo;无知者为无所知，云何于此际求？&rdquo;</p>
<p>　　答曰：&ldquo;若有所知，求不可得，以无知故于此际求。&rdquo;</p>
<p>　　又问：&ldquo;此际无言，云何可求？&rdquo;</p>
<p>　　答曰：&ldquo;以言语断，是故可求。&rdquo;</p>
<p>　　又问：&ldquo;云何言语断？&rdquo;</p>
<p>　　答曰：&ldquo;诸法依义不依语。&rdquo;</p>
<p>　　又问：&ldquo;云何依义？&rdquo;</p>
<p>　　答曰：&ldquo;不见义相。&rdquo;</p>
<p>　　又问：&ldquo;云何不见？&rdquo;</p>
<p>　　答曰：&ldquo;不生分别义，是可依、我为能依&mdash;&mdash;无此二事故名通达。&rdquo;</p>
<p>　　又问：&ldquo;若不见义，此何所求？&rdquo;</p>
<p>　　答曰：&ldquo;不见不取故名为求。&rdquo;</p>
<p>　　又问：&ldquo;若法可求即是有求。&rdquo;</p>
<p>　　答曰：&ldquo;不尔，夫求法者是无所求。何以故？若是可求，则为非法。&rdquo;</p>
<p>　　又问：&ldquo;何者是法？&rdquo;</p>
<p>　　答曰：&ldquo;法无文字，亦离言语。&rdquo;</p>
<p>　　又问：&ldquo;离文言中，何者是法？&rdquo;</p>
<p>　　答曰：&ldquo;文言性离，心行处灭，是名为法。一切诸法皆不可说，其不可说亦不可说。善男子，若有所说，即是虚妄，中无实法。&rdquo;</p>
<p>　　又问：&ldquo;诸佛菩萨常有言说，皆虚妄乎？&rdquo;</p>
<p>　　答曰：&ldquo;诸佛菩萨从始至终不说一字，云何虚妄？&rdquo;</p>
<p>　　又问：&ldquo;若有所说，云何过咎？&rdquo;</p>
<p>　　答曰：&ldquo;谓言语过。&rdquo;</p>
<p>　　又问：&ldquo;言语何咎？&rdquo;</p>
<p>　　答曰：&ldquo;谓思量过。&rdquo;</p>
<p>　　又问：&ldquo;何法无咎？&rdquo;</p>
<p>　　答曰：&ldquo;无说所说，不见二相，是则无咎。&rdquo;</p>
<p>　　又问：&ldquo;过何为本？&rdquo;</p>
<p>　　答曰：&ldquo;能执为本。&rdquo;</p>
<p>　　又问：&ldquo;执何为本？&rdquo;</p>
<p>　　答曰：&ldquo;著心为本。&rdquo;</p>
<p>　　又问：&ldquo;著何为本？&rdquo;</p>
<p>　　答曰：&ldquo;虚妄分别。&rdquo;</p>
<p>　　又问：&ldquo;虚妄分别，以何为本？&rdquo;</p>
<p>　　答曰：&ldquo;攀缘为本。&rdquo;</p>
<p>　　又问：&ldquo;何所攀缘？&rdquo;</p>
<p>　　答曰：&ldquo;缘色、声、香、味、触、法。&rdquo;</p>
<p>　　又问：&ldquo;云何不缘？&rdquo;</p>
<p>　　答曰：&ldquo;若离爱取，则无所缘，以是义故，如来常说诸法平等。&rdquo;</p>
<p>　　说此法门时，众中五千<a>比丘</a>得远尘离垢<a>法眼</a>净，一万二千菩萨得无生法忍，无量无边众生发阿耨多罗三藐三菩提心。</p>
<p>　　尔时，胜天王即从座起，偏袒右肩，右膝著地，合掌向佛，头面作礼而白佛言：&ldquo;世尊，善男子、善女人闻是般若波罗蜜，云何未发阿耨多罗三藐三菩提心者即能发心，皆悉成就得不退转，行常胜进而无堕落？&rdquo;</p>
<p>　　佛告胜天王言：&ldquo;大王，谛听！善思念之，当为王说，善男子、善女人闻般若波罗蜜，行得胜进无有退堕。&rdquo;</p>
<p>　　胜天王言：&ldquo;善哉！世尊，唯然愿闻。&rdquo;</p>
<p>　　佛告胜天王言：&ldquo;大王，若善男子、善女人闻般若波罗蜜，以清净意发阿耨多罗三藐三菩提心，具足正信，亲近贤圣乐闻<a>正法</a>，远离嫉妒无有悭吝，常修寂静好行布施，心无隔碍恒离秽浊，正信业果心不疑惑知黑白报，设为身命不应作者终不为之。</p>
<p>　　&ldquo;大王，善男子、善女人如是行般若波罗蜜，则远离<a>杀生</a>、不与取、邪淫、妄语、两舌、恶口、绮语、贪、瞋、邪见，心常系念此十善法。</p>
<p>　　&ldquo;大王，善男子、善女人行般若波罗蜜以方便力，若见<a>沙门</a>、<a>婆罗门</a>正行精进戒品清洁，多闻解义常起<a>正念</a>，心性调伏寂静不散，口恒爱语，远离诸恶不善之法，修习众善，不自矜高于他不下，不作恶口及无义语，不舍念处其心调直，能断有流善拔毒箭舍离重担，超出有难已度后有。</p>
<p>　　&ldquo;大王，善男子、善女人行般若波罗蜜，若见如是菩萨摩诃萨则应亲近依止，是人为善知识。菩萨摩诃萨以方便力而为<a>说法</a>：&lsquo;善男子，施得大富，持戒生天，听法大智。&rsquo;又复告言：&lsquo;此是布施，此是施报。此是嫉妒，是嫉妒报。此是忍辱，是忍辱报。此是精进，是精进报。此是<a>禅定</a>，是禅定报。此是般若，是般若报。此是愚痴，是愚痴报。是身善业，身善业报。是身恶业，身恶业报。是口善业，口善业报。是口恶业，口恶业报。是意善业，意善业报。是意恶业，意恶业报。诸善男子、善女人，此法应作，此不应作，若如是修致长夜乐，不如是作得长夜苦。&rsquo;</p>
<p>　　&ldquo;大王，善男子、善女人以方便力亲近善知识，得闻如是次第说法。菩萨摩诃萨若知彼人是<a>法器</a>者，则应为说甚深般若波罗蜜，所谓空无相无愿、无作无生无灭、<a>无我</a>、无众生、无命、无人。而说甚深因缘法，因此法彼法生，此法灭彼法灭，所谓无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼；无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲苦恼灭。</p>
<p>　　&ldquo;大王，菩萨摩诃萨行般若波罗蜜，以方便力作如是说：&lsquo;于真实中无有一法可生可灭。&rsquo;何以故？世间诸法皆因缘生，无我作者；因缘和合，无一实法受生灭者；虚妄分别，于<a>三界</a>中但有假名，随业烦恼而受果报。若以般若波罗蜜如实观察一切诸法，无生无灭，无作受者。若法无作，是亦无行，则于诸法心无所著，谓不著色、受、想、行、识，不著眼色识，不著意法识。</p>
<p>　　&ldquo;大王，菩萨摩诃萨作如是说：&lsquo;一切诸法自性空离，不取不著。&rsquo;善男子、善女人因如是说，则无退失。</p>
<p>　　&ldquo;大王，菩萨摩诃萨行般若波罗蜜乐见诸佛，乐闻正法不堕卑贱，在所生处不离见佛，听受正法，供养众僧，面见诸佛，勇猛精进志求正法不著有为，妻子仆隶生生所资，悉不贪著不染诸欲，常依正教忆念诸佛，离俗<a>出家</a>如闻<a>修行</a>，转为他说心无求望，见听法众常生大慈，一切众生而起大悲，多闻广学不惜身命，少欲<a>知足常乐</a>远离，但采义理不滞言辞，说法修行不为自身，唯化众生得无上乐，所谓佛智。</p>
<p>　　&ldquo;大王，菩萨摩诃萨行般若波罗蜜如是修行，远离放逸摄护诸根。若眼见色不著色相，如实观察此色过患，耳、声、鼻、香、舌、味、身、触、意、法亦尔。若纵诸根，名为放逸。若能摄护，名不放逸。菩萨摩诃萨行般若波罗蜜，调伏自心将护他意，名不放逸。远离贪欲，心顺善法，觉观瞋痴不善根本，身恶、口恶及以邪念，一切不善皆悉远离，名不放逸。菩萨摩诃萨行般若波罗蜜，心常正念，名不放逸。</p>
<p>　　&ldquo;大王，菩萨摩诃萨行般若波罗蜜，一切诸法信为其首，正信之人不生恶趣，心不行恶，<a>圣人</a>所赞。</p>
<p>　　&ldquo;大王，菩萨摩诃萨行般若波罗蜜<a>如法</a>修行，在在生处常得值佛，远离二乘安住正道，得大<a>自在</a>成就大事如来正智。菩萨摩诃萨行般若波罗蜜，欲求安乐当勤随顺萨婆若路。</p>
<p>　　&ldquo;大王，今此大众得闻深般若波罗蜜，已于过去无量百千万劫供养诸佛修习善根，是故应当勤加精进勿令退失。</p>
<p>　　&ldquo;大王，若天、若人能制诸根不著五欲，远离世间常修出世，三业清净习助道法，名不放逸。</p>
<p>　　&ldquo;大王，菩萨摩诃萨行般若波罗蜜，正信具足，心不放逸，勤修精进令得胜法，名不放逸。</p>
<p>　　&ldquo;大王，菩萨摩诃萨欲具正信，心不放逸，精进正念，当学般若波罗蜜，因是念智，能速成就阿耨多罗三藐三菩提法。</p>
<p>　　&ldquo;大王，菩萨摩诃萨行般若波罗蜜，具足正信，心不放逸，勤修精进即得正念，用是念智知有知无。云何有无？若修正行得正解脱，是名为有；若修邪行得正解脱，是名为无。眼、耳、鼻、舌、身、意，世谛为有，真实中无。菩萨摩诃萨勤修精进能得菩提，是名为有；懒惰菩萨得菩提者，是名为无。若说五阴皆从虚妄颠倒而生，是名为有；若谓世法不从因缘自然生者，是名为无。色是无常苦败坏法，是名为有；若言常乐，非败坏法，是名为无，受、想、行、识亦复如是。无明缘行，是名为有；若离无明而行生者，是名为无，行缘识乃至生缘老死忧悲苦恼皆亦如是。施得大富，是名为有；施得贫穷，是名为无。清净持戒得生善道，是名为有；若生恶趣，是名为无。乃至般若波罗蜜能得成圣，是名为有；修行般若波罗蜜作凡夫者，是名为无。若修多闻能得大智，是名为有；得愚痴者，是名为无。若修正念能得出离，是名为有，不得为无。若行邪念不得出离，是名为有，得者为无。无我、我所能得解脱，是名为有；有我、我所而得解脱，是名为无。若言<a>虚空</a>遍一切处，是名为有；五阴中我，是名为无。如实修智能得解脱，是名为有；若著邪智而得解脱，是名为无。若离我见、众生见、寿者见、人见能得空智，是名为有；著我、众生、寿者、人见能得空智，是名为无。</p>
<p>　　&ldquo;大王，菩萨摩诃萨行般若波罗蜜如是知世有无，能修平等，了知诸法因缘而生，世谛故有，不起常见，知因缘法本性自空，不生断见，于诸<a>佛教</a>如实通达。</p>
<p>　　&ldquo;大王，诸佛如来略为菩萨说是四法：世间沙门、婆罗门及长寿天心皆著常，为破此执说行无常；有诸<a>天人</a>多贪著乐，为破此计说一切苦；外道邪见著身中我，为破此执而说无我；又复为破增上慢人，是故而说涅槃寂静。说无常者令其志求究竟之法，为说苦者令离愿求，说无我者为显空门，说寂静者令达无相。</p>
<p>　　&ldquo;大王，菩萨摩诃萨行般若波罗蜜如是修学，于诸善法终无退堕，速成阿耨多罗三藐三菩提。&rdquo;</p>
<p>　　尔时，胜天王白佛言：&ldquo;世尊，菩萨摩诃萨行般若波罗蜜，修何等行拥护正法？&rdquo;</p>
<p>　　佛告胜天王言：&ldquo;大王，菩萨摩诃萨行般若波罗蜜，行不违言，敬重尊长随顺正法，心行调直诸根寂静，远离众恶不善之法，修习善根，名护正法。</p>
<p>　　&ldquo;大王，菩萨摩诃萨行般若波罗蜜，修身业慈悲、口业慈悲、意业慈悲，不求名利，持戒清白，远离诸见，名护正法。</p>
<p>　　&ldquo;大王，菩萨摩诃萨行般若波罗蜜，不随爱行，不随瞋行，不随痴行，不随畏行，名护正法。</p>
<p>　　&ldquo;大王，菩萨摩诃萨行般若波罗蜜，修习惭愧，名护正法。</p>
<p>　　&ldquo;大王，菩萨摩诃萨行般若波罗蜜，说法修行悉如所闻，名护正法。</p>
<p>　　&ldquo;大王，三世诸佛为护正法，是故拥护天王、人王令法久住，说是陀罗尼：</p>
<p>　　&ldquo;多侄他阿吼罗吼罗婆底厚罗拏莎臼茶柘柘柘柘柘祢富拏簉多叉多叉延多叉也莎摩奢摩祢柯罗瓯楼瓯楼婆底杞罗婆底金 阿毗奢底祢莎罗祢社阇社社摩底阿婆柂祢婆柂跋多跋多羺莎履裒多羺悉蜜履底提婆多羺悉蜜履底</p>
<p>　　&ldquo;若龙、夜叉、乾闼婆、阿修罗、迦楼罗、紧那罗、摩睺罗伽，一切众生皆得安隐。</p>
<p>　　&ldquo;大王，此大神咒，三世诸佛为护正法拥护天王、人王，宜应诵持，怨贼、恶难、魔障正法皆悉消灭，诸佛如来为令正法久住世故，护天人王使其<a>护法</a>。&rdquo;</p>
<p>　　说是般若波罗蜜神咒法门时，一切天宫、大地、诸山、大海皆悉震动，众中八万众生发阿耨多罗三藐三菩提心。</p>
<p>　　尔时，胜天王以七宝网弥覆佛上，而白佛言：&ldquo;世尊，菩萨摩诃萨行般若波罗蜜，修何等法于阿耨多罗三藐三菩提心不移动？&rdquo;</p>
<p>　　佛告胜天王言：&ldquo;大王，菩萨摩诃萨行般若波罗蜜，修无碍大慈、无厌大悲成办大事，勤加精进学空三昧，修平等智以方便力则能通达清净大智，明了如实三世平等无有障碍，履三世佛所行之道。大王，菩萨摩诃萨行般若波罗蜜，修如是法于阿耨多罗三藐三菩提心不移动。&rdquo;</p>
<p>　　胜天王白佛言：&ldquo;世尊，菩萨摩诃萨云何行般若波罗蜜，闻佛不思议事，不怖不畏，不惊不悔？&rdquo;</p>
<p>　　佛告胜天王言：&ldquo;大王，菩萨宜应具足般若，具足阇那，近善知识乐闻深法，了知诸法皆悉如幻，悟世非常，心不住著犹如虚空，知一切法生必有灭。大王，菩萨摩诃萨行般若波罗蜜，修如是法闻佛不思议事，不怖不畏，不惊不悔。&rdquo;</p>
<p>　　胜天王白佛言：&ldquo;世尊，云何菩萨摩诃萨行般若波罗蜜，于一切处而得自在？&rdquo;</p>
<p>　　佛告胜天王言：&ldquo;大王，菩萨摩诃萨行般若波罗蜜，修五<a>神通</a>，具足无碍诸解脱门、四禅、四无量心、方便般若波罗蜜，于一切处而得自在。&rdquo;</p>
<p>　　胜天王白佛言：&ldquo;世尊，菩萨摩诃萨行般若波罗蜜得何等门？&rdquo;</p>
<p>　　佛告胜天王言：&ldquo;大王，菩萨摩诃萨行般若波罗蜜，得阇那门能入众生诸根利钝，得般若门分别句义，得陀罗尼门总知一切语言音声，得无碍门说法不尽。大王，是名菩萨摩诃萨行般若波罗蜜得是诸门。&rdquo;</p>
<p>　　胜天王白佛言：&ldquo;世尊，菩萨摩诃萨行般若波罗蜜得何等力？&rdquo;</p>
<p>　　佛告胜天王言：&ldquo;大王，得寂静力，成就大悲故；得精进力，成就阿鞞跋致故；得多闻力，成就大智故；得信乐力，成就解脱故；得修行力，成就出离故；得忍辱力，爱护众生故；得菩提心力，断除我见故；得大悲力，<a>教化</a>众生故；得无生忍力，成就十力故。大王，菩萨摩诃萨行般若波罗蜜，成就如是等力。&rdquo;</p>
<p>　　说是法门时，众中五百菩萨得无生法忍，八千天子得阿鞞跋致，一万二千天子得远尘离垢法眼净，四万人天发阿耨多罗三藐三菩提心。		
		<p class="box marginT">
<a></a> <span></span> <a></a> <a class="a"></a>		

	
	

		<br>
			</p>
<h>证劝品第九</h>
<p>　　尔时，佛告胜天王言：&ldquo;过去之世阿僧祇阿僧祇劫，不可数不可思量，此时有佛，名功德宝王如来、应供、正遍知、明行足、善逝、世间解、无上士、调御丈夫、天人师、佛、世尊，国名宝庄严，劫名善观。时世丰乐无诸疾恼，人天往来不相隔碍，地平如掌无有山陵、堆阜、荆蕀，生诸细草柔软青绀，如孔雀毛长可四寸，下足则靡举步随升，种种名华须摩那华、薝卜伽华及余软草皆悉周遍，不寒不热四时调和，纯青琉璃以成其地，世界众生心性柔和，善伏三毒不随之行。时功德宝王佛，有声闻众一万三千那由他人，菩萨摩诃萨众六十二亿人。时人寿命三十六亿那由他岁，无复中夭。</p>
<p>　　&ldquo;有一国土，名无垢庄严，其城南北广一百二十八由旬，东西八十由旬，十千园苑以为严饰，十千小国周遍围绕。转轮圣王名曰治世，七宝具足，王四天下，已曾供养无量诸佛深种善根，不退阿耨多罗三藐三菩提心。有四园苑，妙华庄严功德悦意，孔雀游戏四时适乐，城壁厚十六由旬，门堞楼观悉用七宝。有四大池皆广半由旬，七宝为岸，阎浮檀金以成阶道，底布金沙，池中之水具八功德，生宝莲华，凫、雁、鹅、鹤、鸳鸯、猩猩游戏其中，岸列诸树白檀、赤檀、尸梨沙等，上有鹦鹉、<a>舍利</a>迦鸟翔集游戏。王之内宫，七十千人相貌端正承事宝女，咸悉发心向阿耨多罗三藐三菩提。王有千子，大力勇健能摧怨敌，具二十八大丈夫相庄严其身，悉已发心向阿耨多罗三藐三菩提。</p>
<p>　　&ldquo;尔时，功德宝王如来，与无量天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，前后围绕入无垢庄严大城。治世圣王即与七宝、千子、宫人奉迎世尊，施设种种微妙供养。尔时，世尊及诸大众受供养已，还归本处。王与七宝、千子、内人出城奉送，亦即还宫。</p>
<p>　　&ldquo;时，治世王忽自叹曰：&lsquo;人身无常，富贵如梦，诸根不缺正信甚难，值佛闻法如优昙华！&rsquo;</p>
<p>　　&ldquo;时，彼千子知其父王恋仰世尊乐闻正法，即为营造牛头栴檀七宝庄严妙台，其香一两值阎浮提，此台东西广十由旬，南北十三由旬，四角大柱众宝庄严，一千宝轮，诸子将送奉献圣王。</p>
<p>　　&ldquo;时，王受已而赞叹曰：&lsquo;善哉诸子！我欲诣佛听受正法。&rsquo;</p>
<p>　　&ldquo;尔时，千子于此台中造狮子座，安处圣王及诸宫人，其台四边悬缯幡盖，覆七宝网，角垂金铃，种种诸华薝卜伽华、须摩那华、优钵罗华、拘勿头华、分陀利华、迦摩罗华而散台上，烧无价香，泥香涂之，末香以散。</p>
<p>　　&ldquo;尔时，千子共捧此台，人各一轮，飞腾虚空犹如鹅王，往诣佛所安详不摇，至地徐下，即到佛前头顶礼足，右绕世尊及诸大众凡七匝已，退立一面。</p>
<p>　　&ldquo;尔时，圣王及诸宫人从宝台下，王脱宝冠，各脱革屣，至世尊前顶<a>礼佛</a>足，右绕世尊及诸大众凡七匝已，退坐一面。</p>
<p>　　&ldquo;尔时，宝庄严王佛即告之言：&lsquo;圣王，今来听正法乎？&rsquo;</p>
<p>　　&ldquo;尔时，治世圣王即从座起，齐整衣服，头顶礼足而白佛言：&lsquo;世尊，所说正法，何者是乎？&rsquo;</p>
<p>　　&ldquo;尔时，世尊赞治世王言：&lsquo;善哉！善哉！能为利益无量天人作是深问，如来、应供、正遍觉知当为大王分别解说。&rsquo;</p>
<p>　　&ldquo;治世圣王即白佛言：&lsquo;世尊，唯然愿闻。&rsquo;</p>
<p>　　&ldquo;尔时，佛告治世圣王言：&lsquo;大王，菩萨摩诃萨行般若波罗蜜，通达一切法名为正法，所谓四念处、四正勤、四如意足、五根、五力、七觉分、八圣道分、空、无相、无愿，通达平等名为正法。&rsquo;</p>
<p>　　&ldquo;治世圣王白佛言：&lsquo;世尊，菩萨摩诃萨云何行般若波罗蜜于大乘中恒得胜进而不退堕？&rsquo;</p>
<p>　　&ldquo;佛告治世圣王言：&lsquo;大王，菩萨摩诃萨行般若波罗蜜，因正信故而得胜进。何者正信？知一切法不生不灭自性寂静，常能亲近正行之人，不应作法终不造作，心离散乱听受正法，不见说者，不见我听，勤修精进令得神通，身心轻举教化众生，不见我有神通、能化、众生受化。何以故？大王，菩萨摩诃萨行般若波罗蜜，不见我，不见众生，二处平等，则得胜进而不退堕。大王，菩萨摩诃萨行般若波罗蜜，摄护诸根不令取著，一切资生起无常想，知法寂静命如假借。大王，菩萨摩诃萨如是行般若波罗蜜，于大乘中心不放逸。大王，菩萨摩诃萨行般若波罗蜜，于其梦中尚不忘失菩提之心，教化众生令修佛道，一切善根回向阿耨多罗三藐三菩提，见佛神力<a>欢喜</a>赞叹。大王，菩萨摩诃萨如是行般若波罗蜜，则能速成阿耨多罗三藐三菩提。是故，大王，当勤精进莫生放逸，菩萨摩诃萨欲求法者勿著五欲。大王，一切凡夫于欲无厌，得圣智者则能舍弃。人身无常寿命短促，是故，大王，应离世间求出世道。大王，今者供养如来所得善根，应作如是四种回向&mdash;&mdash;自在无尽、法无尽、智无尽、辩才无尽，此四回向与般若波罗蜜同，皆悉无尽。大王，菩萨摩诃萨行般若波罗蜜，应净身口意戒。何以故？为<a>闻思修</a>故，以方便力教化众生，以般若力降伏诸魔，愿力成就行不违言。&rsquo;</p>
<p>　　&ldquo;尔时，治世转轮圣王闻佛所说甚深般若波罗蜜，心生欢喜得未曾有，即取宝冠自解璎珞供养如来，舍四天下皆以奉佛作如是愿：&lsquo;常修梵行，学此甚深般若波罗蜜，以决定心趣向阿耨多罗三藐三菩提。&rsquo;</p>
<p>　　&ldquo;王宫女人闻佛说法，皆生欢喜发菩提心，脱上分衣及宝缨络供养如来，治世圣王即舍宝台以奉上佛而求出家。</p>
<p>　　&ldquo;尔时，功德庄严王佛赞治世转轮圣王言：&lsquo;善哉！善哉！大王，今日所行不违昔愿。大王，善修布施、持戒、忍辱、精进、禅定、智慧，过去诸佛已修此法得成佛道，未来诸佛亦修此法当得成佛。&rsquo;</p>
<p>　　&ldquo;尔时，治世圣王白佛言：&lsquo;世尊，菩萨摩诃萨修行布施，为与般若波罗蜜异不？&rsquo;</p>
<p>　　&ldquo;佛告治世圣王言：&lsquo;大王，夫布施者，若无般若波罗蜜，但名为檀，非波罗蜜，以般若波罗蜜故，乃得名为檀波罗蜜，持戒、忍辱、精进、禅定、智慧亦复如是。何以故？般若波罗蜜性平等故，功德庄严故。&rsquo;佛说是法时，治世圣王得无生法忍。&rdquo;</p>
<p>　　佛告胜天王言：&ldquo;菩萨摩诃萨行般若波罗蜜应如彼王。尔时，治世转轮圣王即<a>燃灯佛</a>是，其王千子贤劫千佛是。&rdquo;</p>
<p>　　尔时，胜天王白佛言：&ldquo;世尊，云何菩萨摩诃萨行般若波罗蜜，修学速成阿耨多罗三藐三菩提道？&rdquo;</p>
<p>　　佛告胜天王言：&ldquo;大王，菩萨摩诃萨行般若波罗蜜修习大慈，于诸众生不起恼心，具足勤行诸波罗蜜，及以四摄、四无量心助菩提法，修学神通了达优波憍舍罗，一切善法无不修满，如是<a>行者</a>则能速成阿耨多罗三藐三菩提。</p>
<p>　　&ldquo;大王，菩提道者，所谓<a>信心</a>、清净心、离谄曲心、行平等心、施<a>无畏</a>心，令诸众生咸悉亲附，勤行布施果报不尽，坚持净戒而无障碍，修行忍辱离诸瞋恼，勤加精进修行则易，以有禅定不起散乱，具足般若能善通达，有大悲故终无退转，有大喜故能悦彼心，修行大舍不起分别，无三毒故离诸棘刺，不著色、声、香、味、触故灭诸戏论，无烦恼故远离怨敌，舍二乘念其心广大，具一切智能出众宝。</p>
<p>　　&ldquo;大王，菩萨摩诃萨行般若波罗蜜，如是学者速成阿耨多罗三藐三菩提。&rdquo;</p>
<p>　　尔时，胜天王白佛言：&ldquo;世尊，菩萨摩诃萨行般若波罗蜜，现何色貌教化众生？&rdquo;</p>
<p>　　佛告胜天王言：&ldquo;菩萨摩诃萨行般若波罗蜜，示现色形无有定相。何以故？随诸众生心之所乐，即见菩萨色貌，如是或现金色，或现银色，或玻瓈色，或琉璃色，或玛瑙色，或砗磲色，或真珠色、青色、黄色、赤色、白色，或日月色、火色、焰色、帝释色、梵王色、霜色、雌黄色、朱色、薝卜伽色、须摩那色、婆利师迦色、波头摩色、拘勿头色、分陀利色、功德天色、鹅色、孔雀色、珊瑚色、如意珠色、虚空色，天见是天，人见是人。</p>
<p>　　&ldquo;大王，十方恒河沙世界中，一切众生色形相貌，菩萨摩诃萨悉现如是。何以故？菩萨摩诃萨行般若波罗蜜，不舍一众生故遍能摄取。何以故？一切众生心各不同，是故菩萨种种示现。何以故？菩萨摩诃萨过去世中有大愿力，随诸众生心所乐见而受化者，即为示现所欲见身。大王，如净明镜本无影像，随诸外色若好、若丑种种悉现，亦不分别我体明净能现众色；菩萨摩诃萨行般若波罗蜜亦复如是，无功用心随众生乐，种种示现悉令悦彼，而不分别我能现身。</p>
<p>　　&ldquo;大王，菩萨摩诃萨行般若波罗蜜，于一座中随诸听众，或见菩萨说法，或见佛说法，或见辟支佛说法，或见声闻说法，或见帝释，或见梵王，或见摩醯首罗，或见围纽天，或见四天王，或见转轮圣王，或见沙门，或见婆罗门，或见刹利，或见毗舍、首陀，或见<a>居士</a>，或见长者，或见坐宝台中，或见坐莲华上，或见行在地上，或见飞腾虚空，或见说法，或入三昧。大王，菩萨摩诃萨行般若波罗蜜为度众生，无一形相及一威仪不示现者。</p>
<p>　　&ldquo;大王，般若波罗蜜无形无相，犹如虚空遍一切处。譬如虚空无诸戏论，般若波罗蜜亦复如是过诸语言。又如虚空世所受用，般若波罗蜜亦复如是，一切凡圣之所受用。又如虚空无有分别，般若波罗蜜亦复如是无分别心。譬如虚空容受众色，般若波罗蜜亦能容受一切<a>佛法</a>。譬如虚空能现众色，般若波罗蜜亦复能现一切佛法。譬如空中，一切草木、众药、华果依之增长；般若波罗蜜亦复如是，一切善根依之增长。譬如虚空非常无常，非言语法；般若波罗蜜亦复如是，非常无常，悉离言语。大王，世间沙门、婆罗门、若释、若梵，无能思量般若波罗蜜者。</p>
<p>　　&ldquo;大王，般若波罗蜜无有一法可为譬喻。若善男子、善女人信受般若波罗蜜者，所获功德不可思量，若此功德有色形者，空界不容。何以故？般若波罗蜜出生世间及出世间一切善法，若人、若天、若天人王、若须陀洹向须陀洹果、乃至阿<a>罗汉</a>向阿<a>罗汉果</a>、辟支佛道、菩萨十地、十波罗蜜、诸佛阿耨多罗三藐三菩提、一切种智、十力、四无畏、十八不共法，皆从般若波罗蜜生。&rdquo;</p>
<p>　　说是法门时，众中五万菩萨摩诃萨得不退转，一万五千天子得无生法忍，一万二千天人得远尘离垢得法眼净，恒河沙数众生发阿耨多罗三藐三菩提心，诸天空中作众伎乐不鼓自鸣，散众天华供养如来般若波罗蜜。天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，散种种华及诸宝物，供养世尊般若波罗蜜，异口同音一时赞曰：&ldquo;善哉！善哉！世尊，快说般若波罗蜜。&rdquo;</p>
		
		<p class="box marginT">
<a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>