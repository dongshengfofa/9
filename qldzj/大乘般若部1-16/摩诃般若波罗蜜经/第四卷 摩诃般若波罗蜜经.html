<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 摩诃般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 摩诃般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 摩诃般若波罗蜜经</strong></p>
<p style="text-align: left">
	　　幻学品第十一&nbsp;</p>
<p style="text-align: left">
	　　尔时，慧命<a>须菩提</a>白佛言：&ldquo;<a>世尊</a>，若当有人问言：&lsquo;幻人学般若波罗蜜，当得萨婆若不？幻人学禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜，学四念处乃至十八不共法及一切种智，得萨婆若不？&rsquo;我当云何答？&rdquo;</p>
<p style="text-align: left">
	　　佛告须菩提：&ldquo;我还问汝，随汝意答我。须菩提，于汝意云何？色与幻有异不？受、想、行、识与幻有异不？&rdquo;</p>
<p style="text-align: left">
	　　须菩提言：&ldquo;不也，世尊。&rdquo;</p>
<p style="text-align: left">
	　　佛言：&ldquo;于汝意云何？眼与幻有异不？乃至意与幻有异不？色乃至法与幻有异不？眼界乃至<a>意识</a>界与幻有异不？眼触乃至意触，眼触因缘生受乃至意触因缘生受，与幻有异不？&rdquo;</p>
<p style="text-align: left">
	　　须菩提言：&ldquo;不也，世尊。&rdquo;</p>
<p style="text-align: left">
	　　&ldquo;于汝意云何？四念处与幻有异不？乃至八圣道分与幻有异不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;于汝意云何？空、无相、无作与幻有异不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;须菩提，于汝意云何？檀那波罗蜜与幻有异不？乃至十八不共法与幻有异不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;须菩提，于汝意云何？阿耨多罗三藐三菩提与幻有异不？&rdquo;</p>
<p style="text-align: left">
	　　&ldquo;不也，世尊。何以故？色不异幻，幻不异色，色即是幻，幻即是色。世尊，受、想、行、识不异幻，幻不异受、想、行、识，识即是幻，幻即是识。世尊，眼不异幻，幻不异眼，眼即是幻，幻即是眼，眼触因缘生受乃至意触因缘生受亦如是。世尊，四念处不异幻，幻不异四念处，四念处即是幻，幻即是四念处，乃至阿耨多罗三藐三菩提不异幻，幻不异阿耨多罗三藐三菩提，阿耨多罗三藐三菩提即是幻，幻即是阿耨多罗三藐三菩提。&rdquo;</p>
<p style="text-align: left">
	　　佛告须菩提：&ldquo;于汝意云何？幻有垢有净不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;须菩提，于汝意云何？幻有生有灭不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;若幻不生不灭，是法能学般若波罗蜜，当得萨婆若不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;于汝意云何？五受阴假名是<a>菩萨</a>不？&rdquo;</p>
<p style="text-align: left">
	　　&ldquo;如是，世尊。&rdquo;</p>
<p style="text-align: left">
	　　&ldquo;于汝意云何？五受阴假名有生灭垢净不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;于汝意云何？若法但有名字，非身非身业，非口非口业，非意非意业，不生不灭，不垢不净，如是法能学般若波罗蜜，得萨婆若不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;菩萨摩诃萨若能如是学般若波罗蜜，当得萨婆若，以无所得故。&rdquo;</p>
<p style="text-align: left">
	　　须菩提白佛言：&ldquo;世尊，菩萨摩诃萨应如是学般若波罗蜜，得阿耨多罗三藐三菩提如幻人学。何以故？世尊，当知五阴即是幻人，幻人即是五阴。&rdquo;</p>
<p style="text-align: left">
	　　佛告须菩提：&ldquo;于汝意云何？是五阴学般若波罗蜜，当得萨婆若不？&rdquo;</p>
<p style="text-align: left">
	　　&ldquo;不也，世尊。何以故？是五阴性无所有，无所有性亦不可得。&rdquo;</p>
<p style="text-align: left">
	　　佛告须菩提：&ldquo;于汝意云何？如梦五阴学般若波罗蜜，当得萨婆若不？&rdquo;</p>
<p style="text-align: left">
	　　&ldquo;不也，世尊。何以故？梦性无所有，无所有性亦不可得。&rdquo;</p>
<p style="text-align: left">
	　　&ldquo;于汝意云何？如响、如影、如焰、如化五阴，学般若波罗蜜，当得萨婆若不？&rdquo;</p>
<p style="text-align: left">
	　　&ldquo;不也，世尊。何以故？响、影、焰、化性无所有，无所有性亦不可得，六情亦如是。世尊，五阴即是六情，六情即是五阴，如是法皆内空故不可得，乃至无法有法空故不可得。&rdquo;</p>
<p style="text-align: left">
	　　须菩提白佛言：&ldquo;世尊，新发大乘意菩萨闻说般若波罗蜜将无恐怖？&rdquo;</p>
<p style="text-align: left">
	　　佛告须菩提：&ldquo;若新发大乘意菩萨于般若波罗蜜，无方便亦不得善知识，是菩萨或惊、或怖、或畏。&rdquo;</p>
<p style="text-align: left">
	　　须菩提白佛言：&ldquo;世尊，何等是方便&mdash;&mdash;菩萨行是方便，不惊、不畏、不怖？&rdquo;</p>
<p style="text-align: left">
	　　佛告须菩提：&ldquo;有菩萨摩诃萨行般若波罗蜜，应萨婆若心，观色无常相，是亦不可得，观受、想、行、识无常相，是亦不可得。须菩提，是名菩萨摩诃萨行般若波罗蜜有方便。</p>
<p style="text-align: left">
	　　&ldquo;复次，须菩提，菩萨摩诃萨应萨婆若心，观色苦相，是亦不可得，受、想、行、识亦如是；应萨婆若心，观色<a>无我</a>相，是亦不可得，受、想、行、识亦如是。</p>
<p style="text-align: left">
	　　&ldquo;复次，须菩提，菩萨摩诃萨应萨婆若心，观色空相是亦不可得，受、想、行、识亦如是；观色无相相是亦不可得，受、想、行、识亦如是；观色无作相是亦不可得，乃至识亦如是；观色寂灭相是亦不可得，乃至识亦如是；观色离相是亦不可得，乃至识亦如是。是名菩萨摩诃萨行般若波罗蜜有方便。</p>
<p style="text-align: left">
	　　&ldquo;复次，须菩提，菩萨摩诃萨行般若波罗蜜，观色无常相是亦不可得，观色苦相、无我相、空相、无相相、无作相、寂灭相、离相是亦不可得，受、想、行、识亦如是。是时，菩萨作是念：&lsquo;我当为一切众生说是无常法，是亦不可得。当为一切众生说苦相，说无我相、空相、无相相、无作相、寂灭相、离相，是亦不可得。&rsquo;是名菩萨摩诃萨檀那波罗蜜。</p>
<p style="text-align: left">
	　　&ldquo;复次，须菩提，菩萨摩诃萨，不以声闻、辟支佛心，观色无常亦不可得；不以声闻、辟支佛心，观识无常亦不可得；不以声闻、辟支佛心，观色苦无我空无相无作寂灭离亦不可得，受、想、行、识亦如是。是名菩萨摩诃萨尸罗波罗蜜。</p>
<p style="text-align: left">
	　　&ldquo;复次，须菩提，菩萨摩诃萨行般若波罗蜜，是诸法无常相，乃至离相忍欲乐。是名菩萨摩诃萨羼提波罗蜜。</p>
<p style="text-align: left">
	　　&ldquo;复次，须菩提，菩萨摩诃萨行般若波罗蜜，应萨婆若心，观色无常相亦不可得，乃至离相亦不可得，受、想、行、识亦如是，应萨婆若心不舍不息。是名菩萨摩诃萨毗梨耶波罗蜜。</p>
<p style="text-align: left">
	　　&ldquo;复次，须菩提，菩萨摩诃萨行般若波罗蜜，不起声闻、辟支佛意及余不善心。是名菩萨摩诃萨禅那波罗蜜。</p>
<p style="text-align: left">
	　　&ldquo;复次，须菩提，菩萨摩诃萨行般若波罗蜜，如是思惟：&lsquo;不以空色故色空，色即是空，空即是色，受、想、行、识亦如是；不以空眼故眼空，眼即是空，空即是眼；乃至意触因缘生受，不以空受故受空，受即是空，空即是受；不以空四念处故四念处空，四念处即是空，空即是四念处；乃至不以空十八不共法故十八不共法空，十八不共法即是空，空即是十八不共法。&rsquo;如是，须菩提，菩萨摩诃萨行般若波罗蜜，不惊、不畏、不怖。&rdquo;</p>
<p style="text-align: left">
	　　须菩提白佛言：&ldquo;世尊，何等是菩萨摩诃萨善知识守护故，闻说是般若波罗蜜不惊、不畏、不怖？&rdquo;</p>
<p style="text-align: left">
	　　佛告须菩提：&ldquo;菩萨摩诃萨善知识者，说色无常亦不可得，持是善根不向声闻、辟支佛道，但向一切智，是名菩萨摩诃萨善知识；说受、想、行、识无常亦不可得，持是善根不向声闻、辟支佛道，但向一切智，是名菩萨摩诃萨善知识。</p>
<p style="text-align: left">
	　　&ldquo;须菩提，菩萨摩诃萨复有善知识，说色苦亦不可得，说受、想、行、识苦亦不可得，说色无我、受想行识无我亦不可得，说色空无相无作寂灭离亦不可得，受想行识空无相无作寂灭离亦不可得，持是善根不向声闻、辟支佛道，但向一切智。须菩提，是名菩萨摩诃萨善知识。</p>
<p style="text-align: left">
	　　&ldquo;须菩提，菩萨摩诃萨复有善知识，说眼无常乃至离亦不可得，乃至意触因缘生受说无常乃至离亦不可得，持是善根不向声闻、辟支佛道，但向一切智，是名菩萨摩诃萨善知识。</p>
<p style="text-align: left">
	　　&ldquo;须菩提，菩萨摩诃萨复有善知识，说修四念处法乃至离亦不可得，持是善根不向声闻、辟支佛道，但向一切智。须菩提，是名菩萨摩诃萨善知识。乃至说修十八不共法，修一切智亦不可得，持是善根不向声闻、辟支佛道，但向一切智，是名菩萨摩诃萨善知识。&rdquo;</p>
<p style="text-align: left">
	　　须菩提白佛言：&ldquo;云何菩萨摩诃萨行般若波罗蜜，无方便随恶知识，闻说是般若波罗蜜惊畏怖？&rdquo;</p>
<p style="text-align: left">
	　　佛告须菩提：&ldquo;菩萨摩诃萨离一切智心，修般若波罗蜜，得是般若波罗蜜，念是般若波罗蜜，禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜皆得皆念。</p>
<p style="text-align: left">
	　　&ldquo;复次，须菩提，菩萨摩诃萨离萨婆若心，观色内空乃至无法有法空，观受、想、行、识内空乃至无法有法空，观眼内空乃至无法有法空，乃至意触因缘生受内空乃至无法有法空，于诸法空有所念、有所得。</p>
<p style="text-align: left">
	　　&ldquo;复次，须菩提，菩萨摩诃萨行般若波罗蜜离萨婆若，心修四念处亦念亦得，乃至修十八不共法亦念亦得。</p>
<p style="text-align: left">
	　　&ldquo;如是，须菩提，菩萨摩诃萨行般若波罗蜜，以无方便故闻是般若波罗蜜惊畏怖。&rdquo;</p>
<p style="text-align: left">
	　　须菩提白佛言：&ldquo;世尊，云何菩萨摩诃萨随恶知识闻般若波罗蜜惊畏怖？&rdquo;</p>
<p style="text-align: left">
	　　佛告须菩提：&ldquo;菩萨摩诃萨恶知识，教离般若波罗蜜，离禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜。须菩提，是名菩萨摩诃萨恶知识。</p>
<p style="text-align: left">
	　　&ldquo;须菩提，菩萨摩诃萨复有恶知识，不说魔事，不说魔罪，不作是言。</p>
<p style="text-align: left">
	　　&ldquo;恶魔作佛形像来，教菩萨离<a>六波罗蜜</a>，语菩萨言：&lsquo;善男子，用修般若波罗蜜为，用修禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜为。&rsquo;当知是菩萨摩诃萨恶知识。</p>
<p style="text-align: left">
	　　&ldquo;复次，须菩提，恶魔复作佛形像到菩萨所，为说声闻经&mdash;&mdash;若修妒路乃至忧波提舍，教诏分别演说如是经，不为说魔事魔罪，当知是菩萨摩诃萨恶知识。</p>
<p style="text-align: left">
	　　&ldquo;复次，须菩提，恶魔作佛形像到菩萨所作是语：&lsquo;善男子，汝无真菩萨心，亦非阿毗跋致地，汝亦不能得阿耨多罗三藐三菩提。&rsquo;不为说如是魔事魔罪，当知是菩萨恶知识。</p>
<p style="text-align: left">
	　　&ldquo;复次，须菩提，恶魔作佛形像到菩萨所语菩萨言：&lsquo;善男子，色空无我无我所，受、想、行、识空无我无我所，眼空无我无我所，乃至意触因缘生受空无我无我所，檀那波罗蜜空乃至般若波罗蜜空，四念处空，乃至十八不共法空，汝用阿耨多罗三藐三菩提为。&rsquo;如是魔事魔罪不说不教，当知是菩萨恶知识。</p>
<p style="text-align: left">
	　　&ldquo;复次，须菩提，恶魔作辟支佛身到菩萨所语菩萨言：&lsquo;善男子，十方皆空，是中无佛、无菩萨、无声闻。&rsquo;如是魔事魔罪不说不教，当知是菩萨摩诃萨恶知识。</p>
<p style="text-align: left">
	　　&ldquo;复次，须菩提，恶魔作和尚阿阇梨身来到菩萨所：教离菩萨道，教离一切种智，教离四念处乃至八圣道分，教离檀那波罗蜜，乃至教离十八不共法&mdash;&mdash;教入空、无相、无作，作是言：&lsquo;善男子，汝修念是诸法得声闻证，用阿耨多罗三藐三菩提为。&rsquo;如是魔事魔罪不说不教，当知是菩萨恶知识。</p>
<p style="text-align: left">
	　　&ldquo;复次，须菩提，恶魔作父母形像到菩萨所，语菩萨言：&lsquo;子汝为须陀洹果证故勤精进，乃至阿<a>罗汉果</a>证故勤精进。汝用阿耨多罗三藐三菩提为，求阿耨多罗三藐三菩提，当受无量阿僧祇劫<a>生死</a>截手截脚受诸苦痛。&rsquo;如是魔事魔罪不说不教，当知是菩萨恶知识。</p>
<p style="text-align: left">
	　　&ldquo;复次，须菩提，恶魔作<a>比丘</a>形像到菩萨所，语菩萨言：&lsquo;眼无常可得法，乃至意无常可得法。&rsquo;眼、苦眼、无我眼、空无相无作、寂灭离说可得法，乃至意亦如是，用有所得法说四念处，乃至用有所得法说十八不共法。须菩提，如是魔事魔罪不说不教，当知是菩萨恶知识，知已当远离之。&rdquo;</p>
<p style="text-align: left">
	　　句义品第十二&nbsp;</p>
<p style="text-align: left">
	　　尔时须菩提白佛言：&ldquo;世尊，云何为菩萨句义？&rdquo;</p>
<p style="text-align: left">
	　　佛告须菩提：&ldquo;无句义是菩萨句义。何以故？阿耨多罗三藐三菩提无有义处亦无我，以是故，无句义是菩萨句义。</p>
<p style="text-align: left">
	　　&ldquo;须菩提，譬如鸟飞<a>虚空</a>无有迹，菩萨句义无所有亦如是。</p>
<p style="text-align: left">
	　　&ldquo;须菩提，譬如梦中所见无处所，菩萨句义无所有亦如是。</p>
<p style="text-align: left">
	　　&ldquo;须菩提，譬如幻无有实义，如焰、如响、如影、如佛所化无有实义，菩萨句义无所有亦如是。</p>
<p style="text-align: left">
	　　&ldquo;须菩提，譬如<a>如法</a>性、<a>法相</a>、法位、实际无有义，菩萨句义无所有亦如是。</p>
<p style="text-align: left">
	　　&ldquo;须菩提，譬如幻人色无有义，幻人受、想、行、识无有义，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如幻人眼无有义，乃至意无有义。须菩提，如幻人色无有义，乃至法无有义，眼触因缘生受乃至意触因缘生受无有义，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如幻人行内空时无有义，乃至行无法有法空无有义，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如幻人行四念处乃至十八不共法无有义，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如多陀阿伽度阿罗诃三藐三<a>佛陀</a>，色无有义，是色无有故，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如多陀阿伽度阿罗诃三藐三佛陀，受、想、行、识无有义，是识无有故，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如佛眼无处所乃至意无处所，色乃至法无处所，眼触乃至意触因缘生受无处所，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如佛内空无处所，乃至无法有法空无处所，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如佛四念处无处所，乃至十八不共法无处所，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如有为性中无无为性义，无为性中无有为性义，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如不生不灭义无处所，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如不作不出不得、不垢不净无处所，菩萨句义无所有亦如是。&rdquo;</p>
<p style="text-align: left">
	　　须菩提白佛言：&ldquo;何法不生不灭故无处所？何法不作不出不得、不垢不净故无处所？&rdquo;</p>
<p style="text-align: left">
	　　佛告须菩提：&ldquo;色不生不灭故无处所，受、想、行、识不生不灭故无处所，乃至不垢不净亦如是；入、界不生不灭故无处所，乃至不垢不净亦如是；四念处不生不灭故无处所，乃至不垢不净亦如是；乃至十八不共法不生不灭故无处所，乃至不垢不净亦如是。须菩提，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如四念处净义，毕竟不可得。须菩提，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如四正勤乃至十八不共法净义，毕竟不可得，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如净中我不可得，我无所有故，乃至净中知者、见者不可得，知见无所有故。须菩提，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，譬如日出时无有黑闇，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，譬如劫烧时无一切物，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，佛戒中无<a>破戒</a>。须菩提，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，如佛定中无乱心，佛慧中无愚痴，佛<a>解脱</a>中无不解脱，佛解脱知见中无不解脱知见。须菩提，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;须菩提，譬如<a>佛光</a>中日月光不现，佛光中四王天、三十三天、夜摩天、兜率陀天、化乐天、他化<a>自在</a>天、梵众天乃至阿迦贰吒天光不现。须菩提，菩萨摩诃萨行般若波罗蜜时，菩萨句义无所有亦如是。</p>
<p style="text-align: left">
	　　&ldquo;何以故？是阿耨多罗三藐三菩提、菩萨、菩萨句义，是一切法皆不合不散，无色、无形、无对、一相，所谓无相。如是，须菩提，菩萨摩诃萨一切法无碍相中，应当学，亦应当知。&rdquo;</p>
<p style="text-align: left">
	　　须菩提白佛言：&ldquo;世尊，何等是一切法？云何一切法中无碍相应学应知？&rdquo;</p>
<p style="text-align: left">
	　　佛告须菩提：&ldquo;一切法者&mdash;&mdash;善法、不善法，记法、无记法，<a>世间</a>法、出世间法，有漏法、无漏法，有为法、无为法，共法、不共法。须菩提，是名一切法。菩萨摩诃萨是一切法无碍相中应学应知。&rdquo;</p>
<p style="text-align: left">
	　　须菩提白佛言：&ldquo;世尊，何等名世间善法？&rdquo;</p>
<p style="text-align: left">
	　　佛告须菩提：&ldquo;世间善法者，<a>孝顺</a>父母，供养<a>沙门</a>、<a>婆罗门</a>，敬事尊长，布施福处，持戒福处，修禅福处，劝导福事，方便生福德，世间十善道，九相&mdash;&mdash;胀相、血相、坏相、脓烂相、青相、啖相、散相、骨相、烧相，四禅、四无量心、四无色定，<a>念佛</a>、念法、念僧、念戒、念舍、念天、念善、念安般、念身、念死，是名世间善法。</p>
<p style="text-align: left">
	　　&ldquo;何等不善法？夺他命、不与取、邪淫、妄语、两舌、恶口、非时语、贪、恼害、邪见，是十不善道等，是名不善法。</p>
<p style="text-align: left">
	　　&ldquo;何等记法？若善法、若不善法，是名记法。</p>
<p style="text-align: left">
	　　&ldquo;何等无记法？无记身业、口业、意业，无记四大，无记五阴、十二入、十八界，无记报，是名无记法。</p>
<p style="text-align: left">
	　　&ldquo;何等名世间法？世间法者，五阴、十二入、十八界、十善道、四禅、四无量心、四无色定，是名世间法。</p>
<p style="text-align: left">
	　　&ldquo;何等名出世间法？四念处、四正勤、四如意足、五根、五力、七觉分、八圣道分，空解脱门、无相解脱门、无作解脱门，三无漏根&mdash;&mdash;未知欲知根、知根、知已根，三三昧&mdash;&mdash;有觉有观三昧、无觉有观三昧、无觉无观三昧，明解脱念慧正忆八背舍&mdash;&mdash;何等八？色观色，是初背舍；内无色相外观色，是二背舍；净背舍身作证，是三背舍；过一切色相故，灭有对相故，一切异相不念故，入无边虚空处，是四背舍；过一切无边虚空处，入一切无边识处，是五背舍；过一切无边识处，入无所有处，是六背舍；过一切无所有处，入非有想非无想处，是七背舍；过一切非有想非无想处，入灭受想定，是八背舍。九次第定&mdash;&mdash;何等九？离欲，离恶不善法，有觉有观，离生喜乐，入初禅；灭诸觉观内清净故，一心无觉无观定生喜乐，入第二禅；离喜故行舍受身乐，<a>圣人</a>能说能舍念行乐，入第三禅；断苦乐故，先灭忧喜故，不苦不乐舍念净，入第四禅；过一切色相故，灭有对相故，一切异相不念故，入无边虚空处；过一切无边虚空处，入无边识处；过一切无边识处，入无所有处；过一切无所有处，入非有想非无想处；过一切非有想非无想处，入灭受想定。</p>
<p style="text-align: left">
	　　&ldquo;复有出世间法，内空乃至无法有法空，佛十力、四无所畏、四无碍智、十八不共法、一切智，是名出世间法。</p>
<p style="text-align: left">
	　　&ldquo;何等为有漏法？五受阴、十二入、十八界、六种、六触、六受、四禅乃至四无色定，是名有漏法。</p>
<p style="text-align: left">
	　　&ldquo;何等为无漏法？四念处乃至十八不共法及一切智，是名无漏法。</p>
<p style="text-align: left">
	　　&ldquo;何等为有为法？若法生住灭&mdash;&mdash;欲界、<a>色界</a>、无色界、五阴乃至意触因缘生受、四念处乃至十八不共法及一切智，是名有为法。</p>
<p style="text-align: left">
	　　&ldquo;何等为无为法？不生不住不灭，若染尽、瞋尽、痴尽，如不异法相、法性、法位、实际，是名无为法。</p>
<p style="text-align: left">
	　　&ldquo;何等为共法？四禅、四无量心、四无色定，如是等是名共法。</p>
<p style="text-align: left">
	　　&ldquo;何等名不共法？四念处乃至十八不共法，是名不共法。</p>
<p style="text-align: left">
	　　&ldquo;菩萨摩诃萨于是自相空法中，不应著不动故，菩萨亦应知一切法不二相不动故，是名菩萨义。&rdquo;</p>
<p style="text-align: left">
	　　金刚品第十三&nbsp;</p>
<p style="text-align: left">
	　　尔时，须菩提白佛言：&ldquo;世尊，何以故名为摩诃萨？&rdquo;</p>
<p style="text-align: left">
	　　佛告须菩提：&ldquo;是菩萨于必定众中为上首，是故名摩诃萨。&rdquo;</p>
<p style="text-align: left">
	　　须菩提白佛言：&ldquo;世尊，何等为必定众，是菩萨摩诃萨而为上首？&rdquo;</p>
<p style="text-align: left">
	　　佛告须菩提：&ldquo;必定众者，性地人、八人、须陀洹、斯陀含、阿那含、阿<a>罗汉</a>、辟支佛、初发心菩萨乃至阿毗跋致地菩萨。须菩提，是为必定众菩萨为上首菩萨摩诃萨，于是中生大心不可坏如金刚，当为必定众作上首。&rdquo;</p>
<p style="text-align: left">
	　　须菩提白佛言：&ldquo;世尊，何等是菩萨摩诃萨生大心不可坏如金刚？&rdquo;</p>
<p style="text-align: left">
	　　佛告须菩提：&ldquo;菩萨摩诃萨应生如是心：我当于无量生死中大誓庄严，我应当舍一切所有，我应当等心于一切众生，我应当以三乘度脱一切众生令入无余<a>涅槃</a>，我度一切众生已无有乃至一人入涅槃者，我应当解一切诸法不生相，我应当纯以萨婆若心行六波罗蜜，我应当学智慧了达一切法，我应当了达诸法一相智门，我应当了达乃至无量相智门。须菩提，是名菩萨摩诃萨生大心不可坏如金刚。是菩萨摩诃萨住是心中，于诸必定众而为上首，是法用无所得故。</p>
<p style="text-align: left">
	　　&ldquo;须菩提，菩萨摩诃萨应生如是心：我当代十方一切众生&mdash;&mdash;若<a>地狱</a>众生、若畜生众生、若饿鬼众生&mdash;&mdash;受苦痛，为一一众生，无量百千亿劫代受地狱中苦，乃至是众生入无余涅槃，以是法故为是众生受诸勤苦，是众生入无余涅槃已，然后自种善根，无量百千亿阿僧祇劫当得阿耨多罗三藐三菩提。须菩提，是为菩萨摩诃萨生大心不可坏如金刚，住是心中为必定众作上首。</p>
<p style="text-align: left">
	　　&ldquo;复次，须菩提，菩萨摩诃萨生大快心，住是大快心中，为必定众作上首。&rdquo;</p>
<p style="text-align: left">
	　　须菩提白佛言：&ldquo;世尊，何等是菩萨摩诃萨大快心？&rdquo;</p>
<p style="text-align: left">
	　　佛言：&ldquo;菩萨摩诃萨从初发意乃至阿耨多罗三藐三菩提，不生染心、瞋恚心、愚痴心，不生慢心，不生声闻、辟支佛心，是名菩萨摩诃萨大快心，住是心中为必定众作上首，亦不念有是心。</p>
<p style="text-align: left">
	　　&ldquo;复次，须菩提，菩萨摩诃萨应生不动心。&rdquo;</p>
<p style="text-align: left">
	　　须菩提白佛言：&ldquo;云何名不动心？&rdquo;</p>
<p style="text-align: left">
	　　佛言：&ldquo;常念一切种智心，亦不念有是心，是名菩萨摩诃萨不动心。</p>
<p style="text-align: left">
	　　&ldquo;复次，须菩提，菩萨摩诃萨于一切众生中，应生利益安乐心。云何名利益安乐心？救济一切众生，不舍一切众生，是事亦不念有是心，是名菩萨摩诃萨于一切众生中生利益安乐心。如是，须菩提，是菩萨摩诃萨行般若波罗蜜，于必定众中最为上首。</p>
<p style="text-align: left">
	　　&ldquo;复次，须菩提，菩萨摩诃萨应当行欲法、喜法、乐法心。何等是法？所谓不破诸法实相，是名为法。何等名欲法、喜法？信法、忍法、受法，是名欲法、喜法。何等名乐法？常<a>修行</a>是法，是名乐法。如是，须菩提，菩萨摩诃萨行般若波罗蜜，于必定众中能为上首，是法用无所得故。</p>
<p style="text-align: left">
	　　&ldquo;复次，须菩提，菩萨摩诃萨行般若波罗蜜时，住内空乃至无法有法空，能为必定众作上首，是法用无所得故。</p>
<p style="text-align: left">
	　　&ldquo;复次，须菩提，菩萨摩诃萨行般若波罗蜜时，住四念处中，乃至住十八不共法中，能为必定众作上首，是法用无所得故。</p>
<p style="text-align: left">
	　　&ldquo;复次，须菩提，菩萨摩诃萨行般若波罗蜜时，住如金刚三昧，乃至离著虚空不染三昧中住，于必定众作上首，是法用无所得故。</p>
<p style="text-align: left">
	　　&ldquo;如是，须菩提，菩萨摩诃萨住是诸法中，能为必定众作上首，以是因缘故名为摩诃萨。&rdquo;</p>
<p style="text-align: left">
	　　断诸见品第十四&nbsp;</p>
<p style="text-align: left">
	　　尔时，慧命<a>舍利弗</a>白佛言：&ldquo;世尊，我亦欲说所以为摩诃萨。&rdquo;</p>
<p style="text-align: left">
	　　佛告<a>舍利</a>弗：&ldquo;便说。&rdquo;</p>
<p style="text-align: left">
	　　舍利弗言：&ldquo;我见、众生见、寿见、命见、生见、养育见、众数见、人见，作见、使作见，起见、使起见，受见、使受见，知者见、见者见，断见、常见，有见、无见，阴见、入见、界见、谛见、因缘见，四念处见乃至十八不共法见，佛道见、成就众生见、净佛国土见、佛见、转法轮见，为断如是诸见故而为<a>说法</a>，是名摩诃萨。&rdquo;</p>
<p style="text-align: left">
	　　须菩提语舍利弗言：&ldquo;何因缘故，色见是妄见？何因缘故，受、想、行、识乃至转法轮见，是名妄见？&rdquo;</p>
<p style="text-align: left">
	　　舍利弗语须菩提：&ldquo;菩萨摩诃萨行般若波罗蜜时，无方便故得色生见，用有所得故；得受、想、行、识乃至转法轮生见，用有所得故。是中菩萨摩诃萨行般若波罗蜜，以方便力断诸见网故而为说法，用无所得故。&rdquo;</p>
<p style="text-align: left">
	　　尔时，须菩提白佛言：&ldquo;世尊，我亦欲说所以为摩诃萨。&rdquo;</p>
<p style="text-align: left">
	　　佛言：&ldquo;便说。&rdquo;</p>
<p style="text-align: left">
	　　须菩提言：&ldquo;世尊，是阿耨多罗三藐三菩提心、无等等心、不共声闻辟支佛心。何以故？是一切智心无漏不系故。是一切智心无漏不系中亦不著，以是因缘故名摩诃萨。&rdquo;</p>
<p style="text-align: left">
	　　舍利弗语须菩提：&ldquo;何等为菩萨摩诃萨无等等心、不共声闻辟支佛心？&rdquo;</p>
<p style="text-align: left">
	　　须菩提言：&ldquo;菩萨摩诃萨从初发意以来，终不见法有生有灭、有增有减、有垢有净。舍利弗，若法无生无灭乃至无垢无净，是中无声闻心、无辟支佛心、无阿耨多罗三藐三菩提心、无佛心。舍利弗，是名菩萨摩诃萨无等等心、不共声闻辟支佛心。&rdquo;</p>
<p style="text-align: left">
	　　舍利弗语须菩提：&ldquo;如须菩提说，一切智心、无漏心、不系心中亦不著。须菩提，色亦不著，受、想、行、识亦不著，四念处亦不著，乃至十八不共法亦不著，何以但说是心不著？&rdquo;</p>
<p style="text-align: left">
	　　须菩提言：&ldquo;如是，如是，舍利弗，色亦不著，乃至十八不共法亦不著。&rdquo;</p>
<p style="text-align: left">
	　　舍利弗语须菩提：&ldquo;凡夫人心亦无漏不系性空故，诸声闻辟支佛心、诸佛心亦无漏不系性空故。&rdquo;</p>
<p style="text-align: left">
	　　须菩提言：&ldquo;如是，舍利弗。&rdquo;</p>
<p style="text-align: left">
	　　舍利弗言：&ldquo;须菩提，若色亦无漏不系性空故，受、想、行、识亦无漏不系性空故，乃至意触因缘生受亦无漏不系性空故。&rdquo;</p>
<p style="text-align: left">
	　　须菩提言：&ldquo;尔舍利弗言，四念处亦无漏不系性空故，乃至十八不共法亦无漏不系性空故。&rdquo;须菩提言：&ldquo;尔如舍利弗所言，凡夫人心亦无漏不系性空故，乃至十八不共法亦无漏不系性空故。&rdquo;</p>
<p style="text-align: left">
	　　舍利弗语须菩提：&ldquo;如须菩提所说，空<a>无心</a>故不著是心。须菩提，色无故不著色，受、想、行、识乃至意触因缘生受无故不著受，四念处无故不著四念处，乃至十八不共法无故不著十八不共法。&rdquo;</p>
<p style="text-align: left">
	　　须菩提言：&ldquo;如是，舍利弗，色无故，色中不著，乃至十八不共法无故，十八不共法中不著。如是，舍利弗，菩萨摩诃萨行般若波罗蜜时，以阿耨多罗三藐三菩提心、无等等心、不共声闻辟支佛心，不念有是心，亦不著是心，用一切法无所有故，以是故名摩诃萨。&rdquo;</p>
<p style="text-align: left">
	　　富楼那品第十五&nbsp;</p>
<p style="text-align: left">
	　　尔时，富楼那弥多罗尼子白佛言：&ldquo;世尊，我亦乐说所以为摩诃萨。&rdquo;</p>
<p style="text-align: left">
	　　佛言：&ldquo;便说。&rdquo;</p>
<p style="text-align: left">
	　　富楼那弥多罗尼子言：&ldquo;是菩萨大誓庄严，是菩萨发趣大乘，是菩萨乘于大乘，以是故，是菩萨名摩诃萨。&rdquo;</p>
<p style="text-align: left">
	　　舍利弗语富楼那言：&ldquo;云何名菩萨摩诃萨大誓庄严？&rdquo;</p>
<p style="text-align: left">
	　　富楼那语舍利弗：&ldquo;菩萨摩诃萨不分别为尔所人故住檀那波罗蜜行檀那波罗蜜，为一切众生故住檀那波罗蜜行檀那波罗蜜；不为尔所人故住尸罗波罗蜜行尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，为一切众生故住般若波罗蜜行般若波罗蜜。菩萨摩诃萨大誓庄严不齐限众生&lsquo;我当度若干人，不度余人&rsquo;，不言&lsquo;我令若干人至阿耨多罗三藐三菩提，余人不至&rsquo;。是菩萨摩诃萨普为一切众生故大誓庄严，复作是念：&lsquo;我当自具足檀那波罗蜜，亦令一切众生行檀那波罗蜜；自具足尸罗波罗蜜、羼提波罗蜜、毗梨耶波罗蜜、禅那波罗蜜，自具足般若波罗蜜，亦令一切众生行般若波罗蜜。&rsquo;</p>
<p style="text-align: left">
	　　&ldquo;复次，舍利弗，菩萨摩诃萨行檀那波罗蜜时，所有布施应萨婆若心，共一切众生回向阿耨多罗三藐三菩提。舍利弗，是名菩萨摩诃萨行檀那波罗蜜时檀那波罗蜜大誓庄严。</p>
<p style="text-align: left">
	　　&ldquo;复次，舍利弗，菩萨摩诃萨行檀那波罗蜜时，应萨婆若心布施，不向声闻、辟支佛地。舍利弗，是名菩萨摩诃萨行檀那波罗蜜时尸罗波罗蜜大誓庄严。</p>
<p style="text-align: left">
	　　&ldquo;复次，舍利弗，菩萨摩诃萨行檀那波罗蜜时，应萨婆若心布施，是诸施法信忍欲，是名行檀那波罗蜜时羼提波罗蜜大誓庄严。</p>
<p style="text-align: left">
	　　&ldquo;复次，舍利弗，菩萨摩诃萨行檀那波罗蜜时，应萨婆若心布施，勤修不息，是名行檀那波罗蜜时毗梨耶波罗蜜大誓庄严。</p>
<p style="text-align: left">
	　　&ldquo;复次，舍利弗，菩萨摩诃萨行檀那波罗蜜时，应萨婆若心布施，摄心不起声闻、辟支佛意，是名行檀那波罗蜜时禅那波罗蜜大誓庄严。</p>
<p style="text-align: left">
	　　&ldquo;复次，舍利弗，菩萨摩诃萨行檀那波罗蜜时，应萨婆若心布施，观诸法如幻，不得施者，不得所施物，不得受者，是名行檀那波罗蜜时般若波罗蜜大誓庄严。如是，舍利弗，菩萨摩诃萨应萨婆若心，不取不得诸波罗蜜相，当知是菩萨摩诃萨大誓庄严。</p>
<p style="text-align: left">
	　　&ldquo;复次，舍利弗，菩萨摩诃萨行尸罗波罗蜜时，应萨婆若心布施，共一切众生回向阿耨多罗三藐三菩提，是名菩萨摩诃萨行尸罗波罗蜜时檀那波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行尸罗波罗蜜时，是诸法信忍欲，是名菩萨摩诃萨行尸罗波罗蜜时羼提波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行尸罗波罗蜜时，勤修不息，是名菩萨摩诃萨行尸罗波罗蜜时毗梨耶波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行尸罗波罗蜜时，不受声闻、辟支佛心，是名菩萨摩诃萨行尸罗波罗蜜时禅那波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行尸罗波罗蜜时，观一切法如幻，亦不念有是戒，用无所得故，是名菩萨摩诃萨行尸罗波罗蜜时般若波罗蜜。如是，舍利弗，菩萨摩诃萨行尸罗波罗蜜时摄诸波罗蜜，以是故名大誓庄严。</p>
<p style="text-align: left">
	　　&ldquo;复次，舍利弗，菩萨摩诃萨行羼提波罗蜜时，应萨婆若心布施，共一切众生回向阿耨多罗三藐三菩提，是为菩萨摩诃萨行羼提波罗蜜时檀那波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行羼提波罗蜜时，不受声闻、辟支佛心，但受萨婆若心，是名菩萨摩诃萨行羼提波罗蜜时尸罗波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行羼提波罗蜜时，应萨婆若心身心精进不休息，是名菩萨摩诃萨行羼提波罗蜜时毗梨耶波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行羼提波罗蜜时，摄心一处，虽有苦事心不散乱，是名菩萨摩诃萨行羼提波罗蜜时禅那波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行羼提波罗蜜时，应萨婆若心观诸法空，无作者，无受者、若有呵骂割截者，心如幻如梦，是名菩萨摩诃萨行羼提波罗蜜时般若波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行毗梨耶波罗蜜时，应萨婆若心布施，时不令身心<a>懈怠</a>，是名菩萨摩诃萨行毗梨耶波罗蜜时檀那波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行毗梨耶波罗蜜时，应萨婆若心始终具足清净持戒，是名菩萨摩诃萨行毗梨耶波罗蜜时尸罗波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行毗梨耶波罗蜜时，应萨婆若心修行忍辱，是名菩萨摩诃萨行毗梨耶波罗蜜时羼提波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行毗梨耶波罗蜜时，应萨婆若心摄心离欲入诸<a>禅定</a>，是名菩萨摩诃萨行毗梨耶波罗蜜时禅那波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行毗梨耶波罗蜜时，应萨婆若心不取一切诸法相，于不取相亦不著，是名菩萨摩诃萨行毗梨耶波罗蜜时般若波罗蜜。如是，舍利弗，菩萨摩诃萨行毗梨耶波罗蜜时摄诸波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行禅那波罗蜜时，应萨婆若心定心布施不令心乱，是名菩萨摩诃萨行禅那波罗蜜时檀那波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行禅那波罗蜜时，应萨婆若心持戒禅<a>定力</a>故，破戒诸法不令得入，是名菩萨摩诃萨行禅那波罗蜜时尸罗波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行禅那波罗蜜时，应萨婆若心慈悲定故忍诸恼害，是名菩萨摩诃萨行禅那波罗蜜时羼提波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行禅那波罗蜜时，应萨婆若心于禅不味不著常求增进，从一禅至一禅，是名菩萨摩诃萨行禅那波罗蜜时毗梨耶波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行禅那波罗蜜时，应萨婆若心于一切法无所依止，亦不随禅生，是名菩萨摩诃萨行禅那波罗蜜时般若波罗蜜。如是，舍利弗，菩萨摩诃萨行禅那波罗蜜时摄诸波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜时，应萨婆若心布施内外所有无所爱惜，不见与者、受者及以财物，是名菩萨摩诃萨行般若波罗蜜时檀那波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜时，应萨婆若心持戒、破戒二事不见故，是名菩萨摩诃萨行般若波罗蜜时尸罗波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜时，应萨婆若心不见呵者、骂者、打者、杀者，亦不见用是，空能忍辱，是名菩萨摩诃萨行般若波罗蜜时羼提波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜时，应萨婆若心观诸法毕竟空，以大悲心故行诸善法，是名菩萨摩诃萨行般若波罗蜜时毗梨耶波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜时，应萨婆若心入禅定，观诸禅离相、空相、无相相、无作相，是名菩萨摩诃萨行般若波罗蜜时禅那波罗蜜。如是，舍利弗，菩萨摩诃萨行般若波罗蜜时摄诸波罗蜜。</p>
<p style="text-align: left">
	　　&ldquo;舍利弗，如是名为菩萨摩诃萨大誓庄严。是大誓庄严菩萨，十方诸佛<a>欢喜</a>，于大众中称名赞叹：某国土某菩萨摩诃萨大誓庄严，成就众生净佛国土。&rdquo;</p>
<p style="text-align: left">
	　　慧命舍利弗问富楼那弥多罗尼子：&ldquo;云何菩萨摩诃萨发趣大乘？&rdquo;</p>
<p style="text-align: left">
	　　富楼那语舍利弗：&ldquo;菩萨摩诃萨行六波罗蜜时，离诸欲，离诸恶不善法，有觉有观，离生喜乐入初禅，乃至入第四禅中，以慈广大无二无量、无怨恨、无恼心行，遍满一方、二三四方、四维、上下，遍一切世间，悲、喜、舍心亦如是。是菩萨入禅时起时，诸禅无量心及枝共一切众生回向萨婆若，是名菩萨摩诃萨禅那波罗蜜发趣大乘。是菩萨摩诃萨住禅无量心作是念：&lsquo;我当得一切种智，为断一切众生烦恼故当说法。&rsquo;是名菩萨摩诃萨行禅那波罗蜜时檀那波罗蜜。若菩萨摩诃萨应萨婆若心，修初禅住初禅，二三四禅亦如是，不受余心&mdash;&mdash;所谓声闻、辟支佛心，是名菩萨摩诃萨行禅那波罗蜜时尸罗波罗蜜。若菩萨摩诃萨应萨婆若心，入诸禅作是念：&lsquo;我为断一切众生烦恼故当说法，是诸心欲乐忍。&rsquo;是名菩萨摩诃萨行禅那波罗蜜时羼提波罗蜜。若菩萨摩诃萨应萨婆若心入诸禅，诸善根皆回向萨婆若勤修不息，是名菩萨摩诃萨行禅那波罗蜜时毗梨耶波罗蜜。若菩萨摩诃萨应萨婆若心入四禅及枝，观无常相、苦相、无我相、空相、无相相、无作相，共一切众生回向萨婆若，是名菩萨摩诃萨行禅那波罗蜜时般若波罗蜜。舍利弗，是名菩萨摩诃萨发趣大乘。</p>
<p style="text-align: left">
	　　&ldquo;复次，菩萨摩诃萨发趣大乘，行慈心作是念：&lsquo;我当安乐一切众生入悲心，我当救济一切众生入喜心，我当度一切众生入舍心，我当令一切众生得诸漏尽。&rsquo;是名菩萨摩诃萨行无量心时檀那波罗蜜。复次，菩萨摩诃萨是诸禅无量心，不向声闻、辟支佛地，但回向萨婆若，是名菩萨摩诃萨行无量心时尸罗波罗蜜。复次，舍利弗，菩萨摩诃萨行四无量心，不贪声闻、辟支佛地，但忍乐欲萨婆若，是名菩萨摩诃萨行无量心时羼提波罗蜜。若菩萨摩诃萨应萨婆若心，行四无量心，但行清净行，是名菩萨摩诃萨行无量心时毗梨耶波罗蜜。复次，菩萨摩诃萨入禅、入无量心时，亦不随禅、无量心生，是名菩萨摩诃萨行无量心时方便般若波罗蜜。舍利弗，是名菩萨摩诃萨发趣大乘。</p>
<p style="text-align: left">
	　　&ldquo;复次，舍利弗，菩萨摩诃萨发趣大乘，一切种修四念处乃至一切种修八圣道分，一切种修三解脱门乃至十八不共法，是名菩萨摩诃萨发趣大乘。</p>
<p style="text-align: left">
	　　&ldquo;复次，舍利弗，菩萨摩诃萨内空中智慧用无所得故，乃至无法有法空中智慧用无所得故，是名菩萨摩诃萨发趣大乘。</p>
<p style="text-align: left">
	　　&ldquo;复次，舍利弗，菩萨摩诃萨一切法中不乱不定智慧，是名菩萨摩诃萨发趣大乘。</p>
<p style="text-align: left">
	　　&ldquo;复次，舍利弗，菩萨摩诃萨发趣大乘，非常非无常智慧，非乐非苦、非实非空、非我非无我智慧，是名菩萨摩诃萨发趣大乘，用无所得故。</p>
<p style="text-align: left">
	　　&ldquo;复次，舍利弗，菩萨摩诃萨智，不行过去世，不行未来世，不行现在世，亦非不知三世，是名菩萨摩诃萨发趣大乘，用无所得故。</p>
<p style="text-align: left">
	　　&ldquo;复次，菩萨摩诃萨发趣大乘，智不行欲界、不行色界、不行无色界，亦非不知欲界、色界、无色界，用无所得故，是名菩萨摩诃萨发趣大乘。</p>
<p style="text-align: left">
	　　&ldquo;复次，菩萨摩诃萨发趣大乘，智不行世间法、不行出世间法、不行有为法、不行无为法、不行有漏法、不行无漏法，亦非不知世间法、出世间法、有为无为法、有漏无漏法，用无所得故。舍利弗，是名菩萨摩诃萨发趣大乘。&rdquo;</p>
<p style="text-align: left">
	　　乘大乘品第十六&nbsp;</p>
<p style="text-align: left">
	　　尔时，慧命舍利弗问富楼那：&ldquo;云何名菩萨摩诃萨乘于大乘？&rdquo;</p>
<p style="text-align: left">
	　　富楼那答舍利弗言：&ldquo;菩萨摩诃萨行般若波罗蜜时乘檀那波罗蜜，亦不得檀波罗蜜，亦不得菩萨，亦不得受者，是法用无所得故，是名菩萨摩诃萨乘檀那波罗蜜。菩萨摩诃萨行般若波罗蜜时，乘尸罗波罗蜜、羼提波罗蜜、毗梨耶波罗蜜、禅那波罗蜜，乘般若波罗蜜亦不得般若波罗蜜，亦不得菩萨，是法用无所得故，是为菩萨摩诃萨乘于般若波罗蜜。如是，舍利弗，是为菩萨摩诃萨乘于大乘。</p>
<p style="text-align: left">
	　　&ldquo;复次，舍利弗，菩萨摩诃萨摩诃衍一心应萨婆若，修四念处法法坏故，乃至一心应萨婆若，修十八不共法法坏故，是亦不可得。如是，舍利弗，是名菩萨摩诃萨乘于大乘。</p>
<p style="text-align: left">
	　　&ldquo;复次，舍利弗，菩萨摩诃萨作是念：&lsquo;菩萨但有名字，众生不可得故。&rsquo;是名菩萨摩诃萨乘于大乘。</p>
<p style="text-align: left">
	　　&ldquo;复次，舍利弗，若菩萨摩诃萨作是念：&lsquo;色但有名字，色不可得故；受、想、行、识但有名字，识不可得故；眼但有名字，眼不可得故，乃至意亦如是；四念处但有名字，四念处不可得故；乃至八圣道分但有名字，八圣道分不可得故；内空但有名字，内空不可得故；乃至无法有法空但有名字，无法有法空不可得故；乃至十八不共法但有名字，十八不共法不可得故；诸法如但有名字，如不可得故；法相、法性、法位、实际但有名字，实际不可得故；阿耨多罗三藐三菩提及佛但有名字，佛不可得故。&rsquo;如是，舍利弗，是名菩萨摩诃萨乘于大乘。</p>
<p style="text-align: left">
	　　&ldquo;复次，舍利弗，若菩萨摩诃萨从初发意以来，具足菩萨<a>神通</a>成就众生，从一佛国至一佛国，恭敬供养尊重赞叹诸佛，从诸佛听受法教&mdash;&mdash;所谓菩萨、大乘、是菩萨乘、是大乘，从一佛国至一佛国，净佛国土成就众生，初无佛国想，亦无众生想。此人住不二法中，为众生受身随其所应，自变其形而<a>教化</a>之，乃至一切智终不离菩萨乘，是名菩萨乘。是乘得一切种智，已转法轮，声闻、辟支佛及天、龙、鬼、神、阿修罗、世间人民所不能转。尔时，十方如恒河沙等诸佛，皆欢喜称名赞叹作是言：某方某国某菩萨摩诃萨，乘于大乘，得一切种智转法轮。舍利弗，是名菩萨摩诃萨乘于大乘。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>