<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 摩诃般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 摩诃般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 摩诃般若波罗蜜经</strong></p>
<p style="text-align: left">
	　　往生品第四&nbsp;</p>
<p style="text-align: left">
	　　<a>舍利弗</a>白佛言：&ldquo;<a>世尊</a>，<a>菩萨</a>摩诃萨行般若波罗蜜，能如是习相应者，从何处终来生此间？从此间终当生何处？&rdquo;</p>
<p style="text-align: left">
	　　佛告<a>舍利</a>弗：&ldquo;是菩萨摩诃萨行般若波罗蜜，能如是习相应者，或从他方佛国来生此间，或从兜率天上来生此间，或从人道中来生此间。</p>
<p style="text-align: left">
	　　&ldquo;舍利弗，从他方佛国来者，疾与般若波罗蜜相应，与般若波罗蜜相应故，舍身来生此间，诸深妙法皆现在前，后还与般若波罗蜜相应，在所生处常值诸佛。</p>
<p style="text-align: left">
	　　&ldquo;舍利弗，有一生补处菩萨，兜率天上终来生是间，是菩萨不失<a>六波罗蜜</a>，随所生处，一切陀罗尼门、诸三昧门疾现在前。</p>
<p style="text-align: left">
	　　&ldquo;舍利弗，有菩萨人中命终还生人中者，除阿毗跋致，是菩萨根钝不能疾与般若波罗蜜相应，诸陀罗尼门、诸三昧门不能疾现在前。</p>
<p style="text-align: left">
	　　&ldquo;舍利弗，汝所问&lsquo;菩萨摩诃萨与般若波罗蜜相应，从此间终当生何处？&rsquo;者，舍利弗，此菩萨摩诃萨，从一佛国至一佛国，常值诸佛终不离诸佛。</p>
<p style="text-align: left">
	　　&ldquo;舍利弗，有菩萨摩诃萨不以方便入初禅乃至第四禅，亦行六波罗蜜，是菩萨摩诃萨得禅故生长寿天，随彼寿终来生是间，得人身值遇诸佛，是菩萨诸根不利。</p>
<p style="text-align: left">
	　　&ldquo;舍利弗，有菩萨摩诃萨入初禅乃至第四禅，亦行般若波罗蜜，不以方便故舍诸禅生欲界，是菩萨诸根亦钝。</p>
<p style="text-align: left">
	　　&ldquo;舍利弗，有菩萨摩诃萨入初禅乃至第四禅，入慈心乃至舍，入<a>虚空</a>处乃至非有想非无想处，修四念处乃至八圣道分，行佛十力乃至大慈大悲，是菩萨用方便力不随禅生，不随无量心生，不随四无色定生，在所有佛处于中生，常不离般若波罗蜜行，如是菩萨贤劫中当得阿耨多罗三藐三菩提。</p>
<p style="text-align: left">
	　　&ldquo;舍利弗，有菩萨摩诃萨入初禅乃至第四禅，入慈心乃至舍，入虚空处乃至非有想非无想处，以方便力故，不随禅生还生欲界，若刹利大姓、<a>婆罗门</a>大姓、<a>居士</a>大家生，为成就众生故。</p>
<p style="text-align: left">
	　　&ldquo;舍利弗，有菩萨摩诃萨入初禅乃至第四禅，入慈心乃至舍，入虚空处乃至非有想非无想处，以方便力故，不随禅生或生四天王天处，或生三十三天、夜摩天、兜率陀天、化乐天、他化<a>自在</a>天，于是中成就众生亦净佛土，常值诸佛。</p>
<p style="text-align: left">
	　　&ldquo;舍利弗，有菩萨摩诃萨行般若波罗蜜，以方便力故入初禅，此间命终生梵天处作大梵王，从梵天处游一佛国至一佛国，在所有诸佛得阿耨多罗三藐三菩提未转法轮者，劝请令转。</p>
<p style="text-align: left">
	　　&ldquo;舍利弗，有菩萨摩诃萨一生补处行般若波罗蜜，以方便力故入初禅乃至第四禅，入慈心乃至舍，入虚空处乃至非有想非无想处，修四念处乃至八圣道分，入空三昧、无相无作三昧，不随禅生，生有佛处，修诸梵行，若生兜率天上随其寿终，具足善根不失<a>正念</a>，与无数百千亿万诸天，围绕恭敬来生此间，得阿耨多罗三藐三菩提。</p>
<p style="text-align: left">
	　　&ldquo;复次，舍利弗，有菩萨摩诃萨得六<a>神通</a>，不生欲界、<a>色界</a>、无色界，从一佛国至一佛国，供养恭敬尊重赞叹诸佛。</p>
<p style="text-align: left">
	　　&ldquo;舍利弗，有菩萨摩诃萨游戏神通，从一佛国至一佛国，所至到处无有声闻、辟支佛乘，乃至无二乘之名。</p>
<p style="text-align: left">
	　　&ldquo;舍利弗，有菩萨摩诃萨游戏神通，从一佛国至一佛国，所至到处其寿无量。</p>
<p style="text-align: left">
	　　&ldquo;舍利弗，有菩萨摩诃萨游戏神通，从一国土至一国土，所至到处有无<a>佛法</a>僧处，赞佛法僧功德，诸众生用闻佛名、法名、僧名故，于此命终生诸佛前。</p>
<p style="text-align: left">
	　　&ldquo;舍利弗，有菩萨摩诃萨初发意时得初禅乃至第四禅，得四无量心，得四无色定，修四念处乃至十八不共法，是菩萨不生欲界、色界、无色界中，常生有益众生之处。</p>
<p style="text-align: left">
	　　&ldquo;舍利弗，有菩萨摩诃萨初发意时行六波罗蜜，上菩萨位得阿毗跋致地。</p>
<p style="text-align: left">
	　　&ldquo;舍利弗，有菩萨摩诃萨初发意时，便得阿耨多罗三藐三菩提转法轮，与无量阿僧祇众生作益厚已入无余<a>涅槃</a>，是佛般涅槃后，余法若住一劫若减一劫。</p>
<p style="text-align: left">
	　　&ldquo;舍利弗，有菩萨摩诃萨初发意时与般若波罗蜜相应，与无数百千亿菩萨，从一佛国至一佛国，为净佛国土故。</p>
<p style="text-align: left">
	　　&ldquo;舍利弗，有菩萨摩诃萨行般若波罗蜜时，得四禅、四无量心、四无色定，游戏其中入初禅，从初禅起入灭尽定，从灭尽定起乃至入四禅，后四禅起入灭尽定，从灭尽定起入虚空处，从虚空处起入灭尽定，从灭尽定起乃至入非有想非无想处，从非有想非无想处起入灭尽定。如是，舍利弗，菩萨摩诃萨行般若波罗蜜，以方便力故入超越定。</p>
<p style="text-align: left">
	　　&ldquo;舍利弗，有菩萨摩诃萨行般若波罗蜜时，修四念处乃至十八不共法，不取须陀洹果、斯陀含果、阿那含果、阿<a>罗汉果</a>、辟支佛道，以方便力为度众生故，起八圣道分，以是八圣道分令得须陀洹果乃至辟支佛道。&rdquo;</p>
<p style="text-align: left">
	　　佛告舍利弗：&ldquo;一切阿<a>罗汉</a>、辟支佛果及智，是菩萨摩诃萨无生法忍。舍利弗，是菩萨摩诃萨如是行般若波罗蜜，当知是阿毗跋致地中住。</p>
<p style="text-align: left">
	　　&ldquo;舍利弗，有菩萨摩诃萨住六波罗蜜，庄严兜率天道，当知是贤劫中菩萨。</p>
<p style="text-align: left">
	　　&ldquo;舍利弗，有菩萨摩诃萨修四禅乃至十八不共法，未证<a>四谛</a>，当知是菩萨一生补处。</p>
<p style="text-align: left">
	　　&ldquo;舍利弗，有菩萨摩诃萨无量阿僧祇劫<a>修行</a>得阿耨多罗三藐三菩提。</p>
<p style="text-align: left">
	　　&ldquo;舍利弗，有菩萨摩诃萨住六波罗蜜，常勤精进利益众生，不说无益之事。</p>
<p style="text-align: left">
	　　&ldquo;舍利弗，有菩萨摩诃萨行六波罗蜜，常勤精进利益众生，从一佛国至一佛国，断众生三恶道。</p>
<p style="text-align: left">
	　　&ldquo;舍利弗，有菩萨摩诃萨住六波罗蜜，以檀那为首安乐一切众生，须饮食与饮食，衣服、卧具、璎珞、华香、房舍、灯烛，随人所须尽给与之。</p>
<p style="text-align: left">
	　　&ldquo;舍利弗，有菩萨摩诃萨行六波罗蜜时变身如佛，遍至十方如恒河沙等诸佛国土，为众生<a>说法</a>，亦供养诸佛及净佛国土，闻诸佛说法，观采十方净妙国相而已自起<a>殊胜</a>国土，其中菩萨摩诃萨皆是一生补处。</p>
<p style="text-align: left">
	　　&ldquo;舍利弗，有菩萨摩诃萨行六波罗蜜时，成就三十二相诸根净利，诸根净利故众人爱敬，以爱敬故渐以三乘法而度脱之。如是，舍利弗，菩萨摩诃萨行般若波罗蜜时，应学身清净、口清净。</p>
<p style="text-align: left">
	　　&ldquo;舍利弗，有菩萨摩诃萨行六波罗蜜时得诸根净，以是净根而不自高亦不下他。</p>
<p style="text-align: left">
	　　&ldquo;舍利弗，有菩萨摩诃萨从初发心，住檀那波罗蜜、尸罗波罗蜜乃至阿毗跋致地，终不堕三恶道。</p>
<p style="text-align: left">
	　　&ldquo;舍利弗，有菩萨摩诃萨从初发心乃至阿毗跋致地，常不舍十善行。</p>
<p style="text-align: left">
	　　&ldquo;舍利弗，有菩萨摩诃萨住檀那波罗蜜、尸罗波罗蜜中，作转轮圣王，安立众生于十善道，亦以财物布施众生。</p>
<p style="text-align: left">
	　　&ldquo;舍利弗，有菩萨摩诃萨住檀那波罗蜜、尸罗波罗蜜，无量千万世作转轮圣王，值遇无量百千诸佛，供养恭敬尊重赞叹。</p>
<p style="text-align: left">
	　　&ldquo;舍利弗，有菩萨摩诃萨常为众生以法照明，亦以自照乃至阿耨多罗三藐三菩提，终不离照明。</p>
<p style="text-align: left">
	　　&ldquo;舍利弗，是菩萨摩诃萨，于佛法中已得尊重。</p>
<p style="text-align: left">
	　　&ldquo;舍利弗，以是故，菩萨摩诃萨行般若波罗蜜时，身口意不净不令妄起。&rdquo;</p>
<p style="text-align: left">
	　　舍利弗白佛言：&ldquo;世尊，云何菩萨身业不净、口业不净、意业不净？&rdquo;</p>
<p style="text-align: left">
	　　佛告舍利弗：&ldquo;若菩萨摩诃萨作是念：是身，是口，是意。如是取相作缘，舍利弗，是名身口意不净。舍利弗，菩萨摩诃萨行般若波罗蜜时，不得身，不得口，不得意。</p>
<p style="text-align: left">
	　　&ldquo;舍利弗，菩萨摩诃萨行般若波罗蜜时，若得身，若得口，若得意，用是得身口意故，能生悭心、犯戒心、瞋心、懈心、乱心、愚心。当知是菩萨行六波罗蜜时，不能除身口意粗业。&rdquo;</p>
<p style="text-align: left">
	　　舍利弗白佛言：&ldquo;世尊，菩萨摩诃萨，云何除身口意粗业？&rdquo;</p>
<p style="text-align: left">
	　　佛告舍利弗：&ldquo;若菩萨摩诃萨不得身口意，如是菩萨摩诃萨能除身口意粗业。</p>
<p style="text-align: left">
	　　&ldquo;复次，舍利弗，若菩萨摩诃萨从初发意行十善道，不生声闻心，不生辟支佛心，如是菩萨摩诃萨能除身口意粗业。</p>
<p style="text-align: left">
	　　&ldquo;复次，舍利弗，有菩萨摩诃萨行般若波罗蜜净佛道时，行檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜，是名菩萨摩诃萨除身口意粗业。&rdquo;</p>
<p style="text-align: left">
	　　舍利弗白佛言：&ldquo;世尊，何等是菩萨摩诃萨佛道？&rdquo;</p>
<p style="text-align: left">
	　　佛告舍利弗：&ldquo;佛道者，若菩萨摩诃萨不得身，不得口，不得意，不得檀那波罗蜜，不得尸罗波罗蜜，不得羼提波罗蜜，不得毗梨耶波罗蜜，不得禅那波罗蜜，不得般若波罗蜜，不得声闻，不得辟支佛，不得菩萨，不得佛。舍利弗，是名菩萨摩诃萨佛道，所谓一切诸法不可得故。</p>
<p style="text-align: left">
	　　&ldquo;舍利弗，有菩萨摩诃萨行六波罗蜜时无能坏者。&rdquo;</p>
<p style="text-align: left">
	　　舍利弗白佛言：&ldquo;世尊，云何菩萨摩诃萨行六波罗蜜时无能坏者？&rdquo;</p>
<p style="text-align: left">
	　　佛告舍利弗：&ldquo;若菩萨摩诃萨行六波罗蜜时，不念有色乃至识，不念有眼乃至意，不念有色乃至法，不念有眼界乃至<a>意识</a>界，不念有四念处乃至八圣道分，不念有檀那波罗蜜乃至般若波罗蜜，不念有佛十力乃至十八不共法，不念有须陀洹果乃至阿罗汉果，不念有辟支佛乃至阿耨多罗三藐三菩提。舍利弗，菩萨摩诃萨如是行增益六波罗蜜无能坏者。</p>
<p style="text-align: left">
	　　&ldquo;舍利弗，有菩萨摩诃萨住般若波罗蜜中具足智慧，用是智慧常不堕恶道，不生弊恶人中，不作贫穷人，所受身体不为人、天、阿修罗所憎恶。&rdquo;</p>
<p style="text-align: left">
	　　舍利弗白佛言：&ldquo;世尊，何等是菩萨摩诃萨智慧？&rdquo;</p>
<p style="text-align: left">
	　　佛告舍利弗：&ldquo;菩萨摩诃萨用是智慧成就见十方如恒河沙等诸佛，听法，见僧，亦见严净佛土。菩萨摩诃萨以是智慧，不作佛想，不作菩萨想，不作声闻、辟支佛想，不作我想，不作佛国想；用是智慧，行檀那波罗蜜亦不得檀那波罗蜜，乃至行般若波罗蜜亦不得般若波罗蜜，行四念处亦不得四念处，乃至行十八不共法亦不得十八不共法。舍利弗，是名菩萨摩诃萨智慧，用是智慧能具足一切法，亦不得一切法。</p>
<p style="text-align: left">
	　　&ldquo;舍利弗，有菩萨摩诃萨行般若波罗蜜时，净于五眼&mdash;&mdash;肉眼、天眼、慧眼、<a>法眼</a>、佛眼。&rdquo;</p>
<p style="text-align: left">
	　　舍利弗白佛言：&ldquo;世尊，云何菩萨摩诃萨肉眼净？&rdquo;</p>
<p style="text-align: left">
	　　佛告舍利弗：&ldquo;有菩萨肉眼见百由旬，有菩萨肉眼见二百由旬，有菩萨肉眼见一阎浮提，有菩萨肉眼见二天下、三天下、四天下，有菩萨肉眼见小千国土，有菩萨肉眼见中千国土，有菩萨肉眼见三千大千国土。舍利弗，是为菩萨摩诃萨肉眼净。&rdquo;</p>
<p style="text-align: left">
	　　舍利弗白佛言：&ldquo;世尊，云何菩萨摩诃萨天眼净？&rdquo;</p>
<p style="text-align: left">
	　　佛告舍利弗：&ldquo;有菩萨摩诃萨天眼，见一切四天王天所见，见三十三天、夜摩天、兜率陀天、化乐天、他化自在天所见，见梵天王所见乃至阿迦尼吒天所见。菩萨天眼所见者，四天王天乃至阿迦尼吒天所不知不见。舍利弗，是菩萨摩诃萨天眼，见十方如恒河沙等诸国土中，众<a>生死</a>此生彼。舍利弗，是名菩萨摩诃萨天眼净。&rdquo;</p>
<p style="text-align: left">
	　　舍利弗白佛言：&ldquo;世尊，云何菩萨摩诃萨慧眼净？&rdquo;</p>
<p style="text-align: left">
	　　佛告舍利弗：&ldquo;慧眼菩萨不作是念：有法若有为若无为、若<a>世间</a>若出世间、若有漏若无漏。是慧眼菩萨，亦无法不见，无法不闻，无法不知，无法不识。舍利弗，是名菩萨摩诃萨慧眼净。&rdquo;</p>
<p style="text-align: left">
	　　舍利弗白佛言：&ldquo;世尊，云何菩萨摩诃萨法眼净？&rdquo;</p>
<p style="text-align: left">
	　　佛告舍利弗：&ldquo;菩萨摩诃萨，以法眼知是人随信行，是人随法行，是人无相行，是人行空<a>解脱</a>门，是人行无相解脱门，是人行无作解脱门得五根，得五根故得无间三昧，得无间三昧故得解脱智，得解脱智故断三结&mdash;&mdash;我见、疑、戒取，是人名须陀洹；是人得思惟道薄淫恚痴当得斯陀含；增进思惟道断淫恚痴得阿那含；增进思惟道断色染、无色染、无明慢掉得阿罗汉；是人行空、无相、无作解脱门得五根，得五根故得无间三昧，得无间三昧故得解脱智，得解脱智故知所有集法皆是灭法作辟支佛，是为菩萨摩诃萨法眼净。</p>
<p style="text-align: left">
	　　&ldquo;复次，舍利弗，菩萨摩诃萨知是菩萨初发意，行檀那波罗蜜乃至行般若波罗蜜，成就信根、精进根，善根纯厚，用方便力故为众生受身&mdash;&mdash;若生刹利大姓，若生婆罗门大姓，若生居士大家，若生四天王天处，乃至他化自在天处。是菩萨于其中住成就众生，随其所乐皆给施之，亦净佛国土值遇诸佛，供养恭敬尊重赞叹，乃至阿耨多罗三藐三菩提，亦不堕声闻、辟支佛地，是名菩萨摩诃萨法眼净。</p>
<p style="text-align: left">
	　　&ldquo;复次，舍利弗，菩萨摩诃萨，知是菩萨于阿耨多罗三藐三菩提退，知是菩萨于阿耨多罗三藐三菩提不退；知是菩萨受阿耨多罗三藐三菩提记，知是菩萨未受阿耨多罗三藐三菩提记；知是菩萨到阿毗跋致地，知是菩萨未到阿毗跋致地；知是菩萨具足神通，知是菩萨未具足神通；知是菩萨以具足神通飞到十方如恒河沙等世界见诸佛供养恭敬尊重赞叹；知是菩萨未得神通、当得神通；知是菩萨当净佛土、不净佛土，是菩萨成就众生、未成就众生，是菩萨为诸佛所称誉、所不称誉，是菩萨亲近诸佛、不亲近诸佛，是菩萨<a>寿命</a>有量、寿命无量，是菩萨得佛时<a>比丘</a>众有量、比丘众无量，是菩萨得阿耨多罗三藐三菩提时以菩萨为僧、不以菩萨为僧，是菩萨当修苦行难行、不修苦行难行，是菩萨一生补处、未一生补处，是菩萨受最后身、未受最后身，是菩萨能坐道场、不能坐道场，是菩萨有魔、无魔。如是，舍利弗，是为菩萨摩诃萨法眼净。&rdquo;</p>
<p style="text-align: left">
	　　舍利弗白佛言：&ldquo;世尊，云何菩萨摩诃萨佛眼净？&rdquo;</p>
<p style="text-align: left">
	　　佛告舍利弗：&ldquo;有菩萨摩诃萨求佛道心，次第入如金刚三昧，得一切种智，尔时成就十力、四无所畏、四无碍智、十八不共法，大慈大悲。是菩萨摩诃萨用一切种智，一切法中无法不见，无法不闻，无法不知，无法不识。舍利弗，是为菩萨摩诃萨，得阿耨多罗三藐三菩提时佛眼净。</p>
<p style="text-align: left">
	　　&ldquo;如是，舍利弗，菩萨摩诃萨欲得五眼，当学六波罗蜜。何以故？舍利弗，是六波罗蜜中摄一切善法&mdash;&mdash;若声闻法、辟支佛法、菩萨法、佛法。舍利弗，若有实语能摄一切善法者，般若波罗蜜是。舍利弗，般若波罗蜜能生五眼，菩萨学五眼者，得阿耨多罗三藐三菩提。</p>
<p style="text-align: left">
	　　&ldquo;舍利弗，有菩萨摩诃萨行般若波罗蜜时修神通波罗蜜，以是神通波罗蜜受种种如意事&mdash;&mdash;能动大地，变一身为无数身，无数身还为一身，隐显自在，山壁树木皆过无碍如行空中，履水如地陵虚如鸟，出没地中如出入水，身出烟焰如大火聚，身中出水如雪山水流，日月大德威力难当而能摩扪，乃至梵天身得自在&mdash;&mdash;亦不著是如意神通，神通事及己身皆不可得，自性空故，自性离故，自性无生故。不作是念&lsquo;我得如意神通&rsquo;除为萨婆若心。如是，舍利弗，菩萨摩诃萨行般若波罗蜜时，得如意神通智证。</p>
<p style="text-align: left">
	　　&ldquo;是菩萨以天耳净过于人耳，闻二种声天声、人声，亦不著是天耳神通，天耳与声及己身皆不可得，自性空故，自性离故，自性无生故。不作是念&lsquo;我有是天耳&rsquo;除为萨婆若心。如是，舍利弗，菩萨摩诃萨行般若波罗蜜时，得天耳神通智证。</p>
<p style="text-align: left">
	　　&ldquo;是菩萨如实知他众生心，若欲心如实知欲心，离欲心如实知离欲心，瞋心如实知瞋心，离瞋心如实知离瞋心，痴心如实知痴心，离痴心如实知离痴心，渴爱心如实知渴爱心，无渴爱心如实知无渴爱心，有受心如实知有受心，无受心如实知无受心，摄心如实知摄心，散心如实知散心，小心如实知小心，大心如实知大心，定心如实知定心，乱心如实知乱心，解脱心如实知解脱心，不解脱心如实知不解脱心，有上心如实知有上心，无上心如实知无上心，亦不著是心。何以故？是心非心相，不可思议故，自性空故，自性离故，自性无生故。不作是念&lsquo;我得他心智证&rsquo;除为萨婆若心。如是，舍利弗，菩萨摩诃萨行般若波罗蜜时，得他心神通智证。</p>
<p style="text-align: left">
	　　&ldquo;是菩萨以<a>宿命</a>智证通，念一心乃至百心，念一日乃至百日，念一月乃至百月，念一岁乃至百岁，念一劫乃至百劫、无数百劫、无数千劫、无数百千劫乃至无数百千万亿劫世，我是处，如是姓，如是名字，如是生，如是食，如是久住，如是寿限，如是长寿，如是受苦乐，我是中死生彼处，彼处死生是处，有相有因缘。亦不著是宿命神通，宿命神通事及己身，皆不可得，自性空故，自性离故，自性无生故。不作是念&lsquo;我有是宿命神通&rsquo;除为萨婆若心。如是，舍利弗，菩萨摩诃萨行般若波罗蜜时，得宿命神智证。</p>
<p style="text-align: left">
	　　&ldquo;是菩萨以天眼见众生死时生时、端正丑陋、恶处好处、若大若小，知众生随业因缘&mdash;&mdash;是诸众生身恶业成就、口恶业成就、意恶业成就故，谤毁贤<a>圣人</a>、受邪见因缘故，身坏堕恶道<a>生地</a>狱中；是诸众生身善业成就、口善业成就、意善业成就，不谤毁贤圣人，受<a>正见</a>因缘故，命终入善道生天上&mdash;&mdash;亦不著是天眼通，天眼通事及己身皆不可得，自性空故，自性离故，自性无生故。不作是念&lsquo;我有是天眼神通&rsquo;除为萨婆若心。如是，舍利弗，菩萨摩诃萨行般若波罗蜜时，得天眼神通智证。亦见十方如恒河沙等世界中众生生死，乃至生天上，四神通亦如是。</p>
<p style="text-align: left">
	　　&ldquo;是菩萨摩诃萨漏尽神通，虽得漏尽神通，不堕声闻、辟支佛地，乃至阿耨多罗三藐三菩提，亦不依异法，亦不著是漏尽神通，漏尽神通事及己身皆不可得，自性空故，自性离故，自性无生故。不作是念&lsquo;我得漏尽神通&rsquo;除为萨婆若心。如是，舍利弗，菩萨摩诃萨行般若波罗蜜时，得漏尽神通智证。如是，舍利弗，菩萨摩诃萨行般若波罗蜜时，具足神通波罗蜜，具足神通波罗蜜已，增益阿耨多罗三藐三菩提。</p>
<p style="text-align: left">
	　　&ldquo;舍利弗，有菩萨摩诃萨行般若波罗蜜时，住檀那波罗蜜净萨婆若道，毕竟空，不生悭心故。舍利弗，有菩萨摩诃萨行般若波罗蜜时，住尸罗波罗蜜净萨婆若道，毕竟空，罪、不罪不著故。舍利弗，有菩萨摩诃萨行般若波罗蜜时，住羼提波罗蜜净萨婆若道，毕竟空，不瞋故。舍利弗，有菩萨摩诃萨行般若波罗蜜时，住毗梨耶波罗蜜净萨婆若道，毕竟空，身心精进不<a>懈怠</a>故。舍利弗，有菩萨摩诃萨行般若波罗蜜时，住禅那波罗蜜净萨婆若道，毕竟空，不乱不味故。舍利弗，有菩萨摩诃萨行般若波罗蜜时，住般若波罗蜜净萨婆若道，毕竟空，不生痴心故。如是，舍利弗，菩萨摩诃萨行般若波罗蜜时，住六波罗蜜净萨婆若道毕竟空故，不来不去故，不施不受故，非戒非犯故，非忍非瞋故，不进不怠故，不定不乱故，不智不愚故。尔时，菩萨摩诃萨，不分别布施不布施、持戒犯戒、忍辱瞋恚、精进懈怠、定心乱心、智慧愚痴，不分别毁害、轻慢、恭敬。何以故？舍利弗，无生法中无有受毁者，无有受害者，无有受轻慢恭敬者。舍利弗，菩萨摩诃萨行般若波罗蜜得如是诸功德，声闻、辟支佛所无有得是功德，具足成就众生净佛国土，得一切种智。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜时，一切众生中生等心；一切众生中生等心已，得一切诸法等；得一切诸法等已，立一切众生于诸法等中。是菩萨摩诃萨，现世为十方诸佛所爱念，亦为一切菩萨、一切声闻、辟支佛所爱念。是菩萨在所生处，眼终不见不爱色，乃至意不觉不爱法。如是，舍利弗，菩萨摩诃萨行般若波罗蜜，不减于阿耨多罗三藐三菩提。&rdquo;</p>
<p style="text-align: left">
	　　说是般若波罗蜜品时，三百比丘从座起，以所著衣上佛，发阿耨多罗三藐三菩提心。佛尔时微笑，种种色光从口中出。</p>
<p style="text-align: left">
	　　尔时，慧命阿难从座起，整衣服，合掌右膝著地，白佛言：&ldquo;佛何因缘微笑？&rdquo;</p>
<p style="text-align: left">
	　　佛告阿难：&ldquo;是三百比丘，从是已后六十一劫当作佛，皆号名大相。是三百比丘舍此身，当生阿閦佛国。及六万欲天子皆发阿耨多罗三藐三菩提心，于<a>弥勒</a>佛法中<a>出家</a>行佛道。&rdquo;</p>
<p style="text-align: left">
	　　是时，佛之威神故，此间四部众见十方面各千佛。是十方国土严净，此娑婆国土所不及。</p>
<p style="text-align: left">
	　　尔时，十千人作愿：&ldquo;我等修净愿行，修净愿行故当生彼佛世界。&rdquo;</p>
<p style="text-align: left">
	　　尔时，佛知是善男子深心，而佛微笑，种种光从口中出。</p>
<p style="text-align: left">
	　　阿难整衣服，合掌白佛：&ldquo;佛何因缘微笑？&rdquo;</p>
<p style="text-align: left">
	　　佛告阿难：&ldquo;汝见是十千人不？&rdquo;</p>
<p style="text-align: left">
	　　阿难言：&ldquo;见。&rdquo;</p>
<p style="text-align: left">
	　　佛言：&ldquo;是十千人于此寿终，当生彼世界，终不离诸佛，后当作佛，皆号庄严王佛。&rdquo;</p>
<p style="text-align: left">
	　　叹度品第五&nbsp;</p>
<p style="text-align: left">
	　　尔时，慧命舍利弗，慧命大目揵连，慧命<a>须菩提</a>，慧命摩诃迦葉，如是等诸多知识比丘，及诸菩萨摩诃萨，诸优婆塞、优婆夷，从座起合掌白佛言：&ldquo;世尊，摩诃波罗蜜是菩萨摩诃萨般若波罗蜜、尊波罗蜜、第一波罗蜜、胜波罗蜜、妙波罗蜜、无上波罗蜜、无等波罗蜜、无等等波罗蜜、如虚空波罗蜜。是菩萨摩诃萨般若波罗蜜，世尊，自相空波罗蜜。是菩萨摩诃萨般若波罗蜜，世尊，自性空波罗蜜。是菩萨摩诃萨般若波罗蜜，诸法空波罗蜜，无法有法空波罗蜜，开一切功德波罗蜜，成就一切功德波罗蜜，不可坏波罗蜜。是诸菩萨摩诃萨般若波罗蜜，诸菩萨摩诃萨行是般若波罗蜜无等等布施，具足无等等檀那波罗蜜，得无等等身，得无等等法，所谓阿耨多罗三藐三菩提，尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜亦如是。世尊本亦复行此般若波罗蜜，具足无等等六波罗蜜，得无等等法，得无等等色，得无等等受、想、行、识，佛转无等等法轮。过去佛亦如是行此般若波罗蜜，具足无等等布施，乃至转无等等法轮。未来世佛亦行此般若波罗蜜，当作无等等布施，乃至当转无等等法轮。以是故，世尊，菩萨摩诃萨欲度一切<a>彼岸</a>，当习行般若波罗蜜。世尊，是行般若波罗蜜菩萨摩诃萨，一切世间天及人、阿修罗应当礼敬供养。&rdquo;</p>
<p style="text-align: left">
	　　佛告众<a>弟子</a>及诸菩萨摩诃萨：&ldquo;如是，如是，诸善男子，是行般若波罗蜜者，一切世间天及人、阿修罗，应当作礼，恭敬供养。何以故？因菩萨来故，出生人道、天道、刹利大姓、婆罗门大姓、居士大家、转轮圣王、四天王天乃至阿迦尼吒天，出生须陀洹乃至阿罗汉、辟支佛、诸佛。因菩萨来故，世间便有饮食、衣服、卧具、房舍、灯烛、摩尼真珠、玻瓈、琉璃、珊瑚、金银等诸宝物生。舍利弗，世间所有乐具&mdash;&mdash;若人中、若天上、若离欲乐，是一切乐具皆由菩萨有。何以故？舍利弗，菩萨摩诃萨行菩萨道时，住六波罗蜜自行布施，亦以布施成就众生，乃至自行般若波罗蜜，亦以般若波罗蜜成就众生。舍利弗，是故菩萨摩诃萨为安乐一切众生故，出现于世。&rdquo;</p>
<p style="text-align: left">
	　　舌相品第六&nbsp;</p>
<p style="text-align: left">
	　　尔时，世尊出舌相遍覆三千<a>大千世界</a>，从其舌相出无数无量色光明，普照十方如恒河沙等诸佛世界。</p>
<p style="text-align: left">
	　　是时，东方如恒河沙等世界中无量无数诸菩萨见是大光明，各各白其佛言：&ldquo;世尊，是谁力故，有是大光明普照诸佛世界？&rdquo;</p>
<p style="text-align: left">
	　　诸佛告诸菩萨言：&ldquo;诸善男子，西方有世界名娑婆，是中有佛名释迦牟尼，是其舌相出大光明，普照东方如恒河沙等诸佛世界。&rdquo;</p>
<p style="text-align: left">
	　　南西北方、四维、上下亦复如是。</p>
<p style="text-align: left">
	　　为诸菩萨摩诃萨说般若波罗蜜故，是时诸菩萨各白其佛言：&ldquo;我欲往供养<a>释迦牟尼佛</a>及诸菩萨摩诃萨，并欲听般若波罗蜜。&rdquo;</p>
<p style="text-align: left">
	　　诸佛告诸菩萨：&ldquo;善男子，汝自知时。&rdquo;</p>
<p style="text-align: left">
	　　是时，诸菩萨摩诃萨持诸供养具无量华盖、幢幡、璎珞、众香、金银、宝华，向<a>娑婆世界</a>诣释迦牟尼佛所。尔时，四天王诸天乃至阿迦尼吒诸天，各持天上天香、末香、泽香、天树香、叶香、天种种莲华青赤红白，向释迦牟尼佛所。是诸菩萨摩诃萨及诸天所散诸华，于三千大千世界虚空中，化成四柱大宝台，种种异色庄严分明。</p>
<p style="text-align: left">
	　　是时，释迦牟尼佛众中有十万亿人，皆从座起，合掌白佛言：&ldquo;世尊，我等于未来世中亦当得如是法，如今释迦牟尼<a>佛弟子</a>侍从大众说法亦尔。&rdquo;</p>
<p style="text-align: left">
	　　是时，佛知善男子至心于一切诸法不生不灭，不出不作，得是法忍。佛便微笑，种种色光从口中出。</p>
<p style="text-align: left">
	　　阿难白佛言：&ldquo;世尊，何因缘故微笑？&rdquo;</p>
<p style="text-align: left">
	　　佛告阿难：&ldquo;是众中十万亿人于诸法中得无生忍。是诸人于未来世，过六十八亿劫当作佛，劫名华积，佛皆号觉华。&rdquo;</p>
<p style="text-align: left">
	　　三假品第七&nbsp;</p>
<p style="text-align: left">
	　　尔时，佛告慧命须菩提：&ldquo;汝当教诸菩萨摩诃萨般若波罗蜜，如诸菩萨摩诃萨所应成就般若波罗蜜。&rdquo;</p>
<p style="text-align: left">
	　　即时，诸菩萨摩诃萨及声闻大弟子、诸天等，作是念：&ldquo;慧命须菩提，自以智慧力，当为诸菩萨摩诃萨说般若波罗蜜耶？为是佛力？&rdquo;</p>
<p style="text-align: left">
	　　慧命须菩提知诸菩萨摩诃萨、大弟子、诸天心所念，语慧命舍利弗：&ldquo;诸佛弟子所说法，所教授，皆是佛力。佛所说法，<a>法相</a>不相违背。是善男子，学是法，得证此法，佛说如灯。舍利弗，一切声闻、辟支佛，实无是力，能为菩萨摩诃萨说般若波罗蜜。&rdquo;</p>
<p style="text-align: left">
	　　尔时，慧命须菩提白佛言：&ldquo;世尊，所说菩萨、菩萨字，何等法名菩萨？世尊，我等不见是法名菩萨，云何教菩萨般若波罗蜜？&rdquo;</p>
<p style="text-align: left">
	　　佛告须菩提：&ldquo;般若波罗蜜亦但有名字，名为般若波罗蜜。菩萨、菩萨字亦但有名字，是名字不在内，不在外，不在中间。</p>
<p style="text-align: left">
	　　&ldquo;须菩提，譬如说我名，和合故有，是我名不生不灭，但以世间名字故说。如众生寿者、命者、生者、养育者、众数人作者、使作者、起者、使起者、受者、使受者、知者、见者等，和合法故有，是诸名不生不灭，但以世间名字故说。般若波罗蜜、菩萨、菩萨字亦如是，皆和合故有，是亦不生不灭，但以世间名字故说。</p>
<p style="text-align: left">
	　　&ldquo;须菩提，譬如身和合故有，是亦不生不灭，但以世间名字故说。须菩提，譬如色、受、想、行、识，亦和合故有，是亦不生不灭，但以世间名字故说。须菩提，般若波罗蜜、菩萨、菩萨字亦如是，皆是和合故有，是亦不生不灭，但以世间名字故说。</p>
<p style="text-align: left">
	　　&ldquo;须菩提，譬如眼和合故有，是亦不生不灭，但以世间名字故说，是眼不在内，不在外，不在中间。耳、鼻、舌、身、意和合故有，是亦不生不灭，但以世间名字故说，色乃至法亦如是。眼界和合故有，是亦不生不灭，但以世间名字故说，乃至意识界亦如是。须菩提，般若波罗蜜、菩萨、菩萨字亦如是，皆和合故有，是亦不生不灭，但以世间名字故说，是名字不在内，不在外，不在中间。</p>
<p style="text-align: left">
	　　&ldquo;须菩提，譬如内身名为头但有名字，项、肩、臂、脊、胁、髀、膞、脚皆和合故有，是法及名字亦不生不灭，但以名字故说，是名字亦不在内，亦不在外，不在中间。须菩提，般若波罗蜜、菩萨、菩萨字亦如是，皆和合故有，但以名字故说，是亦不生不灭，不在内，不在外，不在中间。</p>
<p style="text-align: left">
	　　&ldquo;须菩提，譬如外物草木、枝叶、茎节，如是一切但以名字故说，是法及名字亦不生不灭，非内，非外，非中间住。须菩提，般若波罗蜜、菩萨、菩萨字亦如是，皆和合故有，是法及名字亦不生不灭，非内，非外，非中间住。</p>
<p style="text-align: left">
	　　&ldquo;须菩提，譬如过去诸佛名，和合故有，是亦不生不灭，但以名字故说，是亦非内，非外，非中间住，般若波罗蜜、菩萨、菩萨字亦如是。</p>
<p style="text-align: left">
	　　&ldquo;须菩提，譬如梦、响、影、幻、焰、佛所化皆是和合故有，但以名字说，是法及名字不生不灭，非内，非外，非中间住，般若波罗蜜、菩萨、菩萨字亦如是。</p>
<p style="text-align: left">
	　　&ldquo;如是，须菩提，菩萨摩诃萨行般若波罗蜜，名假施设，受假施设，法假施设，如是应当学。</p>
<p style="text-align: left">
	　　&ldquo;复次，须菩提，菩萨摩诃萨行般若波罗蜜时，不见色名字是常，不见受、想、行、识名字是常；不见色名字无常，不见受、想、行、识名字无常；不见色名字乐，不见色名字苦；不见色名字我，不见色名字<a>无我</a>；不见色名字空，不见色名字无相；不见色名字无作，不见色名字寂灭；不见色名字垢，不见色名字净；不见色名字生，不见色名字灭；不见色名字内，不见色名字外，不见色名字中间住。受、想、行、识亦如是，眼色、眼识、眼触，眼触因缘生诸受，乃至意法、意识、意触，意触因缘生诸受亦如是。何以故？菩萨摩诃萨行般若波罗蜜，般若波罗蜜字、菩萨、菩萨字，有为性中亦不见，无为性中亦不见。菩萨摩诃萨行般若波罗蜜，是法皆不作分别。是菩萨行般若波罗蜜，住不坏法中，修四念处时，不见般若波罗蜜，不见般若波罗蜜字，不见菩萨，不见菩萨字，乃至修十八不共法时，不见般若波罗蜜，不见般若波罗蜜字，不见菩萨，不见菩萨字。菩萨摩诃萨如是行般若波罗蜜时，但知诸法实相。诸法实相者，无垢无净。</p>
<p style="text-align: left">
	　　&ldquo;如是，须菩提，菩萨摩诃萨行般若波罗蜜时，当作是知名字假施设，知假名字已，不著色，不著受、想、行、识，不著眼乃至意，不著色乃至法，不著眼识，乃至不著意识，不著眼触，乃至不著意触，不著眼触因缘生受&mdash;&mdash;若苦、若乐、若不苦不乐，乃至不著意触因缘生受&mdash;&mdash;若苦、若乐、若不苦不乐，不著有为性，不著无为性，不著檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，不著三十二相，不著菩萨身，不著菩萨肉眼，乃至不著佛眼，不著智波罗蜜，不著神通波罗蜜，不著内空，乃至不著无法有法空，不著成就众生，不著净佛国土，不著方便法。何以故？是诸法无著者，无著法，无著处，皆无故。</p>
<p style="text-align: left">
	　　&ldquo;如是，须菩提，菩萨摩诃萨行般若波罗蜜时，不著一切法，便增益檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，入菩萨位，得阿毗跋致地，具足菩萨神通，游一佛国至一佛国成就众生，恭敬尊重赞叹诸佛，为净佛国土，为见诸佛供养，供养之具，善根成就故随意悉得，亦闻诸佛所说法，闻已乃至阿耨多罗三藐三菩提终不忘失，得诸陀罗尼门、诸三昧门。如是，须菩提，菩萨摩诃萨行般若波罗蜜时，当知诸法名假施设。</p>
<p style="text-align: left">
	　　&ldquo;须菩提，于汝意云何？色是菩萨不？受、想、行、识是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;眼、耳、鼻、舌、身、意是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色、声、香、味、触、法是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;眼识乃至意识是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;须菩提，于汝意云何？地种是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;水、火、风、空、识种是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;于须菩提意云何？无明是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;乃至老死是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;于须菩提意云何？离色，离受、想、行、识，乃至离老死是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;须菩提，于汝意云何？色如相是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;乃至老死如相是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;离色如相，乃至离老死如相是菩萨不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　佛告须菩提：&ldquo;汝观何等义，言色非菩萨，乃至老死非菩萨，离色非菩萨，乃至离老死非菩萨，色如相非菩萨，乃至老死如相非菩萨，离色如相非菩萨，乃至离老死如相非菩萨？&rdquo;</p>
<p style="text-align: left">
	　　须菩提言：&ldquo;世尊，众生毕竟不可得，何况当是菩萨？色不可得，何况色、离色、色如、离色如是菩萨？乃至老死不可得，何况老死、离老死、老死如、离老死如是菩萨？&rdquo;</p>
<p style="text-align: left">
	　　佛告须菩提：&ldquo;善哉！善哉！如是，须菩提，菩萨摩诃萨、众生不可得故，般若波罗蜜亦不可得，当作是学。于须菩提意云何？色是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;于须菩提意云何？色常是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识常，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色无常是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识无常，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色乐是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识乐，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色苦是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识苦，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色我是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识我，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色非我是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识非我，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;于须菩提意云何？色空是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识空，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色非空是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识非空，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色相是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识相，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色无相，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识无相，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色作是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识作，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;色无作是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;受、想、行、识无作，是菩萨义不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;乃至老死亦如是。&rdquo;</p>
<p style="text-align: left">
	　　佛告须菩提：&ldquo;汝观何等义，言色非菩萨义，受、想、行、识非菩萨义，乃至色、受、想、行、识无作非菩萨义，乃至老死亦如是？&rdquo;</p>
<p style="text-align: left">
	　　须菩提白佛言：&ldquo;世尊，色毕竟不可得，何况色是菩萨义？受、想、行、识亦如是。世尊，色常毕竟不可得，何况色无常是菩萨义？乃至识亦如是。世尊，色乐毕竟不可得，何况色苦是菩萨义？乃至识亦如是。世尊，色我毕竟不可得，何况色非我是菩萨义？乃至识亦如是。世尊，色有毕竟不可得，何况色空是菩萨义？乃至识亦如是。世尊，色相毕竟不可得，何况色无相是菩萨义？乃至识亦如是。世尊，色作毕竟不可得，何况色无作是菩萨义？乃至识亦如是。&rdquo;</p>
<p style="text-align: left">
	　　佛告须菩提：&ldquo;善哉！善哉！如是，须菩提，菩萨摩诃萨行般若波罗蜜，色义不可得，受、想、行、识义不可得，乃至无作义不可得，当作是学般若波罗蜜。须菩提，汝言我不见是法名菩萨。须菩提，诸法不见诸法，诸法不见法性，法性不见诸法，法性不见地种，地种不见法性，乃至识种不见法性，法性不见识种，法性不见眼色、眼识性，眼色、眼识性不见法性，乃至法性不见意法、意识性，意法、意识性不见法性。须菩提，有为性不见无为性，无为性不见有为性。何以故？离有为不可说无为，离无为不可说有为。</p>
<p style="text-align: left">
	　　&ldquo;如是，须菩提，菩萨摩诃萨行般若波罗蜜，于诸法无所见，是时不惊、不畏、不怖，心亦不没不悔。何以故？是菩萨摩诃萨不见色、受、想、行、识故，不见眼乃至意，不见色乃至法，不见淫怒痴，不见无明乃至老死，不见我乃至知者、见者，不见欲界、色界、无色界，不见声闻心、辟支佛心，不见菩萨，不见菩萨法，不见佛，不见佛法，不见佛道。是菩萨一切法不见故，不惊、不畏、不怖、不没、不悔。&rdquo;</p>
<p style="text-align: left">
	　　须菩提白佛言：&ldquo;世尊，何因缘故，是菩萨心不没不悔？&rdquo;</p>
<p style="text-align: left">
	　　佛告须菩提：&ldquo;菩萨摩诃萨一切心、心数法，不可得，不可见，以是故，菩萨摩诃萨心不没不悔。&rdquo;</p>
<p style="text-align: left">
	　　&ldquo;世尊，云何菩萨心不惊、不畏、不怖？&rdquo;</p>
<p style="text-align: left">
	　　佛告须菩提：&ldquo;是菩萨意及意识，不可得，不可见，以是故，不惊、不畏、不怖。</p>
<p style="text-align: left">
	　　&ldquo;如是，须菩提，菩萨摩诃萨一切法不可得故应行般若波罗蜜。须菩提，菩萨摩诃萨一切行处，不得般若波罗蜜，不得菩萨，不得菩萨名，亦不得菩萨心，即是教菩萨摩诃萨。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>