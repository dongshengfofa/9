<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十一卷 摩诃般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十一卷 摩诃般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十一卷 摩诃般若波罗蜜经</strong></p>
<p style="text-align: left">
	　　魔愁品第六十二</p>
<p style="text-align: left">
	　　尔时，释提桓因白佛言：&ldquo;<a>世尊</a>，是般若波罗蜜甚深难见，无诸忆想分别毕竟离故。世尊，是众生闻是般若波罗蜜，能持读诵说，正忆念，亲近如说行，乃至阿耨多罗三藐三菩提，不杂余心、心数法者，不从小功德来。&rdquo;</p>
<p style="text-align: left">
	　　佛言：&ldquo;如是，如是，闻是深般若波罗蜜，乃至不杂余心、心数法者，不从小功德来。</p>
<p style="text-align: left">
	　　&ldquo;憍尸迦，于汝意云何？若阎浮提众生成就十善道、四禅、四无量心、四无色定，复有善男子、善女人受持深般若波罗蜜，读诵亲近，正忆念，如说行，胜于阎浮提众生成就十善道乃至四无色定百倍、千倍、千万亿倍，乃至算数譬喻所不能及。&rdquo;</p>
<p style="text-align: left">
	　　尔时，有一<a>比丘</a>语释提桓因：&ldquo;憍尸迦，是善男子、善女人行般若波罗蜜功德胜于仁者？&rdquo;</p>
<p style="text-align: left">
	　　释提桓因言：&ldquo;是善男子、善女人一发心胜于我，何况闻是般若波罗蜜，书持读诵，正忆念，如说行！是善男子、善女人行般若波罗蜜，非但胜我，亦胜一切<a>世间</a>天及人、阿修罗；非但胜一切世间天及人、阿修罗，亦胜诸须陀洹、斯陀含、阿那含、阿<a>罗汉</a>、辟支佛；非但胜是须陀洹乃至辟支佛，亦胜<a>菩萨</a>行五波罗蜜远离般若波罗蜜者；非但胜菩萨行五波罗蜜远离般若波罗蜜者，亦胜菩萨行般若波罗蜜无方便力者。</p>
<p style="text-align: left">
	　　&ldquo;是菩萨摩诃萨如说行般若波罗蜜，不断佛种，常见诸佛，疾近道场。菩萨如是行，为欲拔出众生沉没长流者。是菩萨如是学，为不学声闻、辟支佛学。菩萨如是学，四天王天来至菩萨所如是言：&lsquo;善男子，当勤疾学。坐道场成阿耨多罗三藐三菩提时，如过去诸佛所受四钵亦当应受，我当持来奉上菩萨。&rsquo;及诸余天四天王天、三十三天、夜摩天、兜率陀天、化乐天、他化<a>自在</a>天、梵天乃至首陀会天亦当供养，十方诸佛亦常念是菩萨摩诃萨&mdash;&mdash;如说行是深般若波罗蜜者。是菩萨诸所有世间危难勤苦之事永无复有。一切世间有四百四病，是菩萨身中无是诸病，以行深般若波罗蜜故得是现世功德。&rdquo;</p>
<p style="text-align: left">
	　　尔时，阿难作是念：&ldquo;释提桓因自以力说耶？以佛神力说乎？&rdquo;</p>
<p style="text-align: left">
	　　释提桓因知阿难意所念，语阿难言：&ldquo;我之所说皆佛威神。&rdquo;</p>
<p style="text-align: left">
	　　佛告阿难：&ldquo;如是，如是，如释提桓因所说，皆佛威神。阿难，是菩萨摩诃萨习学是深般若波罗蜜时，三千<a>大千世界</a>中诸恶魔皆生狐疑：&lsquo;今是菩萨为当得阿耨多罗三藐三菩提？当中道于实际作证，堕声闻、辟支佛地？&rsquo;</p>
<p style="text-align: left">
	　　&ldquo;复次，阿难，若菩萨摩诃萨不离般若波罗蜜时，魔复大愁毒，如箭入心。是时，魔复放大火风四方俱起，欲令菩萨心没恐怖<a>懈怠</a>，于萨婆若中乃至起一乱念。&rdquo;</p>
<p style="text-align: left">
	　　阿难白佛言：&ldquo;世尊，魔为都娆乱诸菩萨？有不娆乱者？&rdquo;</p>
<p style="text-align: left">
	　　佛告阿难：&ldquo;有娆者，有不娆者。&rdquo;</p>
<p style="text-align: left">
	　　阿难白佛言：&ldquo;世尊，何等菩萨为恶魔所娆？&rdquo;</p>
<p style="text-align: left">
	　　佛言：&ldquo;有菩萨摩诃萨，先世闻是深般若波罗蜜心不信解，如是菩萨魔得其便。</p>
<p style="text-align: left">
	　　&ldquo;复次，阿难，菩萨闻说是深般若波罗蜜时，意疑是般若波罗蜜为实有？为实无？如是菩萨魔得其便。</p>
<p style="text-align: left">
	　　&ldquo;复次，阿难，有菩萨远离善知识，为恶知识所摄故，不闻深般若波罗蜜；不闻故，不知不见不问：云何应行般若波罗蜜？云何应修般若波罗蜜？是菩萨恶魔得其便。</p>
<p style="text-align: left">
	　　&ldquo;复次，阿难，若菩萨远离般若波罗蜜受恶法，是菩萨为恶魔得便。魔作是念：&lsquo;是辈当有伴党，当满我愿。&rsquo;是菩萨自堕二地，亦使他人堕于二地。</p>
<p style="text-align: left">
	　　&ldquo;复次，阿难，若菩萨闻说深般若波罗蜜时，语他人言：&lsquo;是般若波罗蜜甚深，我尚不能得底，汝复用闻用学是般若波罗蜜为？&rsquo;如是菩萨魔得其便。</p>
<p style="text-align: left">
	　　&ldquo;复次，阿难，若菩萨轻余菩萨言：&lsquo;我行般若波罗蜜，行远离空，汝无是功德。&rsquo;是时，恶魔大<a>欢喜</a>踊跃。若有菩萨自恃名姓、多人、知识故轻余行善菩萨，是人无实阿毗跋致行类相貌功德，无是功德故生诸烦恼，但著虚名故轻贱余人言：&lsquo;汝不在如我所得法中。&rsquo;尔时，恶魔作是念：&lsquo;今我境界宫殿不空，增益三恶道。&rsquo;恶魔助其威力，令余人信受其语；信受其语故，受行其经，如说修学；如说修学时，增益诸结使。是诸人心颠倒故，身口意业所作皆受恶报。以是因缘增益三恶道，魔之眷属宫殿益多。阿难，魔见是利故大欢喜踊跃。阿难，若行菩萨道者，与求声闻道家共诤斗，魔作是念：&lsquo;是远离萨婆若。&rsquo;阿难，若菩萨菩萨共诤斗、瞋恚、骂詈，是时恶魔便大欢喜踊跃言：&lsquo;两离萨婆若远。&rsquo;</p>
<p style="text-align: left">
	　　&ldquo;复次，阿难，若未受记菩萨向得记菩萨生恶心、诤斗、骂詈，随起念多少劫若干劫数，若不舍一切种智，然后乃补尔所劫大庄严。&rdquo;</p>
<p style="text-align: left">
	　　阿难白佛言：&ldquo;世尊，是恶心乃经尔所劫数，于其中间宁得出除不？&rdquo;</p>
<p style="text-align: left">
	　　佛言：&ldquo;阿难，我虽说求菩萨道及声闻人得出罪。阿难，若求菩萨道人共诤斗、瞋恚、骂詈、怀恨不悔不舍者，我不说有出，必当更尔所劫数，若不舍一切种智然后乃大庄严。阿难，若是菩萨斗诤、瞋恚、骂詈便自改悔，作是念：&lsquo;我为大失，我当为一切众生下屈，今世后世皆使和解。我当忍受一切众生履践，如桥梁，如聋，如哑，云何以恶语报人？我不应坏是甚深阿耨多罗三藐三菩提心。我得阿耨多罗三藐三菩提时，应当度是一切苦恼众生，云何当起瞋恚？&rsquo;&rdquo;</p>
<p style="text-align: left">
	　　阿难白佛言：&ldquo;世尊，菩萨菩萨共住云何？&rdquo;</p>
<p style="text-align: left">
	　　佛告阿难：&ldquo;菩萨菩萨共住，相视当如世尊，何以故？是菩萨摩诃萨应作是念：&lsquo;是我真伴，共乘一船。彼学我学，所谓檀那波罗蜜乃至一切种智。若是菩萨杂行，离萨婆若心，我不应如是学。若是菩萨不杂行，不离萨婆若心，我亦应如是学。&rsquo;菩萨摩诃萨如是学者，是为同学。&rdquo;</p>
<p style="text-align: left">
	　　等学品第六十三</p>
<p style="text-align: left">
	　　<a>须菩提</a>白佛言：&ldquo;世尊，何等是菩萨摩诃萨等法，菩萨所应学？&rdquo;</p>
<p style="text-align: left">
	　　&ldquo;须菩提，内空是菩萨等法，外空乃至无法有法空是菩萨等法。须菩提，色、色相空，受想行识、识相空，乃至阿耨多罗三藐三菩提、阿耨多罗三藐三菩提相空。须菩提，是名菩萨摩诃萨等法，住是等法得阿耨多罗三藐三菩提。&rdquo;</p>
<p style="text-align: left">
	　　须菩提白佛言：&ldquo;世尊，若菩萨摩诃萨为色尽故学，为学萨婆若；为色离故学，为色灭故学，为学萨婆若；为色不生故学，为学萨婆若；受、想、行、识亦如是，<a>修行</a>四念处乃至十八不共法，尽离、灭、不生故学，为学萨婆若。&rdquo;</p>
<p style="text-align: left">
	　　佛告须菩提：&ldquo;如须菩提所说，为色尽离、灭、不生故学，为学萨婆若；受、想、行、识乃至十八不共法，尽离、灭、不生故学，为学萨婆若。&rdquo;</p>
<p style="text-align: left">
	　　佛告须菩提：&ldquo;于汝意云何？色如，受、想、行、识如，乃至阿耨多罗三藐三菩提如、佛如，是诸如尽灭断不？&rdquo;</p>
<p style="text-align: left">
	　　须菩提言：&ldquo;不也，世尊。&rdquo;</p>
<p style="text-align: left">
	　　佛告须菩提：&ldquo;菩萨摩诃萨如是学如为学萨婆若，是如不作证不灭不断。须菩提，菩萨摩诃萨如是学如为学萨婆若。须菩提，菩萨摩诃萨如是学，为学<a>六波罗蜜</a>，为学四念处乃至十八不共法；若学六波罗蜜乃至十八不共法，为学萨婆若。须菩提，如是学，为尽诸学边；如是学，魔若魔天所不能坏；如是学，直到阿毗跋致地；如是学，为<a>学佛</a>所行道；如是学，为得拥<a>护法</a>，为学大慈大悲，为学净佛国土成就众生。须菩提，如是学，为学三转十二行法轮故；如是学，为学度众生；如是学，为学不断佛种；如是学，为学开<a>甘露</a>门；如是学，为学欲示无为性。须菩提，下劣之人不能作是学。如是学者，为欲拔沉没<a>生死</a>众生。菩萨摩诃萨如是学，终不堕<a>地狱</a>、饿鬼、畜生中，终不生边地，终不生旃陀罗家，终不聋盲、喑哑、拘癖，诸根不缺，眷属成就终不孤穷。菩萨如是学，终不<a>杀生</a>乃至终不邪见；如是学，不作邪命活，不摄恶人及<a>破戒</a>者；如是学，以方便力故不生长寿天。何等是方便力？如般若波罗蜜品中所说，菩萨摩诃萨以方便力故，入四禅、四无量心、四无色定，不随禅、无量、无色定生。须菩提，菩萨如是学，一切法中得清净，所谓净声闻、辟支佛心。&rdquo;</p>
<p style="text-align: left">
	　　须菩提白佛言：&ldquo;世尊，一切法本性清净，云何言菩萨一切法中得清净？&rdquo;</p>
<p style="text-align: left">
	　　佛告须菩提：&ldquo;如是，如是，一切诸法本性清净。若菩萨摩诃萨于是法中，心通达不没即是般若波罗蜜。如是诸法，一切凡夫人不知不见。菩萨摩诃萨为是众生故，行檀那波罗蜜乃至般若波罗蜜，行四念处乃至一切种智。须菩提，菩萨如是学，于一切法中得智、力、无所畏，如是学，为了知一切众生心所趣向。譬如大地，少所处出金银珍宝，须菩提，众生亦如是，少所人能学般若波罗蜜，多堕声闻、辟支佛地。须菩提，譬如少所人受行转轮圣王业，多受行小王业；如是，须菩提，少所众生行般若波罗蜜求一切智，多行声闻、辟支佛道。须菩提，诸菩萨摩诃萨发心求阿耨多罗三藐三菩提中少有如说行，多住声闻、辟支佛地，多有菩萨摩诃萨行般若波罗蜜，无方便力故少所人住阿毗跋致地。须菩提，以是故，菩萨摩诃萨欲在阿毗跋致地，欲在阿毗跋致数中，应当学是深般若波罗蜜。</p>
<p style="text-align: left">
	　　&ldquo;复次，须菩提，菩萨摩诃萨学是般若波罗蜜时，不生悭贪心，不生破戒、瞋恚、懈怠、散乱、愚痴心，不生诸余过失心，不生取色相心、取受想行识相心，不生取四念处相心，乃至不生取阿耨多罗三藐三菩提相心。何以故？是菩萨摩诃萨行是深般若波罗蜜无有法可得，以不可得故，于诸法不生心取相。须菩提，菩萨摩诃萨如是学深般若波罗蜜，总摄诸波罗蜜，令诸波罗蜜增长，诸波罗蜜悉随从。何以故？须菩提，是深般若波罗蜜，诸波罗蜜悉入中。须菩提，譬如我见中悉摄六十二见；如是，须菩提，是深般若波罗蜜悉摄诸波罗蜜。须菩提，譬如人死，命根灭故余根悉随灭；如是，须菩提，菩萨摩诃萨行深般若波罗蜜时，诸波罗蜜悉随从。须菩提，菩萨摩诃萨欲令诸波罗蜜度<a>彼岸</a>，应学深般若波罗蜜。须菩提，菩萨摩诃萨学是深般若波罗蜜者，出一切众生之上。</p>
<p style="text-align: left">
	　　&ldquo;须菩提，于汝意云何？三千大千世界中众生多不？&rdquo;</p>
<p style="text-align: left">
	　　须菩提言：&ldquo;一阎浮提中众生尚多，何况三千大千世界！&rdquo;</p>
<p style="text-align: left">
	　　佛告须菩提：&ldquo;若三千大千世界中众生，一时皆得人身，悉得阿耨多罗三藐三菩提，若有菩萨尽形寿供养尔所佛衣服、饮食、卧具、汤药、资生所须。须菩提，于汝意云何？是人以是因缘故得福德多不？&rdquo;</p>
<p style="text-align: left">
	　　须菩提言：&ldquo;甚多！甚多！&rdquo;</p>
<p style="text-align: left">
	　　佛言：&ldquo;不如是善男子、善女人学般若波罗蜜，如说行，正忆念，得福多。何以故？般若波罗蜜有势力，能令菩萨摩诃萨得阿耨多罗三藐三菩提。须菩提，以是故，菩萨摩诃萨欲出一切众生之上，当学般若波罗蜜；欲为无救护众生作救护，欲与无归依众生作归依，欲与无究竟道众生作究竟道，欲与盲者作目，欲得佛功德，欲作诸佛自在游戏，欲作诸佛师子吼，欲撞击佛钟鼓，欲吹佛贝，欲升佛高座<a>说法</a>，欲断一切众生疑，当学深般若波罗蜜。须菩提，菩萨摩诃萨若学深般若波罗蜜，诸善功德无事不得。&rdquo;</p>
<p style="text-align: left">
	　　须菩提白佛言：&ldquo;世尊，宁复得声闻、辟支佛功德不？&rdquo;</p>
<p style="text-align: left">
	　　佛言：&ldquo;声闻、辟支佛功德皆能得，但不于中住，以智观已直过入菩萨位中。</p>
<p style="text-align: left">
	　　&ldquo;须菩提，菩萨摩诃萨如是学近萨婆若，疾得阿耨多罗三藐三菩提。</p>
<p style="text-align: left">
	　　&ldquo;须菩提，菩萨摩诃萨如是学，为一切世间天及人、阿修罗作<a>福田</a>。</p>
<p style="text-align: left">
	　　&ldquo;须菩提，菩萨摩诃萨如是学，过诸声闻、辟支佛福田之上，疾近萨婆若。</p>
<p style="text-align: left">
	　　&ldquo;须菩提，菩萨摩诃萨如是学，是名不舍不离般若波罗蜜常行般若波罗蜜。</p>
<p style="text-align: left">
	　　&ldquo;须菩提，菩萨摩诃萨如是学深般若波罗蜜，当知是不退转菩萨疾近萨婆若，远离声闻、辟支佛，近阿耨多罗三藐三菩提。</p>
<p style="text-align: left">
	　　&ldquo;须菩提，是菩萨摩诃萨行般若波罗蜜时，若作是念：&lsquo;是般若波罗蜜，我以是般若波罗蜜得一切种智。&rsquo;若如是念，不名行般若波罗蜜。</p>
<p style="text-align: left">
	　　&ldquo;须菩提，若不作是念：是般若波罗蜜，是人有般若波罗蜜，是般若波罗蜜法，是人行是般若波罗蜜得阿耨多罗三藐三菩提。&mdash;&mdash;是名行般若波罗蜜。</p>
<p style="text-align: left">
	　　&ldquo;须菩提，若菩萨作是念：无是般若波罗蜜，无人有是般若波罗蜜，无有行是般若波罗蜜得阿耨多罗三藐三菩提。何以故？一切法如、法性、实际<a>常住</a>故。&mdash;&mdash;如是行，是为菩萨摩诃萨行般若波罗蜜。&rdquo;</p>
<p style="text-align: left">
	　　愿乐<a>随喜</a>品第六十四</p>
<p style="text-align: left">
	　　尔时，释提桓因作是念：&ldquo;菩萨摩诃萨行般若波罗蜜、禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜乃至十八不共法时出一切众生之上，何况得阿耨多罗三藐三菩提时！是诸众生闻是萨婆若信解者，得人中之善利<a>寿命</a>中最，何况发阿耨多罗三藐三菩提意！是众生能发阿耨多罗三藐三菩提意者，其余众生应当愿乐。&rdquo;</p>
<p style="text-align: left">
	　　尔时，释提桓因以天文陀罗华而散佛上，发是言：&ldquo;以是福德，若有求阿耨多罗三藐三菩提者，令此人具足<a>佛法</a>，具足一切智，具足自然法；若求声闻者，令具足声闻法。世尊，若有菩萨发阿耨多罗三藐三菩提意者，我终不生一念令其转还，我亦不生一念令其转还堕声闻、辟支佛地。世尊，我愿诸菩萨倍复精进于阿耨多罗三藐三菩提，见众生生死中种种苦恼，欲利益安乐一切世间天及人、阿修罗，以是心作是愿：&lsquo;我既自度亦当度未度者，我既自脱当脱未脱者，我既安隐当安未安者，我既灭度当使未入灭度者得灭度。&rsquo;</p>
<p style="text-align: left">
	　　&ldquo;世尊，善男子、善女人于初发意菩萨功德，随喜心得几许福德？于久发意菩萨功德，随喜心得几许福德？于阿毗跋致菩萨功德，随喜心得几许福德？于一生补处菩萨功德，随喜心得几许福德？&rdquo;</p>
<p style="text-align: left">
	　　佛告释提桓因言：&ldquo;憍尸迦，四天下国土可称知斤两，是随喜福德不可称量。</p>
<p style="text-align: left">
	　　&ldquo;复次，憍尸迦，是三千大千世界皆可称知斤两，是随喜心福德不可称量。</p>
<p style="text-align: left">
	　　&ldquo;复次，憍尸迦，三千大千世界满中海水，取一发破为百分，以一分发渧取海水可知渧数，是随喜心福德不可数知。&rdquo;</p>
<p style="text-align: left">
	　　释提桓因白佛言：&ldquo;世尊，若众生心不随喜阿耨多罗三藐三菩提者皆是魔眷属，诸心不随喜者从魔中来生。何以故？世尊，是诸发随喜心菩萨，为破魔境界故生，是故欲爱敬三尊者应生随喜心，随喜已应回向阿耨多罗三藐三菩提，以不一不二相故。&rdquo;</p>
<p style="text-align: left">
	　　佛言：&ldquo;如是，如是，憍尸迦，若有人于菩萨心能如是随喜回向者，常值诸佛终不见恶色，终不闻恶声，终不嗅恶香，终不食恶味，终不触恶触，终无不<a>随念</a>，终不远离诸佛，从一佛土至一佛土亲近诸佛种善根。何以故？善男子、善女人为无量阿僧祇初发意菩萨诸善根随喜回向，为无量阿僧祇第二地、第三地乃至第十地、一生补处诸菩萨摩诃萨善根随喜回向阿耨多罗三藐三菩提，以是善根因缘故疾近阿耨多罗三藐三菩提。是诸菩萨得阿耨多罗三藐三菩提已，度无量无边阿僧祇众生。憍尸迦，以是因缘故，善男子、善女人于初发意菩萨善根应随喜回向阿耨多罗三藐三菩提，非心非离心；于久发意阿毗跋致、一生补处善根随喜回向阿耨多罗三藐三菩提，非心非离心。&rdquo;</p>
<p style="text-align: left">
	　　须菩提白佛言：&ldquo;世尊，是心如幻，云何能得阿耨多罗三藐三菩提？&rdquo;</p>
<p style="text-align: left">
	　　佛告须菩提：&ldquo;于汝意云何？汝见是心如幻不？&rdquo;</p>
<p style="text-align: left">
	　　&ldquo;不也，世尊。我不见幻，亦不见心如幻。&rdquo;</p>
<p style="text-align: left">
	　　&ldquo;须菩提，于汝意云何？若无幻，亦<a>无心</a>如幻，汝见是心不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;须菩提，于汝意云何？离幻，离心如幻，汝见更有法得阿耨多罗三藐三菩提不？&rdquo;</p>
<p style="text-align: left">
	　　&ldquo;不也，世尊。我不见离幻、离心如幻更有法得阿耨多罗三藐三菩提。世尊，我不见更有法何等法可说若有若无，是<a>法相</a>毕竟离故，不随有，不堕无。若法毕竟离者，不能得阿耨多罗三藐三菩提；无所有法，亦不应得阿耨多罗三藐三菩提。何以故？世尊，一切法无所有，是中无垢者、无净者。世尊，以是故，般若波罗蜜毕竟离，禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜毕竟离，乃至阿耨多罗三藐三菩提亦毕竟离。若法毕竟离，则不应修，不应坏，行般若波罗蜜亦无有法可得，毕竟离故。世尊，若般若波罗蜜毕竟离者，云何因般若波罗蜜得阿耨多罗三藐三菩提？阿耨多罗三藐三菩提亦毕竟离，二离中云何能有所得？&rdquo;</p>
<p style="text-align: left">
	　　佛告须菩提：&ldquo;善哉！善哉！是般若波罗蜜毕竟离，禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜毕竟离，乃至一切种智毕竟离。须菩提，若般若波罗蜜毕竟离，乃至一切种智毕竟离，以是故能得阿耨多罗三藐三菩提。须菩提，若般若波罗蜜非毕竟离，乃至一切种智非毕竟离，是不名般若波罗蜜，不名禅波罗蜜乃至一切种智。须菩提，若般若波罗蜜毕竟离，乃至一切种智毕竟离。以是故，须菩提，非不因般若波罗蜜得阿耨多罗三藐三菩提，亦不以离得离而得阿耨多罗三藐三菩提非不因般若波罗蜜。&rdquo;</p>
<p style="text-align: left">
	　　须菩提白佛言：&ldquo;世尊，菩萨摩诃萨所行义甚深。&rdquo;</p>
<p style="text-align: left">
	　　佛言：&ldquo;如是，须菩提，菩萨摩诃萨所行义甚深。须菩提，诸菩萨摩诃萨能为难事，所谓行是深义而不证声闻、辟支佛地。&rdquo;</p>
<p style="text-align: left">
	　　须菩提白佛言：&ldquo;世尊，如我从佛闻义，菩萨摩诃萨所行不为难。何以故？是菩萨摩诃萨不得是义可作证，亦不得般若波罗蜜作证，亦无作证者。世尊，若一切法不可得，何等是义可作证？何等是般若波罗蜜作证？何等是作证者，作证已得阿耨多罗三藐三菩提？世尊，是名菩萨摩诃萨无所得行菩萨行，是于一切法皆得明了。</p>
<p style="text-align: left">
	　　&ldquo;世尊，若菩萨摩诃萨闻是法，心不惊、不没、不怖、不畏，是名为行般若波罗蜜。是菩萨摩诃萨行般若波罗蜜时，不见我行般若波罗蜜，亦不见是般若波罗蜜，亦不见我当得阿耨多罗三藐三菩提。何以故？菩萨摩诃萨行般若波罗蜜时，不作是念：&lsquo;声闻、辟支佛地去我远，萨婆若去我近。&rsquo;</p>
<p style="text-align: left">
	　　&ldquo;世尊，譬如<a>虚空</a>不作是念：有法去我远、去我近。何以故？世尊，虚空无分别故。世尊，行般若波罗蜜菩萨亦不作是念：&lsquo;声闻、辟支佛地去我远，萨婆若去我近。&rsquo;何以故？般若波罗蜜中无分别故。</p>
<p style="text-align: left">
	　　&ldquo;世尊，譬如幻人不作是念：&lsquo;幻师去我近，观人去我远。&rsquo;何以故？幻人无分别故。行般若波罗蜜菩萨不作是念：&lsquo;声闻、辟支佛地去我远，萨婆若去我近。&rsquo;</p>
<p style="text-align: left">
	　　&ldquo;世尊，譬如镜中像不作是念：&lsquo;所因者去我近，余者去我远。&rsquo;何以故？像无分别故。行般若波罗蜜菩萨亦不作是念：&lsquo;声闻、辟支佛地去我远，萨婆若去我近。&rsquo;何以故？般若波罗蜜中无分别故。世尊，行般若波罗蜜菩萨无爱无憎。何以故？般若波罗蜜自性不可得故。</p>
<p style="text-align: left">
	　　&ldquo;世尊，譬如佛无爱无憎，行般若波罗蜜菩萨无爱无憎亦如是。何以故？般若波罗蜜中无憎无爱故。</p>
<p style="text-align: left">
	　　&ldquo;世尊，譬如佛一切分别想断，行般若波罗蜜菩萨亦如是，一切分别想断毕竟空故。</p>
<p style="text-align: left">
	　　&ldquo;世尊，譬如佛所化人不作是念：&lsquo;声闻、辟支佛去我远，阿耨多罗三藐三菩提去我近。&rsquo;何以故？佛所化人无分别故。行般若波罗蜜菩萨亦如是，不作是念：&lsquo;声闻、辟支佛去我远，阿耨多罗三藐三菩提去我近。&rsquo;</p>
<p style="text-align: left">
	　　&ldquo;世尊，譬如有所为故作化，所化事无分别。世尊，般若波罗蜜亦如是，有所为事而修是事成就，而般若波罗蜜亦无分别。</p>
<p style="text-align: left">
	　　&ldquo;世尊，譬如工匠若工匠<a>弟子</a>有所为故，作木人若男若女、象马牛羊，是所作亦能有所作，是牛马无分别。世尊，般若波罗蜜亦如是，有所为故说是事成就，而般若波罗蜜亦无分别。&rdquo;</p>
<p style="text-align: left">
	　　<a>舍利弗</a>问须菩提：&ldquo;但般若波罗蜜无分别，禅那波罗蜜乃至檀那波罗蜜亦无分别。&rdquo;</p>
<p style="text-align: left">
	　　须菩提语<a>舍利</a>弗：&ldquo;禅那波罗蜜无分别，乃至檀那波罗蜜亦无分别。&rdquo;</p>
<p style="text-align: left">
	　　舍利弗问须菩提：&ldquo;色无分别，乃至识亦无分别，眼乃至意无分别，色乃至法无分别，眼识触乃至<a>意识</a>触无分别，眼触因缘生受乃至意触因缘生受、四禅、四无量心、四无色定、四念处乃至八圣道分、空无相无作、佛十力、四无所畏、四无碍智、大慈大悲、十八不共法、阿耨多罗三藐三菩提、无为性亦无分别。须菩提，若色无分别乃至无为性无分别，若一切法无分别，云何分别有<a>六道</a>生死&mdash;&mdash;是地狱、是饿鬼、是畜生、是天、是人、是阿修罗？云何分别是须陀洹、斯陀含、阿那含、阿罗汉、辟支佛、诸佛？&rdquo;</p>
<p style="text-align: left">
	　　须菩提报舍利弗：&ldquo;众生颠倒因缘故，造作身口意业，随欲本业报受六道身&mdash;&mdash;地狱、饿鬼、畜生、人、天、阿修罗身。如汝言，云何分别有须陀洹乃至佛道？舍利弗，须陀洹即是无分别故有，须陀洹果亦是无分别故有，乃至阿罗汉、阿<a>罗汉果</a>、辟支佛、辟支佛道、佛、佛道亦是无分别故有。舍利弗，过去诸佛亦是无分别、断分别故有。以是故，舍利弗，当知一切法无有分别，不坏相、诸法如、法性、实际故。舍利弗，如是菩萨摩诃萨应行无分别般若波罗蜜，行无分别般若波罗蜜已，便得无分别阿耨多罗三藐三菩提。&rdquo;</p>
<p style="text-align: left">
	　　度空品第六十五</p>
<p style="text-align: left">
	　　舍利弗语须菩提：&ldquo;菩萨摩诃萨行般若波罗蜜，为行真实法？为行无真实法？&rdquo;</p>
<p style="text-align: left">
	　　须菩提报舍利弗：&ldquo;菩萨摩诃萨行般若波罗蜜，为行无真实法。何以故？是般若波罗蜜无真实，乃至一切种智无真实故。菩萨摩诃萨行般若波罗蜜，无真实不可得，何况真实？乃至行一切种智，无真实法不可得，何况真实法？&rdquo;</p>
<p style="text-align: left">
	　　尔时，欲<a>色界</a>诸天子作是念：&ldquo;诸有善男子、善女人，发阿耨多罗三藐三菩提意，如深般若波罗蜜所说义，行于等法不作实际证，不堕声闻、辟支佛地，应当为作礼。&rdquo;</p>
<p style="text-align: left">
	　　须菩提语诸天子：&ldquo;诸菩萨摩诃萨于等法不证声闻、辟支佛地不为难。诸菩萨摩诃萨大庄严&lsquo;我当度无量无边阿僧祇众生&rsquo;，知众生毕竟不可得而度众生，是乃为难。诸天子，诸菩萨摩诃萨发阿耨多罗三藐三菩提心，作是愿：&lsquo;我当度一切众生。&rsquo;众生实不可得，是人欲度众生如欲度虚空。何以故？虚空离故当知众生亦离，虚空空故当知众生亦空，虚空无坚固当知众生亦无坚固，虚空虚诳当知众生亦虚诳。诸天子，以是因缘故，当知菩萨所作为难，为利益无所有众生故而大庄严，是人为众生结誓，为欲与虚空共斗。是菩萨结誓已，亦不得众生而为众生结誓。何以故？众生离故当知大誓亦离，众生虚诳故当知大誓亦虚诳。若菩萨摩诃萨闻是深法心不惊不没，当知是菩萨摩诃萨行般若波罗蜜。何以故？色离即是众生离，受、想、行、识离即是众生离，色离即是六波罗蜜离，受、想、行、识离即是六波罗蜜离，乃至一切种智离即是六波罗蜜离。若菩萨摩诃萨闻是一切诸法离相，心不惊、不没、不怖、不畏，当知是菩萨摩诃萨行般若波罗蜜。&rdquo;</p>
<p style="text-align: left">
	　　佛告须菩提：&ldquo;何因缘故，菩萨摩诃萨于深般若波罗蜜中心不没？&rdquo;</p>
<p style="text-align: left">
	　　须菩提白佛言：&ldquo;世尊，般若波罗蜜无所有故不没，般若波罗蜜离故不没，般若波罗蜜寂灭故不没。世尊，以是因缘故，菩萨于深般若波罗蜜中心不没。何以故？是菩萨不得没者，不得没事，不得没处，是一切法皆不可得故。世尊，若菩萨摩诃萨闻是法，心不惊、不没、不怖、不畏，当知是菩萨为行般若波罗蜜。何以故？没者、没事、没处，是法皆不可得故。菩萨摩诃萨如是行般若波罗蜜，诸天及释提桓因天、梵天王天及世界主天皆为作礼。&rdquo;</p>
<p style="text-align: left">
	　　佛告须菩提：&ldquo;不但释提桓因、诸天梵王及诸天世界主及诸天，礼是菩萨摩诃萨行般若波罗蜜者，过是上光音天、遍净天、广果天、净居天，皆为是菩萨摩诃萨作礼。须菩提，今现在十方无量诸佛，亦念是行般若波罗蜜菩萨摩诃萨，当知是菩萨为如佛。须菩提，若如恒河沙等国土中众生悉使为魔，是一一魔复化作魔，如恒河沙等魔，是一切魔不能留难菩萨行般若波罗蜜。</p>
<p style="text-align: left">
	　　&ldquo;须菩提，菩萨摩诃萨成就二法魔不能坏。何等二？观一切法空，不舍一切众生。须菩提，菩萨成就此二法，魔不能坏。</p>
<p style="text-align: left">
	　　&ldquo;复次，须菩提，菩萨摩诃萨复有二法成就魔不能坏。何等二？所作如所言，亦为诸佛所念。菩萨成就此二法，魔不能坏。</p>
<p style="text-align: left">
	　　&ldquo;须菩提，菩萨如是行，是诸天皆来到菩萨所，亲近咨问，劝喻安慰，作是言：&lsquo;善男子，汝疾得阿耨多罗三藐三菩提不久。善男子，汝常当行是空、无相、无作行。何以故？善男子，汝行是行，无护众生汝为作护，无依众生为作依，无救众生为作救，无究竟道众生为作究竟道，无归众生为作归，无洲众生为作洲，冥者为作明，盲者为作眼。&rsquo;何以故？是菩萨摩诃萨行般若波罗蜜，十方现在无量阿僧祇诸佛，在大众中说法时，自赞叹称扬是菩萨摩诃萨名姓，言某甲菩萨成就般若波罗蜜功德。须菩提，如我今说法时，自称扬宝相菩萨、尸弃菩萨，复有诸菩萨摩诃萨在阿閦佛国中，行般若波罗蜜净修梵行，我亦称扬是菩萨名姓。须菩提，亦如东方现在诸佛说法时，是中有菩萨摩诃萨净修梵行，佛亦欢喜自称扬赞叹是菩萨，南西北方、四维、上下亦如是。复有菩萨从初发意，欲具足佛道乃至得一切种智，诸佛说法时亦欢喜自称扬赞叹是菩萨。何以故？是诸菩萨摩诃萨所行甚难，不断佛种行。&rdquo;</p>
<p style="text-align: left">
	　　须菩提白佛言：&ldquo;世尊，何等菩萨摩诃萨诸佛说法时自赞叹称扬？&rdquo;</p>
<p style="text-align: left">
	　　佛告须菩提：&ldquo;阿毗跋致菩萨，诸佛说法时自赞叹称扬。&rdquo;</p>
<p style="text-align: left">
	　　须菩提言：&ldquo;何等阿毗跋致菩萨为佛所赞？&rdquo;</p>
<p style="text-align: left">
	　　佛言：&ldquo;如阿閦佛为菩萨时所行所学，诸菩萨亦如是学，是诸阿毗跋致菩萨，诸佛说法时欢喜赞叹。</p>
<p style="text-align: left">
	　　&ldquo;复次，须菩提，有菩萨行般若波罗蜜，信解一切法无生，未得无生忍法；信解一切法空，未得无生忍法；信解一切法虚诳不实、无所有、不坚固，未得无生忍法。须菩提，如是等诸菩萨摩诃萨，诸佛说法时欢喜自赞叹称扬名字。须菩提，若诸菩萨摩诃萨诸佛说法时欢喜自赞叹者，是菩萨灭声闻、辟支佛地，当得阿耨多罗三藐三菩提记。须菩提，若菩萨摩诃萨诸佛说法时欢喜自赞叹者，是菩萨当住阿毗跋致地，住是地已当得萨婆若。</p>
<p style="text-align: left">
	　　&ldquo;复次，须菩提，菩萨摩诃萨闻是深般若波罗蜜，其心明利不疑不悔，作是念：&lsquo;是事如佛所说。&rsquo;是菩萨亦当于阿閦佛及诸菩萨所，广闻是深般若波罗蜜亦信解，信解已如佛所说，当住阿毗跋致地。如是，须菩提，但闻般若波罗蜜得大利益，何况信解！信解已，如说住，如说行，如说住，如说行已，住一切种智中。&rdquo;</p>
<p style="text-align: left">
	　　须菩提白佛言：&ldquo;世尊，若佛说菩萨摩诃萨如所说住，如所说行，住萨婆若。若菩萨摩诃萨无所得法，云何住萨婆若？&rdquo;</p>
<p style="text-align: left">
	　　佛告须菩提：&ldquo;菩萨摩诃萨住诸法如中，住萨婆若。&rdquo;</p>
<p style="text-align: left">
	　　须菩提言：&ldquo;世尊，除如更无法可得，谁住如中？住如中已当得阿耨多罗三藐三菩提，谁住如中当说法？如尚不可得，何况住如得阿耨多罗三藐三菩提？谁住如中而说法？无有是处。&rdquo;</p>
<p style="text-align: left">
	　　佛告须菩提：&ldquo;如汝所言：除如更无法，谁住如中？住如中已当得阿耨多罗三藐三菩提，谁住如中当说法？如尚不可得，何况住如得阿耨多罗三藐三菩提？谁住如中而说法？无有是处。&rdquo;</p>
<p style="text-align: left">
	　　佛言：&ldquo;如是，如是，须菩提，除如更无有法可得，谁住如中？住如中已当得阿耨多罗三藐三菩提，谁住如中当说法？如尚不可得，何况住如得阿耨多罗三藐三菩提？谁住如中而说法？何以故？是如生不可得，灭不可得，住、异不可得。若法生、灭、住、异不可得，是中谁当住如？谁当住如已得阿耨多罗三藐三菩提？谁当住如而说法？无有是处。&rdquo;</p>
<p style="text-align: left">
	　　释提桓因白佛言：&ldquo;世尊，诸菩萨摩诃萨所为甚难，深般若波罗蜜中欲得阿耨多罗三藐三菩提。何以故？世尊，无有如中住者，亦无当得阿耨多罗三藐三菩提者，亦无说法者。菩萨摩诃萨于是处，心不惊、不没、不怖、不畏、不疑、不悔。&rdquo;</p>
<p style="text-align: left">
	　　尔时，须菩提语释提桓因：&ldquo;汝憍尸迦，说菩萨摩诃萨所为甚难，是甚深法中，心不惊、不没、不怖、不畏、不疑、不悔。憍尸迦，诸法空中，谁惊？谁没？谁怖？谁畏？谁疑？谁悔？&rdquo;</p>
<p style="text-align: left">
	　　是时，释提桓因语须菩提：&ldquo;须菩提所说，但为空事无挂碍。譬如仰射空中，箭去无碍。须菩提，说法无碍亦如是。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>