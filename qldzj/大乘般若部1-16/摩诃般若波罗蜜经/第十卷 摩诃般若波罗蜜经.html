<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 摩诃般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 摩诃般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十卷 摩诃般若波罗蜜经</strong></p>
<p style="text-align: left">
	　　宝塔大明品第三十二&nbsp;</p>
<p style="text-align: left">
	　　尔时，佛告释提桓因言：&ldquo;若有善男子、善女人闻是深般若波罗蜜，受持、亲近、读诵、正忆念、不离萨婆若心，两阵战时，是善男子、善女人诵般若波罗蜜故，入军阵中，终不失命，刀箭不伤。何以故？是善男子、善女人长夜行<a>六波罗蜜</a>，自除淫欲刀箭，亦除他人淫欲刀箭；自除瞋恚刀箭，亦除他人瞋恚刀箭；自除愚痴刀箭，亦除他人愚痴刀箭；自除邪见刀箭，亦除他人邪见刀箭；自除缠垢刀箭，亦除他人缠垢刀箭；自除诸结使刀箭，亦除他人结使刀箭。憍尸迦，以是因缘，是善男子、善女人不为刀箭所伤。</p>
<p style="text-align: left">
	　　&ldquo;复次，憍尸迦，是善男子、善女人闻是深般若波罗蜜，受持、亲近、读诵、正忆念、不离萨婆若心，若以毒药熏，若以蛊道，若以火坑，若以深水，若欲刀杀，若与其毒，如是众恶皆不能伤。何以故？是般若波罗蜜是大明咒，是无上明咒。若善男子、善女人于是明咒中学，自不恼身，亦不恼他，亦不两恼。何以故？是善男子、善女人，不得我，不得众生，不得<a>寿命</a>，乃至知者、见者皆不可得，不得色、受、想、行、识，乃至一切种智亦不可得，以不得故，不自恼身，亦不恼他，亦不两恼。学是大明咒故，得阿耨多罗三藐三菩提，观一切众生心随意<a>说法</a>。何以故？过去诸佛学是大明咒得阿耨多罗三藐三菩提，当来诸佛学是大明咒当得阿耨多罗三藐三菩提，今现在诸佛学是大明咒得阿耨多罗三藐三菩提。</p>
<p style="text-align: left">
	　　&ldquo;复次，憍尸迦，般若波罗蜜若有但书写经卷于舍供养，不受不读，不诵不说，不正忆念，是处若人、若非人不能得其便。何以故？是般若波罗蜜为三千<a>大千世界</a>中诸四天王、诸天，乃至阿迦尼吒诸天子，及十方无量阿僧祇世界中诸四天王天，乃至阿迦尼吒诸天所守护故。是般若波罗蜜所止处，诸天皆来供养恭敬、尊重赞叹、<a>礼拜</a>已去。是善男子、善女人但书写般若波罗蜜于舍供养，不受不读，不诵不说，不正忆念，今世得如是功德。譬如若人、若畜生来入菩提树下诸边内外，设有人非人持恶意来，不能得其便。何以故？是处过去诸佛于中得阿耨多罗三藐三菩提，未来诸佛、现在诸佛亦于中得阿耨多罗三藐三菩提，得佛已施一切众生无恐<a>无畏</a>，令无量阿僧祇众生受天上人中福乐，亦令无量阿僧祇众生得须陀洹果，乃至得阿耨多罗三藐三菩提。以般若波罗蜜力故，是处得恭敬礼拜，华香、璎珞、捣香、泽香、幢盖、伎乐供养。&rdquo;</p>
<p style="text-align: left">
	　　释提桓因白佛言：&ldquo;<a>世尊</a>，若善男子、善女人书写般若波罗蜜，华香、璎珞乃至伎乐供养；若有人佛般<a>涅槃</a>后，若供养<a>舍利</a>，若起塔供养恭敬、尊重赞叹，华香、璎珞乃至伎乐供养。是二何者得福多？&rdquo;</p>
<p style="text-align: left">
	　　佛告释提桓因：&ldquo;我还问汝，随汝意答我。于汝意云何？如佛得一切种智，及得是身，从何道学得是一切种智得是身？&rdquo;</p>
<p style="text-align: left">
	　　释提桓因白佛言：&ldquo;佛从般若波罗蜜中，学得一切种智及相好身。&rdquo;</p>
<p style="text-align: left">
	　　佛告释提桓因言：&ldquo;如是，如是，憍尸迦，佛从般若波罗蜜中，学得一切种智。憍尸迦，不以相好身名为佛，得一切种智故名为佛。憍尸迦，是佛一切种智，从般若波罗蜜中生。以是故，憍尸迦，是佛身一切种智所依处，佛因是身得一切种智。善男子，当作是思惟，是身一切种智所依处，是故我涅槃后舍利当得供养。</p>
<p style="text-align: left">
	　　&ldquo;复次，憍尸迦，善男子、善女人若闻是般若波罗蜜，书写、受持、亲近、读诵、正忆念，华香、璎珞、捣香、泽香、幢盖、伎乐，恭敬供养，尊重赞叹，是善男子、善女人则为供养一切种智。以是故，憍尸迦，若有善男子、善女人书是般若波罗蜜，若受持、亲近、读诵说、正忆念、恭敬、尊重赞叹、华香、璎珞乃至伎乐供养；若复有善男子、善女人，佛般涅槃后供养舍利起塔，香华乃至伎乐恭敬、尊重赞叹。若有善男子、善女人书持是般若波罗蜜恭敬、尊重赞叹、华香、璎珞乃至伎乐供养，是人得福多。何以故？是般若波罗蜜中生五波罗蜜，生内空乃至无法有法空、四念处乃至十八不共法；一切三昧、一切<a>禅定</a>、一切陀罗尼门，皆从般若波罗蜜中生；成就众生，净佛国土，皆从般若波罗蜜中生；<a>菩萨</a>家成就、色成就、资生之物成就、眷属成就、大慈大悲成就，皆从般若波罗蜜中生；刹利大姓、<a>婆罗门</a>大姓、<a>居士</a>大家，皆从般若波罗蜜中生；四天王天乃至阿迦尼吒天，须陀洹乃至阿<a>罗汉</a>、辟支佛，诸菩萨摩诃萨、诸佛、诸佛一切种智，皆从般若波罗蜜中生。&rdquo;</p>
<p style="text-align: left">
	　　尔时，释提桓因白佛言：&ldquo;世尊，阎浮提人不供养是般若波罗蜜，不恭敬，不尊重，不赞叹，为不知供养多所利益耶？&rdquo;</p>
<p style="text-align: left">
	　　佛告释提桓因言：&ldquo;憍尸迦，于汝意云何？阎浮提中几所人，信佛不坏？信法、信僧不坏？几所人于佛无疑？于法无疑？于僧无疑？几所人于佛决了？于法、于僧决了？&rdquo;</p>
<p style="text-align: left">
	　　释提桓因白佛言：&ldquo;世尊，阎浮提人于<a>佛法</a>僧得不坏信少，于佛法僧无疑决了亦少。&rdquo;</p>
<p style="text-align: left">
	　　&ldquo;憍尸迦，于汝意云何？阎浮提几所人，得三十七品、三<a>解脱</a>门、八背舍、九次第定、四无碍智、六<a>神通</a>？阎浮提几所人，断三结故得须陀洹道？几所人断三结，亦淫瞋痴薄故得斯陀含道？几所人断五下分结得阿那含道？几所人断五上分结故得阿罗汉道？阎浮提几所人求辟支佛？几所人发阿耨多罗三藐三菩提心？&rdquo;</p>
<p style="text-align: left">
	　　释提桓因白佛言：&ldquo;世尊，阎浮提中少所人得三十七品，乃至少所人发阿耨多罗三藐三菩提心。&rdquo;</p>
<p style="text-align: left">
	　　佛告释提桓因言：&ldquo;如是，如是，憍尸迦，少所人信佛不坏、信法不坏、信僧不坏，少所人于佛无疑、于法无疑、于僧无疑，少所人于佛决了、于法决了、于僧决了。憍尸迦，亦少所人得三十七品、三解脱门、八背舍、九次第定、四无碍智、六神通。憍尸迦，亦少所人断三结得须陀洹、断三结亦淫瞋痴薄得斯陀含、断五下分结得阿那含、断五上分结得阿罗汉，少所人求辟支佛，于是中亦少所人发阿耨多罗三藐三菩提心，于发心中亦少所人行菩萨道。何以故？是众生前世不见佛、不闻法、不供养<a>比丘</a>僧，不布施、不持戒、不忍辱、不精进、不禅定、不智慧，不闻内空、外空乃至无法有法空，亦不闻不修四念处乃至十八不共法，亦不闻不修诸三昧门、诸陀罗尼门，亦不修一切智、一切种智。憍尸迦，以是因缘故，当知少所众生信佛不坏、信法不坏、信僧不坏，乃至少所众生求辟支佛道，于是中少所众生发阿耨多罗三藐三菩提心，于发心中少所众生行菩萨道，于是中亦少所众生得阿耨多罗三藐三菩提。</p>
<p style="text-align: left">
	　　&ldquo;憍尸迦，我以佛眼见东方无量阿僧祇众生，发心行阿耨多罗三藐三菩提行菩萨道，是众生远离般若波罗蜜方便力故，若一、若二住阿毗跋致地，多堕声闻、辟支佛地，南西北方、四维、上下亦复如是。以是故，憍尸迦，善男子、善女人发心求阿耨多罗三藐三菩提者，应闻般若波罗蜜，应受持、亲近、读诵说、正忆念，受持、亲近、读诵说、正忆念已，当书经卷恭敬供养、尊重赞叹，华香、璎珞乃至伎乐。诸余善法入般若波罗蜜中者，亦应闻受持乃至正忆念。何等是诸余善法？所谓檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜，内空、外空乃至无法有法空，诸三昧门，诸陀罗尼门，四念处乃至十八不共法、大慈大悲。如是等无量诸善法，皆入般若波罗蜜中，是亦应闻受持乃至正忆念。何以故？是善男子、善女人当如是念：&lsquo;佛本为菩萨时，如是行，如是学，所谓般若波罗蜜、禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜，内空乃至无法有法空，诸三昧门，诸陀罗尼门，四念处乃至十八不共法、大慈大悲。如是等无量诸佛法，我等亦应随学。何以故？般若波罗蜜是我等所尊，禅那波罗蜜乃至无量诸余善法亦是我等所尊。此是诸佛法印，诸辟支佛、阿罗汉、阿那含、斯陀含、须陀洹法印。诸佛学是般若波罗蜜乃至一切种智得度<a>彼岸</a>，诸辟支佛、阿罗汉、阿那含、斯陀含、须陀洹亦学是般若波罗蜜乃至一切智得度彼岸。&rsquo;以是故，憍尸迦，若善男子、善女人，若佛在世，若般涅槃后，应依止般若波罗蜜、禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜，乃至一切种智亦应依止。何以故？是般若波罗蜜乃至一切种智，是诸声闻、辟支佛、菩萨摩诃萨及一切<a>世间</a>天、人、阿修罗所可依止。</p>
<p style="text-align: left">
	　　&ldquo;憍尸迦，若有善男子、善女人，佛般涅槃后为供养佛故，作七宝塔高一由旬，天香、天华、天璎珞、天捣香、天泽香、天衣、天幢盖、天伎乐供养，恭敬尊重赞叹。憍尸迦，于汝意云何？是善男子、善女人从是因缘，得福多不？&rdquo;</p>
<p style="text-align: left">
	　　释提桓因言：&ldquo;世尊，甚多，甚多。&rdquo;</p>
<p style="text-align: left">
	　　佛言：&ldquo;不如是善男子、善女人闻是般若波罗蜜，书写、受持、亲近、正忆念、不离萨婆若心，亦恭敬尊重赞叹，若华香、璎珞、捣香、泽香、幢盖、伎乐供养，是善男子、善女人福德多。&rdquo;</p>
<p style="text-align: left">
	　　佛告憍尸迦：&ldquo;置一七宝塔，若善男子、善女人供养佛故，佛般涅槃后满阎浮提起七宝塔，皆高一由旬，恭敬尊重赞叹，香华、璎珞、幢盖、伎乐供养。憍尸迦，于汝意云何？是善男子、善女人得福多不？&rdquo;</p>
<p style="text-align: left">
	　　释提桓因言：&ldquo;世尊，其福甚多。&rdquo;</p>
<p style="text-align: left">
	　　佛言：&ldquo;不如是善男子、善女人如前供养般若波罗蜜，其福多。</p>
<p style="text-align: left">
	　　&ldquo;憍尸迦，复置一阎浮提满中七宝塔，有善男子、善女人供养佛故，佛般涅槃后满四天下起七宝塔，皆高一由旬，供养如前。憍尸迦，于汝意云何？是善男子、善女人其福多不？&rdquo;</p>
<p style="text-align: left">
	　　释提桓因言：&ldquo;甚多，甚多。&rdquo;</p>
<p style="text-align: left">
	　　佛言：&ldquo;不如是善男子、善女人书持般若波罗蜜，恭敬尊重赞叹，华香乃至伎乐供养，其福甚多。</p>
<p style="text-align: left">
	　　&ldquo;憍尸迦，复置四天下满中七宝塔，若有善男子、善女人供养佛故，佛般涅槃后满小千国土起七宝塔，皆高一由旬，供养如前。憍尸迦，于汝意云何？是善男子、善女人其福多不？&rdquo;</p>
<p style="text-align: left">
	　　释提桓因言：&ldquo;甚多。&rdquo;</p>
<p style="text-align: left">
	　　佛言：&ldquo;不如是善男子、善女人书是般若波罗蜜，受持恭敬，尊重赞叹，华香乃至伎乐供养，其福甚多。</p>
<p style="text-align: left">
	　　&ldquo;憍尸迦，复置小千国土满中七宝塔，若有善男子、善女人供养佛故，佛般涅槃后满二千中国土起七宝塔，皆高一由旬，供养如前故，不如供养般若波罗蜜，其福甚多。复置二千中国土七宝塔，若有善男子、善女人供养佛故，佛般涅槃后三千大千国土中起七宝塔，皆高一由旬，尽形寿供养天华、天香、天璎珞，乃至天伎乐供养。于汝意云何？是善男子、善女人得福多不？&rdquo;</p>
<p style="text-align: left">
	　　释提桓因言：&ldquo;世尊，甚多，甚多。&rdquo;</p>
<p style="text-align: left">
	　　佛言：&ldquo;不如是善男子、善女人书是般若波罗蜜，受持恭敬，尊重赞叹，香华乃至伎乐供养，其福甚多。</p>
<p style="text-align: left">
	　　&ldquo;复置三千大千国土中七宝塔，若三千大千国土中众生，一一众生供养佛故，佛般涅槃后各起七宝塔，恭敬尊重赞叹，华香乃至伎乐供养；若有善男子、善女人书持般若波罗蜜，乃至正忆念不离萨婆若心，亦恭敬尊重赞叹，华香、璎珞乃至伎乐供养，是人得福甚多。&rdquo;</p>
<p style="text-align: left">
	　　释提桓因白佛言：&ldquo;如是，如是，世尊，若人供养恭敬尊重赞叹是般若波罗蜜，则为供养过去、未来、现在诸佛。世尊，若十方如恒河沙等国土中众生，一一众生供养佛故，佛般涅槃后各起七宝塔高一由旬，是人若一劫若减一劫，恭敬尊重赞叹，华香乃至伎乐供养。世尊，是善男子、善女人得福多不？&rdquo;</p>
<p style="text-align: left">
	　　佛言：&ldquo;甚多。&rdquo;</p>
<p style="text-align: left">
	　　释提桓因言：&ldquo;若有善男子、善女人书持是般若波罗蜜，乃至正忆念，亦恭敬尊重赞叹，华香乃至伎乐供养，其福大多。何以故？世尊，一切善法皆入般若波罗蜜中，所谓十善道、四禅、四无量心、四无色定、三十七品，三解脱门&mdash;&mdash;空、无相、无作，<a>四谛</a>&mdash;&mdash;苦谛、集谛、灭谛、道谛，六神通、八背舍、九次第定，檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，内空乃至无法有法空，诸三昧门，诸陀罗尼门，佛十力、四无所畏、四无碍智、大慈大悲、十八不共法，一切智、道种智、一切种智。世尊，是名一切诸佛法印。是法中一切声闻及辟支佛，过去、未来、现在诸佛学是法得度彼岸。&rdquo;</p>
<p style="text-align: left">
	　　述成品第三十三&nbsp;</p>
<p style="text-align: left">
	　　尔时，佛告释提桓因言：&ldquo;如是，如是，憍尸迦，是诸善男子、善女人书持是般若波罗蜜经卷，受学、亲近、读诵说、正忆念，加复供养华香、璎珞、捣香、泽香、幢盖、伎乐，当得无量无数不可思议不可称量无边福德。何以故？诸佛一切智、一切种智，皆从般若波罗蜜中生；诸菩萨摩诃萨禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜，皆从般若波罗蜜中生；内空乃至无法有法空，四念处乃至十八不共法，皆从般若波罗蜜中生；诸佛五眼，皆从般若波罗蜜中生；成就众生净佛国土，道种智、一切种智、诸佛法，皆从般若波罗蜜中生；声闻乘、辟支佛乘、佛乘，皆从般若波罗蜜中生。以是故，憍尸迦，善男子、善女人书持是般若波罗蜜经卷，亲近、读诵说、正忆念，加复供养华香乃至伎乐，过出前供养七宝塔，百分、千分、万分、百千万分不及一，乃至算数譬喻所不能及。何以故？憍尸迦，若般若波罗蜜在于世者，佛宝、法宝、比丘僧宝终不灭；若般若波罗蜜在于世者，十善道、四禅、四无量心、四无色定、檀那波罗蜜乃至般若波罗蜜、四念处乃至十八不共法、一切智、一切种智皆现于世；若般若波罗蜜在于世者，世间便有刹利大姓、婆罗门大姓、居士大家、四天王天乃至阿迦尼吒诸天、须陀洹果乃至阿<a>罗汉果</a>、辟支佛道、菩萨摩诃萨、无上佛道转法轮，成就众生净佛国土。&rdquo;</p>
<p style="text-align: left">
	　　劝持品第三十四&nbsp;</p>
<p style="text-align: left">
	　　尔时，三千大千国土所有四天王天，乃至阿迦尼吒天，语释提桓因诸天言：&ldquo;应受是般若波罗蜜，应持，应亲近，应读诵说、正忆念。何以故？受持般若波罗蜜乃至正忆念故，一切所修集善法当具足满，增益诸天众，减损阿修罗。诸天子受持般若波罗蜜乃至正忆念故，佛种不断，法种、僧种不断；佛种、法种、僧种不断故，便有檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜皆现于世，四念处乃至十八不共法、菩萨道皆现于世，须陀洹果、斯陀含果、阿那含果、阿罗汉果、辟支佛道、佛道，须陀洹乃至佛皆现于世。&rdquo;</p>
<p style="text-align: left">
	　　尔时，佛告释提桓因言：&ldquo;憍尸迦，汝当受是般若波罗蜜，持读、诵说、正忆念。何以故？若诸阿修罗生心，欲与三十三天共斗，憍尸迦，汝尔时当诵念般若波罗蜜，诸阿修罗恶心即灭更不复生。憍尸迦，若诸天子、天女五死相现时，当堕不如意处，汝当于其前诵读般若波罗蜜，是诸天子、天女闻般若波罗蜜功德故，还生本处。何以故？闻般若波罗蜜有大利益故。</p>
<p style="text-align: left">
	　　&ldquo;复次，憍尸迦，若有善男子、善女人，若诸天子、天女，闻是般若波罗蜜经耳，是功德故渐当得阿耨多罗三藐三菩提。何以故？憍尸迦，过去诸佛及<a>弟子</a>皆学是般若波罗蜜，得阿耨多罗三藐三菩提入无余涅槃。憍尸迦，未来世诸佛、今现在十方诸佛及弟子，皆学是般若波罗蜜，得阿耨多罗三藐三菩提入无余涅槃。何以故？憍尸迦，是般若波罗蜜摄一切善法&mdash;&mdash;若声闻法、若辟支佛法、若菩萨法、若佛法。&rdquo;</p>
<p style="text-align: left">
	　　释提桓因白佛言：&ldquo;世尊，般若波罗蜜是大明咒、无上明咒、无等等明咒。何以故？世尊，是般若波罗蜜能除一切不善，能与一切善法。&rdquo;</p>
<p style="text-align: left">
	　　佛语释提桓因言：&ldquo;如是，如是，憍尸迦，般若波罗蜜是大明咒、无上明咒、无等等明咒。何以故？憍尸迦，过去诸佛因是明咒故得阿耨多罗三藐三菩提，未来世诸佛、今现在十方诸佛亦因是明咒得阿耨多罗三藐三菩提。因是明咒故，世间便有十善道，便有四禅、四无量心、四无色定，便有檀那波罗蜜乃至般若波罗蜜、四念处乃至十八不共法，便有法性如、<a>法相</a>、法住、法位、实际，便有五眼、须陀洹果乃至阿罗汉果、辟支佛道、一切智、一切种智。</p>
<p style="text-align: left">
	　　&ldquo;憍尸迦，菩萨摩诃萨因缘故，十善出于世间，四禅、四无量心乃至一切种智、须陀洹乃至诸佛出于世间。譬如月满照明，星宿亦能照明，如是，憍尸迦，一切世间善法、<a>正法</a>、十善乃至一切种智，若诸佛不出时皆从菩萨生。是菩萨摩诃萨方便力，皆从般若波罗蜜生。是菩萨摩诃萨以是方便力，行檀那波罗蜜乃至禅那波罗蜜、内空乃至无法有法空、四念处乃至十八不共法不证声闻、辟支佛地，亦能成就众生净佛国土，寿命成就、国土成就、菩萨眷属成就、得一切种智皆从般若波罗蜜生。</p>
<p style="text-align: left">
	　　&ldquo;复次，憍尸迦，若善男子、善女人闻般若波罗蜜，受持亲近乃至正忆念，是人当得今世、后世功德成就。&rdquo;</p>
<p style="text-align: left">
	　　释提桓因白佛言：&ldquo;世尊，何等是善男子、善女人受持般若波罗蜜，乃至正忆念得今世功德？&rdquo;</p>
<p style="text-align: left">
	　　佛告释提桓因言：&ldquo;若有善男子、善女人受持般若波罗蜜，乃至正忆念，终不中毒死，兵刃不伤，水火不害，乃至四百四病所不能中，除其<a>宿命</a>业报。</p>
<p style="text-align: left">
	　　&ldquo;复次，憍尸迦，若有官事起，是善男子、善女人读诵是般若波罗蜜故，往至官所无能谴责者。何以故？是般若波罗蜜威力故。若善男子、善女人诵读是般若波罗蜜，到王所若太子、大臣所，王及太子、大臣皆<a>欢喜</a>问讯和意共语。何以故？是诸善男子、善女人常有慈悲喜舍心向众生故。憍尸迦，若善男子、善女人受持般若波罗蜜乃至正忆念，得如是等种种今世功德。</p>
<p style="text-align: left">
	　　&ldquo;憍尸迦，何等是善男子、善女人得后世功德？是善男子、善女人终不离十善道、四禅、四无量心、四无色定、六波罗蜜、四念处乃至十八不共法，是人终不堕三恶道受身貌具，终不生贫穷、下贱、工师、除厕人、担死人家，常得三十二相，常得化生生诸现在佛国，终不离菩萨神通，若欲从一佛国至一佛国，供养诸佛听诸佛法，即得随意所游佛国，能成就众生净佛国土，渐得阿耨多罗三藐三菩提。憍尸迦，是名后世功德。</p>
<p style="text-align: left">
	　　&ldquo;以是故，憍尸迦，善男子、善女人应当受持是般若波罗蜜，亲近、读诵说、正忆念，华香乃至伎乐供养，常不离萨婆若心。是善男子、善女人乃至阿耨多罗三藐三菩提，得今世、后世功德成就。&rdquo;</p>
<p style="text-align: left">
	　　遣异品第三十五&nbsp;</p>
<p style="text-align: left">
	　　尔时，诸外道异学梵志来向佛所欲求佛短。是时，释提桓因心念：&ldquo;是诸外道梵志来向佛所欲求佛短，我今当诵念从佛所受般若波罗蜜，是诸外道梵志等，终不能中道作碍断说般若波罗蜜。&rdquo;释提桓因作是念已，即诵般若波罗蜜。是时，诸外道梵志遥绕佛复道还去。</p>
<p style="text-align: left">
	　　时，<a>舍利弗</a>心念：&ldquo;是中何因缘，诸外道梵志遥绕佛复道还去？&rdquo;</p>
<p style="text-align: left">
	　　佛知舍利弗心念，告舍利弗：&ldquo;是释提桓因诵念般若波罗蜜，以是因缘故，诸外道梵志遥绕佛复道还去。舍利弗，是诸外道梵志我不见一念善心，是诸外道梵志持恶心来欲索佛短。</p>
<p style="text-align: left">
	　　&ldquo;舍利弗，我不见说般若波罗蜜时，一切世间若天、若魔、若梵、若<a>沙门</a>众、婆罗门众中，有持恶意来能得短者。何以故？舍利弗，是三千大千国土中，诸四天王天乃至阿迦尼吒天，诸声闻、辟支佛，诸菩萨摩诃萨，守护是般若波罗蜜。所以者何？是诸<a>天人</a>皆从般若波罗蜜中生故。</p>
<p style="text-align: left">
	　　&ldquo;复次，舍利弗，十方如恒河沙等国土中，诸佛及声闻、辟支佛、菩萨摩诃萨，诸天龙鬼神等，皆守护是般若波罗蜜。所以者何？是诸佛等皆从般若波罗蜜中生故。&rdquo;</p>
<p style="text-align: left">
	　　尔时，恶魔心念：&ldquo;今佛四众现前集会，亦有欲界、<a>色界</a>诸天子，是中必有菩萨摩诃萨受记当得阿耨多罗三藐三菩提，我宁可至佛所破坏其意。&rdquo;是时，恶魔化作四种兵来至佛所。</p>
<p style="text-align: left">
	　　尔时，释提桓因心念：&ldquo;是四种兵或是恶魔化作欲来向佛。何以故？是四种兵严饰，频婆娑罗王四种兵所不类，波斯匿王四种兵所不类，诸释子四种兵所不类，诸梨昌四种兵皆所不类，此是恶魔化作四种兵。是恶魔长夜索佛便欲恼众生，我宁可诵念般若波罗蜜。&rdquo;释提桓因即时诵念般若波罗蜜，恶魔闻其所诵渐渐复道还去。</p>
<p style="text-align: left">
	　　尔时，会中四天王诸天子，乃至阿迦尼吒诸天子，化作天华于<a>虚空</a>中而散佛上，作是言：&ldquo;世尊，愿令般若波罗蜜久住阎浮提。所以者何？阎浮提人受持般若波罗蜜随所住时，佛宝亦住不灭，法宝、僧宝亦住不灭。&rdquo;</p>
<p style="text-align: left">
	　　尔时，十方如恒河沙等世界中，诸天亦皆散华，作是言：&ldquo;世尊，愿令般若波罗蜜久住阎浮提。若般若波罗蜜久住，佛法僧亦当久住，亦分别知菩萨摩诃萨道。复次，所在住处，善男子、善女人有书持般若波罗蜜经卷，是处则为照明，已离诸冥。&rdquo;</p>
<p style="text-align: left">
	　　佛告释提桓因等诸天子：&ldquo;如是，如是，憍尸迦及诸天子，阎浮提人受持般若波罗蜜随所住时，佛宝如是住，法宝、僧宝亦如是住；乃至在所住处，善男子、善女人有书持般若波罗蜜经卷，是处则为照明，已离诸冥。&rdquo;</p>
<p style="text-align: left">
	　　尔时，诸天子化作天华散佛上，作是言：&ldquo;世尊，若有善男子、善女人受持般若波罗蜜，乃至正忆念，魔若魔民不能得其便。世尊，我等亦当拥护是善男子、善女人。何以故？若善男子、善女人受持般若波罗蜜乃至正忆念，我等视是人如佛若次佛。&rdquo;</p>
<p style="text-align: left">
	　　是时，释提桓因白佛言：&ldquo;世尊，善男子、善女人受持般若波罗蜜乃至正忆念者，当知是人先世于佛所作功德多，亲近供养诸佛，为善知识所护。世尊，诸佛一切智应当从般若波罗蜜中求，般若波罗蜜亦当从一切智中求。所以者何？般若波罗蜜不异一切智，一切智不异般若波罗蜜，般若波罗蜜、一切智不二不别。是故我等视是人，即是佛若次佛。&rdquo;</p>
<p style="text-align: left">
	　　佛告释提桓因言：&ldquo;如是，如是，憍尸迦，诸佛一切智即是般若波罗蜜，般若波罗蜜即是一切智。何以故？憍尸迦，诸佛一切智皆从般若波罗蜜中生，般若波罗蜜不异一切智，一切智不异般若波罗蜜，般若波罗蜜、一切智不二不别。&rdquo;</p>
<p style="text-align: left">
	　　阿难称誉品第三十六&nbsp;</p>
<p style="text-align: left">
	　　尔时，慧命阿难白佛言：&ldquo;世尊，何以不称誉檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜乃至十八不共法，但称誉般若波罗蜜？&rdquo;</p>
<p style="text-align: left">
	　　佛告阿难：&ldquo;般若波罗蜜于五波罗蜜乃至十八不共法为尊导。阿难，于汝意云何？不回向萨婆若布施，得称檀那波罗蜜不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;不回向萨婆若，尸罗、羼提、毗梨耶、禅那、智慧是般若波罗蜜不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;以是故知，般若波罗蜜于五波罗蜜乃至十八不共法为尊导，是故称誉。&rdquo;</p>
<p style="text-align: left">
	　　阿难白佛言：&ldquo;世尊，云何布施回向萨婆若作檀那波罗蜜，乃至作般若波罗蜜？&rdquo;</p>
<p style="text-align: left">
	　　佛告阿难：&ldquo;以无二法布施回向萨婆若，是名檀那波罗蜜；以不生不可得故，回向萨婆若布施，是名檀那波罗蜜。乃至以无二法智慧回向萨婆若，是名般若波罗蜜；以不生不可得故，回向萨婆若智慧，是名般若波罗蜜。&rdquo;</p>
<p style="text-align: left">
	　　阿难白佛言：&ldquo;世尊，云何以不二法回向萨婆若布施，是名檀那波罗蜜？乃至以不二法回向萨婆若智慧，是名般若波罗蜜？&rdquo;</p>
<p style="text-align: left">
	　　佛告阿难：&ldquo;以色不二法故，受、想、行、识不二法故，乃至阿耨多罗三藐三菩提不二法故。&rdquo;</p>
<p style="text-align: left">
	　　&ldquo;世尊，云何色不二法乃至阿耨多罗三藐三菩提不二法？&rdquo;</p>
<p style="text-align: left">
	　　佛言：&ldquo;色、色相空。何以故？檀那波罗蜜、色不二不别，乃至阿耨多罗三藐三菩提、檀那波罗蜜不二不别，五波罗蜜亦如是。以是故，阿难，但称誉般若波罗蜜，于五波罗蜜乃至一切种智为尊导。</p>
<p style="text-align: left">
	　　&ldquo;阿难，譬如大地，以种散中得因缘和合便生，是诸种子依地而生。如是，阿难，五波罗蜜依般若波罗蜜得生，四念处乃至一切种智亦依般若波罗蜜得生。以是故，阿难，般若波罗蜜于五波罗蜜乃至十八不共法为尊导。&rdquo;</p>
<p style="text-align: left">
	　　尔时，释提桓因白佛言：&ldquo;世尊，佛说善男子、善女人受持般若波罗蜜乃至正忆念者功德未尽。何以故？受持般若波罗蜜，乃至正忆念，则受三世诸佛无上道。所以者何？欲得萨婆若当从般若波罗蜜中求，欲得般若波罗蜜当从萨婆若中求。世尊，受持般若波罗蜜乃至正忆念故，十善道现于世间，四禅、四无量心、四无色定乃至十八不共法现于世间；受持般若波罗蜜乃至正忆念故，世间便有刹利大姓、婆罗门大姓、居士大家、四天王天乃至阿迦尼吒诸天；受持般若波罗蜜乃至正忆念故，便有须陀洹乃至阿罗汉、辟支佛、菩萨摩诃萨；受持般若波罗蜜乃至正忆念故，诸佛出于世间。&rdquo;</p>
<p style="text-align: left">
	　　尔时，佛告释提桓因言：&ldquo;憍尸迦，善男子、善女人受持般若波罗蜜乃至正忆念，我不说但有尔所功德。何以故？憍尸迦，是善男子、善女人受持般若波罗蜜，乃至正忆念不离萨婆若心，无量戒众成就，定众、慧众、解脱众、解脱知见众成就。</p>
<p style="text-align: left">
	　　&ldquo;复次，憍尸迦，是善男子、善女人能受持般若波罗蜜，乃至正忆念不离萨婆若心，当知是人为如佛。</p>
<p style="text-align: left">
	　　&ldquo;复次，憍尸迦，一切声闻、辟支佛，所有戒众、定众、智众、解脱众、解脱知见众，不及是善男子、善女人戒众乃至解脱知见众，百分、千分、百千万、亿分乃至算数譬喻所不能及。何以故？是善男子、善女人，于声闻、辟支佛地中心得解脱更不求大乘法故。</p>
<p style="text-align: left">
	　　&ldquo;复次，憍尸迦，若有善男子、善女人书持般若波罗蜜经卷，供养恭敬尊重，华香、璎珞乃至伎乐，亦得今世、后世功德。&rdquo;</p>
<p style="text-align: left">
	　　尔时，释提桓因白佛言：&ldquo;世尊，是善男子、善女人受持般若波罗蜜，乃至正忆念不离萨婆若心，供养般若波罗蜜恭敬尊重华香乃至伎乐，我常当守护是人。&rdquo;</p>
<p style="text-align: left">
	　　佛告释提桓因：&ldquo;憍尸迦，是善男子、善女人欲读诵说是般若波罗蜜时，无量百千诸天皆来听法，是善男子、善女人说般若波罗蜜法，诸天子益其胆力。是诸法师若疲极不欲说法，诸天益其胆力故，便能更说。善男子、善女人受是般若波罗蜜，乃至正忆念，供养华香乃至伎乐故，亦得是今世功德。</p>
<p style="text-align: left">
	　　&ldquo;复次，憍尸迦，是善男子、善女人于四部众中，说般若波罗蜜时心无怯弱，若有论难亦无畏想。何以故？是善男子、善女人，为般若波罗蜜所护持故。般若波罗蜜中亦分别一切法&mdash;&mdash;若世间、若出世间、若有漏、若无漏、若善、若不善、若有为、若无为、若声闻法、若辟支佛法、若菩萨法、若佛法。善男子、善女人住内空乃至住无法有法空故，不见有能难般若波罗蜜者，亦不见受难者，亦不见般若波罗蜜。如是善男子、善女人，为般若波罗蜜所拥护故，无有能难坏者。</p>
<p style="text-align: left">
	　　&ldquo;复次，善男子、善女人受持般若波罗蜜乃至正忆念时，不没、不畏、不怖。何以故？是善男子、善女人不见是法没者、恐怖者。憍尸迦，善男子、善女人受持般若波罗蜜乃至正忆念，华香供养乃至幡盖，亦得是现世功德。</p>
<p style="text-align: left">
	　　&ldquo;复次，憍尸迦，善男子、善女人受持般若波罗蜜乃至正忆念，书持经卷，华香供养乃至幡盖，是人为父母所爱，宗亲知识所念，诸沙门、婆罗门所敬，十方诸佛及菩萨摩诃萨、辟支佛、阿罗汉乃至须陀洹所爱敬，一切世间&mdash;&mdash;若天、若魔、若梵及阿修罗等&mdash;&mdash;皆亦爱敬。是人行檀那波罗蜜，檀那波罗蜜无有断绝时，尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜亦无有断绝时，修内空不断，乃至修无法有法空不断，修四念处不断，乃至修十八不共法不断，修诸三昧门不断，修诸陀罗尼门不断，修诸菩萨神通不断，成就众生净佛国土不断，乃至修一切种智不断，是人亦能降伏难论毁谤。善男子、善女人受持般若波罗蜜，乃至正忆念不离萨婆若心，书持经卷，香华供养乃至幡盖，亦得是今世、后世功德。</p>
<p style="text-align: left">
	　　&ldquo;复次，憍尸迦，善男子、善女人书持经卷，在所处三千大千世界中所有诸四天王天发阿耨多罗三藐三菩提心者，皆来到是处，见般若波罗蜜受读诵说，供养礼拜还去。三十三天、夜摩天、兜率陀天、化乐天、他化<a>自在</a>天、梵众天、梵辅天、梵会天、大梵天、光天、少光天、无量光天、光音天、净天、少净天、无量净天、遍净天、无荫行天、福德天、广果天发阿耨多罗三藐三菩提心者，皆来到是处，见般若波罗蜜受读诵说，供养礼拜还去。净居诸天&mdash;&mdash;所谓无诳天、无热天、妙见天、喜见天、色究竟天，皆来到是处，见是般若波罗蜜受读诵说，供养礼拜还去。</p>
<p style="text-align: left">
	　　&ldquo;复次，憍尸迦，十方世界中诸四天王天乃至广果天发阿耨多罗三藐三菩提心，及净居天并余诸天、龙、鬼、神、乾闼婆、阿修罗、迦楼罗、紧那罗、摩睺罗伽亦来，见般若波罗蜜受读诵说，供养礼拜还去。是善男子、善女人应作是念：&lsquo;十方世界中诸四天王天乃至广果天发阿耨多罗三藐三菩提心，及净居天并余诸天、龙、鬼、神、乾闼婆、阿修罗、迦楼罗、紧那罗、摩睺罗伽来，见般若波罗蜜受读诵说，供养礼拜，我则法施已。&rsquo;</p>
<p style="text-align: left">
	　　&ldquo;憍尸迦，三千大千世界中所有诸四天王天乃至阿迦尼吒天，及十方世界中诸四天王天乃至阿迦尼吒天，发阿耨多罗三藐三菩提心者，拥护是善男子、善女人，诸恶不能得便，除其宿命重罪。</p>
<p style="text-align: left">
	　　&ldquo;憍尸迦，是善男子、善女人亦得是今世功德，所谓诸天子发阿耨多罗三藐三菩提心，皆来到是处。何以故？憍尸迦，诸天子发阿耨多罗三藐三菩提心，欲救护一切众生，不舍一切众生，安乐一切众生故。&rdquo;</p>
<p style="text-align: left">
	　　尔时，释提桓因白佛言：&ldquo;世尊，善男子、善女人，云何当知诸四天王天乃至阿迦尼吒天来，及十方国土中诸四天王天乃至阿迦尼吒天来，见般若波罗蜜，受读诵说，供养礼拜？&rdquo;</p>
<p style="text-align: left">
	　　时，佛告释提桓因：&ldquo;憍尸迦，若善男子、善女人见大净光明，必知有大德诸天来见般若波罗蜜，受读诵说，供养礼拜时。</p>
<p style="text-align: left">
	　　&ldquo;复次，憍尸迦，善男子、善女人若闻异妙香，必知有大德诸天来见般若波罗蜜，受读诵说，供养礼拜时。</p>
<p style="text-align: left">
	　　&ldquo;复次，憍尸迦，善男子、善女人行净洁故，诸天来到其处，见般若波罗蜜受读诵说，供养欢喜礼拜。是中有小鬼辈即时出去，不能堪任是大德诸天威德故。以是大德诸天来故，是善男子、善女人生大心，以是故，般若波罗蜜所住处，四面不应有诸不净，应当燃灯<a>烧香</a>，散众名华，众香涂地，众盖幢幡种种严饰。</p>
<p style="text-align: left">
	　　&ldquo;复次，憍尸迦，善男子、善女人说法时终无疲极，<a>自觉</a>身轻心乐，随法偃息，卧觉安隐，无诸恶梦，梦中见诸佛三十二相、八十随形好，比丘僧恭敬围绕而为说法，在诸佛边听受法教&mdash;&mdash;所谓六波罗蜜、四念处乃至十八不共法，分别六波罗蜜义，分别四念处乃至十八不共法亦分别其义，亦见菩提树庄严殊妙，见诸菩萨趣菩提树得阿耨多罗三藐三菩提，见诸佛成已转法轮，见百千万菩萨共集法论议&mdash;&mdash;应如是求萨婆若、应如是成就众生、应如是净佛国土，亦见十方无数百千万亿诸佛，亦闻其名号某方某国某佛，若干百千万菩萨、若干百千万声闻恭敬围绕说法，复见十方无数百千万亿诸佛般涅槃，复见无数百千万亿诸佛七宝塔，见供养诸塔恭敬、尊重赞叹、香华乃至幡盖。憍尸迦，是善男子、善女人，见如是善梦，卧安觉安，诸天益其气力，自觉身体轻便，不大贪著饮食、衣服、卧具、汤药，于四供养其心轻微。譬如比丘坐禅，从禅定起心与定合，不贪著饮食，其心轻微。何以故？憍尸迦，诸天法应以诸味之精益其气力故，十方诸佛及天、龙、鬼、神、阿修罗、乾闼婆、迦楼罗、紧那罗、摩睺罗伽亦益其气力。如是，憍尸迦，善男子、善女人欲得今世如是功德，应当受持般若波罗蜜亲近，读诵说，正忆念，亦不离萨婆若心。</p>
<p style="text-align: left">
	　　&ldquo;憍尸迦，善男子、善女人虽不能受持乃至正忆念，应当书持经卷，恭敬、供养、尊重、赞叹、香华、璎珞乃至幡盖。憍尸迦，若善男子、善女人闻是般若波罗蜜受持，读诵说，正忆念，书经卷，恭敬供养，尊重赞叹，华香乃至幡盖；是善男子、善女人功德甚多，胜于供养十方诸佛及弟子，恭敬尊重赞叹，衣服、饮食、卧具、汤药，诸佛及弟子般涅槃后起七宝塔，恭敬供养，尊重赞叹，华香乃至幡盖。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>