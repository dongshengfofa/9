<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 摩诃般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 摩诃般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十卷 摩诃般若波罗蜜经</strong></p>
<p style="text-align: left">
	　　萨陀波仑品第八十八</p>
<p style="text-align: left">
	　　佛告<a>须菩提</a>：&ldquo;<a>菩萨</a>摩诃萨求般若波罗蜜，应如萨陀波仑菩萨摩诃萨，是菩萨今在大雷音佛所行菩萨道。&rdquo;</p>
<p style="text-align: left">
	　　须菩提白佛言：&ldquo;<a>世尊</a>，萨陀波仑菩萨摩诃萨，云何求般若波罗蜜？&rdquo;</p>
<p style="text-align: left">
	　　佛言：&ldquo;萨陀波仑菩萨摩诃萨，本求般若波罗蜜时，不惜身命，不求名利，于空闲林中闻空中声言：&lsquo;汝善男子，从是东行，莫念疲极，莫念睡眠，莫念饮食，莫念昼夜，莫念寒热，莫念内，莫念外。善男子，行时莫观左右。汝行时莫坏身相，莫坏色相，莫坏受、想、行、识相。何以故？若坏是诸相，于<a>佛法</a>中则为有碍；若于佛法中有碍，便往来五道<a>生死</a>中，亦不能得般若波罗蜜。&rsquo;</p>
<p style="text-align: left">
	　　&ldquo;尔时，萨陀波仑菩萨报空中言：&lsquo;我当从教。何以故？我欲为一切众生作大明，欲集一切诸佛法，欲得阿耨多罗三藐三菩提故。&rsquo;</p>
<p style="text-align: left">
	　　&ldquo;萨陀波仑菩萨复闻空中声言：&lsquo;善哉！善哉！善男子，汝于空、无相、无作之法应生<a>信心</a>，以离相心求般若波罗蜜，离我相乃至离知者见者相，当远离恶知识，当亲近供养善知识。何等是善知识？能说空无相无作、无生无灭法及一切种智，令人心入<a>欢喜</a>信乐，是为善知识。善男子，汝若如是行不久，当闻般若波罗蜜，若从经卷中闻，若从菩萨所说闻。善男子，汝所从闻是般若波罗蜜处，应生心如佛想。善男子，汝当知恩，应作是念：&ldquo;所从闻是般若波罗蜜者，即是我善知识。我用闻是法故，疾得不退转于阿耨多罗三藐三菩提，亲近诸佛常生有佛国土中，远离众难得具足无难处。&rdquo;善男子，当思惟筹量是功德，于所从闻法处，生心如佛想。汝善男子，莫以世利心故随逐法师，但为爱法、恭敬法故随逐<a>说法</a>菩萨。尔时，当觉知魔事&mdash;&mdash;若恶魔与说法菩萨作五欲因缘，假为法故令受，若说法菩萨入实法明，以功德力故，受而无所染，又以三事故受是五欲，以方便力故，欲令众生种善根故，欲与众生同其事故受。&mdash;&mdash;汝于是中，莫生污心当起净想，自念：&ldquo;我未得沤和拘舍罗。大师以方便法，为度众生令获福德故受是诸欲，于菩萨智慧无著无碍，不为欲染。&rdquo;善男子，即当观诸法实相。何等诸法实相？所谓一切法不垢不净。何以故？一切法自性空，无众生、无人、<a>无我</a>，一切法如幻、如梦、如响、如影、如焰、如化。善男子，观是诸法实相已当随法师，汝不久当成就般若波罗蜜。复次，善男子，汝当复觉知魔事，若说法菩萨见欲受般若波罗蜜人，意不存念，汝不应起心怨恨，汝但当以法故生恭敬心，莫起厌懈意，常应随逐法师。&rsquo;</p>
<p style="text-align: left">
	　　&ldquo;尔时，萨陀波仑菩萨，受是空中教已，从是东行。不久复作是念：&lsquo;我云何不问空中声，我当何处去？去当远近？当从谁闻般若波罗蜜？&rsquo;是时即住，啼哭忧愁作是念：&lsquo;我住是中过一日一夜、若二三四五六七日七夜，于此中住不念疲极，乃至不念饥渴寒热，不闻听受般若波罗蜜因缘，终不起也。&rsquo;须菩提，譬如人有一子卒死，忧愁苦毒，唯怀懊恼不生余念。如是，须菩提，萨陀波仑菩萨尔时无有异心，但念：&lsquo;我何时当闻般若波罗蜜？我云何不问空中声，我应何处去？去当远近？当从谁闻般若波罗蜜？&rsquo;</p>
<p style="text-align: left">
	　　&ldquo;须菩提，萨陀波仑菩萨如是愁念时，空中有佛语萨陀波仑菩萨言：&lsquo;善哉！善哉！善男子，过去诸佛行菩萨道时，求般若波罗蜜亦如汝今日。善男子，汝以是勤精进爱乐法故，从是东行，去此五百由旬，有城名众香。其城七重，七宝庄严，台观栏楯皆以七宝校饰，七宝之壍、七宝行树周匝七重。其城纵广十二由旬，丰乐安静，人民炽盛。五百市里街巷相当，端严如画，桥津如地，宽博清净。七重城上皆有七宝楼橹，宝树行列以黄金、白银、砗磲、码瑙、珊瑚、琉璃、玻瓈、红色真珠以为枝叶。宝绳连绵，金为铃网，以覆城上，风吹铃声其音和雅，譬如巧作五乐甚可喜乐，金网宝铃其音如是以乐众生。其城四边流池清净冷暖调适，中有诸船七宝严饰，是诸众生宿业所致，乘此宝船娱乐游戏，诸池水中种种莲华青黄赤白，众杂好华遍覆水上，是三千大千国土所有众华皆在其中。其城四边有五百园观，七宝庄严甚可爱乐，一一园中各有五百池水，池水各各纵广十里，皆以七宝校成杂色庄严。诸池水中亦有青黄赤白莲华弥覆水上，是诸莲华大如车轮，青色青光，黄色黄光，赤色赤光，白色白光。诸池水中凫雁鸳鸯，异类众鸟音声相和。是诸园观适无所属，是诸众生宿业果报，长夜信乐深法行般若波罗蜜因缘故受是果报。善男子，是众香城中有大高台，昙无竭菩萨摩诃萨宫舍在上。其宫纵广一由旬，皆以七宝校成，杂色庄严甚可喜乐，垣墙七重皆亦七宝，七宝栏楯，七宝楼阁，宝壍七重皆以七宝周匝，深壍七宝累成，七重行树，七宝枝叶，七重围绕。其宫舍中有四种娱乐园，一名、常喜，二名、离忧，三名、华饰，四名、香饰。一一园中各有八池，一名、贤，二名、贤上，三名、欢喜，四名、喜上，五名、安隐，六名、多安隐，七名、远离，八名、阿毗跋致。诸池四边面各一宝，黄金、白银、琉璃、玻瓈、<a>玫瑰</a>为池底，其上布金沙，一一池侧有八梯陛，种种妙宝以为严饰。诸梯陛间有阎浮檀金<a>芭蕉</a>行树，一切池中种种莲华青黄赤白弥覆水上。诸池四边生好华树，风吹诸华堕池水中。其池成就八种功德，香若栴檀，色味具足，轻且柔软。昙无竭菩萨与六万八千婇女，五欲具足共相娱乐，及城中男女俱入常喜等园、贤等池中，五欲具足共相娱乐。善男子，昙无竭菩萨与诸婇女游戏娱乐，已日三时说般若波罗蜜。众香城中男女大小，于其城中多聚人处敷大法座。其座四足，或以黄金，或以白银，或以琉璃，或以玻瓈，敷以綩綖杂色茵褥，垂诸帏带以妙白氎而覆其上，散以种种杂妙华香。座高五里张白珠帐，其地四边散五色华，烧众名香泽香涂地，供养恭敬般若波罗蜜故。昙无竭菩萨，于此座上说般若波罗蜜。彼诸人众如是恭敬供养昙无竭，为闻般若波罗蜜故，于是大会百千万众诸天世人一处和集，中有听者，中有受者，中有持者，中有诵者，中有书者，中有正观者，中有如说<a>行者</a>。是时，众生以是因缘故皆不堕恶道，不退转于阿耨多罗三藐三菩提。汝善男子，往诣昙无竭菩萨所，当闻般若波罗蜜。善男子，昙无竭菩萨，世世是汝善知识，能教汝阿耨多罗三藐三菩提示教利喜。昙无竭菩萨，本求般若波罗蜜时亦如汝今。汝去莫计昼夜，莫生障碍心，汝不久当闻般若波罗蜜。&rsquo;</p>
<p style="text-align: left">
	　　&ldquo;尔时，萨陀波仑菩萨摩诃萨欢喜心悦作是念：&lsquo;我当何时得见是善男子得闻般若波罗蜜？&rsquo;须菩提，譬如有人为毒箭所中更无余念，唯念何时当得良医，拔出毒箭除我此苦。如是，须菩提，萨陀波仑菩萨摩诃萨更无余念，但作是愿：&lsquo;我何时当得见昙无竭菩萨，令我得闻般若波罗蜜？我闻是般若波罗蜜断诸有心。&rsquo;</p>
<p style="text-align: left">
	　　&ldquo;是时，萨陀波仑菩萨于是处住，念昙无竭菩萨一切法中得无碍智见，即得无量三昧门现在前，所谓诸法性观三昧、诸法性不可得三昧、破诸法无明三昧、诸法不异三昧、诸法不坏<a>自在</a>三昧、诸法能照明三昧、诸法离暗三昧、诸法无异相续三昧、诸法不可得三昧、散华三昧、诸法无我三昧、如幻威势三昧、得如镜像三昧、得一切众生语言三昧、一切众生欢喜三昧、入分别音声三昧、得种种语言字句庄严三昧、<a>无畏</a>三昧、性常默然三昧、得无碍<a>解脱</a>三昧、离尘垢三昧、名字语句庄严三昧、见诸法三昧、诸法无碍顶三昧、如<a>虚空</a>三昧、如金刚三昧、不畏著色三昧、得胜三昧、转眼三昧、毕法性三昧、能与安隐三昧、师子吼三昧、胜一切众生三昧、华庄严三昧、断疑三昧、随一切坚固三昧、出诸法得<a>神通</a>力无畏三昧、能达诸法三昧、诸法财印三昧、诸法无分别见三昧、离诸见三昧、离一切闇三昧、离一切相三昧、解脱一切著三昧、除一切<a>懈怠</a>三昧、得深法明三昧、不可夺三昧、破魔三昧、不著<a>三界</a>三昧、起光明三昧、见诸佛三昧。如是萨陀波仑菩萨住是诸三昧中，即见十方无量阿僧祇诸佛，为诸菩萨摩诃萨说般若波罗蜜。</p>
<p style="text-align: left">
	　　&ldquo;是时，十方诸佛安慰萨陀波仑菩萨言：&lsquo;善哉！善哉！善男子，我等本行菩萨道时，求般若波罗蜜得是诸三昧，亦如汝今所得。我等得是诸三昧善入般若波罗蜜，成就方便力住阿毗跋致地。我等观是诸三昧性，不见有法出三昧、入三昧者，亦不见行佛道者，亦不见得阿耨多罗三藐三菩提者。善男子，是名般若波罗蜜，所谓不念有是诸法。善男子，我等于无所念法中住，得是金色身、丈光明、三十二相、八十随形好、不可思议智慧、无上戒、无上三昧、佛无上智慧，一切功德皆悉具足。一切功德具足故，佛尚不能取相说尽，何况声闻、辟支佛及诸余人？以是故，善男子，于是佛法中倍应恭敬爱念生清净心，于善知识中应生如佛想。何以故？为善知识守护故，菩萨疾得阿耨多罗三藐三菩提。&rsquo;</p>
<p style="text-align: left">
	　　&ldquo;是时，萨陀波仑菩萨白十方诸佛言：&lsquo;何等是我善知识，所应亲近供养者？&rsquo;</p>
<p style="text-align: left">
	　　&ldquo;十方诸佛告萨陀波仑菩萨言：&lsquo;汝善男子，昙无竭菩萨，世世<a>教化</a>成就汝阿耨多罗三藐三菩提。昙无竭菩萨守护汝，教汝般若波罗蜜方便力，是汝善知识。汝供养昙无竭菩萨，若一劫、若二、若三乃至过百劫顶戴恭敬，以一切乐具，三千世界中所有妙色声香味触，尽以供养未能报须臾之恩。何以故？昙无竭菩萨摩诃萨因缘故，令汝得如是等诸三昧，得般若波罗蜜方便力。&rsquo;诸佛如是教化安慰萨陀波仑菩萨，令欢喜已忽然不现。</p>
<p style="text-align: left">
	　　&ldquo;是时，萨陀波仑菩萨，从三昧起不复见佛，作是念：&lsquo;是诸佛从何所来？去至何所？&rsquo;不见诸佛故，复惆怅不乐：&lsquo;谁断我疑？&rsquo;复作是念：&lsquo;昙无竭菩萨久远已来，常行般若波罗蜜，得方便力及得诸陀罗尼，于菩萨法中得自在，多供养过去诸佛，世世为我师，常利益我，我当问昙无竭菩萨：&ldquo;诸佛从何所来？去至何处？&rdquo;&rsquo;</p>
<p style="text-align: left">
	　　&ldquo;尔时，萨陀波仑菩萨于昙无竭菩萨，生恭敬爱乐尊重心，作是念：&lsquo;我当以何供养昙无竭菩萨？今我贫穷，无华香、璎珞、<a>烧香</a>、泽香、衣服、幡盖、金银、真珠、琉璃、玻瓈、珊瑚、琥珀，无有如是等物可以供养般若波罗蜜及说法师昙无竭菩萨。我法不应空往昙无竭菩萨所，我若空往喜悦心不生。我当卖身得财，为般若波罗蜜故，供养法师昙无竭菩萨。何以故？我世世丧身无数，无始生死中或死或卖，或为欲因缘故，世世在<a>地狱</a>中受无量苦恼，未曾为清净法故，为供养说法师故丧身。&rsquo;</p>
<p style="text-align: left">
	　　&ldquo;是时，萨陀波仑菩萨，中道入一大城至市肆上，高声唱言：&lsquo;谁欲须人？谁欲须人？谁欲买人？&rsquo;</p>
<p style="text-align: left">
	　　&ldquo;尔时，恶魔作是念：&lsquo;是萨陀波仑爱法故欲自卖身，为般若波罗蜜故供养昙无竭菩萨，当得正问般若波罗蜜及方便力&mdash;&mdash;云何菩萨摩诃萨行般若波罗蜜疾得阿耨多罗三藐三菩提？当得多闻具足如大海水，是时不可沮坏，得具足一切功德<a>饶益</a>诸菩萨摩诃萨，为阿耨多罗三藐三菩提故过我境界，亦教余人出我境界得阿耨多罗三藐三菩提。我今当坏其事。&rsquo;</p>
<p style="text-align: left">
	　　&ldquo;尔时，恶魔隐蔽诸<a>婆罗门</a><a>居士</a>，令不闻其自卖之声，除一长者女魔不能蔽。</p>
<p style="text-align: left">
	　　&ldquo;尔时，萨陀波仑卖身不售，忧愁啼哭在一面立，涕泣而言：&lsquo;我为大罪卖身不售。我自卖身为般若波罗蜜故，供养昙无竭菩萨。&rsquo;</p>
<p style="text-align: left">
	　　&ldquo;尔时，释提桓因作是念：&lsquo;是萨陀波仑菩萨爱法自卖其身，为般若波罗蜜故欲供养昙无竭菩萨，我当试之，知是善男子实以深心爱法故舍是身不？&rsquo;</p>
<p style="text-align: left">
	　　&ldquo;是时，释提桓因化作婆罗门身，在萨陀波仑菩萨边行，问言：&lsquo;汝善男子，何以忧愁啼哭、颜色憔悴在一面立？&rsquo;</p>
<p style="text-align: left">
	　　&ldquo;答言：&lsquo;婆罗门，我爱敬法自卖身，为般若波罗蜜故欲供养昙无竭菩萨。今我卖身无有买者，自念薄福无财宝物，自欲卖身供养般若波罗蜜及昙无竭菩萨而无买者。&rsquo;</p>
<p style="text-align: left">
	　　&ldquo;尔时，婆罗门语萨陀波仑菩萨言：&lsquo;善男子，我不须人，我今欲祀天，当须人心、人血、人髓。汝能卖与我不？&rsquo;</p>
<p style="text-align: left">
	　　&ldquo;尔时，萨陀波仑菩萨作是念：&lsquo;我得大利，得第一利。我今便为具足般若波罗蜜方便力，得是买心髓血者。&rsquo;是时，心大欢喜悦乐无忧，以柔和心语婆罗门言：&lsquo;汝所须者，我尽与汝。&rsquo;</p>
<p style="text-align: left">
	　　&ldquo;婆罗门言：&lsquo;善男子，汝须何价？&rsquo;</p>
<p style="text-align: left">
	　　&ldquo;答言：&lsquo;随汝意与我。&rsquo;</p>
<p style="text-align: left">
	　　&ldquo;即时，萨陀波仑右手执利刀，刺左臂出血，割右髀肉，复欲破骨出髓。</p>
<p style="text-align: left">
	　　&ldquo;时，有一长者女，在阁上遥见萨陀波仑菩萨自割身体不惜<a>寿命</a>，作是念：&lsquo;是善男子，以何因缘故困苦其身？我当往问。&rsquo;长者女即下阁，到萨陀波仑所问言：&lsquo;善男子，何因缘困苦其身？用是心血髓作何等？&rsquo;</p>
<p style="text-align: left">
	　　&ldquo;萨陀波仑答言：&lsquo;卖与婆罗门，为般若波罗蜜故供养昙无竭菩萨。&rsquo;</p>
<p style="text-align: left">
	　　&ldquo;长者女言：&lsquo;善男子，作是卖身欲自出心髓血，欲供养昙无竭菩萨得何等功德利？&rsquo;</p>
<p style="text-align: left">
	　　&ldquo;萨陀波仑答言：&lsquo;善女人，是人善学般若波罗蜜及方便力，是人当为我说菩萨所应作、菩萨所行道。我学是法，学是道，得阿耨多罗三藐三菩提时，为众生作依止，当得金色身、三十二相、八十随形好、丈光无量明、大慈大悲、大喜大舍、四无所畏、佛十力、四无碍智、十八不共法、六神通、不可思议清净戒<a>禅定</a>智慧，得阿耨多罗三藐三菩提，于诸法中得无碍一切智见，以无上法宝分布与一切众生。如是等诸功德利，我当从彼得之。&rsquo;</p>
<p style="text-align: left">
	　　&ldquo;是时，长者女闻是上妙佛法，大欢喜心惊毛竖，语萨陀波仑菩萨言：&lsquo;善男子，甚希有！汝所说者微妙难值，为是一一功德法故，应舍如恒河沙等身。何以故？汝所说者甚大微妙。汝善男子，汝今所须尽当相与，金银、真珠、琉璃、玻瓈、琥珀、珊瑚等诸珍宝物，及华香、璎珞、涂香、烧香、幡盖、衣服、伎乐等物供养之具，供养般若波罗蜜及昙无竭菩萨。汝善男子，莫自困苦其身，我亦欲往昙无竭菩萨所，共汝植诸善根，为得如是微妙法如汝所说故。&rsquo;</p>
<p style="text-align: left">
	　　&ldquo;尔时，释提桓因即复本身，赞萨陀波仑菩萨言：&lsquo;善哉！善哉！善男子，汝坚受是事，其心不动。诸过去佛行菩萨道时，亦如是求般若波罗蜜及方便力，得阿耨多罗三藐三菩提。善男子，我实不用人心血髓，但来相试汝愿何等，我当相与。&rsquo;</p>
<p style="text-align: left">
	　　&ldquo;萨陀波仑言：&lsquo;与我阿耨多罗三藐三菩提。&rsquo;</p>
<p style="text-align: left">
	　　&ldquo;释提桓因言：&lsquo;此非我力所办，是诸佛境界，必相供养更索余愿。&rsquo;</p>
<p style="text-align: left">
	　　&ldquo;萨陀波仑言：&lsquo;汝若于此无力必见供养，令我是身平复如故。&rsquo;</p>
<p style="text-align: left">
	　　&ldquo;是时，萨陀波仑身即平复，无有疮瘢如本不异。释提桓因与其愿已忽然不现。</p>
<p style="text-align: left">
	　　&ldquo;尔时，长者女语萨陀波仑菩萨言：&lsquo;善男子，来到我舍，有所须者，从我父母索之，尽当相与。我亦当辞我父母，与诸侍从共汝往供养昙无竭菩萨，为求法故。&rsquo;</p>
<p style="text-align: left">
	　　&ldquo;即时，萨陀波仑菩萨与长者女，俱到其舍在门外住，长者女入白父母：&lsquo;与我众妙华香及诸璎珞、涂香、烧香、幡盖、衣服、金银、琉璃、玻瓈、真珠、琥珀、珊瑚，及诸伎乐供养之具，亦听我身及五百侍女先所给使，共萨陀波仑菩萨到昙无竭菩萨所，为供养般若波罗蜜故。昙无竭菩萨当为我等说法，我当如说行当得诸佛法。&rsquo;</p>
<p style="text-align: left">
	　　&ldquo;女父母语女言：&lsquo;萨陀波仑菩萨是何等人？&rsquo;</p>
<p style="text-align: left">
	　　&ldquo;女言：&lsquo;是人今在门外。是善男子，以深心求阿耨多罗三藐三菩提，欲度一切众生无量生死苦。是善男子，为法故自卖其身供养般若波罗蜜，般若波罗蜜名菩萨所学道。为供养般若波罗蜜，及供养昙无竭菩萨故，在市肆上高声唱言：&ldquo;谁欲须人？谁欲须人？谁欲买人？&rdquo;卖身不售，在一面立，忧愁啼哭。是时，释提桓因化作婆罗门，来欲试之，问言：&ldquo;善男子，何以忧愁啼哭在一面立？&rdquo;答言：&ldquo;婆罗门，我欲卖身，为供养般若波罗蜜及昙无竭菩萨摩诃萨故，而我薄福卖身不售。&rdquo;婆罗门语是善男子：&ldquo;我不须人，我欲祀天，当用人心、人血、人髓，汝能卖不？&rdquo;是时，是善男子不复忧愁，其心和悦语是婆罗门：&ldquo;如汝之所须，我尽相与。&rdquo;婆罗门言：&ldquo;汝须何价？&rdquo;答言：&ldquo;随汝意与我。&rdquo;即时是善男子右手执利刀，刺左臂出血，割右髀肉，复欲破骨出髓。我在阁上遥见是事，我尔时作是念：&ldquo;是人何故困苦其身？我当往问。&rdquo;我即下阁往问：&ldquo;善男子，汝何因缘故自困苦其身？&rdquo;是善男子答我言：&ldquo;姊，我为法故，欲供养般若波罗蜜及昙无竭菩萨说法者，我贫穷无所有，无金银、琉璃、砗磲、码瑙、珊瑚、琥珀、玻瓈、真珠、华香、伎乐。姊，我为供养法故自卖其身，今得买者须人心、人血、人髓，我用是价供养般若波罗蜜及昙无竭菩萨说法者。&rdquo;我问是善男子：&ldquo;汝今自出身心血髓，欲供养昙无竭菩萨，得何功德？&rdquo;是善男子言：&ldquo;昙无竭菩萨当为我说般若波罗蜜及方便力，此是菩萨所应学，菩萨所应作，菩萨所应行道。我当学是道得阿耨多罗三藐三菩提，为一切众生作依止，我当得金色身、三十二相、八十随形好、丈光无量明、大慈大悲、大喜大舍、四无所畏、四无碍智、佛十力、十八不共法、六神通、不可思议清净戒禅定智慧，得阿耨多罗三藐三菩提，于诸法中得无碍一切智见，以无上法宝分布与一切众生。如是等微妙大法，我当从彼得之。&rdquo;我闻是微妙不可思议法诸佛功德，闻其大愿，我心欢喜作是念：&ldquo;是清净微妙最大甚希有！乃如是为一一法故，应舍如恒河沙等身。今善男子，为法能受苦行难事，所谓不惜身命。我多有妙宝，云何而不生愿求如是法，供养般若波罗蜜及昙无竭菩萨？&rdquo;我如是思惟已，语萨陀波仑菩萨：&ldquo;汝善男子，莫困苦其身，我当白我父母，多与汝金银、琉璃、砗磲、玛瑙、珊瑚、琥珀、玻瓈、真珠、华香、璎珞、涂香、末香、衣服、幡盖及诸伎乐，供养般若波罗蜜及昙无竭菩萨说法者。我亦求父母与诸侍女共汝俱去供养昙无竭菩萨说法者，共汝植诸善根，为得如是等微妙清净法，如汝所说。&rdquo;父母今听我并五百侍女先所给者，亦听我持众妙华香、璎珞、涂香、末香、衣服、幡盖、伎乐、金银、琉璃供养之具，与萨陀波仑菩萨共去，供养般若波罗蜜及昙无竭菩萨说法者，为得如是等清净微妙诸佛法故。&rsquo;</p>
<p style="text-align: left">
	　　&ldquo;尔时，父母报女言：&lsquo;汝所赞者，希有难及说！是善男子，为法精进大乐<a>法相</a>，及是诸佛法不可思议，一切<a>世间</a>最为第一，一切众生欢乐因缘。是善男子，为是法故大誓庄严，我等听汝往见昙无竭菩萨亲近供养。汝发大心为诸佛故如是精进，我等云何当不<a>随喜</a>？&rsquo;</p>
<p style="text-align: left">
	　　&ldquo;是女为供养昙无竭菩萨故，得蒙听许，报父母言：&lsquo;我等亦随是心欢喜，我终不断人善法因缘。&rsquo;</p>
<p style="text-align: left">
	　　&ldquo;是时，长者女庄严七宝车五百乘，身及侍女种种宝物装饰，供养之具持种种水陆生华及金银宝华、众色宝衣、好香、捣香、泽香、璎珞及众味饮食，共萨陀波仑菩萨五百侍女各载一车，恭敬围绕渐渐东去。见众香城七宝庄严，七重围绕七宝之壍，七宝行树皆亦七重。其城纵广十二由旬，丰乐安静甚可喜乐，人民炽盛，五百市里街巷相当，端严如画，桥津如地，宽博清净。遥见众香城既入城中，见昙无竭菩萨坐高台法座上，无量百千万亿众恭敬围绕说法。</p>
<p style="text-align: left">
	　　&ldquo;萨陀波仑菩萨见昙无竭菩萨时，心即欢喜，譬如<a>比丘</a>入第三禅摄心安隐，见已作是念：&lsquo;我等仪，不应载车趣昙无竭菩萨。&rsquo;作是念已下车步进，长者女并五百侍女皆亦下车。萨陀波仑菩萨与长者女及五百侍女，众宝庄严围绕恭敬俱到昙无竭菩萨所。</p>
<p style="text-align: left">
	　　&ldquo;尔时，昙无竭菩萨摩诃萨，有七宝台赤牛头栴檀以为庄严，真珠罗网以覆台上，四角皆悬摩尼珠宝以为灯明，及四宝香炉常烧名香，为供养般若波罗蜜故。其台中有七宝大床，四宝小床，重敷其上。以黄金牒书般若波罗蜜置小床上，种种幡盖庄严垂覆其上。萨陀波仑菩萨及诸女人，见是妙台众宝严饰，及见释提桓因与无量百千万诸天，以天曼陀罗华、碎末栴檀磨众宝屑以散台上，鼓天伎乐于虚空中娱乐此台。</p>
<p style="text-align: left">
	　　&ldquo;尔时，萨陀波仑菩萨问释提桓因：&lsquo;憍尸迦，何因缘故与无量百千万诸天，以天曼陀罗华、碎末栴檀磨众宝屑以散台上，鼓天伎乐于虚空中娱乐此台？&rsquo;</p>
<p style="text-align: left">
	　　&ldquo;释提桓因答言：&lsquo;汝善男子不知耶？此是摩诃般若波罗蜜，是诸菩萨摩诃萨母，能生诸佛摄持菩萨。菩萨学是般若波罗蜜，成就一切诸功德，得诸佛法一切种智。&rsquo;</p>
<p style="text-align: left">
	　　&ldquo;是时，萨陀波仑即欢喜悦乐，问释提桓因言：&lsquo;憍尸迦，是般若波罗蜜诸菩萨摩诃萨母，能生诸佛摄持菩萨。菩萨学是般若波罗蜜，成就一切功德，得诸佛法一切种智，今在何处？&rsquo;</p>
<p style="text-align: left">
	　　&ldquo;释提桓因言：&lsquo;善男子，是台中有七宝大床，四宝小床重敷其上，以黄金牒书般若波罗蜜置小床上，昙无竭菩萨以七宝印印之，我等不能得开以示汝。&rsquo;</p>
<p style="text-align: left">
	　　&ldquo;是时，萨陀波仑与长者女及五百侍女，取供养具华香、璎珞、幡盖，分作二分，一分供养般若波罗蜜，一分供养法座上昙无竭菩萨。</p>
<p style="text-align: left">
	　　&ldquo;尔时，萨陀波仑菩萨与五百女人，持华香、璎珞、幡盖、伎乐及诸珍宝，供养般若波罗蜜已，然后到昙无竭菩萨所。到已见昙无竭菩萨在法座上坐，以诸华香、璎珞、捣香、泽香、金银、宝华、幡盖、宝衣，散昙无竭菩萨上为法故供养。是时，诸华香宝衣于昙无竭菩萨上，虚空中化成华台，碎末栴檀、宝屑、金银、宝华化成宝帐，宝帐之上所散种种宝衣化为宝盖，宝盖四边垂诸宝幡。萨陀波仑及诸女人，见昙无竭菩萨所作变化，大欢喜作是念：&lsquo;未曾有也！昙无竭大师神德乃尔。行菩萨道时神通力尚能如是，何况得阿耨多罗三藐三菩提时！&rsquo;</p>
<p style="text-align: left">
	　　&ldquo;是时，长者女及五百女人清净信心敬重昙无竭菩萨，皆发阿耨多罗三藐三菩提心，作是愿言：&lsquo;如昙无竭菩萨得菩萨诸深法，如昙无竭菩萨供养般若波罗蜜，如昙无竭菩萨于大众中演说显示般若波罗蜜义，如昙无竭菩萨得般若波罗蜜方便力成就神通于菩萨事中得自在，我等亦当如是。&rsquo;</p>
<p style="text-align: left">
	　　&ldquo;是时，萨陀波仑菩萨及五百女人，香华宝物供养般若波罗蜜及昙无竭菩萨已，头面礼昙无竭菩萨合掌恭敬一面立，一面立已白昙无竭菩萨言：&lsquo;我本求般若波罗蜜时，于空闲林中闻空中声言：&ldquo;善男子，汝从是东行当得闻般若波罗蜜。&rdquo;我受是语东行，东行不久作是念：&ldquo;我何不问空中声，我当何处去？去是远近？当从谁闻？&rdquo;我是时大忧愁啼哭，于是处住七日七夜，忧愁故乃至不念饮食，但念：&ldquo;我何时当得闻般若波罗蜜？&rdquo;我如是忧愁一心念般若波罗蜜，见佛身在虚空中语我言：&ldquo;善男子，汝大欲大精进心莫放舍。以是大欲大精进心，从是东行去是五百由旬，有城名众香，是中有菩萨摩诃萨名昙无竭，从是人所当得闻般若波罗蜜。是昙无竭菩萨世世是汝善知识，常守护汝。&rdquo;我从佛受教诲已，便东行更无余念，但念：&ldquo;我何时当见昙无竭菩萨为我说般若波罗蜜？&rdquo;我尔时中道住，于一切法中得无碍智见，得观诸法性等诸三昧现在前，住是三昧已见十方无量阿僧祇诸佛说是般若波罗蜜，诸佛赞我言：&ldquo;善哉！善哉！善男子，我本求般若波罗蜜时得诸三昧，亦如汝今日，得是诸三昧已遍得诸佛法。&rdquo;诸佛为我广说法，安慰我已忽然不现。我从三昧起，作是念：&ldquo;诸佛从何处来？去至何所？&rdquo;我不见诸佛故大愁忧，复作是念：&ldquo;昙无竭菩萨供养先佛植善根，久行般若波罗蜜善知方便力，于菩萨道中得自在，是我善知识，守护我。我当问昙无竭菩萨是事，诸佛从何所来？去至何所？&rdquo;我今问大师，是诸佛从何处来？去至何处？大师为我说，诸佛所从来、所至处，令我得知，知已亦常不离见诸佛。&rsquo;</p>
<p style="text-align: left">
	　　昙无竭品第八十九</p>
<p style="text-align: left">
	　　&ldquo;尔时，昙无竭菩萨摩诃萨语萨陀波仑菩萨言：&lsquo;善男子，诸佛无所从来去，亦无所至。何以故？诸法如不动相，诸法如即是佛。善男子，无生法无来无去，无生法即是佛。无灭法无来无去，无灭法即是佛。实际法无来无去，实际法即是佛。空无来无去，空即是佛。善男子，无染无来无去，无染即是佛。寂灭无来无去，寂灭即是佛。虚空性无来无去，虚空性即是佛。善男子，离是诸法更无佛。诸佛如、诸法如，一如无分别。善男子，是如常一无二无三，出诸数法无所有故。譬如春末月日中热时，有人见焰动，逐之求水望得。于汝意云何？是水从何池、何山、何泉来？今何所去，若入东海、西海、南海、北海耶？&rsquo;</p>
<p style="text-align: left">
	　　&ldquo;萨陀波仑言：&lsquo;大师，焰中尚无水，云何当有来处去处？&rsquo;</p>
<p style="text-align: left">
	　　&ldquo;昙无竭菩萨语萨陀波仑菩萨言：&lsquo;善男子，愚夫无智为热渴所逼，见焰动无水生水想。善男子，若有人分别诸佛有来有去，当知是人皆是愚夫。何以故？善男子，诸佛不可以色身见，诸佛法身无来无去，诸佛来处去处亦如是。善男子，譬如幻师幻作种种&mdash;&mdash;若象、若马、若牛、若羊、若男、若女，如是等种种诸物。于汝意云何？是幻事从何处来？去至何所？&rsquo;</p>
<p style="text-align: left">
	　　&ldquo;萨陀波仑菩萨言：&lsquo;大师，幻事无实，云何当有来去处？&rsquo;</p>
<p style="text-align: left">
	　　&ldquo;&lsquo;善男子，是人分别佛有来有去亦如是。善男子，譬如梦中见若象、若马、若牛、若羊、若男、若女。于汝意云何？梦中所见有来处、有去处不？&rsquo;</p>
<p style="text-align: left">
	　　&ldquo;萨陀波仑言：&lsquo;大师，是梦中所见虚妄，云何当有来去？&rsquo;</p>
<p style="text-align: left">
	　　&ldquo;&lsquo;善男子，是人分别佛有来有去亦如是。善男子，佛说诸法如梦，若有众生不知诸法如梦，以名字色身是佛，是人分别诸佛有来有去，不知诸法实相故，皆是愚夫无智之数。是诸人数数往来五道，远离般若波罗蜜，远离诸佛法。善男子，佛说诸法如幻如梦，若有众生如实知，是人不分别诸法若来若去、若生若灭，若不分别诸法若来若去、若生若灭，则能知佛所说诸法实相。是人行般若波罗蜜近阿耨多罗三藐三菩提，名为真<a>佛弟子</a>，不虚妄食人信施，是人应受供养为世间<a>福田</a>。善男子，譬如大海水中诸宝，不从东方来，不从南方、西方、北方、四维、上下来，众生善根因缘故海生此宝。此宝亦不无因<a>无缘</a>而生，是宝皆从因缘和合生，是宝若灭亦不去至十方，诸缘合故有，诸缘离故灭。善男子，诸佛身亦如是，从本业因缘果报生，生时不从十方来，灭时亦不去至十方，但诸缘合故有，诸缘离故灭。善男子，譬如箜篌声，出时无来处，灭时无去处，众缘和合故生，有槽，有颈，有皮，有弦，有柱，有棍，有人以手鼓之，众缘和合而有是声。是声亦不从槽出，不从颈出，不从皮出，不从弦出，不从棍出，亦不从人手出，众缘和合尔乃有声，是因缘离时亦无去处。善男子，诸佛身亦如是，从无量功德因缘生，不从一因一缘一功德生，亦不无因缘有，众缘和合故有。诸佛身不独从一事成，来无所从，去无所至。善男子，应当如是知诸佛来相去相。善男子，亦当知一切法无来去相。汝若知诸佛及诸法无来无去、无生无灭相，必得阿耨多罗三藐三菩提，亦能行般若波罗蜜及方便力。&rsquo;</p>
<p style="text-align: left">
	　　&ldquo;尔时，释提桓因以天曼陀罗华与萨陀波仑菩萨摩诃萨，作是言：&lsquo;善男子，以是华供养昙无竭菩萨摩诃萨，我应当守护供养汝。所以者何？汝因缘力故，今日饶益百千万亿众生，便为得阿耨多罗三藐三菩提。善男子，如是善人甚为难遇，为饶益一切众生故，无量阿僧祇劫受诸勤苦。&rsquo;</p>
<p style="text-align: left">
	　　&ldquo;萨陀波仑菩萨摩诃萨受释提桓因曼陀罗华，散昙无竭菩萨上白言：&lsquo;大师，我从今日以身属师供给供养。&rsquo;如是白已，合掌师前立。</p>
<p style="text-align: left">
	　　&ldquo;是时，长者女及五百侍女，白萨陀波仑菩萨言：&lsquo;我等从今日亦以身属师，我等以是善根因缘故，当得如是法，亦如师所得。共师世世供养诸佛，世世常供养师。&rsquo;是时，萨陀波仑菩萨语长者女及五百女人：&lsquo;若汝等以诚心属我者，我当受汝。&rsquo;</p>
<p style="text-align: left">
	　　&ldquo;诸女言：&lsquo;我等以诚心属师，当随师教。&rsquo;</p>
<p style="text-align: left">
	　　&ldquo;是时，萨陀波仑菩萨与长者女及五百女人，并诸庄饰宝物、上妙供具及五百乘七宝车，奉上昙无竭菩萨白言：&lsquo;大师，我持是五百女人奉给大师，是五百乘车随师所用。&rsquo;</p>
<p style="text-align: left">
	　　&ldquo;尔时，释提桓因赞萨陀波仑菩萨言：&lsquo;善哉！善哉！善男子，菩萨摩诃萨舍一切所有应如是，如是布施疾得阿耨多罗三藐三菩提。作如是供养说法人，必得闻般若波罗蜜及方便力。过去诸佛本行菩萨道时亦如是，住布施中得闻般若波罗蜜及方便力，得阿耨多罗三藐三菩提。&rsquo;</p>
<p style="text-align: left">
	　　&ldquo;尔时，昙无竭菩萨欲令萨陀波仑菩萨善根具足故，受五百乘车、长者女及五百侍女，受已还与萨陀波仑菩萨。是时，昙无竭菩萨说法日没起入宫中。萨陀波仑菩萨摩诃萨作是念：&lsquo;我为法故来不应坐卧，当以二仪若行若立，以待法师从宫中出说法。&rsquo;</p>
<p style="text-align: left">
	　　&ldquo;尔时，昙无竭菩萨，七岁一心入无量阿僧祇菩萨三昧，及行般若波罗蜜方便力。萨陀波仑菩萨七岁经行住立，不坐不卧无有睡眠，无欲恚恼心，不著味，但念昙无竭菩萨摩诃萨：&lsquo;何时当从三昧起出而说法？&rsquo;</p>
<p style="text-align: left">
	　　&ldquo;萨陀波仑菩萨过七岁已，作是念：&lsquo;我当为昙无竭菩萨摩诃萨敷说法座，昙无竭菩萨摩诃萨当座上说法，我当洒扫清净散种种华庄严是处。&rsquo;为昙无竭菩萨摩诃萨当说般若波罗蜜及方便力故，是时萨陀波仑菩萨与长者女及五百侍女，为昙无竭菩萨摩诃萨敷七宝床，五百女人各脱上衣以敷座上，作是念：&lsquo;昙无竭菩萨摩诃萨当坐此座上说般若波罗蜜及方便力。&rsquo;</p>
<p style="text-align: left">
	　　&ldquo;萨陀波仑菩萨敷座已，求水洒地而不能得。所以者何？恶魔隐蔽令水不现。魔作是念：&lsquo;萨陀波仑菩萨求水不得，于阿耨多罗三藐三菩提乃至生一念劣心异心，则智慧不照善根不增，于一切智而有稽留。&rsquo;</p>
<p style="text-align: left">
	　　&ldquo;尔时，萨陀波仑菩萨作是念：&lsquo;我当自刺其身以血洒地，令无尘土来坌大师。我何用此身！&mdash;&mdash;此身必当破坏，我从无始生死以来数数丧身未曾为法。&rsquo;即以利刀自刺出血洒地，萨陀波仑菩萨及长者女并五百侍女皆无异心，恶魔亦不能得便。</p>
<p style="text-align: left">
	　　&ldquo;是时，释提桓因作是念：&lsquo;未曾有也！萨陀波仑菩萨，爱法乃尔以刀自刺出血洒地。萨陀波仑及众女人心不动转，恶魔波旬不能坏其善根，其心坚固发大庄严不惜身命，以深心欲求阿耨多罗三藐三菩提，当度一切众生无量生死苦。&rsquo;</p>
<p style="text-align: left">
	　　&ldquo;释提桓因赞萨陀波仑菩萨言：&lsquo;善哉！善哉！善男子，汝精进力大坚固难动不可思议，汝爱法求法最为无上。善男子，过去诸佛亦如是，以深心爱法、惜法、重法，集诸功德得阿耨多罗三藐三菩提。&rsquo;</p>
<p style="text-align: left">
	　　&ldquo;萨陀波仑菩萨作是念：&lsquo;我为昙无竭菩萨摩诃萨敷法座，扫洒清净已讫，当于何处得好名华庄严此地？若昙无竭菩萨摩诃萨法座上坐说法时，亦当散华供养。&rsquo;释提桓因知萨陀波仑菩萨心所念，即以三千石天曼陀罗华与萨陀波仑。萨陀波仑受华以半散地，留半待昙无竭菩萨摩诃萨坐法座上说法时当供养。</p>
<p style="text-align: left">
	　　&ldquo;尔时，昙无竭菩萨摩诃萨，过七岁已从诸三昧起，为说般若波罗蜜故，与无量百千万众恭敬围绕往法座上坐。萨陀波仑菩萨摩诃萨，见昙无竭菩萨摩诃萨时心得悦乐，譬如比丘入第三禅。尔时，萨陀波仑菩萨摩诃萨及长者女并五百侍女，到昙无竭菩萨摩诃萨所，散天曼陀罗华头面礼毕退坐一面。昙无竭菩萨见其坐已，告萨陀波仑菩萨言：&lsquo;善男子，谛听！谛受！今当为汝说般若波罗蜜相。善男子，诸法等故当知般若波罗蜜亦等，诸法离故当知般若波罗蜜亦离，诸法不动故当知般若波罗蜜亦不动，诸法无念故当知般若波罗蜜亦无念，诸法无畏故当知般若波罗蜜亦无畏，诸法一味故当知般若波罗蜜亦一味，诸法无边故当知般若波罗蜜亦无边，诸法无生故当知般若波罗蜜亦无生，诸法无灭故当知般若波罗蜜亦无灭，虚空无边故当知般若波罗蜜亦无边，大海水无边故当知般若波罗蜜亦无边，须弥山庄严故当知般若波罗蜜亦庄严，虚空无分别故当知般若波罗蜜亦无分别，色无边故当知般若波罗蜜亦无边，受、想、行、识无边故当知般若波罗蜜亦无边，地种无边故当知般若波罗蜜亦无边，水种、火种、风种无边故当知般若波罗蜜亦无边，空种无边故当知般若波罗蜜亦无边，如金刚等故当知般若波罗蜜亦等，诸法无分别故当知般若波罗蜜亦无分别，诸法性不可得故当知般若波罗蜜性亦不可得，诸法无所有等故当知般若波罗蜜亦无所有等，诸法无作故当知般若波罗蜜亦无作，诸法不可思议故当知般若波罗蜜亦不可思议。&rsquo;</p>
<p style="text-align: left">
	　　&ldquo;是时，萨陀波仑菩萨摩诃萨，即于坐处得诸三昧，所谓诸法等三昧、诸法离三昧、不动三昧、无念三昧、诸法无畏三昧、诸法一味三昧、诸法无边三昧、诸法无生三昧、诸法无灭三昧、虚空无边三昧、大海水无边三昧、须弥山庄严三昧、虚空无分别三昧、色无边三昧、受想行识无边三昧、地种无边三昧、水种火种风种空种无边三昧、如金刚等三昧、诸法无分别三昧、诸法不可思议三昧，如是等得六百万诸三昧门。&rdquo;</p>
<p style="text-align: left">
	　　尔时，佛告须菩提：&ldquo;如我今于三千<a>大千世界</a>中与诸比丘僧围绕，以是相，以是像貌，以是名字，说般若波罗蜜。萨陀波仑得是六百万三昧门，见东方、南西北方、四维、上下，如恒河沙等三千大千世界中诸佛与诸比丘恭敬围绕，以如是相、如是像貌、如是名字，说是摩诃般若波罗蜜亦如是。萨陀波仑菩萨从是以后，多闻智慧不可思议如大海水，常不离诸佛生于有佛国中，乃至梦中未曾不见佛时，一切众难皆悉已断，在所佛国随愿往生。须菩提，当知是般若波罗蜜因缘，能成就菩萨摩诃萨一切功德，得一切种智。以是故，须菩提，诸菩萨摩诃萨若欲学<a>六波罗蜜</a>，欲深入诸佛智慧，欲得一切种智，应受持般若波罗蜜，读诵正忆念，广为他人说，亦书写经卷，供养、尊重、赞叹，香华乃至伎乐。何以故？般若波罗蜜是过去、未来、现在十方诸佛母，十方诸佛所尊重故。&rdquo;</p>
<p style="text-align: left">
	　　嘱累品第九十</p>
<p style="text-align: left">
	　　尔时佛告阿难：&ldquo;于汝意云何？佛是汝大师不？汝是佛<a>弟子</a>不？&rdquo;</p>
<p style="text-align: left">
	　　阿难言：&ldquo;世尊，佛是我大师，修伽陀是我大师，我是佛弟子。&rdquo;</p>
<p style="text-align: left">
	　　佛言：&ldquo;如是，如是，我是汝大师，汝是我弟子。若如弟子所应作者，汝已作竟。阿难，汝用身口意慈业供养供给我，亦常如我意无有违失。阿难，我身现在汝爱敬供养供给心常清净，我灭度后是一切爱敬供养供给事，当爱敬供养般若波罗蜜，乃至第二第三以般若波罗蜜嘱累汝。阿难，汝莫忘失，莫作最后断种人。阿难，随尔所时般若波罗蜜在世，当知尔所时有佛在世说法。阿难，若有书般若波罗蜜，受持读诵，正忆念，为人广说，恭敬尊重赞叹，华香、幡盖、宝衣、灯烛种种供养，当知是人不离见佛，不离闻法，为常亲近佛。&rdquo;</p>
<p style="text-align: left">
	　　佛说般若波罗蜜已，<a>弥勒</a>等诸菩萨摩诃萨，慧命须菩提、慧命<a>舍利弗</a>、大目揵连、摩诃迦葉、富楼那弥多罗尼子、摩诃拘絺罗、大迦旃延、阿难等，并一切大众及一切世间诸天、人、乾闼婆、阿修罗等，闻佛所说，皆大欢喜。</p>
		

	
	

		</div></div><hr><script charset='utf-8' src='../../js/footer.js'></script></body></html>