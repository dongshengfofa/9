<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百四十八卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百四十八卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百四十八卷 大般若波罗蜜多经</strong></p>
<p style="text-align: left">
	　　第四分譬喻品第十四</p>
<p style="text-align: left">
	　　尔时，具寿善现复白佛言：&ldquo;<a>世尊</a>，甚深般若波罗蜜多实为大事现<a>世间</a>不？&rdquo;</p>
<p style="text-align: left">
	　　佛告善现：&ldquo;如是，如是，甚深般若波罗蜜多实为大事出现世间。所以者何？甚深般若波罗蜜多实能成办一切智智，实能成办诸独觉地，实能成办诸声闻地。善现当知，如刹帝利灌顶大王，威德<a>自在</a>降伏一切，以诸国事付嘱大臣，端拱无为安隐快乐；诸佛亦尔，为大法王，威德自在降伏一切，以诸<a>佛法</a>、若独觉法、若声闻法，悉皆付嘱甚深般若波罗蜜多普令成办。是故，善现，甚深般若波罗蜜多实为大事出现世间。</p>
<p style="text-align: left">
	　　&ldquo;善现当知，甚深般若波罗蜜多不为摄受、执著色故出现世间，不为摄受、执著受、想、行、识故出现世间；不为摄受、执著预流果故出现世间，不为摄受、执著一来、不还、阿<a>罗汉果</a>故出现世间；不为摄受、执著独觉菩提故出现世间，亦不为摄受、执著一切智智故出现世间。&rdquo;</p>
<p style="text-align: left">
	　　具寿善现即白佛言：&ldquo;云何如是甚深般若波罗蜜多亦不为摄受、执著一切智智故出现世间？&rdquo;</p>
<p style="text-align: left">
	　　佛告善现：&ldquo;于意云何？汝颇见有阿<a>罗汉</a>果可摄受、执著不？&rdquo;</p>
<p style="text-align: left">
	　　善现答言：&ldquo;不也，世尊。我不见有阿罗汉果可于其中摄受、执著。&rdquo;</p>
<p style="text-align: left">
	　　佛告善现：&ldquo;善哉！善哉！我亦不见有如来法可于其中摄受、执著。是故，善现，甚深般若波罗蜜多亦不为摄受、执著一切智智故出现世间。&rdquo;</p>
<p style="text-align: left">
	　　具寿善现复白佛言：&ldquo;若甚深般若波罗蜜多亦不为摄受、执著一切智智故出现世间者。新学大乘诸<a>菩萨</a>众，闻如是说心便惊怖不能信受；若因<a>圆满</a>，曾于过去无量佛所发弘誓愿，长夜积集<a>殊胜</a>善根，诸菩萨众闻如是说乃能信受。&rdquo;</p>
<p style="text-align: left">
	　　佛告善现：&ldquo;如是，如是，如汝所说。由此因缘，甚深般若波罗蜜多不应辄为新学大乘诸菩萨说。&rdquo;</p>
<p style="text-align: left">
	　　尔时，欲界、<a>色界</a>天子俱白佛言：&ldquo;如是般若波罗蜜多最为甚深，难见难觉，极难信解。若诸有情，曾于过去无量佛所发弘誓愿，多种善根，事多善友，乃能信解甚深般若波罗蜜多。假使三千<a>大千世界</a>诸有情类，一切皆成随信行等，彼有情类若经一劫若一劫余修自地行，不如有人一日于此甚深般若波罗蜜多忍乐思惟称量观察，所获功德胜彼无量。&rdquo;</p>
<p style="text-align: left">
	　　尔时，佛告诸天子言：&ldquo;如是，如是，如汝所说。天子当知，若善男子、善女人等闻深般若波罗蜜多，疾得<a>涅槃</a>，胜前所说随信行等若经一劫若一劫余修自地行，况忍乐等！&rdquo;</p>
<p style="text-align: left">
	　　时，诸天子闻佛所说，<a>欢喜</a>踊跃顶礼世尊，右绕三匝，辞佛还宫，去会未远忽然不现，随所属界各住本宫，劝进诸天修殊胜行。</p>
<p style="text-align: left">
	　　尔时，善现复白佛言：&ldquo;若菩萨摩诃萨闻深般若波罗蜜多能生信解，不沉、不没、不迷、不闷，无惑、无疑、无取、无执，欢喜听受、恭敬供养，从何处没来生此间？&rdquo;</p>
<p style="text-align: left">
	　　佛告善现：&ldquo;若菩萨摩诃萨闻深般若波罗蜜多能生信解，不沉、不没、不迷、不闷，无惑、无疑、无取、无执，欢喜听受、恭敬供养、乐见、乐闻、受持、读诵，常不远离甚深般若波罗蜜多及彼相应殊胜作意，爱乐随逐能<a>说法</a>者，如犊随母未尝暂离，乃至未得甚深般若波罗蜜多所有义趣究竟通利能为他说，终不远离甚深般若波罗蜜多及说法师经须臾顷，是菩萨摩诃萨从人中没来生此间，乘宿胜因能成是事。&rdquo;</p>
<p style="text-align: left">
	　　具寿善现复白佛言：&ldquo;颇有成就如是功德诸菩萨摩诃萨，供养承事他方佛已，从彼处没来生此耶？&rdquo;</p>
<p style="text-align: left">
	　　佛告善现：&ldquo;有菩萨摩诃萨供养承事他方佛已，从彼处没来生此间，成就如是殊胜功德。所以者何？是菩萨摩诃萨先从他方无量佛所，闻深般若波罗蜜多能生信解，恭敬供养、书写、受持，请问其中甚深义趣，修习、思惟、广为他说，从彼处没来生此间，乘昔善根能办是事。</p>
<p style="text-align: left">
	　　&ldquo;复次，善现，有菩萨摩诃萨从睹史多天众同分没来生人中，彼亦成就如是功德。所以者何？是菩萨摩诃萨先世已于睹史多天慈氏菩萨摩诃萨所，闻深般若波罗蜜多能生信解、恭敬供养，请问其中甚深义趣，修习、思惟、广为他说，从彼处没来生此间，乘昔善根能办是事。</p>
<p style="text-align: left">
	　　&ldquo;复次，善现，有菩萨乘善男子等，虽于前世得闻般若波罗蜜多，而不请问甚深义趣，今生人中，闻说如是甚深般若波罗蜜多，其心迷闷、疑惑、沉没，或生异解难可开悟。所以者何？不了义者心多迷闷、疑惑、沉没。</p>
<p style="text-align: left">
	　　&ldquo;复次，善现，有菩萨乘善男子等，虽于前世得闻般若波罗蜜多，亦曾请问甚深义趣或经一日、二日、三日、四日、五日，而不精进如说<a>修行</a>。今生人中，闻说如是甚深般若波罗蜜多，虽经少时其心坚固无能坏者，若离所闻甚深般若波罗蜜多及说法师请问深义，寻便退失心生犹豫。所以者何？此菩萨乘善男子等，虽于前世得闻般若波罗蜜多，亦能请问甚深义趣，而不精进如说修行，故于今生于深般若波罗蜜多，或时乐闻或时不乐，或时坚固或时退失，其心轻动进退非恒，如堵罗绵随风飘转。当知如是住菩萨乘善男子等新学大乘，虽有<a>信心</a>而不坚净，于深般若波罗蜜多不能长时信乐，随转彼于二地或随堕一，所谓声闻及独觉地。</p>
<p style="text-align: left">
	　　&ldquo;善现当知，如泛大海所乘船破，其中诸人若不取木器物、浮囊、板片、死尸为依附者，定知溺死不至<a>彼岸</a>。若能取木器物、浮囊、板片、死尸为所依附，当知是类终不没死，得至安隐大海彼岸，无损无害受诸快乐。住菩萨乘善男子等亦复如是，有于大乘虽成少分信敬爱乐，而不摄受甚深般若波罗蜜多为所依附，当知彼类中道退没，不能证得一切智智，谓堕声闻或独觉地。若于大乘有信、有忍、有乐、有欲、有精进、有胜解、有不放逸、有胜意乐、有舍、有敬、有欣、有喜、有清净心、有于无上正等菩提不舍善轭，复能摄受甚深般若波罗蜜多为所依附，当知此类终不中道退入声闻或独觉地，定证无上正等菩提，能尽未来利乐一切。</p>
<p style="text-align: left">
	　　&ldquo;复次，善现，如有男子或诸女人，执持坏瓶诣河取水，若池、若井、若泉、若渠，当知此瓶不久烂坏。何以故？是瓶未熟，不堪盛水，终归地故。如是，善现，有菩萨乘善男子等，虽于大乘有信、有忍、有乐、有欲、有精进、有胜解、有不放逸、有胜意乐、有舍、有敬、有欣、有喜、有清净心、有于无上正等菩提不舍善轭，而不摄受甚深般若波罗蜜多方便善巧，当知彼类中道退没，不能证得一切智智，谓堕声闻或独觉地。</p>
<p style="text-align: left">
	　　&ldquo;复次，善现，如有男子或诸女人，持烧熟瓶诣河取水，若池、若井、若泉、若渠，当知此瓶终不烂坏。何以故？是瓶善熟，堪任盛水，极坚牢故。如是，善现，有菩萨乘善男子等，若于大乘有信、有忍，广说乃至有于无上正等菩提不舍善轭，复能摄受甚深般若波罗蜜多方便善巧，当知此类终不中道退入声闻或独觉地，定证无上正等菩提，能尽未来利乐一切。</p>
<p style="text-align: left">
	　　&ldquo;复次，善现，如有商人无善巧智，船在海岸未固修营，即持财物安置其上，牵入水中速便进发，当知是船中道坏没，人船财物各散异处，如是商人无善巧智，丧失身命及诸财宝。如是，善现，有菩萨乘善男子等，虽于大乘有信、有忍，广说乃至有于无上正等菩提不舍善轭，而不摄受甚深般若波罗蜜多方便善巧，当知彼类中道退没，不能证得一切智智，谓堕声闻或独觉地。</p>
<p style="text-align: left">
	　　&ldquo;复次，善现，如有商人有善巧智，先在海岸固修船已，方牵入水知无穿穴，后持财物置上而去，当知是船必不坏没，人物安隐达所至处。如是，善现，有菩萨乘善男子等，若于大乘有信、有忍，广说乃至有于无上正等菩提不舍善轭，复能摄受甚深般若波罗蜜多方便善巧，当知此类终不中道退入声闻或独觉地，定证无上正等菩提，能尽未来利乐一切。何以故？若菩萨乘善男子等，能于大乘有信、有忍，广说乃至有于无上正等菩提不舍善轭，复能摄受甚深般若波罗蜜多方便善巧，中间法尔不堕声闻及独觉地，必证无上正等菩提，与诸有情常作<a>饶益</a>。</p>
<p style="text-align: left">
	　　&ldquo;复次，善现，譬如有人年百二十，老耄衰朽复加众病，所谓风病、热病、痰病或三杂病。于意云何？是老病人颇从床座自能起不？&rdquo;</p>
<p style="text-align: left">
	　　善现对曰：&ldquo;不也，世尊。&rdquo;</p>
<p style="text-align: left">
	　　佛告善现：&ldquo;是人设有扶令起立，亦无力行一俱卢舍、或二、或三。何以故？极老病故。如是，善现，有菩萨乘善男子等，设于大乘有信、有忍，广说乃至有于无上正等菩提不舍善轭，若不摄受甚深般若波罗蜜多方便善巧，当知彼类不证无上正等菩提，退堕声闻或独觉地。何以故？远离般若波罗蜜多方便善巧，法应尔故。</p>
<p style="text-align: left">
	　　&ldquo;复次，善现，譬如有人年百二十，老耄衰朽复加众病，谓风、热、痰或三杂病，是老病人欲从床座起往他处而自不能。有二健人各扶一腋，徐策令起而告之言：&lsquo;莫有所难，随意欲往，我等两人终不相弃，必达所趣安隐无损。&rsquo;如是，善现，有菩萨乘善男子等，若于大乘有信、有忍，广说乃至有于无上正等菩提不舍善轭，复能摄受甚深般若波罗蜜多方便善巧，当知此类终不中道退堕声闻或独觉地，定证无上正等菩提，转妙法轮度有情众。&rdquo;</p>
<p style="text-align: left">
	　　第四分天赞品第十五</p>
<p style="text-align: left">
	　　尔时，具寿善现便白佛言：&ldquo;世尊，新学大乘诸菩萨摩诃萨云何应住甚深般若波罗蜜多？云何应学甚深般若波罗蜜多？&rdquo;</p>
<p style="text-align: left">
	　　佛告善现：&ldquo;新学大乘诸菩萨摩诃萨欲住、欲学甚深般若波罗蜜多，先应亲近、承事、供养真净善友。若能宣说甚深般若波罗蜜多，教授教诫诸菩萨者，当知是为真净善友。谓能宣说甚深般若波罗蜜多，教授教诫新学大乘诸菩萨言：&lsquo;来！善男子，汝应勤修布施、净戒、安忍、精进、静虑、般若波罗蜜多。汝勤修时，应无所得而为方便，与诸有情平等共有回向无上正等菩提。汝回向时，勿以色故而取无上正等菩提，勿以受、想、行、识故而取无上正等菩提。何以故？善男子，若无所取便能证得一切智智。汝善男子，于声闻地及独觉地勿生贪著。&rsquo;如是，善现，真净善友教授教诫新学大乘诸菩萨摩诃萨，令其渐入甚深般若波罗蜜多。&rdquo;</p>
<p style="text-align: left">
	　　尔时，善现复白佛言：&ldquo;诸菩萨摩诃萨能为难事，依如是相布施、净戒、安忍、精进、静虑、般若波罗蜜多，发趣无上正等菩提，不欲自在而取灭度；观极重苦诸有情界，求证无上正等菩提，欲尽未来方便拨济，而不怖畏<a>生死</a><a>流转</a>。&rdquo;</p>
<p style="text-align: left">
	　　佛告善现：&ldquo;如是，如是，诸菩萨摩诃萨能为难事，谓为利乐诸世间故，发趣无上正等菩提，哀愍世间诸有情故，发趣无上正等菩提，作是誓言：&lsquo;我为济拨诸世间故，为诸世间作舍宅故，为诸世间作归依故，为示世间究竟道故，为诸世间作洲渚故，为诸世间作光明故，为诸世间作导首故，为诸世间作所趣故，发勤精进趣向无上正等菩提。&rsquo;</p>
<p style="text-align: left">
	　　&ldquo;云何菩萨摩诃萨作是誓言&lsquo;我为济拨诸世间故，发勤精进趣向无上正等菩提&rsquo;？善现，菩萨摩诃萨见诸世间流<a>转生</a>死，受种种苦不能出离，为断彼苦，发勤精进趣向无上正等菩提，是为菩萨摩诃萨作是誓言&lsquo;我为济拨诸世间故，发勤精进趣向无上正等菩提&rsquo;。</p>
<p style="text-align: left">
	　　&ldquo;云何菩萨摩诃萨为诸世间作舍宅故，发勤精进趣向无上正等菩提？善现，菩萨摩诃萨欲为世间说一切法皆不和合，发勤精进趣向无上正等菩提，是为菩萨摩诃萨为诸世间作舍宅故，发勤精进趣向无上正等菩提。&rdquo;</p>
<p style="text-align: left">
	　　具寿善现白言：&ldquo;世尊，云何一切法皆不和合？&rdquo;</p>
<p style="text-align: left">
	　　佛告善现：&ldquo;诸色不和合，即色不相属；若色不相属，即色无生灭；若色无生灭，即色不和合；受、想、行、识亦复如是。诸菩萨摩诃萨欲为世间说一切法皆有如是不和合相，发勤精进趣向无上正等菩提。</p>
<p style="text-align: left">
	　　&ldquo;云何菩萨摩诃萨为诸世间作归依故，发勤精进趣向无上正等菩提？善现，菩萨摩诃萨为令一切生老病死愁叹忧苦所逼世间，速得<a>解脱</a>生等众苦，入无余依般涅槃界，发勤精进趣向无上正等菩提，是为菩萨摩诃萨为诸世间作归依故，发勤精进趣向无上正等菩提。</p>
<p style="text-align: left">
	　　&ldquo;云何菩萨摩诃萨为示世间究竟道故，发勤精进趣向无上正等菩提？善现，菩萨摩诃萨欲为世间说如是法，谓色彼岸即非色，如彼岸，色亦尔；受、想、行、识彼岸即非受、想、行、识，如彼岸，受、想、行、识亦尔。如色、受、想、行、识彼岸，一切法亦尔。&rdquo;</p>
<p style="text-align: left">
	　　具寿善现白言：&ldquo;世尊，若如色、受、想、行、识彼岸，一切法亦尔者，岂不菩萨摩诃萨于一切法已现等觉？所以者何？此中都无分别事故。&rdquo;</p>
<p style="text-align: left">
	　　佛告善现：&ldquo;如是，如是，于彼岸中无所分别，无分别故，诸菩萨摩诃萨于一切法已现等觉。善现当知，诸菩萨摩诃萨甚为难事，虽能如是观一切法，而不作证亦不沉没，作是念言：&lsquo;我于此法现等觉已，证得无上正等菩提，为诸世间宣说开示。&rsquo;是为菩萨摩诃萨为示世间究竟道故，发勤精进趣向无上正等菩提。</p>
<p style="text-align: left">
	　　&ldquo;云何菩萨摩诃萨为诸世间作洲渚故，发勤精进趣向无上正等菩提？善现，譬如大小海河池中高地可居，周回水断说为洲渚。如是，善现，色乃至识前后际断，由此断故一切法断，此一切法前后际断，即是寂灭微妙涅槃，亦是如实无颠倒性。善现，菩萨摩诃萨求证无上正等菩提，欲为有情说如是法，令速趣入如是涅槃，是为菩萨摩诃萨为诸世间作洲渚故，发勤精进趣向无上正等菩提。</p>
<p style="text-align: left">
	　　&ldquo;云何菩萨摩诃萨为诸世间作光明故，发勤精进趣向无上正等菩提？善现，菩萨摩诃萨为破长夜无明卵[穀-禾+卵]所覆有情重黑暗故，为疗有情无知翳目令明朗故，为与一切愚冥有情作慧明故，发勤精进趣向无上正等菩提，是为菩萨摩诃萨为诸世间作光明故，发勤精进趣向无上正等菩提。</p>
<p style="text-align: left">
	　　&ldquo;云何菩萨摩诃萨为诸世间作导首故，发勤精进趣向无上正等菩提？善现，菩萨摩诃萨欲为世间宣说开示诸色本性无生无灭，欲为世间宣说开示受、想、行、识本性无生无灭，欲为世间宣说开示诸异生法本性无生无灭，欲为世间宣说开示声闻、独觉、菩萨、佛法本性无生无灭，欲为世间宣说开示一切法本性无生无灭，发勤精进趣向无上正等菩提，是为菩萨摩诃萨为诸世间作导首故，发勤精进趣向无上正等菩提。</p>
<p style="text-align: left">
	　　&ldquo;云何菩萨摩诃萨为诸世间作所趣故，发勤精进趣向无上正等菩提？善现，菩萨摩诃萨欲为世间宣说开示色以<a>虚空</a>为所趣，受、想、行、识亦以虚空为所趣，一切法皆以虚空为所趣；欲为世间宣说开示色无所趣与虚空等，受、想、行、识亦无所趣与虚空等，一切法皆无所趣与虚空等。如太虚空无来、无去、无作、无住、无所安立、无生、无灭，诸法亦尔，皆如虚空无分别故无所分别。何以故？诸色空故无来无去，受、想、行、识空故亦无来无去，一切法空故皆无来无去。所以者何？一切法皆以空、无相、无愿为趣，彼于是趣不可超越；一切法皆以无造、无作为趣，彼于是趣不可超越；一切法皆以无生、无起为趣，彼于是趣不可超越；一切法皆以无性为趣，彼于是趣不可超越；一切法皆以如梦为趣，彼于是趣不可超越；一切法皆以<a>无我</a>为趣，彼于是趣不可超越；一切法皆以无边为趣，彼于是趣不可超越；一切法皆以寂静、涅槃、无取、无舍、无来、无去、最极、寂灭为趣，彼于是趣不可超越。诸菩萨摩诃萨欲为世间说如是法，发勤精进趣向无上正等菩提，是为菩萨摩诃萨为诸世间作所趣故，发勤精进趣向无上正等菩提。&rdquo;</p>
<p style="text-align: left">
	　　尔时，善现便白佛言：&ldquo;谁于如是甚深般若波罗蜜多能生信解？&rdquo;</p>
<p style="text-align: left">
	　　佛告善现：&ldquo;若菩萨摩诃萨久修菩萨摩诃萨行，已曾供养无量诸佛，于诸佛所发弘誓愿，所种善根皆已纯熟，无量善友摄受护念，乃于如是甚深般若波罗蜜多能生信解。&rdquo;</p>
<p style="text-align: left">
	　　具寿善现复白佛言：&ldquo;若于如是甚深般若波罗蜜多能生信解，是菩萨摩诃萨以何为自性？&rdquo;</p>
<p style="text-align: left">
	　　佛告善现：&ldquo;是菩萨摩诃萨以调伏、远离为自性。&rdquo;</p>
<p style="text-align: left">
	　　具寿善现复白佛言：&ldquo;是菩萨摩诃萨当何所趣？&rdquo;</p>
<p style="text-align: left">
	　　佛告善现：&ldquo;是菩萨摩诃萨当趣一切智智。&rdquo;</p>
<p style="text-align: left">
	　　具寿善现复白佛言：&ldquo;若菩萨摩诃萨趣一切智智者，能觉是趣亦能宣说，亦与有情作所归趣。&rdquo;</p>
<p style="text-align: left">
	　　佛告善现：&ldquo;如是，如是，如汝所说，若菩萨摩诃萨趣一切智智者，能觉是趣亦能宣说，亦与有情作所归趣。&rdquo;</p>
<p style="text-align: left">
	　　具寿善现复白佛言：&ldquo;是菩萨摩诃萨能为难事，谓著如是坚固甲胄：&lsquo;我当度脱无量无数无边有情令入涅槃，而诸有情都不可得。&rsquo;&rdquo;</p>
<p style="text-align: left">
	　　佛告善现：&ldquo;如是，如是，如汝所说。</p>
<p style="text-align: left">
	　　&ldquo;复次，善现，是菩萨摩诃萨所著甲胄，不属色不为色，不属受、想、行、识不为受、想、行、识，不属声闻、独觉地不为声闻、独觉地，不属菩萨地不为菩萨地，不属佛地不为佛地。所以者何？以一切法皆无所属、皆无所为。诸菩萨摩诃萨行深般若波罗蜜多，能著如是坚固甲胄。&rdquo;</p>
<p style="text-align: left">
	　　具寿善现复白佛言：&ldquo;若菩萨摩诃萨能著如是坚固甲胄行深般若波罗蜜多，即于三处无所住著。何等为三？一、声闻地；二、独觉地；三、如来地。&rdquo;</p>
<p style="text-align: left">
	　　佛告善现：&ldquo;汝观何义作如是说？&rdquo;</p>
<p style="text-align: left">
	　　善现答言：&ldquo;甚深般若波罗蜜多无所住著、无能修者、无所修法、无修时处，亦无由此而得修习。所以者何？非此般若波罗蜜多甚深义中而有少分实法可得名能修等。世尊，若修虚空是修般若波罗蜜多，若修一切法是修般若波罗蜜多，若修无所著是修般若波罗蜜多，若修无所有是修般若波罗蜜多，若修无摄受是修般若波罗蜜多，若修除遣法是修般若波罗蜜多。&rdquo;</p>
<p style="text-align: left">
	　　佛告善现：&ldquo;如是，如是，如汝所说。</p>
<p style="text-align: left">
	　　&ldquo;复次，善现，应依如是甚深般若波罗蜜多最胜行住，观察不退转菩萨摩诃萨。若菩萨摩诃萨虽行如是甚深般若波罗蜜多，而于如是甚深般若波罗蜜多无所执著，当知是为不退转菩萨摩诃萨。</p>
<p style="text-align: left">
	　　&ldquo;复次，善现，诸有不退转菩萨摩诃萨，不执他语及他教敕以为真要，非但信他而有所作，闻说如是甚深般若波罗蜜多，其心不惊、不恐、不怖、不沉、不没、无疑、无悔亦不迷闷，于深般若波罗蜜多，欢喜乐闻、深心信受、书持、读诵、如理思惟、为他演说常无厌倦，当知如是不退转菩萨摩诃萨，先世已闻甚深般若波罗蜜多所有义趣。何以故？由此不退转菩萨摩诃萨，闻说如是甚深般若波罗蜜多，其心不惊、不恐、不怖，广说乃至为他演说无厌倦故。&rdquo;</p>
<p style="text-align: left">
	　　具寿善现便白佛言：&ldquo;若菩萨摩诃萨闻说如是甚深般若波罗蜜多，其心不惊、不恐、不怖，广说乃至为他演说常无厌倦，是菩萨摩诃萨云何修行甚深般若波罗蜜多？&rdquo;</p>
<p style="text-align: left">
	　　佛告善现：&ldquo;是菩萨摩诃萨相续、随顺、趣向、临入一切智智，应作如是行深般若波罗蜜多。&rdquo;</p>
<p style="text-align: left">
	　　具寿善现复白佛言：&ldquo;是菩萨摩诃萨云何相续、随顺、趣向、临入一切智<a>智行</a>深般若波罗蜜多？&rdquo;</p>
<p style="text-align: left">
	　　佛告善现：&ldquo;若菩萨摩诃萨相续、随顺、趣向、临入虚空而行深般若波罗蜜多，是为菩萨摩诃萨相续、随顺、趣向、临入一切智智行深般若波罗蜜多。所以者何？以一切智智无量无边，若无量无边即非色亦非受、想、行、识，无得、无现观、无证、无<a>道果</a>，无智、无识，无生、无灭，无成、无坏、无起、无尽，无修、无作、无所从来亦无所去，无方、无域亦无所住，唯可说为无量无边。</p>
<p style="text-align: left">
	　　&ldquo;善现当知，虚空无量无边故一切智智亦无量无边，一切智智无量无边故无能证者，非色能证亦非受、想、行、识能证，非布施波罗蜜多能证，亦非净戒乃至般若波罗蜜多能证。所以者何？色即是一切智智，受、想、行、识即是一切智智，布施波罗蜜多即是一切智智，净戒乃至般若波罗蜜多即是一切智智。&rdquo;</p>
<p style="text-align: left">
	　　时，天帝释将领欲界诸天子众，大梵天王将领色界诸天子众，来诣佛所顶礼双足，右绕三匝却住一面，合掌恭敬俱白佛言：&ldquo;如是般若波罗蜜多最为甚深、难见、难测。&rdquo;</p>
<p style="text-align: left">
	　　尔时，佛告诸天子言：&ldquo;如是，如是，如汝所说。天子当知，我观此义初得无上正等觉时，宴坐思惟不乐说法，心作是念：&lsquo;我所证法微妙甚深，非诸世间卒能信受。&rsquo;天子当知，我所证法即是般若波罗蜜多，此法甚深，非能证、非所证，无证处、无证时。天子当知，虚空甚深故此法甚深，我甚深故此法甚深，一切法无来无去故此法甚深，一切法无量无边故此法甚深，一切法无生无灭故此法甚深，一切法无染无净故此法甚深。&rdquo;</p>
<p style="text-align: left">
	　　时，诸天子复白佛言：&ldquo;甚奇，世尊！希有，善逝！佛所说法微妙甚深，一切世间难信难解。所以者何？佛所说法不为摄受、不为弃舍，世间有情多行摄受、或行弃舍，是故世间于佛所说不能信解。&rdquo;</p>
<p style="text-align: left">
	　　尔时，佛告诸天子言：&ldquo;如是，如是，如汝所说。&rdquo;</p>
<p style="text-align: left">
	　　第四分真如品第十六之一</p>
<p style="text-align: left">
	　　尔时，具寿善现便白佛言：&ldquo;世尊，佛所说法微妙甚深，于一切法皆能随顺无所障碍；佛所说法无障碍相，与虚空等都无足迹；佛所说法无待对相，无第二故；佛所说法无与等相，无敌对故；佛所说法都无足迹，无生灭故；佛所说法都无生灭，一切生灭不可得故；佛所说法都无蹊径，一切蹊径不可得故；佛所说法都无戏论，分别言说不可得故。&rdquo;</p>
<p style="text-align: left">
	　　佛告善现：&ldquo;如是，如是，如汝所说。&rdquo;</p>
<p style="text-align: left">
	　　尔时，欲界、色界天子便白佛言：&ldquo;大德善现是真佛子随如来生。所以者何？大德善现诸所说法，一切皆与空相应故。&rdquo;</p>
<p style="text-align: left">
	　　尔时，善现告欲、色界诸天子言：&ldquo;汝等说我是真佛子随如来生。云何善现随如来生？谓随如来真如生故，一切生法不可得故。所以者何？如来真如无来无去本性不生，善现真如亦无来去本性不生，故说善现随如来生。如来真如即一切法真如，一切法真如即如来真如，如是真如无真如性，亦无不真如性，善现真如亦复如是，故说善现随如来生。如来真如<a>常住</a>为相，善现真如亦复如是，故说善现随如来生。如来真如无变异、无分别、遍诸法转，善现真如亦复如是，故说善现随如来生。如来真如无所挂碍，一切法真如亦无所挂碍，若如来真如、若一切法真如，同一真如无二无别、无造无作，如是真如常真如相、无时非真如相，以常真如相、无时非真如相故，无二无别，善现真如亦复如是，故说善现随如来生。如来真如于一切法无忆念、无分别，善现真如亦复如是，故说善现随如来生。如来真如无别异、不可得，善现真如亦复如是，故说善现随如来生。如来真如不离一切法真如，一切法真如不离如来真如，如是真如常真如相、无时非真如相，善现真如亦复如是，故说善现随如来生。虽说随生而无所随生，以善现真如不异佛故。如来真如非过去、非未来、非现在，一切法真如亦非过去、非未来、非现在，善现真如亦复如是，故说善现随如来生。善现真如随如来真如，如来真如随过去真如，过去真如随如来真如，如来真如随未来真如，未来真如随如来真如，如来真如随现在真如，现在真如随如来真如，如来真如随三世真如，三世真如随如来真如，三世真如、如来真如无二无别，一切法真如、善现真如亦无二无别，故说善现随如来生。一切菩萨摩诃萨行真如，即是诸佛无上正等菩提真如，诸菩萨摩诃萨由真如故，证得无上正等菩提，说名如来、应、正等觉，我于如是诸法真如深生信解，故说善现随如来生。当说如是真如相时，于此三千大千世界六种变动，如佛证得无上正等大菩提时等无差别，故说善现随如来生。</p>
<p style="text-align: left">
	　　&ldquo;天子当知，然我善现不由色故随如来生，不由受、想、行、识故随如来生，不由预流果故随如来生，不由一来、不还、阿罗汉果故随如来生，不由独觉菩提故随如来生，不由诸佛无上正等菩提故随如来生，但由真如故随如来生。</p>
<p style="text-align: left">
	　　&ldquo;天子当知，然我善现不随色生，不随受、想、行、识生，不随预流果生，不随一来、不还、阿罗汉果故生，不随独觉菩提生，不随诸佛无上正等菩提生，但随真如生故，我善现随如来生。&rdquo;</p>
<p style="text-align: left">
	　　尔时，<a>舍利子</a>白佛言：&ldquo;世尊，如是真如甚深微妙。&rdquo;</p>
<p style="text-align: left">
	　　尔时，佛告<a>舍利</a>子言：&ldquo;如是，如是，如汝所说，如是真如甚深微妙。&rdquo;</p>
<p style="text-align: left">
	　　当说如是真如相时，三百苾刍永尽诸漏心得解脱，成阿罗汉；复有五百苾刍尼众远尘离垢，于诸法中得净<a>法眼</a>；五千天子宿业成熟，俱时证得无生法忍；六十菩萨不受诸漏心得解脱。</p>
<p style="text-align: left">
	　　尔时，佛告舍利子言：&ldquo;今此众中六十菩萨，已于过去五百佛所亲近供养，虽修布施、净戒、安忍、精进、静虑，而不摄受甚深般若波罗蜜多方便善巧，起别异想修别异行，不入菩萨正性离生故，于今时虽闻大法，而宿因力，不受诸漏心得解脱。是故，舍利子，诸菩萨摩诃萨虽有菩萨道空、无相、无愿，而不摄受甚深般若波罗蜜多方便善巧，便证实际，堕于声闻或独觉地。</p>
<p style="text-align: left">
	　　&ldquo;舍利子，譬如有鸟，其身广大百踰缮那，或复二百乃至五百踰缮那量，翅羽未成或已衰朽。是鸟从彼三十三天，投身而下趣赡部洲，于其中路恒作是念：&lsquo;我今还上三十三天。&rsquo;于汝意云何？是鸟能还三十三天不？&rdquo;</p>
<p style="text-align: left">
	　　舍利子曰：&ldquo;不也，世尊。&rdquo;</p>
<p style="text-align: left">
	　　佛告舍利子：&ldquo;是鸟中路或作是愿：&lsquo;至赡部洲，当令我身无损无苦。&rsquo;于意云何？是鸟所愿可得遂不？&rdquo;</p>
<p style="text-align: left">
	　　舍利子曰：&ldquo;不也，世尊。是鸟至此赡部洲时，其身决定有损有苦，或致命终，或复近死。何以故？是鸟身大从远而堕，翅羽未成或衰朽故。&rdquo;</p>
<p style="text-align: left">
	　　佛告舍利子：&ldquo;如是，如是，如汝所说。有菩萨乘善男子等亦复如是，虽发无上正等觉心，已经殑伽沙数大劫，勤修布施、净戒、安忍、精进、静虑，亦修空、无相、无愿解脱门，而不摄受甚深般若波罗蜜多方便善巧，便证实际，遂堕声闻或独觉地。</p>
<p style="text-align: left">
	　　&ldquo;舍利子，是菩萨乘善男子等，虽念三世诸佛世尊戒蕴、定蕴、慧蕴、解脱蕴、解脱知见蕴，而心取相，不知不见诸佛世尊如是<a>五蕴</a>真实功德，但闻空声取相执著，回向无上正等菩提，便堕声闻或独觉地。何以故？舍利子，是诸菩萨由不摄受甚深般若波罗蜜多方便善巧，虽持种种所修善根回向菩提，而无力故。&rdquo;</p>
<p style="text-align: left">
	　　时，舍利子便白佛言：&ldquo;如我解佛所说义者，若菩萨乘善男子等，远离般若波罗蜜多方便善巧，虽具无量福德资粮，而于菩提或得、不得。是故菩萨摩诃萨众欲得无上正等菩提，决定不应远离般若波罗蜜多方便善巧。&rdquo;</p>
<p style="text-align: left">
	　　尔时，佛告舍利子言：&ldquo;如是，如是，如汝所说。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>