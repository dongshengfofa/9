<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百六十七卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百六十七卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百六十七卷 大般若波罗蜜多经</strong></p>
<p style="text-align: left">
	　　第六分显相品第三</p>
<p style="text-align: left">
	　　尔时，最胜复从座起，偏覆左肩，右膝著地，合掌向佛白言：&ldquo;<a>世尊</a>，甚深般若波罗蜜多以何为相？&rdquo;</p>
<p style="text-align: left">
	　　于是世尊告最胜曰：&ldquo;天王当知，如地、水、火、风、空等相，甚深般若波罗蜜多亦复如是。&rdquo;</p>
<p style="text-align: left">
	　　是时，最胜便白佛言：&ldquo;世尊，云何甚深般若波罗蜜多如地、水、火、风、空等相？&rdquo;</p>
<p style="text-align: left">
	　　佛告最胜：&ldquo;天王当知，普遍广大难可度量是为地相，甚深般若波罗蜜多亦复如是。何以故？诸法真如普遍广大难测量故。天王当知，一切药草依地生长；甚深般若波罗蜜多亦复如是，普能生长一切善法。天王当知，譬如大地，增之不喜，减之不忧，离我、我所，无二相故；甚深般若波罗蜜多亦复如是，赞叹不增，毁訾不减，离我、我所，无二相故。又如大地，<a>世间</a>往来举足、下足无不依之；甚深般若波罗蜜多亦复如是，若求善趣、若向<a>涅槃</a>无不依止。又如大地，出种种宝；甚深般若波罗蜜多亦复如是，出生世间种种功德。又如大地，虫、蚁、蚊、虻种种苦事不能倾动；甚深般若波罗蜜多亦复如是，离我、我所都无分别不可倾动。又如大地，若闻师子、龙、象等声终无惊怖；甚深般若波罗蜜多亦复如是，一切天魔及外道等不能恐惧。何以故？不见有我，不见有法，自性空故。</p>
<p style="text-align: left">
	　　&ldquo;天王当知，譬如水大，从高赴下，水族所归；甚深般若波罗蜜多亦复如是，从真法界流趣世间，一切善法之所依止。又如水大，能润草木生于花果；甚深般若波罗蜜多亦复如是，润诸等持生助道法，成一切智得<a>佛法</a>果，利益安乐一切有情。又如水大，渍草木根，能使倾拨随流而去；甚深般若波罗蜜多亦复如是，能灭一切见、趣、烦恼、习气根本永不复生。又如水大，性本清洁无垢无浊；甚深般若波罗蜜多亦复如是，体无烦恼故名清洁，能离诸惑故名无垢，一相非异故名无浊。如人夏热，遇水清凉；热恼有情得闻如是甚深般若波罗蜜多，必获清凉离诸热恼。如人患渴，得水乃止；求出世法，得深般若波罗蜜多思愿便止。又如泉池甚深难入，如是般若波罗蜜多诸佛境界甚深难入。又如世间坑坎之处水皆平等，甚深般若波罗蜜多亦复如是，于诸独觉、声闻、异生皆悉平等。又如净水洗除垢秽令得清净，如是<a>菩萨</a>通达般若波罗蜜多离诸烦恼即得清净。何以故？甚深般若波罗蜜多自性清净，离诸惑故。</p>
<p style="text-align: left">
	　　&ldquo;天王当知，譬如火大，虽烧一切树木药草，而不念言：&lsquo;我能烧物。&rsquo;甚深般若波罗蜜多亦复如是，虽能永灭一切烦恼及诸习气，而不念言：&lsquo;我能永灭。&rsquo;又如火大，悉能成熟一切物类；甚深般若波罗蜜多亦复如是，皆能成熟一切佛法。又如火大，悉能枯竭诸湿物类；甚深般若波罗蜜多亦复如是，皆能枯竭诸漏瀑流令永不起。又如火聚在雪山顶，虽能远照一踰缮那，乃至能照十踰缮那，而无是念：&lsquo;我能照远。&rsquo;甚深般若波罗蜜多亦复如是，虽照声闻、独觉、菩萨，而亦不念：&lsquo;我能照彼。&rsquo;又如禽兽，夜见火光恐怖远避；薄福异生、声闻、独觉，若闻般若波罗蜜多恐惧舍离，甚深般若波罗蜜多闻名尚难，况能修学？如夜远涉迷失正路，若见火光生大<a>欢喜</a>，知有聚落疾往趣之，至便安隐永无怖畏；<a>生死</a>旷夜有福德人，若闻般若波罗蜜多，生大欢喜受持、读诵，永离烦恼心得安乐。如世间火，贵贱皆同；甚深般若波罗蜜多亦复如是，圣者、异生平等皆有。如<a>婆罗门</a>及刹帝利咸供养火，诸佛、菩萨咸皆供养甚深般若波罗蜜多。又如小火，能烧三千<a>大千世界</a>；甚深般若波罗蜜多亦复如是，若闻一句则能焚烧无量烦恼。</p>
<p style="text-align: left">
	　　&ldquo;天王当知，譬如风大，能令一切物类增长；甚深般若波罗蜜多亦复如是，能令一切世、出世间善法增长。又如风大，若增盛时，普能摧灭一切物类；甚深般若波罗蜜多亦复如是，若修增盛，遍能摧灭生死烦恼。又如风大，能令熨热皆得清凉；甚深般若波罗蜜多亦复如是，能令烦恼飘热有情证得清凉涅槃常乐。又如风大，飘扬不停；甚深般若波罗蜜多亦复如是，于一切法都无所住。</p>
<p style="text-align: left">
	　　&ldquo;天王当知，甚深般若波罗蜜多离垢、无著、寂静、无量、无边智慧，平等通达诸法实性，如太<a>虚空</a>性无所住，离境界相，超寻伺等，心及心所都无分别、无生、无灭，自性离故。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，利乐有情世间希有，犹如日月一切受用。谓如凉月，能除热恼；甚深般若波罗蜜多亦复如是，能除一切烦恼热毒。又如明月，世间乐见；甚深般若波罗蜜多亦复如是，一切圣贤之所乐见。又如白月，日日增长；诸菩萨众行深般若波罗蜜多，从初发心乃至证得所求无上正等菩提渐渐增长。又如黑月，日日减尽；诸菩萨众行深般若波罗蜜多，烦恼、随眠渐渐减尽。又如满月，诸婆罗门、刹帝利等咸所赞叹；若善男子、善女人等行深般若波罗蜜多，世间天、人、阿素洛等皆所赞叹。又如月行遍四洲界，甚深般若波罗蜜多亦复如是，于色、心等无处不遍。又如净月，常自庄严；甚深般若波罗蜜多亦复如是，性本清净恒自庄严。何以故？本性离染、无生、无灭、遍一切法，自性离故。譬如盛日，虽破众暗，而不念言：&lsquo;我能破彼。&rsquo;甚深般若波罗蜜多亦复如是，虽破无始一切随眠，而不念言：&lsquo;我能破彼。&rsquo;又如烈日，虽开莲花，而不念言：&lsquo;我能开彼。&rsquo;甚深般若波罗蜜多亦复如是，虽开菩萨摩诃萨心，而不念言：&lsquo;我能开彼。&rsquo;又如丽日，虽照十方，而不念言：&lsquo;我能遍照。&rsquo;甚深般若波罗蜜多亦复如是，虽照无边而无照相。如见东方赤明相现，则知不久日轮当出；若闻般若波罗蜜多，当知是人去佛不远。如赡部洲诸善士女，若见日出生大忻庆；若时世间有深般若波罗蜜多名字出现，一切圣贤皆大欢喜。又如日出，月及星光皆悉不现；若诸菩萨行深般若波罗蜜多，外道二乘所有功德皆悉不现。又如日出，方见坑坎高下之处；若诸菩萨行深般若波罗蜜多，世间乃知邪正之道。何以故？甚深般若波罗蜜多自相平等，无生无灭，性远离故。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，多修空行无所住著，修习明道灭除暗障，远离恶友亲近诸佛，心心相续<a>念佛</a>无断，通达平等随顺法界。虽<a>神通</a>游戏遍十方国，而身住本土都不动摇，观诸佛法犹如现见。虽在世间世法不染，犹淤泥处所出莲花。如是菩萨虽处生死，甚深般若波罗蜜多巧便力故而不染著。何以故？甚深般若波罗蜜多无生、无灭、自相平等、不见、不著，性远离故。又如莲花，不停水滴；如是菩萨行深般若波罗蜜多，乃至少恶亦不暂住。又如莲花，随所在处香气馚馥；如是菩萨行深般若波罗蜜多，若在人间或居天上，城邑、聚落悉具戒香。又如莲花，禀性清洁，婆罗门等咸所宝爱；如是菩萨行深般若波罗蜜多，天、龙、药叉、健达缚等、菩萨、诸佛咸所爱敬。又如莲花，初欲开发能悦众心；如是菩萨行深般若波罗蜜多，含笑先言，远离颦蹙，令众欢喜。又如莲花，梦中见者亦是吉相；诸人、天等乃至梦中闻见菩萨行深般若波罗蜜多亦是吉祥，况真闻见！又如莲花，初始生位，人非人等咸所爱护；如是菩萨始学般若波罗蜜多，诸佛、菩萨、释梵天等共所卫护。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，兴如是心：&lsquo;我当如理通达一切波罗蜜多，<a>教化</a>有情<a>圆满</a>佛法；菩提树下坐金刚座，证得无上正等菩提，转妙法轮，具十二种微妙行相，世间<a>沙门</a>、婆罗门等，天、魔、释、梵所不能转；化度十方无量无数无边世界一切有情，从生死海平等济拨；安置般若波罗蜜多，无归依者为作归依，无救护者为作救护，欲见佛者令得见佛；作师子吼游戏神通，叹佛功德令众渴仰；其心清净终不动摇，意无谄曲远离邪念，所谓不念二乘之法；尽诸随眠，无复烦恼；身无伪行，离邪威仪；口无诡言，如实而说；受恩常感，轻恩重报；心不怀憾，口恒软语。&rsquo;如是修习清净之心，不见能行及所行法，无二、无别、自性离故。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，信解如来三种清净。谓诸菩萨作是思惟：&lsquo;契经中说如来身净，所谓法身、最寂静身、无等等身、无量身、不共身、金刚身，于此决定心无疑惑。&rsquo;是名信解如来身净。复次思惟：&lsquo;契经中说如来语净，如为异生受记作佛，亦为菩萨受作佛记，信如是语理不相违。所以者何？如来永离一切过失，尽诸随眠，无复烦恼，寂静清净；若天、魔、梵及诸沙门、婆罗门等，能得如来语业失者，无有是处。&rsquo;是名信解如来语净。复次思惟：&lsquo;契经中说如来意净，诸佛世尊心所思法，声闻、独觉、菩萨、天、人及余有情无能知者。何以故？如来之心甚深难入，离诸寻伺非思量境，无量无边同虚空界，如是信知心不疑惑。&rsquo;是名信解如来意净。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，作是思惟：&lsquo;如佛所说诸菩萨摩诃萨为诸有情荷负重担，坚固无退、不怖、不疲，次第<a>修行</a>布施、净戒、安忍、精进、静虑、般若、方便善巧、妙愿、力、智波罗蜜多，成就佛法，无障、无碍、无边、无等、不共之法；所言决定，其性勇猛，成就如来广大事业。&rsquo;是诸菩萨于彼事中，无惑、无疑、深心信受。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，作是思惟：&lsquo;如佛所说诸菩萨摩诃萨行深般若波罗蜜多，究竟安坐妙菩提座，能得无碍清净天眼、天耳、他心、宿住、<a>随念</a>、漏尽智通，于一念顷，以平等智通达三世，如实观察一切世间：如是有情具身恶行、语恶行、意恶行，毁谤圣贤，由邪见造邪业，身坏命终当堕恶趣；如是有情具身妙行、语妙行、意妙行，称赞圣贤，由<a>正见</a>造正业，身坏命终当生善趣。如实观察有情界已，作是念言：我昔发愿行菩萨道，<a>自觉</a>、觉他此愿应满。&rsquo;是诸菩萨于彼事中，无惑、无疑、如实信受。天王当知，诸菩萨摩诃萨成佛之所名为觉处，能自觉故名为正觉，能觉有情名正遍觉。天王当知，是诸菩萨行深般若波罗蜜多，信知如来出兴于世，利益安乐一切有情。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，闻说一乘能深信受。何以故？诸佛所说真实不虚，种种余乘皆佛乘出，如赡部洲虽有种种城邑、聚落并属此洲，如是诸乘虽有种种名相差别皆属佛乘。此诸菩萨复作是念：&lsquo;诸佛世尊方便善巧，种种<a>说法</a>皆实不虚。何以故？诸佛说法随众根性，虽说三乘而实一道。&rsquo;此诸菩萨复作是念：&lsquo;诸佛世尊凡所说法，音声深远真实不虚。何以故？释梵天等有少功德，尚复能出深远音声，何况如来无量亿劫积集功德声不深远？&rsquo;此诸菩萨复作是念：&lsquo;如来说法不违众根，上、中、下品皆使成就，有情各谓独为我说，而佛本来无说无示。&rsquo;此诸菩萨于如是事，无惑、无疑、深心信解。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，得微细心，作如是念：&lsquo;世间常有大火炽然，谓贪、瞋、痴为火烟暗，云何当使一切有情，从此世间皆得出离？若能通达诸法平等，无染著心名为出离，如实知法如幻梦等，善观因缘而不分别。&rsquo;</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，作是思惟：&lsquo;诸法无本而有业果，诸佛、菩萨凡所发言我应知意，既知意已即思量义，思量义已即见真实，见真实已济度有情。&rsquo;</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，方便善巧为众说法，谓说诸法<a>无我</a>、有情、命者、生者、养者、士夫、补特伽罗、意生、儒童、作者、受者、知者、见者，如是诸法空、无所有、非<a>自在</a>性，虚妄分别因缘合故无生似生。天王当知，若说诸法无我、有情乃至见者，为称理说；若说诸法空、无所有乃至似生，亦称理说。天王当知，夫其说法随顺<a>法相</a>，是名称理；若诸所说不违法相与法相应，能入平等显现义理，名巧便说。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多得无碍辩，谓若无著辩、若无尽辩、若相续辩、若不断辩、不怯弱辩、不惊怖辩、不共余辩、无边际辩、一切<a>天人</a>所爱重辩。天王当知，诸菩萨摩诃萨行深般若波罗蜜多得清净辩，谓不嘶喝辩、不迷乱辩、不怖畏辩、不憍慢辩、义具足辩、味具足辩、不拙涩辩、应时分辩。</p>
<p style="text-align: left">
	　　&ldquo;天王当知，是菩萨摩诃萨行深般若波罗蜜多，远离大众威德畏故，辩不嘶喝；坚住明了不怯智故，辩不迷乱；菩萨处众如师子王无恐惧故，辩不怖畏；离烦恼故，辩不憍慢；不说无义契法相故，辩义具足；善解书论知文字故，辩味具足；多劫积习巧便语故，辩不拙涩。如是说法善顺三时，谓热、雨、寒，说无差乱；亦顺三分，谓初、中、后，说不交杂，由斯故说辩应时分。</p>
<p style="text-align: left">
	　　&ldquo;天王当知，是菩萨摩诃萨行深般若波罗蜜多，所得诸辩令众欢悦，谓随所化多为爱语，含笑先言远离颦蹙，发词有义能称如实，诸有所说不欺侮人，所言决定种种乐说，以柔软语令众欢悦，容色宽和使他亲附，随义而说闻者悟解，为利益故称法相说，平等为说心无偏党，离虚妄言作决定说，种种乐说随众根性，由此因缘令众欢悦。</p>
<p style="text-align: left">
	　　&ldquo;天王当知，是菩萨摩诃萨行深般若波罗蜜多成大威德。所以者何？非<a>法器</a>者不得闻故。&rdquo;</p>
<p style="text-align: left">
	　　尔时，最胜便白佛言：&ldquo;是诸菩萨其心平等，云何不为非器者说？&rdquo;</p>
<p style="text-align: left">
	　　佛言：&ldquo;天王，甚深般若波罗蜜多本性平等，不见是器，不见非器，不见能说，不见所说，有情虚妄见器、非器，见说、不说。所以者何？甚深般若波罗蜜多无生、无灭、无分别相，犹如虚空一切遍满；有情亦尔，无生、无灭；声闻、独觉、菩萨、如来亦复如是，无名字法假立名字，谓是有情，谓是般若，谓有能说，谓有所说，谓有听者及所听法，胜义谛中皆同一相，所谓无相，都无差别。是诸菩萨行深般若波罗蜜多，威德重故，虽常乐说，非器不闻。</p>
<p style="text-align: left">
	　　&ldquo;天王当知，甚深般若波罗蜜多，不为非器诸有情说，不为外道恶见者说，不为懈慢不信者说，不为求法贸易者说，不为贪爱名利者说，不为嫉妒秘吝者说，不为生盲聋哑者说。所以者何？诸菩萨摩诃萨行深般若波罗蜜多，心无悭吝不秘深法，于有情类非无慈悲，亦不弃舍诸有情类，然有情类宿植善根，得见如来及闻<a>正法</a>，如来于法本无说心，亦不作意为此、为彼，但障重者虽近如来而不见闻，菩萨亦尔。&rdquo;</p>
<p style="text-align: left">
	　　尔时，最胜复白佛言：&ldquo;何等有情堪闻诸佛菩萨说法？&rdquo;</p>
<p style="text-align: left">
	　　佛言：&ldquo;天王，若具正信根性纯熟堪为法器，于过去佛曾种善根，心无谄曲威仪齐整，不求名利亲近善友，利根聪明说文知义，为法精进不违圣旨，此等有情堪闻诸佛菩萨说法。</p>
<p style="text-align: left">
	　　&ldquo;天王当知，诸菩萨摩诃萨能作法师善巧说法，云何巧说？谓为<a>饶益</a>诸有情故，虽说佛法，而说佛法竟不可得；虽说一切波罗蜜多，而说一切波罗蜜多竟不可得；虽说菩提，而说菩提竟不可得；虽说断烦恼，而说烦恼竟不可得；虽说证涅槃，而说涅槃竟不可得；虽说声闻四向、四果，而说声闻四向、四果竟不可得；虽说独觉若向、若果，而说独觉若向、若果竟不可得；虽说断我见，而说我见竟不可得；虽说有业果，而说业果竟不可得。所以者何？名字所得皆非实法，法非名字、非言境界，法不可思议，非心所量故。名字非法，法非名字，但以世俗虚妄假名而有所说，无名字法说为名字，名字是空，空无所有，无所有者非真胜义，非胜义者即是虚妄愚夫之法。天王当知，是名菩萨善巧说法。诸菩萨摩诃萨行深般若波罗蜜多，以方便力得无碍辩，随众根性，宣说如是甚深般若波罗蜜多，令诸有情如实悟入。&rdquo;</p>
<p style="text-align: left">
	　　第六分法界品第四之一</p>
<p style="text-align: left">
	　　尔时，最胜复从座起，偏覆左肩，右膝著地，合掌恭敬而白佛言：&ldquo;世尊，云何诸菩萨摩诃萨学深般若波罗蜜多通达法界？&rdquo;</p>
<p style="text-align: left">
	　　于是佛告最胜天言：&ldquo;善哉！善哉！谛听！谛听！极善作意，吾当为汝分别解说。&rdquo;</p>
<p style="text-align: left">
	　　最胜天言：&ldquo;唯然！愿说！我等乐闻。&rdquo;</p>
<p style="text-align: left">
	　　佛告最胜：&ldquo;天王当知，诸菩萨摩诃萨学深般若波罗蜜多，有妙慧故亲近善友，发勤精进离诸障惑，心得清净恭敬尊重，乐习空行远离诸见，修如实道通达法界。天王当知，是诸菩萨有妙慧故亲近善友，欢喜敬事如真佛想，以亲近故离诸<a>懈怠</a>，灭除一切恶不善法生长善根，既灭烦恼远离障法，身、语、意业皆得清净，由清净故便生敬重，以敬重心修习空行，修空行故远离诸见，离诸见故修行正道，修正道故能见法界。&rdquo;</p>
<p style="text-align: left">
	　　尔时，最胜复白佛言：&ldquo;世尊，云何名为法界？&rdquo;</p>
<p style="text-align: left">
	　　佛告最胜：&ldquo;天王当知，法界即是不虚妄性。&rdquo;</p>
<p style="text-align: left">
	　　&ldquo;世尊，云何不虚妄性？&rdquo;</p>
<p style="text-align: left">
	　　&ldquo;天王，即是不变异性。&rdquo;</p>
<p style="text-align: left">
	　　&ldquo;世尊，云何不变异性？&rdquo;</p>
<p style="text-align: left">
	　　&ldquo;天王，即是诸法真如。&rdquo;</p>
<p style="text-align: left">
	　　&ldquo;世尊，何谓诸法真如？&rdquo;</p>
<p style="text-align: left">
	　　&ldquo;天王当知，真如深妙，但可智知非言能说。何以故？诸法真如，过诸文字离语言境，一切语业不能行故；离诸戏论，绝诸分别；无此无彼，离相无相；远离寻伺，过寻伺境；无想无相，超过二境；远离愚夫，过愚夫境；超诸魔事，离诸障惑；非识所了，住无所住寂静圣智及无分别后得智境，无我、我所；求不可得，无取无舍；无染无著，清净离垢；最胜第一，性常不变，若佛出世、若不出世性相<a>常住</a>。天王当知，是为法界。诸菩萨摩诃萨行深般若波罗蜜多修证法界，多百千种难行苦行，令诸有情皆得通达。天王，是名实相般若波罗蜜多、真如、实际、无分别相、不思议界，亦名真空及一切智、一切相智、不二法界。&rdquo;</p>
<p style="text-align: left">
	　　尔时，最胜便白佛言：&ldquo;世尊，云何能证、能得如是法界？&rdquo;</p>
<p style="text-align: left">
	　　佛告最胜：&ldquo;天王当知，出世般若波罗蜜多及后所得无分别智能证、能得。&rdquo;</p>
<p style="text-align: left">
	　　&ldquo;世尊，证、得义有何异？&rdquo;</p>
<p style="text-align: left">
	　　&ldquo;天王当知，出世般若波罗蜜多能如实见故名为证，后智通达故名为得。&rdquo;</p>
<p style="text-align: left">
	　　尔时，最胜复白佛言：&ldquo;如佛所说闻、思、修慧，岂不通达实相般若波罗蜜多，而复说有出世般若波罗蜜多及后所得无分别智能证、能得？&rdquo;</p>
<p style="text-align: left">
	　　佛言：&ldquo;不尔。所以者何？实相般若波罗蜜多甚深微妙，闻慧粗浅不能得见，是胜义故思不能量，出世法故修不能行。</p>
<p style="text-align: left">
	　　&ldquo;天王当知，实相般若波罗蜜多甚深微妙，异生二乘所不能见。何以故？彼如生盲不见众色，婴儿七日不见日轮，尚不能见，况能证得？天王，譬如夏热，有人西行在于旷野，复有一人从西而至，问前人曰：&lsquo;我今热渴，知何处有清水、树荫，可见忧济？&rsquo;彼人答曰：&lsquo;从此东行当有二路，一左二右宜从右路，渐次前行有清泉池及凉荫树。&rsquo;天王，于意云何？彼热渴者虽闻如是泉及树名，思惟往趣即除热渴得清凉不？&rdquo;</p>
<p style="text-align: left">
	　　&ldquo;不也，世尊。彼至入池洗饮、息树，方离热渴乃得清凉。&rdquo;</p>
<p style="text-align: left">
	　　佛言：&ldquo;天王，如是，如是，闻、思、修慧不能通达实相般若波罗蜜多。天王当知，所言旷野即喻生死，人喻有情，热喻众惑，渴喻贪爱，东来人者喻诸菩萨，左路即喻非正直道，右路喻于一切智道，诸菩萨众行深般若波罗蜜多，善知生死正直之路；泉喻般若波罗蜜多，树喻大悲，诸菩萨摩诃萨行二法故，远离异生及二乘道。天王当知，甚深般若波罗蜜多虽无形相，而巧说故，令诸有情能证、能得。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，能如实知力、无所畏、不共法空，亦如实知诸戒、定、慧、<a>解脱</a>、解脱知见蕴空，亦如实知内空、外空及内外空、空空、大空、胜义等空，虽知诸法无不皆空，而知空相亦不可得，不取空相，不起<a>空见</a>，不执空相，不依止空，菩萨如是不取著故于空不堕。天王当知，诸菩萨摩诃萨行深般若波罗蜜多远离诸相，谓都不见内外诸相，离戏论相，离分别相，离寻求相，离贪著相，离境界相，离攀缘相，离诸能知及所知相。&rdquo;</p>
<p style="text-align: left">
	　　尔时，最胜便白佛言：&ldquo;若诸菩萨摩诃萨众行深般若波罗蜜多，能如是观诸法无相，佛薄伽梵复云何观？&rdquo;</p>
<p style="text-align: left">
	　　佛言：&ldquo;天王，诸佛境界不可思议。何以故？离境界故。一切有情思量佛境，心则狂乱不知此彼。何以故？同虚空性不可思量，求不可得离寻伺境。诸菩萨众行深般若波罗蜜多，尚不见有异生境等可得思量，况佛境界？亦不依止一切妙愿，虽行种种布施、净戒、安忍、精进、静虑、般若波罗蜜多，而于彼果都无所著，于诸功德乃至涅槃亦不依著。何以故？离我、我所，无二无别，自性离故。&rdquo;</p>
<p style="text-align: left">
	　　佛说如是甚深般若波罗蜜多大法门时，令此三千大千世界六种变动，妙高山王、目真邻陀山、大目真邻陀山、金刚轮围山、大金刚轮围山、香山、宝山、黑山、大黑山皆悉振动。无量百千诸菩萨众，皆脱上服为佛敷座，其座高广如妙高山。无量百千释、梵、护世诸天王等，合掌恭敬散众妙花，谓妙音花、大妙音花，及吉祥花、大吉祥花、青黄赤白红紫莲花。</p>
<p style="text-align: left">
	　　时，鹫峰山纵广四十踰缮那量，积华遍满至如来膝。无量天子住虚空中，奏诸天乐唱如是言：&ldquo;再睹佛兴世，再闻转法轮。善哉！赡部洲一切有情类，勤修功德多种善根，得闻如是甚深般若波罗蜜多，况复当来有能信者！当知如是一切有情，悉行诸佛如来境界。&rdquo;</p>
<p style="text-align: left">
	　　复有无量百千龙王，即以神力普兴大云，降澍香雨洒鹫峰山，遍及三千大千世界，诸听法者唯觉香润不见沾濡，无量龙女悉于佛前合掌赞叹。</p>
<p style="text-align: left">
	　　复有无量健达缚神，以妙乐音而供养佛；诸药叉众，散诸妙花；阿素洛等，供养恭敬。</p>
<p style="text-align: left">
	　　十方无量无边佛土无数如来、应、正等觉，眉间毫相皆放光明照此三千大千世界，幽暗之处无不大明，遍鹫峰山其光赫奕；作斯事已各还本界，右绕三匝入佛顶中。</p>
<p style="text-align: left">
	　　无量百千婆罗门众及刹帝利长者<a>居士</a>，各以种种涂香、末香、幢盖、幡华而供养佛。</p>
<p style="text-align: left">
	　　尔时，会中七十二亿菩萨摩诃萨得无生法忍，无量百千诸有情类远尘离垢生净<a>法眼</a>，无量百千诸有情类皆发无上正等觉心。</p>
<p style="text-align: left">
	　　尔时，最胜复白佛言：&ldquo;甚深般若波罗蜜多既绝语言离诸文字，云何菩萨摩诃萨行深般若波罗蜜多，为诸有情说如是法？&rdquo;</p>
<p style="text-align: left">
	　　佛告最胜：&ldquo;天王当知，诸菩萨摩诃萨行深般若波罗蜜多，为诸有情说如是法，为修习佛法，而诸佛法毕竟不可得；为成熟诸波罗蜜多，而诸波罗蜜多毕竟不可得；为清净佛菩提，而佛菩提毕竟不可得；为离灭涅槃，而离灭涅槃毕竟不可得；为四沙门果，而四沙门果毕竟不可得；为独觉菩提，而独觉菩提毕竟不可得；为断除我取，而我及取毕竟不可得。是菩萨摩诃萨行深般若波罗蜜多，心不分别一切法相，我能分别及所分别皆不可得，随顺般若波罗蜜多不违生死，虽在生死不违般若波罗蜜多随顺法相。&rdquo;</p>
<p style="text-align: left">
	　　尔时，最胜便白佛言：&ldquo;诸菩萨摩诃萨云何随顺甚深法相不违世俗？&rdquo;</p>
<p style="text-align: left">
	　　佛言：&ldquo;天王，菩萨随顺甚深般若波罗蜜多，不远离色、受、想、行、识，不远离欲界、<a>色界</a>、无色界，不远离法而无取著，随顺般若波罗蜜多不远离道。何以故？具大方便善巧力故。&rdquo;</p>
<p style="text-align: left">
	　　于是最胜复白佛言：&ldquo;何谓菩萨方便善巧？&rdquo;</p>
<p style="text-align: left">
	　　佛言：&ldquo;天王，谓四无量，诸菩萨摩诃萨具大慈、悲、喜、舍心故，常能利乐所化有情，是为菩萨方便善巧。&rdquo;</p>
<p style="text-align: left">
	　　&ldquo;世尊，云何此四名大？&rdquo;</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，具无边慈、无分别慈、诸法性慈、不休息慈、无恼害慈、广饶益慈、平等性慈、遍利乐慈、出世间慈，如是等类名为大慈。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，见诸有情具种种苦无归依处，为欲济拨发菩提心勤求正法；既自得已为有情说，诸悭贪者教行布施，无戒、<a>破戒</a>教受持戒，性暴恶者教行忍辱，懒惰懈怠教行精进，散乱心者教行静虑，诸愚痴者教学妙慧，为度有情虽遭种种极苦难事，终不舍离大菩提心，如是等类名为大悲。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，作是思惟：&lsquo;<a>三界</a>炽火，我已出离，故生欢喜；久相缠系生死之绳，我已断截，故生欢喜；于生死海寻伺取相，我已永出，故生欢喜；无始所竖憍慢之幢，我已摧折，故生欢喜；以金刚智破烦恼山，令永散灭，故生欢喜；我自安隐，复安隐他，愚痴、黑暗、贪、瞋、慢等烦恼系缚，久寐世间今始得觉，故生欢喜；我今已免一切恶趣，复能济拨恶趣有情令得出离，故生欢喜；有情久于生死迷乱不知出道，我今济拨开示正路，皆令得至一切智城毕竟安乐，故生欢喜。&rsquo;如是等类名为大喜。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，普于一切眼所见色，耳所闻声，鼻所嗅香，舌所尝味，身所觉触，意所了法，不著不离而起舍心，如是等类名为大舍。</p>
<p style="text-align: left">
	　　&ldquo;天王当知，诸菩萨摩诃萨行深般若波罗蜜多，成就如是四大无量，由此名为方便善巧。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>