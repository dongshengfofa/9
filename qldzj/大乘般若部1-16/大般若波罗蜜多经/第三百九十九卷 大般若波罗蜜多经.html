<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三百九十九卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三百九十九卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三百九十九卷 大般若波罗蜜多经</strong></p>
<p style="text-align: left">
	　　初分常啼<a>菩萨</a>品第七十七之二</p>
<p style="text-align: left">
	　　&ldquo;时，天帝释即复本形，在常啼前曲躬而立，赞言：&lsquo;大士，善哉！善哉！为法至诚坚固乃尔，过去诸佛为菩萨时亦如大士，以坚固愿求深般若波罗蜜多方便善巧，请问菩萨所学、所乘、所行、所作心无厌倦，成熟有情、严净佛土，已证无上正等菩提。大士当知，我实不用人血、心、髓，但来相试。今何所愿？我当相与以酬轻触损恼之愆。&rsquo;</p>
<p style="text-align: left">
	　　&ldquo;常啼报言：&lsquo;我本所愿唯有无上正等菩提，天主颇能与斯愿不？&rsquo;</p>
<p style="text-align: left">
	　　&ldquo;时，天帝释赧然有愧，白常啼言：&lsquo;此非我力，唯有诸佛大圣法王于法<a>自在</a>能与斯愿。大士，今应除无上觉更求余愿，我当与之。&rsquo;</p>
<p style="text-align: left">
	　　&ldquo;常啼报曰：&lsquo;甚深般若波罗蜜多亦我所愿，颇能惠不？&rsquo;</p>
<p style="text-align: left">
	　　&ldquo;时，天帝释倍复生惭，白常啼言：&lsquo;我于此愿亦不能与，然我有力令大士身平复如故，用斯愿不？&rsquo;</p>
<p style="text-align: left">
	　　&ldquo;常啼报言：&lsquo;如是所愿自能满足无劳天主。所以者何？我若启告十方诸佛发诚谛言：&ldquo;今自卖身实为慕法，不怀谄诈诳惑<a>世间</a>，由此因缘定于无上正等菩提不退转者，令我身形平复如故。&rdquo;此言未讫，自能令我平复如故，岂假天威？&rsquo;</p>
<p style="text-align: left">
	　　&ldquo;天帝释言：&lsquo;如是，如是，佛之神力不可思议，菩萨至诚何事不办？然由我故损大士身，唯愿慈悲许办斯事。&rsquo;</p>
<p style="text-align: left">
	　　&ldquo;常啼菩萨便告彼言：&lsquo;既尔殷勤当随汝意。&rsquo;</p>
<p style="text-align: left">
	　　&ldquo;时，天帝释即现天威，令常啼身平复如故，乃至不见少分疮痕，形貌端严过于往日，愧谢右绕忽然不现。</p>
<p style="text-align: left">
	　　&ldquo;尔时，长者女见常啼菩萨希有之事，转增爱重，恭敬合掌白常啼言：&lsquo;愿降慈悲暂临我宅，所须供养甚深般若波罗蜜多及<a>说法</a>师法踊菩萨上妙供具，为白父母一切当得。我及侍从亦辞父母，随大士往具妙香城，为欲供养甚深般若波罗蜜多及说法师法踊菩萨摩诃萨故。&rsquo;</p>
<p style="text-align: left">
	　　&ldquo;是时，常啼随彼所愿，俱到其舍在门外止。时，长者女即入其舍白父母言：&lsquo;愿多与我家中所有上妙花鬘、涂散等香、衣服、璎珞、宝幢、幡盖、伎乐、苏油、末尼、真珠、吠琉璃宝、颇胝迦宝、珊瑚、琥珀、螺贝、璧玉、杵藏、石藏、帝青、大青并金银等种种供具，亦听我身及先事我五百侍女持诸供具，皆当随从常啼菩萨往妙香城，为欲供养甚深般若波罗蜜多及说法师法踊菩萨。彼当为我宣说法要，我得闻已如说<a>修行</a>，定获无边微妙<a>佛法</a>。&rsquo;</p>
<p style="text-align: left">
	　　&ldquo;时，彼父母闻已惊骇，即问女言：&lsquo;常啼菩萨今在何处？是何等人？&rsquo;</p>
<p style="text-align: left">
	　　&ldquo;女即白言：&lsquo;今在门外，彼是大士为欲度脱一切有情<a>生死</a>苦故，勤求无上正等菩提。又彼大士爱重<a>正法</a>不惜身命，为欲供养菩萨所学甚深般若波罗蜜多及说法师法踊菩萨摩诃萨故，入此城中处处巡环，高声唱曰：&ldquo;我今自卖！谁欲买人？我今自卖！谁欲买人？&rdquo;经于久时卖身不售，愁忧苦恼在一处立，涕泪而言：&ldquo;我有何罪？为欲供养甚深般若波罗蜜多及说法师法踊菩萨摩诃萨故，虽自卖身而无买者？&rdquo;</p>
<p style="text-align: left">
	　　&ldquo;&lsquo;时，天帝释为欲试验，即自化作少<a>婆罗门</a>来至其前，问言：&ldquo;男子，汝何住此忧悲不乐？&rdquo;时，彼大士答言：&ldquo;儒童，我为供养甚深般若波罗蜜多及说法师法踊菩萨，然我贫乏无诸财宝，爱重法故欲自卖身，遍此城中无相问者，自惟薄福住此忧悲。&rdquo;时，婆罗门语大士曰：&ldquo;我于今者正欲祠天，不用人身但须人血、人髓、人心，颇能卖不？&rdquo;大士闻已<a>欢喜</a>踊跃，以柔软语报婆罗门：&ldquo;仁所买者我悉能卖。&rdquo;婆罗门言：&ldquo;须几价值？&rdquo;大士报曰：&ldquo;随意相酬。&rdquo;大士尔时作是语已，即伸右手执取利刀，刺己左臂令出其血，复割右髀皮肉置地，破骨出髓与婆罗门，复趣墙边欲剖心出。</p>
<p style="text-align: left">
	　　&ldquo;&lsquo;我在高阁遥见是事，作是念言：&ldquo;此善男子何因缘故困苦其身？我当问之。&rdquo;念已下阁到大士所，作是问言：&ldquo;汝何因缘先唱自卖，今出血、髓复欲剖心？&rdquo;彼答我曰：&ldquo;姊不知耶？我为供养甚深般若波罗蜜多及说法师法踊菩萨，然我贫乏无诸财宝，爱重法故先自卖身无相买者，今卖三事与婆罗门。&rdquo;我时问言：&ldquo;汝今自卖身血、心、髓，欲持价值供养般若波罗蜜多及说法师法踊菩萨，当获何等功德胜利？&rdquo;彼答我言：&ldquo;法踊菩萨于甚深法已得自在，当为我说甚深般若波罗蜜多方便善巧，菩萨所学、菩萨所乘、菩萨所行、菩萨所作。我得闻已如说修行，成熟有情、严净佛土，速证无上正等菩提，得金色身，具三十二大丈夫相，八十随好<a>圆满</a>庄严，常光一寻余光无量，具佛十力、四无所畏、四无碍解、大慈、大悲、大喜、大舍、十八佛不共法，无忘失法、恒住舍性，五净眼、六<a>神通</a>，不可思议清净戒蕴、定蕴、慧蕴、<a>解脱</a>蕴、解脱知见蕴，无障智见、无上智见，得一切智、道相智、一切相智，具足一切无上法宝，分布施与一切有情，与诸有情作所依止。我舍身命为供养彼，当获此等功德胜利。&rdquo;</p>
<p style="text-align: left">
	　　&ldquo;&lsquo;我时闻说如是<a>殊胜</a>不可思议微妙佛法，欢喜踊跃身毛皆竖，恭敬合掌而白彼言：&ldquo;大士所说第一广大，最胜微妙甚为希有，为获如是一一佛法，尚应弃舍如殑伽沙所重身命，况唯舍一？所以者何？若得如是微妙功德，则能利乐一切有情。大士家贫，尚为如是微妙功德不惜身命，况我家富多有珍财，为是功德而不弃舍？大士今应勿复自害，所须供具尽当相与，所谓金、银、吠琉璃宝、颇胝迦宝、末尼、真珠、杵藏、石藏、螺贝、璧玉、帝青、大青、珊瑚、琥珀及余无量异类珍财，花、香、璎珞、宝幢、幡盖、伎乐、灯明、车乘、衣服并余种种上妙供具，可持供养深般若波罗蜜多及说法师法踊菩萨，唯愿大士勿复自害。我身亦愿随大士往法踊菩萨摩诃萨所，俱时瞻仰共植善根，为得所闻诸佛法故。&rdquo;</p>
<p style="text-align: left">
	　　&ldquo;&lsquo;时，天帝释即复本形在彼前住，曲躬合掌赞言：&ldquo;大士，善哉！善哉！为法至诚坚固乃尔，过去诸佛为菩萨时亦如大士，以坚固愿求深般若波罗蜜多方便善巧，请问菩萨所学、所乘、所行、所作心无厌倦，成熟有情、严净佛土，已证无上正等菩提。大士当知，我实不用人血、心、髓，但来相试。今何所愿？我当相与以酬轻触损恼之愆。&rdquo;</p>
<p style="text-align: left">
	　　&ldquo;&lsquo;彼即报言：&ldquo;我本所愿唯有无上正等菩提，天主颇能与斯愿不？&rdquo;时，天帝释赧然有愧，而白彼言：&ldquo;此非我力，唯有诸佛大圣法王于法自在能与斯愿。大士，今应除无上觉更求余愿，我当与之。&rdquo;</p>
<p style="text-align: left">
	　　&ldquo;&lsquo;彼便报曰：&ldquo;甚深般若波罗蜜多亦我所愿，颇能惠不？&rdquo;时，天帝释倍复生惭，而白彼言：&ldquo;我于此愿亦不能与，然我有力令大士身平复如故，用斯愿不？&rdquo;彼复报言：&ldquo;如是所愿自能满足无劳天主。所以者何？我若启告十方诸佛发诚谛言：&ldquo;今自卖身实为慕法，不怀谄诈诳惑世间，由此因缘定于无上正等菩提不退转者，令我身形平复如故。&rdquo;此言未讫，自能令我平复如故，岂假天威？&rdquo;</p>
<p style="text-align: left">
	　　&ldquo;&lsquo;天帝释言：&ldquo;如是，如是，佛之神力不可思议，菩萨至诚何事不办，然由我故损大士身，唯愿慈悲许办斯事。&rdquo;时，彼大士告帝释言：&ldquo;既尔殷勤当随汝意。&rdquo;时，天帝释即现天威，令彼身形平复如故，乃至不见少分疮痕，形貌端严过于往日，愧谢右绕忽然不现。</p>
<p style="text-align: left">
	　　&ldquo;&lsquo;我既见彼希有之事，转增爱敬合掌白言：&ldquo;愿降慈悲暂临我宅，所须供养甚深般若波罗蜜多及说法师法踊菩萨供养之具，为白父母一切当得。我及侍从亦辞父母，随大士往具妙香城，为欲供养甚深般若波罗蜜多及说法师法踊菩萨摩诃萨故。&rdquo;</p>
<p style="text-align: left">
	　　&ldquo;&lsquo;今彼大士以我至诚，不遗所愿来至门首，唯愿父母多与珍财，及许我身并先事我五百侍女持诸供具，咸当随从常啼菩萨往妙香城，礼敬供养甚深般若波罗蜜多及说法师法踊菩萨，为得所说诸佛法故。&rsquo;</p>
<p style="text-align: left">
	　　&ldquo;尔时，父母闻女所说，欢喜踊跃叹未曾有，便告女言：&lsquo;如汝所说，常啼菩萨甚为希有，能擐如是大功德铠，勇猛精进求诸佛法；所求佛法微妙最胜，广大清净不可思议，能引世间诸有情类令获殊胜利益安乐。汝于是法既深爱重，欲随善友持诸供具往妙香城，供养般若波罗蜜多及说法师法踊菩萨，为欲证得诸佛法故，我等云何不生<a>随喜</a>？今听汝去，我等亦欲与汝相随，汝欢喜不？&rsquo;</p>
<p style="text-align: left">
	　　&ldquo;女即白言：&lsquo;甚大欢喜！我尚不碍余人善法，况父母耶？&rsquo;</p>
<p style="text-align: left">
	　　&ldquo;父母报言：&lsquo;汝应严办供具、侍从，速当共往。&rsquo;时，长者女即便营办五百乘车七宝严饰，亦令五百常随侍女恣意各取众宝严身，复取金银、吠琉璃宝、颇胝迦宝、末尼、真珠、帝青、大青、螺贝、璧玉、珊瑚、琥珀、杵藏、石藏及余无量异类珍财，种种花香、衣服、璎珞、宝幢、幡盖、伎乐、苏油、上妙珍财各无量种并余种种上妙供具。</p>
<p style="text-align: left">
	　　&ldquo;其女既办如是事已，恭敬启请常啼菩萨前乘一车，身及父母侍女五百各乘一车，围绕侍从常啼菩萨，渐渐东去至妙香城。见城高广七宝成就，于其城外周匝皆有七宝所成七重垣墙、七重楼观、七重栏楯、七重宝壍、七重行列宝多罗树，是垣墙等互相间饰，发种种光甚可爱乐。此大宝城面各十二踰缮那量，清净宽广人物炽盛安隐丰乐，中有五百街巷市廛，度量相当端严如画。于诸衢陌各有清流，亘以宝舫往来无拥。一一街巷清净严饰，洒以香水布以名花。城及垣墙皆有却敌雉堞、楼阁，紫金所成，蓥以众珍光明辉焕。于雉堞间厕以宝树，是一一树根茎枝叶及以花果皆别宝成。城垣楼阁及诸宝树，覆以金网，连以宝绳，悬以金铃，缀以宝铎，微风吹动发和雅音，譬如善奏五支诸乐。城外周匝七重宝壍，八功德水弭满其中，冷暖调和清澄皎镜。水中处处有七宝船，间饰庄严众所乐见。诸壍水内具众妙花，色香鲜郁遍覆水上。有五百苑周寰大城，种种庄严甚可喜乐。一一苑内有五百池，其池纵广一俱卢舍，七宝庄饰悦可众心。于诸池内有四色花，量如车轮映蔽于水，其花皆以七宝所成。诸池苑中多有众鸟，音声相和聚散遨游。渐复前行，即便遥见法踊菩萨摩诃萨正处七宝台坐师子座，无量无数百千俱胝那庾多众前后围绕而为说法。</p>
<p style="text-align: left">
	　　&ldquo;尔时，常啼菩萨摩诃萨最初遥见法踊菩萨摩诃萨故，身心悦乐，譬如苾刍系念一境忽然得入第三静虑。既遥见已，作是念言：&lsquo;我等不应乘车而趣法踊菩萨摩诃萨所。&rsquo;作是念已，即便下车整理衣服。</p>
<p style="text-align: left">
	　　&ldquo;时，长者女及彼父母、侍女五百亦皆下车，各以上妙众宝衣服严饰其身，持诸供具恭敬围绕常啼菩萨，徐行而趣法踊菩萨摩诃萨所。其路边有法踊菩萨所营七宝大般若台，以赤栴檀而为涂饰，悬宝铃铎出微妙音，周匝皆垂真珠罗网。于台四角悬四宝珠，以为灯明昼夜常照。宝台四面有四香炉，白银所成众宝严饰，恒时烧以黑沉水香，散众妙花而为供养。台内有座七宝所成，其上重敷茵褥绮帊。于斯座上复有一函，四宝合成庄严绮丽，一金、二银、三吠琉璃、四帝青宝。真金叶上销琉璃汁，书以般若波罗蜜多置此函中恒时封印。台中处处悬宝幡花，间饰庄严甚可爱乐。</p>
<p style="text-align: left">
	　　&ldquo;常啼菩萨、长者女等，见此宝台庄严殊妙，合掌恭敬叹未曾有。复见帝释与其无量百千天众在宝台边，持天种种上妙香末及众宝屑、微妙香花、<a>金银花</a>等散宝台上，于<a>虚空</a>中奏天伎乐。</p>
<p style="text-align: left">
	　　&ldquo;常啼菩萨见是事已，问帝释言：&lsquo;何缘天主与诸天众供养此台？&rsquo;</p>
<p style="text-align: left">
	　　&ldquo;天帝释曰：&lsquo;大士，今者岂不知耶？于此台中有无上法，名深般若波罗蜜多，是诸如来、应、正等觉及诸菩萨摩诃萨母，能生能摄一切如来、应、正等觉及诸菩萨摩诃萨众。若菩萨摩诃萨能于此中精勤修学，速到一切功德<a>彼岸</a>，速能成办一切佛法，速能证得一切智智。由是因缘，我等于此与诸眷属恭敬供养。&rsquo;</p>
<p style="text-align: left">
	　　&ldquo;常啼菩萨闻已欢喜，寻声复问天帝释言：&lsquo;如是所说甚深般若波罗蜜多今在何处？我欲供养唯愿示之！&rsquo;</p>
<p style="text-align: left">
	　　&ldquo;天帝释言：&lsquo;大士知不？甚深般若波罗蜜多在此台中七宝座上四宝函内，真金为叶，吠琉璃宝以为其字，法踊菩萨以七宝印自封印之，我等不能辄开相示。&rsquo;</p>
<p style="text-align: left">
	　　&ldquo;尔时，常啼菩萨摩诃萨及长者女并其父母、侍女五百闻是语已，即取所持花、香、珍宝、衣服、璎珞、宝幢、幡盖、伎乐、灯明及余种种供养之具分作二分，先持一分诣宝台所供养般若波罗蜜多，复持一分俱共往诣法踊菩萨摩诃萨所。到已皆见法踊菩萨坐师子座大众围绕，即以花、香、宝幢、幡盖、衣服、璎珞、伎乐、灯明诸珍宝等，散列供养此说法师及所说法。法踊菩萨威神力故，即令所散种种妙花，于虚空中当其顶上，欻然合作一妙花台，众宝庄严甚可爱乐，复令所散种种妙香，于虚空中当花台上，欻然合成一妙香盖，种种珍宝而为严饰。复令所散诸妙宝衣，于虚空中当香盖上，欻然合成一妙宝帐，亦以众宝间饰庄严。余所散列宝幢、幡盖、伎乐、灯明、诸璎珞等，自然踊在台帐盖边，周匝庄严妙巧安布。</p>
<p style="text-align: left">
	　　&ldquo;常啼菩萨、长者女等见是事已欢喜踊跃，异口同音皆共称叹法踊菩萨摩诃萨言：&lsquo;今我大师甚为希有，能现如是大威神力。为菩萨时尚能如是，况得无上正等菩提！&rsquo;</p>
<p style="text-align: left">
	　　&ldquo;是时，常啼及长者女并诸眷属，深心爱重法踊菩萨摩诃萨故，皆发无上正等觉心，作是愿言：&lsquo;我等由此殊胜善根，愿当来世必成如来、应、正等觉。我等由此殊胜善根，愿当来世精勤修学菩萨道时，于深法门通达无碍，如今大师法踊菩萨。我等由此殊胜善根，愿当来世精勤修学菩萨道时，能以上妙七宝台阁及余供具供养般若波罗蜜多，如今大师法踊菩萨。我等由此殊胜善根，愿当来世精勤修学菩萨道时，处大众中坐师子座，宣说般若波罗蜜多甚深义理都无所畏，如今大师法踊菩萨。我等由此殊胜善根，愿当来世精勤修学菩萨道时，成就般若波罗蜜多巧方便力，速能成办所求无上正等菩提，如今大师法踊菩萨。我等由此殊胜善根，愿当来世精勤修学菩萨道时，得胜神通变化自在，利益安乐无量有情，如今大师法踊菩萨。&rsquo;</p>
<p style="text-align: left">
	　　&ldquo;常啼菩萨及长者女并诸眷属，持诸供具供养般若波罗蜜多及说法师法踊菩萨摩诃萨已，顶礼双足合掌恭敬，右绕三匝却住一面。</p>
<p style="text-align: left">
	　　&ldquo;尔时，常啼菩萨摩诃萨曲躬合掌，白法踊菩萨摩诃萨言：&lsquo;我常乐居阿练若处求深般若波罗蜜多，曾于一时欻然闻有空中声曰：&ldquo;咄！善男子，汝可东行，决定得闻甚深般若波罗蜜多。&rdquo;我闻空中如是教已，欢喜踊跃即便东行，未久之间作如是念：&ldquo;我宁不问彼空中声遣我东行去当远近？&rdquo;至何城邑？复从谁闻甚深般若波罗蜜多？作是念已即住其处，捶胸悲叹愁忧啼泣，经七昼夜不辞疲倦，不念睡眠，不思饮食，不想昼夜，不怖寒热，于内外法心不散乱，唯作是念：&ldquo;我于何时当闻般若波罗蜜多？我先何故不问空声劝我东行去当远近？至何处所？复从谁闻甚深般若波罗蜜多？&rdquo;</p>
<p style="text-align: left">
	　　&ldquo;&lsquo;我于如是愁忧啼泣自叹恨时，欻于我前有佛像现告我言：&ldquo;善男子，汝以如是勇猛精进爱乐恭敬求法之心，从此东行过于五百踰缮那量，有大王城名具妙香，中有菩萨名为法踊，常为无量百千有情宣说般若波罗蜜多，汝当从彼得闻般若波罗蜜多。又，善男子，法踊菩萨是汝长夜清净善友，示现教导赞励庆喜，令汝速证所求无上正等菩提。法踊菩萨于过去世以勤苦行求深般若波罗蜜多，亦如汝今求之方便，汝宜速往法踊菩萨摩诃萨所，勿生疑难，莫计昼夜，不久当闻甚深般若波罗蜜多。&rdquo;</p>
<p style="text-align: left">
	　　&ldquo;&lsquo;我时得闻如是语已，心生适悦踊跃欢喜，作是思惟：&ldquo;何时当见法踊菩萨？从彼得闻甚深般若波罗蜜多，闻已便能永断种种虚妄分别有所得见，疾证无上正等菩提？&rdquo;作是念时，于一切法即能现起无障智见，由斯智见即得现入无量殊胜三摩地门。我住如是三摩地中，现见十方无量无数无边世界诸佛如来，为诸菩萨摩诃萨众宣说般若波罗蜜多。</p>
<p style="text-align: left">
	　　&ldquo;&lsquo;时，诸如来、应、正等觉，咸共赞慰殷勤教诫教授我言：&ldquo;善哉！善哉！善男子，我等本行菩萨道时，亦如汝今以勤苦行求深般若波罗蜜多，于勤苦时亦如汝今现得如是诸三摩地。我等尔时得是无量胜三摩地，究竟修已则能成办甚深般若波罗蜜多方便善巧，由斯能办一切佛法，便得住于不退转地。&rdquo;</p>
<p style="text-align: left">
	　　&ldquo;&lsquo;时，十方佛广教慰我，令欢喜已忽然不现。我从所证三摩地起，不见诸佛心怀惆怅，作是思惟：&ldquo;我向所见十方诸佛先从何来？今往何所？谁能为我断如是疑？&rdquo;复作是念：&ldquo;法踊菩萨久已修学甚深般若波罗蜜多方便善巧，已得无量陀罗尼门及三摩地，于诸菩萨自在神通已到究竟，已曾供养无量如来、应、正等觉，于诸佛所发弘誓愿种诸善根，于长夜中为我善友，常摄受我令获利乐，我当疾诣法踊菩萨摩诃萨所，问向所见十方诸佛先从何来？今往何所？彼能为我断如是疑。&rdquo;</p>
<p style="text-align: left">
	　　&ldquo;&lsquo;我于尔时作是念已，勇猛精进渐复东行，荏苒多时入此城邑，渐复前进遥见大师处七宝台坐师子座，大众围绕而为说法。我于是处初见大师，身心悦乐，譬如苾刍忽然得入第三静虑故。我今者请问大师：我先所见十方诸佛先从何来？今往何所？唯愿为我说彼诸佛所从至处，令我了知，知已生生常见诸佛。&rsquo;</p>
<p style="text-align: left">
	　　初分法踊菩萨品第七十八之一</p>
<p style="text-align: left">
	　　&ldquo;尔时，法踊菩萨摩诃萨告常啼菩萨摩诃萨言：&lsquo;善男子，一切如来、应、正等觉、明行圆满、善逝、世间解、无上丈夫、调御士、<a>天人</a>师、佛、薄伽梵所有法身，无所从来，亦无所去。何以故？善男子，诸法实性皆不动故。</p>
<p style="text-align: left">
	　　&ldquo;&lsquo;善男子，诸法真如无来无去、不可施设，如是真如即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，诸法法界无来无去、不可施设，如是法界即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，诸法法性无来无去、不可施设，如是法性即是如来、应、正等觉、广说乃至佛、薄伽梵。</p>
<p style="text-align: left">
	　　&ldquo;&lsquo;善男子，不虚妄性无来无去、不可施设，不虚妄性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，不变异性无来无去、不可施设，不变异性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，法平等性无来无去、不可施设，法平等性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，法离生性无来无去、不可施设，法离生性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，诸法定性无来无去、不可施设，诸法定性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，诸法住性无来无去、不可施设，诸法住性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，诸法实际无来无去、不可施设，诸法实际即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，法虚空界无来无去、不可施设，法虚空界即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，不思议界无来无去、不可施设，不思议界即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，法无生性无来无去、不可施设，法无生性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，法无灭性无来无去、不可施设，法无灭性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，法如实性无来无去、不可施设，法如实性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，法远离性无来无去、不可施设，法远离性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，法寂静性无来无去、不可施设，法寂静性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，无染净界无来无去、不可施设，无染净界即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，诸法空性无来无去、不可施设，诸法空性即是如来、应、正等觉，广说乃至佛、薄伽梵。</p>
<p style="text-align: left">
	　　&ldquo;&lsquo;善男子，一切如来、应、正等觉，广说乃至佛、薄伽梵，非即诸法，非离诸法。</p>
<p style="text-align: left">
	　　&ldquo;&lsquo;善男子，诸法真如，如来真如，一而非二。</p>
<p style="text-align: left">
	　　&ldquo;&lsquo;善男子，诸法真如非合非散，唯有一相所谓无相。</p>
<p style="text-align: left">
	　　&ldquo;&lsquo;善男子，诸法真如非一、非二、非三、非四，广说乃至非百千等。何以故？善男子，诸法真如离数量故，非有性故。</p>
<p style="text-align: left">
	　　&ldquo;&lsquo;复次，善男子，譬如有人热际后分游于旷野，日中渴乏见阳焰动，作是念言：&ldquo;我于今时定当得水。&rdquo;作是念已遂便往趣，所见阳焰渐去甚远，即奔逐之转复见远，种种方便求水不得。</p>
<p style="text-align: left">
	　　&ldquo;&lsquo;善男子，于意云何？是焰中水从何山谷泉池中来？今何所去？为入东海？为入西海、南北海耶？&rsquo;</p>
<p style="text-align: left">
	　　&ldquo;常啼答言：&lsquo;阳焰中水尚不可得，况当可说有所从来及有所至？&rsquo;</p>
<p style="text-align: left">
	　　&ldquo;法踊菩萨语常啼言：&lsquo;如是，如是，如汝所说。如彼渴人愚痴无智为热所逼，见动阳焰于无水中妄生水想，若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉不可以色身见，夫如来者即是法身。善男子，如来法身即是诸法真如、法界，真如、法界既不可说有来有去，如来法身亦复如是无来无去。</p>
<p style="text-align: left">
	　　&ldquo;&lsquo;复次，善男子，譬如幻师或彼<a>弟子</a>，幻作种种象军、马军、车军、步军及牛羊等，经须臾顷忽然不现。善男子，于意云何？是幻所作从何而来？去何所至？&rsquo;</p>
<p style="text-align: left">
	　　&ldquo;常啼答言：&lsquo;幻事非实，如何可说有来去处？&rsquo;</p>
<p style="text-align: left">
	　　&ldquo;法踊菩萨语常啼言：&lsquo;如是，如是，如汝所说。若执幻事有来去者，当知彼人愚痴无智，若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉不可以色身见，夫如来者即是法身。善男子，如来法身即是诸法真如、法界，真如、法界既不可说有来有去，如来法身亦复如是无来无去。</p>
<p style="text-align: left">
	　　&ldquo;&lsquo;复次，善男子，如镜等中有诸像现，如是诸像暂有还无。善男子，于意云何？是镜等像为从何来？去何所至？&rsquo;</p>
<p style="text-align: left">
	　　&ldquo;常啼答言：&lsquo;诸像非实，如何可说有来去处？&rsquo;</p>
<p style="text-align: left">
	　　&ldquo;法踊菩萨语常啼言：&lsquo;如是，如是，如汝所说。若执诸像有来去者，当知彼人愚痴无智，若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉不可以色身见，夫如来者即是法身。善男子，如来法身即是诸法真如、法界，真如、法界既不可说有来有去，如来法身亦复如是无来无去。</p>
<p style="text-align: left">
	　　&ldquo;&lsquo;复次，善男子，如谷等中有诸响现，如是诸响暂有还无。善男子，于意云何？是谷等响为从何来？去何所至？&rsquo;</p>
<p style="text-align: left">
	　　&ldquo;常啼答言：&lsquo;诸响非实，如何可说有来去处？&rsquo;</p>
<p style="text-align: left">
	　　&ldquo;法踊菩萨语常啼言：&lsquo;如是，如是，如汝所说。若执诸响有来去者，当知彼人愚痴无智，若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉不可以色身见，夫如来者即是法身。善男子，如来法身即是诸法真如、法界，真如、法界既不可说有来有去，如来法身亦复如是无来无去。</p>
		

	
	

		</div></div><hr><script charset='utf-8' src='../../js/footer.js'></script></body></html>