<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百八十九卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百八十九卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百八十九卷 大般若波罗蜜多经</strong></p>
<p style="text-align: left">
	　　第十三安忍波罗蜜多分</p>
<p style="text-align: left">
	　　如是我闻：一时，薄伽梵在室罗筏住誓多林给孤独园，与大苾刍众千二百五十人俱。</p>
<p style="text-align: left">
	　　尔时，<a>世尊</a>告具寿满慈子：&ldquo;汝今应为欲证无上正等菩提诸<a>菩萨</a>摩诃萨宣说安忍波罗蜜多。&rdquo;</p>
<p style="text-align: left">
	　　时，满慈子蒙<a>佛教</a>敕，承佛神力便白佛言：&ldquo;若菩萨摩诃萨欲证无上正等菩提，于他有情种种诃骂、毁谤、言说应深忍受，不应发起忿恚恨心，应起慈悲报彼恩德。如是菩萨应于安忍波罗蜜多深心信乐，随所发起安忍之心，回向趣求一切智智，是菩萨摩诃萨能住安忍波罗蜜多。&rdquo;</p>
<p style="text-align: left">
	　　时，<a>舍利子</a>便问具寿满慈子言：&ldquo;诸菩萨众所修安忍，与声闻众所修安忍，有何差别？&rdquo;</p>
<p style="text-align: left">
	　　满慈子言：&ldquo;诸声闻众所修安忍，名为少分行相，所缘非极<a>圆满</a>；诸菩萨众所修安忍，名为具分行相，所缘最极圆满。谓诸菩萨安忍无量，为欲利乐无量有情，被安忍铠作是誓言：&lsquo;我当度脱无量有情，皆令离苦，证<a>涅槃</a>乐。&rsquo;是故菩萨安忍无量。声闻安忍唯为舍弃自身烦恼，非为有情，是故名为少分安忍，非如菩萨摩诃萨众安忍无量。以诸菩萨不离安忍波罗蜜多，是故名为具分安忍。若于菩萨起不清净，不能含忍损害之心，当知彼人获无量罪，非于声闻、独觉乘等，是故菩萨安忍最胜。</p>
<p style="text-align: left">
	　　&ldquo;又，<a>舍利</a>子，诸菩萨摩诃萨如为如来、应、正等觉之所诃责，心无忿恨；如是若为或旃荼罗、或补羯娑、或余下贱诸有情类诃骂、谤毁，亦不应起忿恚、嫌恨、加报之<a>心经</a><a>刹那</a>顷。如是菩萨摄受安忍波罗蜜多疾得圆满，不久证得一切智智。如是菩萨修学安忍波罗蜜多渐次究竟，疾证无上正等菩提。若菩萨摩诃萨如是安住摄受安忍波罗蜜多，堪受他人诃骂、谤毁，其心不动如妙高山，功德善根增长难坏，速证无上正等菩提，普为<a>世间</a>作大<a>饶益</a>。&rdquo;</p>
<p style="text-align: left">
	　　时，舍利子复问具寿满慈子言：&ldquo;若菩萨摩诃萨修安忍时，有二人来至菩萨所：一善心故以旃檀涂，一恶心故以火烧身。菩萨于彼应起何心？&rdquo;</p>
<p style="text-align: left">
	　　满慈子言：&ldquo;是菩萨摩诃萨欲证无上正等菩提，于第一人不应起爱，于第二人不应起恚，应于彼二起平等心，俱欲毕竟利益安乐；如是菩萨摩诃萨众能行安忍波罗蜜多，能住安忍波罗蜜多。若菩萨摩诃萨能行安忍波罗蜜多，能住安忍波罗蜜多，是菩萨摩诃萨能无倒行菩萨行处，能无倒住菩萨<a>净土</a>。如是菩萨摩诃萨众于有情类，不应发起忿恚之心，不应发起嫌恨之心，不应发起报怨之心。如是菩萨摩诃萨众于有情类，安忍圆满、称赞圆满、柔和圆满、意乐圆满，无忿无恨，于一切处皆起慈心。如是菩萨摩诃萨众，他诸有情来至其所，起怨害心，欲打、欲缚、毁辱、诃责，皆能安忍<a>无心</a>加报。如是菩萨摩诃萨众，他诸有情来至其所，欲兴斗诤作不饶益，菩萨于彼起和好心，软言愧谢令毒心息。</p>
<p style="text-align: left">
	　　&ldquo;尔时，菩萨作是思惟：&lsquo;如是有情来至我所，欲兴斗诤作不饶益。我证无上正等觉时，当为宣扬甚深空法，令永息灭一切斗诤，谓为宣扬所有色蕴皆如幻化毕竟性空，毕竟空中无所诤竞，令彼闻已斗诤心息，亦为宣扬所有受、想、行、识蕴皆如幻化毕竟性空，毕竟空中无所诤竞，令彼闻已斗诤心息；或为宣扬所有眼处皆如幻化毕竟性空，毕竟空中无所诤竞，令彼闻已斗诤心息，亦为宣扬所有耳、鼻、舌、身、意处皆如幻化毕竟性空，毕竟空中无所诤竞，令彼闻已斗诤心息；或为宣扬所有色处皆如幻化毕竟性空，毕竟空中无所诤竞，令彼闻已斗诤心息，亦为宣扬所有声、香、味、触、法处皆如幻化毕竟性空，毕竟空中无所诤竞，令彼闻已斗诤心息；或为宣扬所有眼界皆如幻化毕竟性空，毕竟空中无所诤竞，令彼闻已斗诤心息，亦为宣扬所有耳、鼻、舌、身、意界皆如幻化毕竟性空，毕竟空中无所诤竞，令彼闻已斗诤心息；或为宣扬所有<a>色界</a>皆如幻化毕竟性空，毕竟空中无所诤竞，令彼闻已斗诤心息，亦为宣扬所有声、香、味、触、法界皆如幻化毕竟性空，毕竟空中无所诤竞，令彼闻已斗诤心息；或为宣扬所有眼识界皆如幻化毕竟性空，毕竟空中无所诤竞，令彼闻已斗诤心息，亦为宣扬所有耳、鼻、舌、身、<a>意识</a>界皆如幻化毕竟性空，毕竟空中无所诤竞，令彼闻已斗诤心息；或为宣扬所有眼触皆如幻化毕竟性空，毕竟空中无所诤竞，令彼闻已斗诤心息，亦为宣扬所有耳、鼻、舌、身、意触皆如幻化毕竟性空，毕竟空中无所诤竞，令彼闻已斗诤心息；或为宣扬所有眼触为缘所生诸受皆如幻化毕竟性空，毕竟空中无所诤竞，令彼闻已斗诤心息，亦为宣扬所有耳、鼻、舌、身、意触为缘所生诸受皆如幻化毕竟性空，毕竟空中无所诤竞，令彼闻已斗诤心息；或为宣扬所有地界皆如幻化毕竟性空，毕竟空中无所诤竞，令彼闻已斗诤心息，亦为宣扬所有水、火、风、空、识界皆如幻化毕竟性空，毕竟空中无所诤竞，令彼闻已斗诤心息；或为宣扬所有因缘皆如幻化毕竟性空，毕竟空中无所诤竞，令彼闻已斗诤心息，亦为宣扬所有等无间缘、所缘缘、增上缘及从诸缘所生诸法皆如幻化毕竟性空，毕竟空中无所诤竞，令彼闻已斗诤心息；或为宣扬所有无明皆如幻化毕竟性空，毕竟空中无所诤竞，令彼闻已斗诤心息，亦为宣扬所有行、识、名色、六处、触、受、爱、取、有、生、老死皆如幻化毕竟性空，毕竟空中无所诤竞，令彼闻已斗诤心息；或为宣扬所有欲界皆如幻化毕竟性空，毕竟空中无所诤竞，令彼闻已斗诤心息，亦为宣扬所有色界、若无色界、若无漏界皆如幻化毕竟性空，毕竟空中无所诤竞，令彼闻已斗诤心息。&rsquo;</p>
<p style="text-align: left">
	　　&ldquo;如是菩萨作是思惟：&lsquo;我证无上正等觉时，为诸有情说如是法，令其永灭一切斗诤，其心平等犹若<a>虚空</a>，不相伺求种种瑕隙，由斯感得大士夫相所庄严身，一切有情见者<a>欢喜</a>互相饶益，乃至证得清凉涅槃，离诸戏论毕竟安乐。&rsquo;&rdquo;</p>
<p style="text-align: left">
	　　尔时，舍利子问满慈子言：&ldquo;菩萨、声闻二种安忍，应知何者广大、微妙、清净、<a>殊胜</a>？&rdquo;</p>
<p style="text-align: left">
	　　时，满慈子便谓具寿舍利子言：&ldquo;今以现事诘问尊者，随意为答。&rdquo;</p>
<p style="text-align: left">
	　　舍利子言：&ldquo;随意诘问，我当为答。&rdquo;</p>
<p style="text-align: left">
	　　满慈子言：&ldquo;世间铧铁与赡部金二种光彩，应知何者广大、微妙、清净、殊胜？&rdquo;</p>
<p style="text-align: left">
	　　舍利子言：&ldquo;世间铧铁所有光彩，难可方比赡部真金，谓赡部金所有光彩广大、微妙、清净、殊胜。&rdquo;</p>
<p style="text-align: left">
	　　满慈子言：&ldquo;声闻安忍如世铧铁所有光彩，菩萨安忍如赡部金所有光彩，应知二种安忍胜劣差别之相。何以故？舍利子，声闻乘人所有安忍，唯观色蕴乃至识蕴，<a>无我</a>、有情、命者、生者、养者、士夫、补特伽罗、意生、儒童、作者、受者、知者、见者之所引发；菩萨乘人所有安忍，亦观色蕴乃至识蕴，都无自性，无生无灭，无染无净，无增无减，本来寂静之所引发，是故菩萨所有安忍广大、微妙、清净、殊胜，过诸声闻所有安忍。声闻乘人所有安忍，唯观眼处乃至意处，无我、有情、命者、生者、养者、士夫、补特伽罗、意生、儒童、作者、受者、知者、见者之所引发；菩萨乘人所有安忍，亦观眼处乃至意处，都无自性，无生无灭、无染无净，无增无减，本来寂静之所引发，是故菩萨所有安忍广大、微妙、清净、殊胜，过诸声闻所有安忍。声闻乘人所有安忍，唯观色处乃至法处，无我、有情、命者、生者、养者、士夫、补特伽罗、意生、儒童、作者、受者、知者、见者之所引发；菩萨乘人所有安忍，亦观色处乃至法处，都无自性，无生无灭，无染无净，无增无减，本来寂静之所引发，是故菩萨所有安忍广大、微妙、清净、殊胜，过诸声闻所有安忍。声闻乘人所有安忍，唯观眼界乃至意界，无我、有情、命者、生者、养者、士夫、补特伽罗、意生、儒童、作者、受者、知者、见者之所引发；菩萨乘人所有安忍，亦观眼界乃至意界，都无自性，无生无灭，无染无净，无增无减，本来寂静之所引发，是故菩萨所有安忍广大、微妙、清净、殊胜，过诸声闻所有安忍。声闻乘人所有安忍，唯观色界乃至法界，无我、有情、命者、生者、养者、士夫、补特伽罗、意生、儒童、作者、受者、知者、见者之所引发；菩萨乘人所有安忍，亦观色界乃至法界，都无自性，无生无灭，无染无净，无增无减，本来寂静之所引发，是故菩萨所有安忍广大、微妙、清净、殊胜，过诸声闻所有安忍。声闻乘人所有安忍，唯观眼识界乃至意识界，无我、有情、命者、生者、养者、士夫、补特伽罗、意生、儒童、作者、受者、知者、见者之所引发；菩萨乘人所有安忍，亦观眼识界乃至意识界，都无自性，无生无灭，无染无净，无增无减，本来寂静之所引发，是故菩萨所有安忍广大、微妙、清净、殊胜，过诸声闻所有安忍。声闻乘人所有安忍，唯观眼触乃至意触，无我、有情、命者、生者、养者、士夫、补特伽罗、意生、儒童、作者、受者、知者、见者之所引发；菩萨乘人所有安忍，亦观眼触乃至意触，都无自性，无生无灭，无染无净，无增无减，本来寂静之所引发，是故菩萨所有安忍广大、微妙、清净、殊胜，过诸声闻所有安忍。声闻乘人所有安忍，唯观眼触为缘所生诸受乃至意触为缘所生诸受，无我、有情、命者、生者、养者、士夫、补特伽罗、意生、儒童、作者、受者、知者、见者之所引发；菩萨乘人所有安忍，亦观眼触为缘所生诸受乃至意触为缘所生诸受，都无自性，无生无灭，无染无净，无增无减，本来寂静之所引发，是故菩萨所有安忍广大、微妙、清净、殊胜，过诸声闻所有安忍。声闻乘人所有安忍，唯观地界乃至识界，无我、有情、命者、生者、养者、士夫、补特伽罗、意生、儒童、作者、受者、知者、见者之所引发；菩萨乘人所有安忍，亦观地界乃至识界，都无自性，无生无灭，无染无净，无增无减，本来寂静之所引发，是故菩萨所有安忍广大、微妙、清净、殊胜，过诸声闻所有安忍。声闻乘人所有安忍，唯观无明乃至老死，无我、有情、命者、生者、养者、士夫、补特伽罗、意生、儒童、作者、受者、知者、见者之所引发；菩萨乘人所有安忍，亦观无明乃至老死，都无自性，无生无灭，无染无净，无增无减，本来寂静之所引发，是故菩萨所有安忍广大、微妙、清净、殊胜，过诸声闻所有安忍。</p>
<p style="text-align: left">
	　　&ldquo;又，舍利子，若菩萨摩诃萨欲证无上正等菩提，若怨贼来解身肢节，是菩萨摩诃萨应作是念：&lsquo;殑伽河沙可知数量，身之数量难可得知。若所解身、若能解者，俱色摄故分数难知。所解身肢分数极少，如何缘此应生忿恚？&rsquo;是菩萨摩诃萨观如是义，虽遭怨贼解身肢节而能忍受，都无瞋忿、怨恨之心。是诸菩萨摩诃萨众，随所发起安忍之心，回向趣求一切智智，摄受安忍波罗蜜多。如是菩萨摩诃萨众，应知安忍波罗蜜多，能一切时常不舍离。</p>
<p style="text-align: left">
	　　&ldquo;又，舍利子，若菩萨摩诃萨欲证无上正等菩提，若有人来捶打、诃骂，是菩萨摩诃萨应作是念：&lsquo;殑伽河沙可知数量，我身过患难可得知，谓无始来发起种种烦恼恶业违害理事，诸佛贤圣共所诃毁。今此人来捶打、诃骂，百分、千分乃至邬波尼杀昙分未得其一，如何缘此应生忿恚？&rsquo;是菩萨摩诃萨观如是义，虽有人来捶打、诃骂而能忍受，都无瞋忿、怨恨之心。是诸菩萨摩诃萨众，随所发起安忍之心，回向趣求一切智智，摄受安忍波罗蜜多。如是菩萨摩诃萨众，应知安忍波罗蜜多，能一切时常不舍离。</p>
<p style="text-align: left">
	　　&ldquo;又，舍利子，若菩萨摩诃萨欲证无上正等菩提，若怨贼来劫夺财宝，是菩萨摩诃萨应作是念：&lsquo;如是财宝本性皆空无所系属，如何缘此应生忿恚？&rsquo;是菩萨摩诃萨观如是义，虽遭怨贼劫夺财宝，而心都无瞋忿、怨恨。是诸菩萨摩诃萨众，随所发起安忍之心，回向趣求一切智智，摄受安忍波罗蜜多。如是菩萨摩诃萨众，应知安忍波罗蜜多，能一切时常不舍离。</p>
<p style="text-align: left">
	　　&ldquo;又，舍利子，若菩萨摩诃萨欲证无上正等菩提，应修其心令与地、水、火、风、空等。&rdquo;</p>
<p style="text-align: left">
	　　舍利子言：&ldquo;云何菩萨摩诃萨众欲证无上正等菩提，应修其心令与地、水、火、风、空等？&rdquo;</p>
<p style="text-align: left">
	　　满慈子言：&ldquo;若诸菩萨摩诃萨众欲证无上正等菩提，应修其心令如大地、大水、大火、大风、虚空无所分别。&rdquo;</p>
<p style="text-align: left">
	　　舍利子言：&ldquo;云何菩萨摩诃萨众欲证无上正等菩提，应修其心令如大地无所分别？&rdquo;</p>
<p style="text-align: left">
	　　满慈子言：&ldquo;譬如大地，虽以可爱色、香、味、触掷置其中，而都不生高欣喜爱；虽以非爱色、香、味、触掷置其中，而都不生下戚忧恚。如是菩萨摩诃萨众虽遇种种可爱所缘，而不应生高欣喜爱；虽遇种种不可爱缘，而不应生下戚忧恚。安忍净信常现在前，犹如大地平等而转，故说菩萨摩诃萨众欲证无上正等菩提，应修其心令如大地无所分别。&rdquo;</p>
<p style="text-align: left">
	　　舍利子言：&ldquo;云何菩萨摩诃萨众欲证无上正等菩提，应修其心令如大水无所分别？&rdquo;</p>
<p style="text-align: left">
	　　满慈子言：&ldquo;譬如大水，虽以可爱色、香、味、触掷置其中，而都不生高欣喜爱；虽以非爱色、香、味、触掷置其中，而都不生下戚忧恚。如是菩萨摩诃萨众虽遇种种可爱所缘，而不应生高欣喜爱；虽遇种种不可爱缘，而不应生下戚忧恚。安忍净信常现在前，犹如大水平等而转，故说菩萨摩诃萨众欲证无上正等菩提，应修其心令如大水无所分别。&rdquo;</p>
<p style="text-align: left">
	　　舍利子言：&ldquo;云何菩萨摩诃萨众欲证无上正等菩提，应修其心令如大火无所分别？&rdquo;</p>
<p style="text-align: left">
	　　满慈子言：&ldquo;譬如大火，虽以可爱色、香、味、触掷置其中，而都不生高欣喜爱；虽以非爱色、香、味、触掷置其中，而都不生下戚忧恚。如是菩萨摩诃萨众虽遇种种可爱所缘，而不应生高欣喜爱；虽遇种种不可爱缘，而不应生下戚忧恚。安忍净信常现在前，犹如大火平等而转，故说菩萨摩诃萨众欲证无上正等菩提，应修其心令如大火无所分别。&rdquo;</p>
<p style="text-align: left">
	　　舍利子言：&ldquo;云何菩萨摩诃萨众欲证无上正等菩提，应修其心令如大风无所分别？&rdquo;</p>
<p style="text-align: left">
	　　满慈子言：&ldquo;譬如大风，虽以可爱色、香、味、触掷置其中，而都不生高欣喜爱；虽以非爱色、香、味、触掷置其中，而都不生下戚忧恚。如是菩萨摩诃萨众虽遇种种可爱所缘，而不应生高欣喜爱；虽遇种种不可爱缘，而不应生下戚忧恚。安忍净信常现在前，犹如大风平等而转，故说菩萨摩诃萨众欲证无上正等菩提，应修其心令如大风无所分别。&rdquo;</p>
<p style="text-align: left">
	　　舍利子言：&ldquo;云何菩萨摩诃萨众欲证无上正等菩提，应修其心令如虚空无所分别？&rdquo;</p>
<p style="text-align: left">
	　　满慈子言：&ldquo;譬如虚空，虽以可爱色、香、味、触掷置其中，而都不生高欣喜爱；虽以非爱色、香、味、触掷置其中，而都不生下戚忧恚。如是菩萨摩诃萨众虽遇种种可爱所缘，而不应生高欣喜爱；虽遇种种不可爱缘，而不应生下戚忧恚。安忍净信常现在前，犹如虚空平等而转，故说菩萨摩诃萨众欲证无上正等菩提，应修其心令如虚空无所分别。&rdquo;</p>
<p style="text-align: left">
	　　时，舍利子便问具寿满慈子言：&ldquo;虚空无为，诸菩萨众岂无为摄？&rdquo;</p>
<p style="text-align: left">
	　　满慈子言：&ldquo;非菩萨众是无为摄。然诸菩萨<a>修行</a>般若波罗蜜多方便善巧，观察身心与虚空等，令于境界无所分别，堪修安忍波罗蜜多，谓诸菩萨摩诃萨众方便善巧，观察身心无性、无碍与虚空等，堪受种种刀杖等触。如是菩萨摩诃萨众方便善巧，依止般若波罗蜜多，观察身心与虚空等，摄受安忍波罗蜜多。假使恒时<a>地狱</a>猛火、地狱刀杖及余苦具逼迫其身，亦能忍受，其心平等无动无变。如是菩萨摩诃萨众修行般若波罗蜜多，摄受般若波罗蜜多，观察身心与虚空等，堪受众苦无动无变。如是菩萨摩诃萨众堪受众苦无动无变，即是安忍波罗蜜多。如是菩萨摩诃萨众修行般若波罗蜜多，重苦触时便作是念：&lsquo;我从无始<a>生死</a>已来，虽受身心猛利众苦，而由此苦尚不能得若预流果、若一来果、若不还果、若阿<a>罗汉果</a>、若独觉菩提，况由此苦能证无上正等菩提？今我身心所受众苦，既为利益诸有情故，定证无上正等菩提，是故我今应欢喜受。&rsquo;如是菩萨摩诃萨众观此义故，虽受众苦而能发生增上猛利欢喜忍受。</p>
<p style="text-align: left">
	　　&ldquo;又，舍利子，譬如有人食百味食，身心适悦生胜欢喜；如是菩萨见乞者来或求资财、或求身分，或因舍施受种种苦，欢喜忍受身心适悦，过前适悦多百千倍。又舍利子，如阿<a>罗汉</a>若见如来、应、正等觉，虽漏已尽而生殊胜信敬喜心。如是菩萨摩诃萨众见来求者或乞资财、或乞身分，心生殊胜信敬欢喜，能深忍受彼所加害、诃骂、毁谤种种重苦，随所发起安忍心时，回向趣求一切智智。如是菩萨摩诃萨众由随发起安忍心时，回向趣求一切智智，常不远离所修安忍波罗蜜多，与诸有情作大饶益恒无间断。</p>
<p style="text-align: left">
	　　&ldquo;又，舍利子，诸菩萨摩诃萨欲证无上正等菩提，于诸有情应修安忍，打不报打，骂不报骂，谤不报谤，瞋不报瞋，诃不报诃，忿不报忿，怒不报怒，害不报害，于诸恶事皆能忍受。何以故？舍利子，是诸菩萨摩诃萨众恒不舍离一切智心，于诸有情欲饶益故。若诸菩萨摩诃萨众恒不舍离一切智心，于诸有情欲作饶益，假使身受百千鉾槊，而无一念报害之心，于彼常生净信安忍。如是菩萨摩诃萨众修行安忍波罗蜜多，于诸有情欲作饶益，定当获得真金色身，相好庄严见者欢喜。</p>
<p style="text-align: left">
	　　&ldquo;是故，舍利子，菩萨摩诃萨皆应精勤修安忍力，忍受一切加害等苦。若菩萨摩诃萨修安忍力忍受众苦，摄受安忍波罗蜜多，是菩萨摩诃萨远离生死近一切智，能与有情作大饶益。若菩萨摩诃萨爱乐声闻或独觉地，是菩萨摩诃萨当知退失菩萨安忍波罗蜜多。所以者何？诸菩萨摩诃萨宁以自身具受生死无边大苦，而不爱著声闻、独觉自利众善。何以故？舍利子，若菩萨摩诃萨爱著声闻或独觉地，是菩萨摩诃萨当知退失自所行处，行他行处。&rdquo;</p>
<p style="text-align: left">
	　　时，舍利子便问具寿满慈子言：&ldquo;云何菩萨摩诃萨行他行处？&rdquo;</p>
<p style="text-align: left">
	　　满慈子言：&ldquo;若菩萨摩诃萨住声闻地或独觉地，是菩萨摩诃萨行他行处；若菩萨摩诃萨起声闻作意或独觉作意，是菩萨摩诃萨行他行处；若菩萨摩诃萨乐著声闻相应法教，或乐独觉相应言论，是菩萨摩诃萨行他行处。</p>
<p style="text-align: left">
	　　&ldquo;又，舍利子，若菩萨摩诃萨乐观色蕴若常若无常，乐观受、想、行、识蕴若常若无常，是菩萨摩诃萨行他行处。若菩萨摩诃萨乐观色蕴若乐若苦，乐观受、想、行、识蕴若乐若苦，是菩萨摩诃萨行他行处。若菩萨摩诃萨乐观色蕴若我若无我，乐观受、想、行、识蕴若我若无我，是菩萨摩诃萨行他行处。若菩萨摩诃萨乐观色蕴若净若不净，乐观受、想、行、识蕴若净若不净，是菩萨摩诃萨行他行处。</p>
<p style="text-align: left">
	　　&ldquo;又，舍利子，若菩萨摩诃萨乐观眼处若常若无常，乐观耳、鼻、舌、身、意处若常若无常，是菩萨摩诃萨行他行处。若菩萨摩诃萨乐观眼处若乐若苦，乐观耳、鼻、舌、身、意处若乐若苦，是菩萨摩诃萨行他行处。若菩萨摩诃萨乐观眼处若我若无我，乐观耳、鼻、舌、身、意处若我若无我，是菩萨摩诃萨行他行处。若菩萨摩诃萨乐观眼处若净若不净，乐观耳、鼻、舌、身、意处若净若不净，是菩萨摩诃萨行他行处。</p>
<p style="text-align: left">
	　　&ldquo;又，舍利子，若菩萨摩诃萨乐观色处若常若无常，乐观声、香、味、触、法处若常若无常，是菩萨摩诃萨行他行处。若菩萨摩诃萨乐观色处若乐若苦，乐观声、香、味、触、法处若乐若苦，是菩萨摩诃萨行他行处。若菩萨摩诃萨乐观色处若我若无我，乐观声、香、味、触、法处若我若无我，是菩萨摩诃萨行他行处。若菩萨摩诃萨乐观色处若净若不净，乐观声、香、味、触、法处若净若不净，是菩萨摩诃萨行他行处。</p>
<p style="text-align: left">
	　　&ldquo;又，舍利子，若菩萨摩诃萨乐观眼界若常若无常，乐观耳、鼻、舌、身、意界若常若无常，是菩萨摩诃萨行他行处。若菩萨摩诃萨乐观眼界若乐若苦，乐观耳、鼻、舌、身、意界若乐若苦，是菩萨摩诃萨行他行处。若菩萨摩诃萨乐观眼界若我若无我，乐观耳、鼻、舌、身、意界若我若无我，是菩萨摩诃萨行他行处。若菩萨摩诃萨乐观眼界若净若不净，乐观耳、鼻、舌、身、意界若净若不净，是菩萨摩诃萨行他行处。</p>
<p style="text-align: left">
	　　&ldquo;又，舍利子，若菩萨摩诃萨乐观色界若常若无常，乐观声、香、味、触、法界若常若无常，是菩萨摩诃萨行他行处。若菩萨摩诃萨乐观色界若乐若苦，乐观声、香、味、触、法界若乐、若苦是菩萨摩诃萨行他行处。若菩萨摩诃萨乐观色界若我若无我，乐观声、香、味、触、法界若我若无我，是菩萨摩诃萨行他行处。若菩萨摩诃萨乐观色界若净若不净，乐观声、香、味、触、法界若净若不净，是菩萨摩诃萨行他行处。</p>
<p style="text-align: left">
	　　&ldquo;又，舍利子，若菩萨摩诃萨乐观眼识界若常若无常，乐观耳、鼻、舌、身、意识界若常若无常，是菩萨摩诃萨行他行处。若菩萨摩诃萨乐观眼识界若乐若苦，乐观耳、鼻、舌、身、意识界若乐若苦，是菩萨摩诃萨行他行处。若菩萨摩诃萨乐观眼识界若我若无我，乐观耳、鼻、舌、身、意识界若我若无我，是菩萨摩诃萨行他行处。若菩萨摩诃萨乐观眼识界若净若不净，乐观耳、鼻、舌、身、意识界若净若不净，是菩萨摩诃萨行他行处。&rdquo;</p>
<p style="text-align: left">
	　　时，舍利子复问具寿满慈子言：&ldquo;云何菩萨摩诃萨行自行处？&rdquo;</p>
<p style="text-align: left">
	　　满慈子言：&ldquo;若菩萨摩诃萨修行六种波罗蜜多，一切智智相应作意，是菩萨摩诃萨行自行处。若菩萨摩诃萨修行六种波罗蜜多，一切恶魔不能得便。譬如野干于诸龟、鳖不能得便，不得便故所行<a>自在</a>；如是菩萨摩诃萨众修行六种波罗蜜多，一切恶魔不能得便，不得便故所行自在。</p>
<p style="text-align: left">
	　　&ldquo;又，舍利子，假使恶魔普化三千<a>大千世界</a>诸有情类皆为恶魔，一一恶魔各有尔所魔军眷属，前后围绕来至菩萨摩诃萨所。是菩萨摩诃萨修行六种波罗蜜多，彼诸恶魔不能得便，不得便故所行自在。譬如野干于诸龟、鳖不能得便，不得便故所行自在。</p>
<p style="text-align: left">
	　　&ldquo;是故，舍利子，菩萨摩诃萨应如是学：&lsquo;我心不应远离六种波罗蜜多。&rsquo;若心不离如是六种波罗蜜多，一切恶魔不能得便，不得便故所行自在。&rdquo;</p>
<p style="text-align: left">
	　　时，舍利子复问具寿满慈子言：&ldquo;云何菩萨摩诃萨于诸魔事应如实知？&rdquo;</p>
<p style="text-align: left">
	　　满慈子言：&ldquo;若菩萨摩诃萨不乐听闻波罗蜜多相应法教，当知是为诸恶魔事。又，舍利子，若菩萨摩诃萨不乐受持波罗蜜多相应法教，当知是为诸恶魔事。又，舍利子，若菩萨摩诃萨不乐读诵波罗蜜多相应法教，当知是为诸恶魔事。又，舍利子，若菩萨摩诃萨不乐思惟波罗蜜多相应法教，当知是为诸恶魔事。又，舍利子，若菩萨摩诃萨不乐修行波罗蜜多相应法行，当知是为诸恶魔事。诸菩萨摩诃萨觉此事已，作是思惟：&lsquo;定是恶魔方便障碍我心所求一切智智，我今不应随彼所欲，应勤修学波罗蜜多。&rsquo;是菩萨摩诃萨于彼恶魔不应忿恚，亦不应起不堪忍心，若如是行即为安忍波罗蜜多。此菩萨摩诃萨应作是念：&lsquo;我证无上正等觉时，当为有情说能永断贪、瞋、痴法，是故今者于彼恶魔不应忿恚。&rsquo;若时菩萨摩诃萨得如是念，尔时菩萨摩诃萨胜诸恶魔，自在修行布施、净戒、安忍、精进、静虑、般若波罗蜜多。若时菩萨摩诃萨一切智智相应作意不现在前，是时菩萨摩诃萨应作是念：&lsquo;我于今者勿行非处，令我不忆一切智智。&rsquo;如是菩萨应自责心：&lsquo;我于今者虚费时日。&rsquo;&rdquo;</p>
<p style="text-align: left">
	　　时，舍利子便问具寿满慈子言：&ldquo;齐何名为虚费时日？&rdquo;</p>
<p style="text-align: left">
	　　满慈子言：&ldquo;若菩萨摩诃萨于此六种波罗蜜多随一<a>现行</a>，不能忆念一切智智，不能回向一切智智，是菩萨摩诃萨虚费时日，损时日果。若菩萨摩诃萨于此六种波罗蜜多随一现行，或第二日或第三日，乃至忆念一切智智，及能回向一切智智，是菩萨摩诃萨虽有所犯，而得名为有时日果。&rdquo;</p>
<p style="text-align: left">
	　　尔时，舍利子问满慈子言：&ldquo;菩萨安忍与阿罗汉所有安忍有何差别？&rdquo;</p>
<p style="text-align: left">
	　　满慈子言：&ldquo;今问尊者：妙高山王与小芥子，大小、高下、轻重何别？&rdquo;</p>
<p style="text-align: left">
	　　舍利子言：&ldquo;无量差别。&rdquo;</p>
<p style="text-align: left">
	　　满慈子言：&ldquo;菩萨安忍与阿罗汉所有安忍亦复如是，不应为问。又，舍利子，于意云何？大海中水、一毛端水，何者为多？&rdquo;</p>
<p style="text-align: left">
	　　舍利子言：&ldquo;大海中水、一毛端水，百分、千分乃至邬波尼杀昙分亦未能比其量多少。&rdquo;</p>
<p style="text-align: left">
	　　满慈子言：&ldquo;菩萨安忍与阿罗汉所有安忍亦复如是，百分、千分乃至邬波尼杀昙分亦未能比其量多少，是故不应作如是问。&rdquo;</p>
<p style="text-align: left">
	　　尔时，佛赞满慈子言：&ldquo;善哉！善哉！如汝所说。汝承佛力善说安忍波罗蜜多。若取菩萨摩诃萨忍其量大小、校量声闻、独觉忍者，则为欲取如来之忍其量大小，校量声闻、独觉等忍。所以者何？诸菩萨众所成就忍其量无边，不应校量声闻等忍。&rdquo;</p>
<p style="text-align: left">
	　　尔时，佛告阿难陀言：&ldquo;汝应受持如满慈子所说菩萨摩诃萨众所修安忍波罗蜜多，勿令忘失！&rdquo;</p>
<p style="text-align: left">
	　　阿难陀曰：&ldquo;唯然，世尊！我已受持如满慈子所说菩萨摩诃萨众所修安忍波罗蜜多，必不忘失！&rdquo;</p>
<p style="text-align: left">
	　　时，薄伽梵说是经已，具寿满慈子、具寿舍利子、具寿阿难陀，及余声闻、诸菩萨众，并余一切天、龙、药叉、阿素洛等，闻佛所说皆大欢喜、信受奉行。</p>
<p style="text-align: left">
	　　般若经第十四会序&nbsp;</p>
<p style="text-align: left">
	　　明寺<a>沙门</a>玄则撰</p>
<p style="text-align: left">
	　　观夫至运无动，妙警伊寂，梵轮冥退转之规，慈航虚下济之影。斯进德所以为贵，勤音所由而作也。其有揭情区而远荷，指觉地以高骧，比擐甲之精坚，同策驷之遄夙，则必任善以为轭，引之无穷之路，委身而作隶，驱之纲极之期。微五欲之宴安，乃三塗之鸩毒，从四修之劳悴，寔万德之光敷。</p>
<p style="text-align: left">
	　　惟夫浅溜穿石，小滴盈器，钻燧之勤，断干之渐，皆积微不已。故在著可观，蚓弱质而饮泉，蟹壮容而寄穴，骅镳怠矣，驽驾先之，矧乎摩诃衍心，波罗蜜行。其于勉刻，岂忘动静，故能千界如毁，询一句以投之，万流方割，拯一命而游之。假使驻补处以三祇，终竞勇于初发，虽复澹即空于万行，乃均炽于昔耽，不端倪其所欲行，不翘伫其所当证，抚尘劫之修如瞬，仍如渴日，视砂界之赴若邻，犹殷夙夜。故精进之于诸度也，若衔捶之在群驭焉；正勤之于道品也，若盐梅之资列鼎焉。<a>正法</a>源底，由之而至！<a>圣人</a>能事，于兹而毕！然后闻舍利之谈觉支，则辍赏无地；忆底沙之流赞颂，则勃兴斯在。三练之业允该，六意之修奚极，缅惟景躅，岂遑宁处！载咏玄章，益荷昭趣。文乃单卷，事非重译，庶将贸寸阴以尺璧，甘夕死于朝闻矣！</p>
		

	
	

		</div></div><hr><script charset='utf-8' src='../../js/footer.js'></script></body></html>