<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百九十二卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百九十二卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百九十二卷 大般若波罗蜜多经</strong></p>
<p style="text-align: left">
	　　第十五静虑波罗蜜多分之二</p>
<p style="text-align: left">
	　　尔时，满慈子白佛言：&ldquo;<a>世尊</a>，云何<a>菩萨</a>摩诃萨众安住静虑波罗蜜多，摄受般若波罗蜜多，于诸静虑及静虑支不生味著亦无退转，于诸静虑及静虑支不起我想分别执著，复持如是相应善根，回向趣求一切智智？&rdquo;</p>
<p style="text-align: left">
	　　尔时，佛告满慈子言：&ldquo;若诸菩萨摩诃萨众安住静虑波罗蜜多，于诸静虑及静虑支，发起无著无常想等，复持如是相应善根，回向趣求一切智智，如是菩萨摩诃萨众安住静虑波罗蜜多，摄受般若波罗蜜多，于诸静虑及静虑支不生味著亦无退转。&rdquo;</p>
<p style="text-align: left">
	　　时，满慈子复白佛言：&ldquo;云何菩萨摩诃萨众安住静虑波罗蜜多，摄受精进波罗蜜多？&rdquo;</p>
<p style="text-align: left">
	　　尔时，佛告满慈子言：&ldquo;若诸菩萨摩诃萨众安住静虑波罗蜜多，超过欲界诸杂染法，方便趣入四种静虑、四无色定寂静安乐，还复弃舍，受欲界身，精进<a>修行</a>布施、净戒、安忍、精进、静虑、般若波罗蜜多及余无边菩提分法，如是菩萨摩诃萨众安住静虑波罗蜜多，摄受精进波罗蜜多。&rdquo;</p>
<p style="text-align: left">
	　　时，满慈子复白佛言：&ldquo;云何菩萨摩诃萨众安住静虑波罗蜜多，摄受安忍波罗蜜多？&rdquo;</p>
<p style="text-align: left">
	　　尔时，佛告满慈子言：&ldquo;若诸菩萨摩诃萨众修学成就大慈、大悲，于诸有情欲作<a>饶益</a>，安住静虑波罗蜜多，遇诸违缘心无杂秽，如是菩萨摩诃萨众安住静虑波罗蜜多，摄受安忍波罗蜜多。&rdquo;</p>
<p style="text-align: left">
	　　时，满慈子复白佛言：&ldquo;云何菩萨摩诃萨众安住静虑波罗蜜多，摄受净戒波罗蜜多？&rdquo;</p>
<p style="text-align: left">
	　　尔时，佛告满慈子言：&ldquo;若诸菩萨摩诃萨众安住静虑波罗蜜多，于诸声闻及独觉地不生取著，如是菩萨摩诃萨众安住静虑波罗蜜多，摄受净戒波罗蜜多。&rdquo;</p>
<p style="text-align: left">
	　　时，满慈子复白佛言：&ldquo;云何菩萨摩诃萨众安住静虑波罗蜜多，摄受布施波罗蜜多？&rdquo;</p>
<p style="text-align: left">
	　　尔时，佛告满慈子言：&ldquo;若诸菩萨摩诃萨众安住静虑波罗蜜多，于诸有情起大悲念，誓不弃舍一切有情，欲令<a>解脱</a><a>生死</a>苦故，求证无上正等菩提，作是念言：&lsquo;我当决定以大法施摄受有情，常为有情宣说永断一切烦恼真净法要。&rsquo;如是菩萨摩诃萨众安住静虑波罗蜜多，摄受布施波罗蜜多。&rdquo;</p>
<p style="text-align: left">
	　　尔时，满慈子白佛言：&ldquo;世尊，若菩萨摩诃萨成就如是方便善巧，是菩萨摩诃萨应知名为何等菩萨？&rdquo;</p>
<p style="text-align: left">
	　　尔时，佛告满慈子言：&ldquo;是菩萨摩诃萨应知名为不退菩萨。&rdquo;</p>
<p style="text-align: left">
	　　时，满慈子便白佛言：&ldquo;如是菩萨摩诃萨众甚为希有，能为难事，已住如是诸胜定中寂静安乐，复能弃舍，还受欲界相应劣法，方便善巧饶益有情。&rdquo;</p>
<p style="text-align: left">
	　　尔时，世尊告满慈子：&ldquo;如是，如是，如汝所说，如是菩萨摩诃萨众甚为希有，能为难事。应知如是诸菩萨众为度无量无边有情，被戴坚牢大愿甲胄，恒作是念：&lsquo;我当度脱无量无数无边有情，令入无余般<a>涅槃</a>界。我当令佛清净<a>法眼</a>常无间断，利益安乐一切有情，虽作是事而无执著，谓无有情得涅槃者，或得无上正等菩提。所以者何？诸法<a>无我</a>亦无我所。众苦生时，唯有苦生，无能生者；众苦灭时，唯有苦灭，无能灭者。当知亦无能证、能得清净法者。&rsquo;由此因缘，应知菩萨摩诃萨众甚为希有，能为难事。&rdquo;</p>
<p style="text-align: left">
	　　时，满慈子便白佛言：&ldquo;如是，世尊。如是，善逝。当知菩萨摩诃萨众甚为希有，能为难事。所以者何？虽实无法有生有灭、或般涅槃、或证无上正等菩提，而诸菩萨摩诃萨众为度无量无边有情，精进修行诸菩萨行，求证无上正等菩提，欲为有情宣说永断贪、瞋、痴法，令勤修学得般涅槃；或为有情宣说菩萨摩诃萨道，令勤修学疾证无上正等菩提。&rdquo;</p>
<p style="text-align: left">
	　　尔时，世尊告满慈子：&ldquo;若菩萨摩诃萨心无散乱，相续安住一切智智相应作意，是菩萨摩诃萨应知名为安住静虑波罗蜜多。若菩萨摩诃萨住声闻地相应作意或独觉地相应作意，是菩萨摩诃萨应知名为心常散乱。何以故？满慈子，若菩萨摩诃萨修学二乘相应作意，障碍无上正等菩提，令菩提心恒散乱故。</p>
<p style="text-align: left">
	　　&ldquo;又，满慈子，诸菩萨摩诃萨虽缘色、声、香、味、触境，发起种种非理作意，扰乱菩萨布施等心，而不障碍菩萨所求一切智智。若法不能障碍菩萨一切智智，虽现在前，而于菩萨摩诃萨众所修静虑波罗蜜多，应知不名极违逆法，非永退失菩萨定地。&rdquo;</p>
<p style="text-align: left">
	　　尔时，满慈子白佛言：&ldquo;世尊，一切如来、应、正等觉观何义故，赞诸菩萨摩诃萨众所有功德，不赞声闻？&rdquo;</p>
<p style="text-align: left">
	　　尔时，世尊告满慈子：&ldquo;我今问汝，随汝意答。于意云何？日轮与此赡部洲人作光明事，萤能作不？&rdquo;</p>
<p style="text-align: left">
	　　满慈子曰：&ldquo;不也，世尊。不也，善逝。&rdquo;</p>
<p style="text-align: left">
	　　佛言：&ldquo;如是，如汝所说。一切菩萨摩诃萨众所能作事亦复如是，非诸声闻所能成办。&rdquo;</p>
<p style="text-align: left">
	　　时，满慈子复白佛言：&ldquo;云何应知唯诸菩萨摩诃萨众能作是念：&lsquo;我当度脱无量无数无边有情，令入无余般涅槃界；我当令佛清净法眼无间无断，利益安乐一切有情&rsquo;？云何应知唯诸菩萨摩诃萨众能作如是<a>殊胜</a>事业，非诸声闻？&rdquo;</p>
<p style="text-align: left">
	　　尔时，世尊告满慈子：&ldquo;汝今观此声闻众中，有一苾刍能如菩萨摩诃萨众作如是念、办斯事不？&rdquo;</p>
<p style="text-align: left">
	　　满慈子曰：&ldquo;不也，世尊。不也，善逝。我今观此声闻众中，无一苾刍能如菩萨摩诃萨众作如是念，亦无能办此事业者。&rdquo;</p>
<p style="text-align: left">
	　　尔时，佛告满慈子言：&ldquo;是故如来、应、正等觉唯赞菩萨不赞声闻。观此众中诸阿<a>罗汉</a>无如是念，亦不能成如是事业，当知一切声闻乘人无如菩萨摩诃萨众所作事业。是故我说：&lsquo;譬如日轮与赡部洲作光明事，萤不能办。&rsquo;所谓日轮放无量光，普照赡部诸有情类，萤光唯照自身非余。如是菩萨摩诃萨众调伏自身烦恼恶业，亦能度脱无量有情，令离一切烦恼恶业，入无余依般涅槃界，或证无上正等菩提；声闻乘人唯能调伏自身所有烦恼恶业，不能饶益无量有情，故声闻人非如菩萨所有事业皆悉殊胜。</p>
<p style="text-align: left">
	　　&ldquo;又，满慈子，如善射夫于所<a>学法</a>已作加行，身手、弓仗皆善调习，学诸武伎已至究竟，已百千岁食王封禄。王与怨敌欲战诤时，象马等军及诸兵仗，皆悉委任令其指麾，冀殄凶徒无所损失。如是菩萨摩诃萨众已发无上正等觉心，已修菩萨摩诃萨行，于能调伏诸有情类贪、瞋、痴行已得善巧。是故如来、应、正等觉偏赞菩萨摩诃萨众，教诫教授令勤修习，能正引发菩提资粮，令速<a>圆满</a>所发大愿，疾证无上正等菩提，为诸有情说能永断贪、瞋、痴等清净法要。是故菩萨摩诃萨众被戴甲胄所作事业，声闻、独觉俱不能为，由此如来应、正、等觉赞励菩萨、非诸声闻。&rdquo;</p>
<p style="text-align: left">
	　　尔时，满慈子白佛言：&ldquo;世尊，如我解佛所说义者，应知菩萨摩诃萨众诸有所作无不定心，谓诸菩萨摩诃萨众若住布施波罗蜜多，当知尔时心亦在定；若住净戒波罗蜜多，当知尔时心亦在定；若住安忍波罗蜜多，当知尔时心亦在定；若住精进波罗蜜多，当知尔时心亦在定；若住静虑波罗蜜多，当知尔时心亦在定；若住般若波罗蜜多，当知尔时心亦在定；若住诸余菩提分法，当知尔时心亦在定。如吠琉璃随所在处，于自宝色终不弃舍，谓彼若在金器、银器、颇胝迦器、铜、铁、瓦等，常不弃舍吠琉璃色；如是菩萨摩诃萨众若住布施波罗蜜多，若住净戒波罗蜜多，若住安忍波罗蜜多，若住精进波罗蜜多，若住静虑波罗蜜多，若住般若波罗蜜多，若住诸余菩提分法，当知尔时心常在定，我如是解佛所说义。&rdquo;</p>
<p style="text-align: left">
	　　尔时，佛赞满慈子言：&ldquo;善哉！善哉！如是，如是。又，满慈子，若诸菩萨摩诃萨众离欲恶不善法，有寻有伺，离生喜乐，初静虑具足住。安住如是初静虑已，若乐声闻或独觉地，当知名为乱心菩萨，当知彼住非定地心。</p>
<p style="text-align: left">
	　　&ldquo;又，满慈子，若诸菩萨摩诃萨众寻伺寂静，内等净，心一趣性，无寻无伺，定生喜乐，第二静虑具足住。安住如是第二静虑已，若乐声闻或独觉地，当知名为乱心菩萨，当知彼住非定地心。</p>
<p style="text-align: left">
	　　&ldquo;又，满慈子，若诸菩萨摩诃萨众离喜住舍，具念正知，受身受乐，唯诸圣者能说能舍，具念乐住，第三静虑具足住。安住如是第三静虑已，若乐声闻或独觉地，当知名为乱心菩萨，当知彼住非定地心。</p>
<p style="text-align: left">
	　　&ldquo;又，满慈子，若诸菩萨摩诃萨众断乐断苦，先喜忧没，不苦不乐，舍念清净，第四静虑具足住。安住如是第四静虑已，若乐声闻或独觉地，当知名为乱心菩萨，当知彼住非定地心。&rdquo;</p>
<p style="text-align: left">
	　　尔时，满慈子白佛言：&ldquo;世尊，齐何应知菩萨心定？&rdquo;</p>
<p style="text-align: left">
	　　尔时，佛告满慈子言：&ldquo;若诸菩萨摩诃萨众随见彼彼诸有情时，便作是念：&lsquo;我当精勤修菩萨行，证得无上正等觉时，决定当令彼有情类入无余依般涅槃界，或证无上正等菩提。&rsquo;齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众劝有情类受持三归，彼诸有情住三归已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众劝有情类受持<a>五戒</a>，彼诸有情住五戒已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众劝有情类受持八戒，彼诸有情住八戒已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众劝有情类受持<a>十戒</a>，彼诸有情住十戒已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众劝有情类受持十善业道，彼诸有情住十善业道已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众劝有情类受持具戒，彼诸有情住具戒已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众劝有情类受持菩萨戒，彼诸有情住菩萨戒已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行布施波罗蜜多，彼善男子、善女人等安住布施波罗蜜多已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行净戒波罗蜜多，彼善男子、善女人等安住净戒波罗蜜多已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行安忍波罗蜜多，彼善男子、善女人等安住安忍波罗蜜多已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行精进波罗蜜多，彼善男子、善女人等安住精进波罗蜜多已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行静虑波罗蜜多，彼善男子、善女人等安住静虑波罗蜜多已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行般若波罗蜜多，彼善男子、善女人等安住般若波罗蜜多已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行四静虑、四无量、四无色定，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行四念住、四正断、四神足、五根、五力、七等觉支、八圣道支，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行八解脱、八胜处、九次第定、十遍处，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行空、无相、无愿解脱门，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行一切陀罗尼门、三摩地门，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行净观地、种姓地、第八地、具见地、薄地、离欲地、已办地、独觉地、菩萨地、如来地，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行极喜地、离垢地、发光地、焰慧地、极难胜地、现前地、远行地、不动地、善慧地、法云地，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行五眼及六<a>神通</a>，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行如来十力、四无所畏、四无碍解，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行大慈、大悲、大喜、大舍、十八佛不共法，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行无忘失法、恒住舍性，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行一切智、道相智、一切相智，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行预流果、若一来果、若不还果、若阿<a>罗汉果</a>、若独觉菩提，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行一切菩萨摩诃萨行，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等修行诸佛无上正等菩提，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众方便劝导诸善男子、善女人等严净佛土、成熟有情，彼善男子、善女人等安住此已，即持如是所集善根，回向趣求一切智智，齐此应知菩萨心定。</p>
<p style="text-align: left">
	　　&ldquo;又，满慈子，若诸菩萨摩诃萨众于他所修布施等善深心<a>随喜</a>，回向趣求一切智智，齐此应知菩萨心定。若诸菩萨摩诃萨众于一切处心得定已，应知名为安住静虑波罗蜜多。何以故？满慈子，是诸菩萨摩诃萨众，常不远离一切智智胜作意故。若诸菩萨摩诃萨众常不远离一切智智胜作意者，应知名为安住静虑波罗蜜多。如是菩萨摩诃萨众安住静虑波罗蜜多，引发无边殊胜功德，疾证无上正等菩提。</p>
<p style="text-align: left">
	　　&ldquo;应知如来、应、正等觉安住不动第四静虑，舍诸寿行，现入无余般涅槃界。是故静虑波罗蜜多，于诸菩萨摩诃萨众所求无上正等菩提有大恩德。是故菩萨摩诃萨众所住静虑波罗蜜多，除如来定，于诸余定为最为胜、为尊为高、为妙为微妙、为上为无上。何以故？满慈子，菩萨静虑波罗蜜多常不远离一切智智相应作意，二乘静虑决定远离一切智智相应作意，故于菩萨静虑为劣，菩萨静虑于彼为胜。&rdquo;</p>
<p style="text-align: left">
	　　时，满慈子便白佛言：&ldquo;若诸声闻住此静虑，证得法性成声闻果；即诸菩萨住此静虑，证得法性离诸执著得成如来、应、正等觉。云何可说声闻静虑决定远离一切智智相应作意，菩萨静虑常不远离一切智智相应作意？&rdquo;</p>
<p style="text-align: left">
	　　尔时，世尊告满慈子：&ldquo;我今问汝，随汝意答。于意云何？诸声闻人住此静虑，证得法性成声闻果；即诸菩萨住此静虑，证得法性离诸执著得成如来、应、正等觉。彼声闻人名如来不？&rdquo;</p>
<p style="text-align: left">
	　　满慈子曰：&ldquo;不也，世尊。&rdquo;</p>
<p style="text-align: left">
	　　尔时，世尊告满慈子：&ldquo;吾当为汝更说譬喻，诸有智者因斯譬喻，于甚深义易得解了。譬如凡人辄升王座，其人即得名为王不？&rdquo;</p>
<p style="text-align: left">
	　　满慈子曰：&ldquo;不也，世尊。所以者何？彼人无福、无王相故。&rdquo;</p>
<p style="text-align: left">
	　　佛言：&ldquo;如是诸声闻人虽能现入四种静虑、四无色定，证得法性成声闻果，而无如来力、<a>无畏</a>等殊胜功德及诸相好不名如来；由斯远离一切智智相应作意，由无佛德说名声闻，不尔如何彼不名佛？</p>
<p style="text-align: left">
	　　&ldquo;又，满慈子，诸声闻人所住静虑，无胜德故其性下劣，于诸菩萨所住静虑，百分不及一，千分不及一，乃至邬波尼杀昙分亦不及一。何以故？满慈子，菩萨静虑波罗蜜多，常不远离一切智智，严净佛土、成熟有情，引发无边殊胜功德，由斯菩萨所住胜定，声闻、独觉皆不能知。&rdquo;</p>
<p style="text-align: left">
	　　时，满慈子便白佛言：&ldquo;何等名为菩萨胜定？如是胜定复有何名？&rdquo;</p>
<p style="text-align: left">
	　　尔时，世尊告满慈子：&ldquo;菩萨胜定名不思议。何以故？满慈子，如是胜定威力难思，速能证得一切智故。如是胜定亦名利乐一切<a>世间</a>诸有情类。何以故？满慈子，诸菩萨摩诃萨为欲利乐无量有情，方便善巧入此定故。如是胜定若现在前，能引无边微妙胜定，疾证无上正等菩提，与诸有情作大饶益；如是胜定若现在前，引发无边方便善巧，教诫教授无量有情，皆令引发无漏静虑，证真法性断诸烦恼，入无余依般涅槃界，或证无上正等菩提。由此因缘，菩萨胜定亦名利乐一切世间诸有情类。是故菩萨摩诃萨众欲证无上正等菩提，应学静虑波罗蜜多；若学静虑波罗蜜多，速能引发一切智智。&rdquo;</p>
<p style="text-align: left">
	　　尔时，满慈子白佛言：&ldquo;世尊，我谓声闻所得诸定胜菩萨定。所以者何？声闻具得九次第定，菩萨于中唯得前八，菩萨不得灭受想定，故声闻定胜诸菩萨。&rdquo;</p>
<p style="text-align: left">
	　　尔时，世尊告满慈子：&ldquo;菩萨亦得灭受想定，谓于此定已得<a>自在</a>但不现入。所以者何？如来不许诸菩萨众现入此定，勿由现入退堕声闻或独觉地。</p>
<p style="text-align: left">
	　　&ldquo;又，满慈子，吾当为汝更说譬喻，诸有智者由譬喻故，于甚深义易得解了。如转轮王虽于边地诸小国邑皆得自在，而不自往彼国邑中。岂转轮王不往彼处，说于彼处不得自在？如是菩萨摩诃萨众虽不现入灭受想定，而于此定已得自在，由自在故亦名为得。</p>
<p style="text-align: left">
	　　&ldquo;又，满慈子，非诸菩萨常不现入灭受想定，乃至未坐妙菩提座，诸佛世尊不许现入；若时得坐妙菩提座，诸佛世尊亦许现入。何以故？满慈子，勿诸菩萨由入此定，便堕声闻或独觉地，或谓诸佛与二乘等故，佛世尊不许现入。</p>
<p style="text-align: left">
	　　&ldquo;又，满慈子，如刹帝利灌顶大王，欲入市中饮凡人酒。时，有智臣谏大王曰：&lsquo;今此时处，王不应饮。若须饮者，待至宫中。&rsquo;于意云何？王于市酒岂不能饮？而彼智臣殷勤谏诤不令王饮，然刹帝利灌顶大王非处非时法不应饮，虽不应饮，而于市中酒等诸物皆得自在。所以者何？王于一切国土、城邑、所有人物皆自在故。如是菩萨有殊胜智，由此智故能数现入灭受想定，但佛不许故不现入。所以者何？菩萨若入灭受想定便非时、处。若时菩萨坐菩提座，永害一切虚妄相想证<a>甘露</a>界，尔时方入灭受想定，后证无上正等菩提转妙法轮，具三十二相利益安乐无量有情。&rdquo;</p>
<p style="text-align: left">
	　　尔时，满慈子白佛言：&ldquo;世尊，诸菩萨摩诃萨甚为希有，能作难作，谓虽有力引漏尽智，而为有情不证漏尽。所以者何？以诸菩萨于有情所，长夜思惟利益安乐，增上意乐踊现在前。&rdquo;</p>
<p style="text-align: left">
	　　尔时，世尊告满慈子：&ldquo;如是，如是，如汝所说，是诸菩萨于有情所，长夜思惟利益安乐，增上意乐踊现在前。</p>
<p style="text-align: left">
	　　&ldquo;又，满慈子，是诸菩萨观此义利，虽能具入九次第定而不具入。所以者何？是诸菩萨方便善巧，于一切定虽得自在而能不入。</p>
<p style="text-align: left">
	　　&ldquo;又，满慈子，一切菩萨若初发心、若已不退，皆应安住如是静虑波罗蜜多。若诸菩萨常能安住如是静虑波罗蜜多，于诸有情能作饶益，速能引发一切智智。&rdquo;</p>
<p style="text-align: left">
	　　时，满慈子便白佛言：&ldquo;当知菩萨摩诃萨众具大势力，能为有情作饶益事，亦能引发一切智智，疾证无上正等菩提。&rdquo;</p>
<p style="text-align: left">
	　　佛言：&ldquo;如是，如汝所说。&rdquo;</p>
<p style="text-align: left">
	　　尔时，<a>舍利子</a>白佛言：&ldquo;世尊，云何菩萨摩诃萨众安住静虑波罗蜜多？云何方便还从定起？&rdquo;</p>
<p style="text-align: left">
	　　尔时，世尊告<a>舍利</a>子：&ldquo;诸菩萨摩诃萨离欲恶不善法，有寻有伺，离生喜乐，入初静虑，乃至非想非非想处具足而住，于色、无色、静虑、等至，顺逆次第超越串习，极善纯熟游戏自在，复入欲界非等引心。所以者何？勿由<a>定力</a>生色、无色长寿天故。勿色、无色、静虑、等至引起彼地续生之心，为护彼心令不现起，还入欲界非等引心。由起此心还生欲界，亲近供养诸佛世尊，引发无边菩提分法；生色、无色无如是能，上二界生身心钝故。由斯菩萨方便善巧，先习上定令善纯熟，后起下心还生欲界，修集无量菩提资粮，至圆满已超过<a>三界</a>，证得无上正等菩提。</p>
<p style="text-align: left">
	　　&ldquo;譬如有人作如是念：&lsquo;设何方便得入王宫，与王后妃窃为戏乐，令王不觉，身命得存？&rsquo;作是念已求诸妙药，服使男形或隐或显，得斯药已方便事王。王既识知，便服隐药，遂白王曰：&lsquo;我今无形，请为大王守禁宫室。&rsquo;王令检已委任中宫。其人尔时入王宫内，与诸妃后恣意交通；荏苒时经一、二、三月，恐王知觉丧失身命，便服显药而白王言：&lsquo;我今男形欻然复现，请从今去不入中宫。&rsquo;时王赞言：&lsquo;此真善士，自能进退不违我法。&rsquo;厚赐爵禄委任外事。当知是人方便善巧，能满己愿，身命得存，复蒙彼王厚赐财位。如是菩萨方便善巧，入四静虑及四无色，次第超越得善巧已，复起下心还生欲界，亲近供养诸佛世尊，引发无边菩提分法，乃至未满不证实际。何以故？舍利子，是诸菩萨方便善巧，不舍有情一切智故，如是菩萨方便善巧，修行静虑波罗蜜多，于实际中能不作证，亦不现入灭受想定，乃至未满菩提资粮，受欲界身修菩萨行。&rdquo;</p>
<p style="text-align: left">
	　　尔时，佛告阿难陀言：&ldquo;汝应受持诸菩萨众所学静虑波罗蜜多，勿令忘失！&rdquo;</p>
<p style="text-align: left">
	　　阿难陀曰：&ldquo;唯然，世尊！我已受持诸菩萨众所学静虑波罗蜜多，必无忘失！&rdquo;</p>
<p style="text-align: left">
	　　时，薄伽梵说是经已，具寿舍利子、具寿满慈子、具寿阿难陀，及余声闻、诸菩萨众，并余一切天、龙、药叉、健达缚、阿素洛、揭路荼、紧捺洛、莫呼洛伽、人非人等一切大众，闻佛所说皆大<a>欢喜</a>、信受奉行。</p>
<p style="text-align: left">
	　　般若经第十六会序&nbsp;</p>
<p style="text-align: left">
	　　明寺<a>沙门</a>玄则撰</p>
<p style="text-align: left">
	　　寻夫理殊凑以司方，坦一归而揆务，何尝不熔想真际，弭执幻尘。虽檀戒之崇严，忍进之调锐，卒怙宠于实慧，假道于真诠，将开象触之迷，复有鹭池之会。所以光导五之迹，升第一之乘。甄陶二边，洞希微而卷睇，拟仪四句，仰涔寂以韬音。剪诸见之萌，则翳蕊星落，褰积疑之网，则障縠云披。了性空而常修，悟生假而恒利，四魔由之乱辙，<a>六度</a>因而汇征。施以之不捐，而难舍能舍；戒以之不检，而难护能护；忍以之无受，而堪于不堪；进以之无行，而发于不发；定以之亡静，而三相不相；慧以之亡照，而三轮不轮。故体之则动而逾寂，谬之则寂而弭动。法不即离于非法，行岂一异于无行。其觉证也，真心混而一观；其出生也，法宝骈而万区。故有二智焉、三身焉、四辩焉、五眼焉、六通焉、七觉焉、八正焉、九定焉、十力焉，加十八不共、八十随相、十二缘智、二十空心，皆埏以呬多成之罗，若聚以玉毫之表，流之金吻之诲，勒成八卷，元非再译，则以不敏谬齿译徒，缅诸会之昌筵，嗟既往而莫奉；眷言殊奖，载表遗音，本慈吹以纷腾，因圣期而顶戴；将使家传妙宝，人握灵珠，洗客尘于八区，霈玄滋于万叶。福庇宸极，帝后延龄，庆洽黎蒸，法教增阐。庶狭中之士，摆疑于惊怖之辰；上慢之宾，辍谤于充诎之际。自非恒沙历奉，宿代累闻，何能启篇投吝，忘言入赏者哉！悲夫！</p>
		

	
	

		</div></div><hr><script charset='utf-8' src='../../js/footer.js'></script></body></html>