<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百八十七卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百八十七卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百八十七卷 大般若波罗蜜多经</strong></p>
<p style="text-align: left">
	　　第十二净戒波罗蜜多分之四</p>
<p style="text-align: left">
	　　&ldquo;又，满慈子，有二<a>菩萨</a>俱证无上正等菩提：一、有菩萨有方便善巧故，疾证无上正等菩提；二、有菩萨无方便善巧故，迟证无上正等菩提。具寿当知，宁为菩萨迟证无上正等菩提，不堕声闻或独觉地。若诸菩萨速求无上正等菩提，应知此中容有二事：一者、若无方便善巧，便证实际堕二乘地；二者、若有方便善巧，疾证无上正等菩提。如火宅中有众宝聚，有人求宝入此宅中，其人尔时容有二事：一者、若无方便善巧，死于火宅；二者、若有方便善巧，持宝而出。如是菩萨速求无上正等菩提，应知此中容有二事：一者、若无方便善巧，便证实际堕二乘地如死火宅；二者、若有方便善巧，疾证无上正等菩提如持宝出。是故当知宁为菩萨迟证无上正等菩提，不为速求堕二乘地。&rdquo;</p>
<p style="text-align: left">
	　　时，满慈子便问具寿<a>舍利子</a>言：&ldquo;速证实际岂非菩萨方便善巧？&rdquo;</p>
<p style="text-align: left">
	　　<a>舍利</a>子言：&ldquo;速证实际非为菩萨方便善巧。所以者何？堕二乘地非为方便善巧等流，乃是无方便善巧等流果，退失所求大菩提故。夫为菩萨求大菩提，<a>饶益</a>有情不求实际，故证实际非巧便果。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能行施，非余菩萨。&rsquo;是诸菩萨行于非处，行非处故戒有毁缺，不名布施波罗蜜多。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能护戒，非余菩萨。&rsquo;是诸菩萨行于非处，行非处故戒有毁缺，不名净戒波罗蜜多。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修忍，非余菩萨。&rsquo;是诸菩萨行于非处，行非处故戒有毁缺，不名安忍波罗蜜多。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能精进，非余菩萨。&rsquo;是诸菩萨行于非处，行非处故戒有毁缺，不名精进波罗蜜多。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修定，非余菩萨。&rsquo;是诸菩萨行于非处，行非处故戒有毁缺，不名静虑波罗蜜多。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修慧，非余菩萨。&rsquo;是诸菩萨行于非处，行非处故戒有毁缺，不名般若波罗蜜多。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能行内空，非余菩萨。&rsquo;是诸菩萨行于非处，行非处故戒有毁缺，不能究竟行于内空。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能行外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，非余菩萨。&rsquo;是诸菩萨行于非处，行非处故戒有毁缺，不能究竟行于外空乃至无性自性空。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能观无明，非余菩萨。&rsquo;是诸菩萨行于非处，行非处故戒有毁缺，不能究竟观于无明。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能观行、识、名色、六处、触、受、爱、取、有、生、老死，非余菩萨。&rsquo;是诸菩萨行于非处，行非处故戒有毁缺，不能究竟观行乃至老死。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能观苦圣谛，非余菩萨。&rsquo;是诸菩萨行于非处，行非处故戒有毁缺，不能究竟观苦圣谛。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能观集、灭、道圣谛，非余菩萨。&rsquo;是诸菩萨行于非处，行非处故戒有毁缺，不能究竟观集、灭、道圣谛。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能<a>修行</a>四静虑，非余菩萨。&rsquo;是诸菩萨行于非处，行非处故戒有毁缺，不能<a>圆满</a>修四静虑。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行四无量、四无色定，非余菩萨。&rsquo;是诸菩萨行于非处，行非处故戒有毁缺，不能圆满修四无量、四无色定。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行四念住，非余菩萨。&rsquo;是诸菩萨行于非处，行非处故戒有毁缺，不能圆满修四念住。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行四正断、四神足、五根、五力、七等觉支、八圣道支，非余菩萨。&rsquo;是诸菩萨行于非处，行非处故戒有毁缺，不能圆满修四正断乃至八圣道支。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行空<a>解脱</a>门，非余菩萨。&rsquo;是诸菩萨行于非处，行非处故戒有毁缺，不能圆满修空解脱门。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行无相、无愿解脱门，非余菩萨。&rsquo;是诸菩萨行于非处，行非处故戒有毁缺，不能圆满修无相、无愿解脱门。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行八解脱，非余菩萨。&rsquo;是诸菩萨行于非处，行非处故戒有毁缺，不能圆满修八解脱。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行八胜处、九次第定、十遍处，非余菩萨。&rsquo;是诸菩萨行于非处，行非处故戒有毁缺，不能圆满修八胜处、九次第定、十遍处。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行净观地智，非余菩萨。&rsquo;是诸菩萨行于非处，行非处故戒有毁缺，不能圆满修净观地智。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行种性地、第八地、具见地、薄地、离欲地、已办地、独觉地、菩萨地、如来地智，非余菩萨。&rsquo;是诸菩萨行于非处，行非处故戒有毁缺，不能圆满修种性地智乃至如来地智。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行极喜地，非余菩萨。&rsquo;是诸菩萨行于非处，行非处故戒有毁缺，不能圆满修极喜地。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行离垢地、发光地、焰慧地、极难胜地、现前地、远行地、不动地、善慧地、法云地，非余菩萨。&rsquo;是诸菩萨行于非处，行非处故戒有毁缺，不能圆满修离垢地乃至法云地。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行一切陀罗尼门，非余菩萨。&rsquo;是诸菩萨行于非处，行非处故戒有毁缺，不能圆满修一切陀罗尼门。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行一切三摩地门，非余菩萨。&rsquo;是诸菩萨行于非处，行非处故戒有毁缺，不能圆满修一切三摩地门。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行五眼，非余菩萨。&rsquo;是诸菩萨行于非处，行非处故戒有毁缺，不能圆满修于五眼。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行六<a>神通</a>，非余菩萨。&rsquo;是诸菩萨行于非处，行非处故戒有毁缺，不能圆满修六神通。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行如来十力，非余菩萨。&rsquo;是诸菩萨行于非处，行非处故戒有毁缺，不能圆满修如来十力。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行四无所畏、四无碍解、大慈、大悲、大喜、大舍、十八佛不共法，非余菩萨。&rsquo;是诸菩萨行于非处，行非处故戒有毁缺，不能圆满修四无所畏乃至十八佛不共法。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行三十二相，非余菩萨。&rsquo;是诸菩萨行于非处，行非处故戒有毁缺，不能圆满修三十二相。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行八十随好，非余菩萨。&rsquo;是诸菩萨行于非处，行非处故戒有毁缺，不能圆满修八十随好。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行无忘失法，非余菩萨。&rsquo;是诸菩萨行于非处，行非处故戒有毁缺，不能圆满修无忘失法。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行恒住舍性，非余菩萨。&rsquo;是诸菩萨行于非处，行非处故戒有毁缺，不能圆满修恒住舍性。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行一切智，非余菩萨。&rsquo;是诸菩萨行于非处，行非处故戒有毁缺，不能圆满修一切智。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行道相智、一切相智，非余菩萨。&rsquo;是诸菩萨行于非处，行非处故戒有毁缺，不能圆满<a>修道</a>相智、一切相智。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行一切菩萨摩诃萨行，非余菩萨。&rsquo;是诸菩萨行于非处，行非处故戒有毁缺，不能圆满修一切菩萨摩诃萨行。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行诸佛无上正等菩提，非余菩萨。&rsquo;是诸菩萨行于非处，行非处故戒有毁缺，不能圆满修诸佛无上正等菩提。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能严净佛土，非余菩萨。&rsquo;是诸菩萨行于非处，行非处故戒有毁缺，不能圆满严净佛土。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能成熟有情，非余菩萨。&rsquo;是诸菩萨行于非处，行非处故戒有毁缺，不能圆满成熟有情。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能<a>随喜</a>他诸功德，非余菩萨。&rsquo;是诸菩萨行于非处，行非处故戒有毁缺，不能圆满随喜他诸功德。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能回向一切智智，非余菩萨。&rsquo;是诸菩萨行于非处，行非处故戒有毁缺，不能圆满回向一切智智。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能以一食施所获功德，胜余菩萨住经殑伽沙数大劫舍转轮王上妙饮食布施一切所获功德。&rsquo;是诸菩萨行于非处，行非处故戒有毁缺，不能圆满修行布施。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能一心集诸功德，胜余菩萨住经殑伽沙数大劫集诸功德。&rsquo;是诸菩萨行于非处，行非处故戒有毁缺，不能圆满集诸功德。</p>
<p style="text-align: left">
	　　&ldquo;又，满慈子，若诸菩萨作是思惟：&lsquo;我能修行方便善巧，非余菩萨。&rsquo;是诸菩萨行于非处，行非处故戒有毁缺，不能圆满修方便善巧。</p>
<p style="text-align: left">
	　　&ldquo;具寿当知，若诸菩萨方便善巧修诸功德，若起如是种种思惟，应知彼非方便善巧。何以故？满慈子，菩萨不应欲胜菩萨，菩萨不应轻慢菩萨，菩萨不应降伏菩萨；菩萨于余诸菩萨所供养恭敬，应如供养恭敬如来。&rdquo;</p>
<p style="text-align: left">
	　　尔时，满慈子问舍利子言：&ldquo;菩萨为但应恭敬菩萨，为亦应恭敬诸余有情？&rdquo;</p>
<p style="text-align: left">
	　　舍利子言：&ldquo;诸菩萨众应普恭敬一切有情，谓诸菩萨如敬如来，如是亦应敬余菩萨；如敬菩萨，如是亦应敬余有情，心无差别。何以故？满慈子，诸菩萨众于诸有情心应谦下，应深恭敬，应与<a>自在</a>，应离憍慢。如是菩萨于诸有情，深心恭敬如佛菩萨。如是菩萨应作是念：&lsquo;我证无上正等觉时，当为有情说深法要，令断烦恼得般<a>涅槃</a>，或得菩提究竟安乐，或令解脱诸恶趣苦。&rsquo;</p>
<p style="text-align: left">
	　　&ldquo;又，满慈子，如是菩萨于有情类应起慈心，于诸有情心离憍慢，作如是念：&lsquo;我当修学方便善巧，令诸有情一切皆得最第一性。所以者何？第一性者所谓<a>佛性</a>，我当方便令诸有情皆得成佛。&rsquo;如是菩萨于有情类皆起慈心，欲使有情一切皆得居法王位，此法王位最胜最尊，于法有情俱得自在。是故菩萨摩诃萨众应普恭敬一切有情，慈心遍满无拣别故，如来法身遍一切故。&rdquo;</p>
<p style="text-align: left">
	　　时，满慈子便问具寿舍利子言：&ldquo;云何菩萨作如是念：&lsquo;我当恭敬一切有情，我证无上正等觉已，教诫教授一切有情，皆令证得最第一性，一切皆得居法王位。&rsquo;如工幻师或彼<a>弟子</a>，于四衢道幻作大王及四种军勇健难敌，此中幻王不作是念：&lsquo;我今具有四种勇军势力难敌。&rsquo;四种幻军不作是念：&lsquo;我等一切皆属大王，随王意转。&rsquo;何以故？舍利子，此中一切若王、若军、皆非实有、都无自性，实有自性皆所不摄。如<a>世尊</a>说诸法如幻，一切有情亦复如是，既皆如幻谁恭敬谁？谁复令谁得第一性？居法王位说何等法？&rdquo;</p>
<p style="text-align: left">
	　　舍利子言：&ldquo;如是，如是，有情及法一切如幻。当知此中如幻菩萨恭敬一切如幻有情，方便善巧教诫教授，令得第一如幻佛性，居法王位说如幻法。然诸菩萨虽作是念，而于其中都无所执。若诸菩萨于诸法中少有所见，是诸菩萨非行般若波罗蜜多，若时菩萨于诸法中都无所见，是时菩萨不离般若波罗蜜多。如是菩萨方便善巧，虽行精进波罗蜜多，<a>教化</a>有情令得成佛，而于诸法都无所见，谓不见有少分法性，实能令他得第一性，亦不见有少分法性，实能令他居法王位，虽无所见而不退转。当知菩萨能著广大精进甲胄都无所执，谓诸菩萨知法王位虽皆如幻都非实有，而能精勤求趣不退，虽勤精进求趣佛果，而于诸法都无所见，虽无所见而不退转。如是菩萨虽知天、人、阿素洛等皆悉败坏，而于其中无败坏想，达一切种皆如幻故。如是菩萨方便善巧，求证无上正等菩提，欲为有情说寂静法，谓虽种种名句、文身方便宣说一切法性，而法本性皆不可说。</p>
<p style="text-align: left">
	　　&ldquo;又，满慈子，一切法性不可显示、不可宣说。菩萨证得大菩提时，虽为有情说诸法性，而作是念：&lsquo;我于菩提都无所得，亦常于法不为有情有所宣说。我虽证得无上菩提，而此菩提实不可证；我虽宣说一切法性，而诸法性实不可说。能说、所说俱无自性，能证、所证亦不可得。&rsquo;是故菩萨摩诃萨众欲证无上正等菩提，于诸法中不应执著，虽无执著而不退转，由无退转心不沉没，由不沉没摄受精进，是为精进波罗蜜多。复以精进波罗蜜多，回向趣求一切智智，圆满净戒波罗蜜多。复以净戒波罗蜜多，回向趣求一切智智，令此净戒波罗蜜多转胜、转增、转明、转净。如是菩萨修学净戒波罗蜜多，速得圆满增、胜、明、净，皆由菩萨回向趣求一切智智。&rdquo;</p>
<p style="text-align: left">
	　　时，满慈子便问具寿舍利子言：&ldquo;若一切法皆如幻事都非实有，云何菩萨回向趣求一切智智而得成立？&rdquo;</p>
<p style="text-align: left">
	　　舍利子言：&ldquo;若一切法少分实有非如幻事，则诸菩萨毕竟不能回向趣求一切智智；以一切法无少实有非如幻事故，诸菩萨回向趣求一切智智。如是菩萨有所堪能回向趣求一切智智精勤无倦，皆由了达诸法非实、如幻、如化有所堪能，当知即是菩萨精进波罗蜜多。&rdquo;</p>
<p style="text-align: left">
	　　满慈子言：&ldquo;如是菩萨有所堪能回向趣求一切智智精勤无倦，是何法业而说堪能？即是精进如何修学如是堪能？&rdquo;</p>
<p style="text-align: left">
	　　舍利子言：&ldquo;堪能即是方便善巧之所作业。菩萨要依方便善巧，知一切法皆如幻事。菩萨安住方便善巧，不怖法空、不堕实际。譬如有人住高山顶，两手坚执轻固伞盖，临山峰仞翘足引颈，俯观岩下险绝深坑，伞盖承风力所持御，虽临险岸而不堕落；如是菩萨方便善巧大悲般若力所任持，虽如实观诸法如幻虚妄显现本性空寂，而心都无下劣怖畏，于法实际亦不证入。何以故？满慈子，是诸菩萨方便善巧，大悲般若力所任持，不怖法空、不证实际。如持伞盖俯峻峰岩，观险绝坑无怖无堕；如是菩萨摩诃萨众被戴坚固甲胄，摄受方便善巧，成就第一圆满净戒波罗蜜多为所依止，虽求无上正等菩提，而不见法已正、当证。应知如是菩萨净戒波罗蜜多，一切皆由方便善巧所摄受故，能至无上正等菩提。如是菩萨方便善巧所摄受故，常不远离所学六种波罗蜜多，是诸菩萨由不远离所学六种波罗蜜多，渐次邻近一切智智，超胜一切声闻、独觉。何以故？满慈子，是诸菩萨专意趣求如无价宝一切智故。</p>
<p style="text-align: left">
	　　&ldquo;又，满慈子，如有二人作大方便，入深山窟求无价宝。彼入未久便见两边有诸少价金银等宝，俱见不取渐次前行；复见两边有多价宝，一见贪著荷负而还，一见不取更复前进，至极胜处获无价宝，恣意持还多所饶益。如是菩萨作大方便，求证无上正觉菩提，欲为有情作大饶益，趣入<a>佛法</a>略有二种：一、有菩萨无方便善巧故，虽闻<a>世间</a>种种善法心不贪染，而闻二乘所有功德心便爱味，由爱味故精勤摄受，远离所求一切智智，退失无上正等觉心；如彼初人见少价宝虽不贪著，而见多价贪著持还失无价宝。二、有菩萨有方便善巧故，初闻世间种种善法心不贪染，次闻二乘所有功德亦不爱味，由不爱味便不思惟，由不思惟便不修习，既不修习方便厌舍。所以者何？此诸菩萨知世善法多诸过患，不能究竟自利利他，障碍所求一切智智；声闻、独觉功德善根，虽出世间而但自利，不能普利一切有情，亦障所求一切智智，故不爱味亦不思惟，于彼善根不乐修习。由斯超越彼二乘地，勤求无上正等菩提，渐次证得一切智智；如彼后人见少价宝及多价宝俱不贪著，渐次深入至极胜处，获无价宝恣意持还，与诸有情作大饶益。</p>
<p style="text-align: left">
	　　&ldquo;如是菩萨方便善巧，既不贪染世间善法，于二乘法亦不爱味，由斯渐次趣大菩提，修多百千难行苦行，供养恭敬无量如来，成熟有情、严净佛土，至极圆满得一切智，利益安乐无量有情，如无价宝多所饶益。如是菩萨方便善巧，虽闻二乘种种功德，而能了达皆非究竟，虽能取证而深厌舍，虽深厌舍而能巧说，方便饶益彼类有情，令善修行证涅槃乐。如是菩萨方便善巧，能不摄受二乘功德，精进修行诸菩萨行，趣证无上正等菩提，作诸有情利益安乐。&rdquo;</p>
<p style="text-align: left">
	　　尔时，满慈子问舍利子言：&ldquo;若诸菩萨住不退位，于何等行不应味著？&rdquo;</p>
<p style="text-align: left">
	　　舍利子言：&ldquo;彼于六种波罗蜜多不应味著。何以故？满慈子，若深味著布施、净戒、安忍、精进、静虑、般若波罗蜜多，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于六种波罗蜜多，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著种种空观。何以故？满慈子，若深味著内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空观，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是种种空观，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著真如等观。何以故？满慈子，若深味著诸法真如、法界、法性，不虚妄性、不变异性、平等性、离生性、法定、法住、实际、<a>虚空</a>界、不思议界观，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是真如等观，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著诸缘起观。何以故？满慈子，若深味著，无明缘行，行缘识，识缘名色，名色缘六处，六处缘触，触缘受，受缘爱，爱缘取，取缘有，有缘生，生缘老死，无明灭故行灭，乃至生灭故老死灭观，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是诸缘起观，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著诸圣谛观。何以故？满慈子，若深味著苦、集、灭、道四圣谛观，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是诸圣谛观，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著助菩提分。何以故？满慈子，若深味著四念住、四正断、四神足、五根、五力、七等觉支、八圣道支，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是助菩提分，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著三解脱门。何以故？满慈子，若深味著空、无相、无愿解脱门，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是三解脱门，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著陀罗尼门、三摩地门。何以故？满慈子，若深味著陀罗尼门、三摩地门，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是陀罗尼门、三摩地门，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著静虑、无量、等至、解脱。何以故？满慈子，若深味著静虑、无量、等至、解脱，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是静虑、无量、等至、解脱，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著胜处、遍处、九次第定。何以故？满慈子，若深味著胜处、遍处、九次第定，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是胜处、遍处、九次第定，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著修诸地智。何以故？满慈子，若深味著修诸地智，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是修诸地智，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著五眼、六神通。何以故？满慈子，若深味著五眼、六神通，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是五眼、六神通，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著如来十力、四无所畏、四无碍解。何以故？满慈子，若深味著如来十力、四无所畏、四无碍解，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是如来十力、四无所畏、四无碍解，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著大慈、大悲、大喜、大舍。何以故？满慈子，若深味著大慈、大悲、大喜、大舍，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是大慈、大悲、大喜、大舍，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著十八佛不共法。何以故？满慈子，若深味著十八佛不共法，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是十八佛不共法，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著无忘失法、恒住舍性。何以故？满慈子，若深味著无忘失法、恒住舍性，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是无忘失法、恒住舍性，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，彼诸菩萨不应味著一切智、道相智、一切相智。何以故？满慈子，若深味著一切智、道相智、一切相智，心便杂染，不能如实利乐有情，亦复不能严净佛土，由斯经久乃能证得所求无上正等菩提，故彼菩萨应作是念：&lsquo;我于如是一切智、道相智、一切相智，虽应精勤勇猛修习，时无间断如救头燃，而于其中不应味著。&rsquo;</p>
<p style="text-align: left">
	　　&ldquo;又，满慈子，若诸菩萨欲证无上正等菩提，不应<a>现行</a>如是分别：&lsquo;我由如是菩萨净戒，摄受诸相及诸随好。&rsquo;若诸菩萨现行如是分别心者，应知名为犯菩萨戒。是故菩萨不应贪求诸相随好，求趣无上正等菩提。若诸菩萨取著相好受持净戒，应知名为取著净戒有所毁犯；若诸菩萨取著净戒有所毁犯，定不能证所求无上正等菩提。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>