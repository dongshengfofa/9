<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四百一卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四百一卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四百一卷 大般若波罗蜜多经</strong></p>
<p style="text-align: left">
	　　般若经第二会序&nbsp;</p>
<p style="text-align: left">
	　　明寺<a>沙门</a>玄则撰</p>
<p style="text-align: left">
	　　观夫委契中道，摅妙轨于无垠，流赏一归，漾玄津于有截，何尝不首情而汲悟，即事以排疑？疑繁而诲自广，悟初而访逾笃，所以重指鹫阿，再扣龙众。慧命相聚，则善现居宗；法忍为群，则妙祥端首。既而摇区示警，辟寓开严，舌掩大千，身分巨亿。光泛慈影，而六趣沾和；声飏法言，而十方动讯。既骇殊观，方希秘奖，或谓迹高类诞，情昏伫析。故尝言曰：殉蠡管之察，是病高深；执蟪菌之辰，终欺岁祀。夫以浅定微术，犹擅五通，小善片言，实应千里，况埏孕群品，弹压众灵，万期一会，穷冥极远。是使微尘刹土不动而游，恒沙诸佛不谋而证，非般若至赜其孰能致此？是用十空莹晒，七如朗听，虽恼趣森横，寂岸层回，莫不同幻蕊之开落，不灭不生，比梦象之妍媸，无染无净，飙谷投响，则誉毁共销；月池寖色，则物我俱谢。文优理诣，感通悟永，凡有八十五品、七十八卷，即旧大品、光赞、放光。然大品之于光赞，词倍丰而加美；即明此分之于大品，文益具而弥正。攒辉校宝，岂不盛欤！</p>
<p style="text-align: left">
	　　第二分缘起品第一</p>
<p style="text-align: left">
	　　如是我闻：一时，薄伽梵住王舍城鹫峰山中，与大苾刍众五千人俱，皆阿<a>罗汉</a>诸漏已尽，无复烦恼得真<a>自在</a>，心善<a>解脱</a>，慧善解脱，如调慧马亦如大龙，已作所作，已办所办，弃诸重担逮得己利，尽诸有结正知解脱，至心自在第一究竟，除阿难陀独居学地得预流果，具寿善现而为上首。</p>
<p style="text-align: left">
	　　复有五百苾刍尼众皆阿罗汉，尊者持誉而为上首。</p>
<p style="text-align: left">
	　　复有无量邬波索迦、邬波斯迦皆已见谛。</p>
<p style="text-align: left">
	　　复有无量无数<a>菩萨</a>摩诃萨众，一切皆得诸陀罗尼及三摩地，常居空住，行无相境，无分别愿踊现在前，于诸法性具平等忍，得无碍辩不退<a>神通</a>，言行清高翘勤匪懈，演畅<a>正法</a>无所希求，应理称机离诸矫诳，于深法忍到究竟趣，断诸怖畏降伏众魔，灭一切惑摧诸业障，智慧辩才善巧具足，已无数劫大誓庄严，含笑先言舒颜和视，赞颂美妙辩说无穷，威德尊严处众<a>无畏</a>，气调闲雅进趣合仪，巧演如流多劫无尽；善观诸法皆同幻事、阳焰、梦境、水月、响声，亦如空花、镜像、光影，又等变化及寻香城，知皆无实唯现似有；心不下劣无畏泰然，一切法门皆能悟入；有情胜解心行所趣，通达无碍而拨济之；成最上忍善知实性，摄受大愿无边佛土；普于十方无数诸佛，等持<a>正念</a>常能现前；为度有情历事诸佛，劝请久住转正法轮；灭诸随眠、见趣、缠垢，游戏无量百千等持，引发无边<a>殊胜</a>善法。是诸菩萨摩诃萨众具如是等无量功德，其名曰贤护菩萨、宝性菩萨、导师菩萨、仁授菩萨、星授菩萨、常授菩萨、德藏菩萨、上慧菩萨、宝藏菩萨、胜慧菩萨、增长慧菩萨、不虚见菩萨、善发趣菩萨、善勇猛菩萨、常精进菩萨、常加行菩萨、不舍轭菩萨、日藏菩萨、无比慧菩萨、观自在菩萨、得大势菩萨、妙吉祥菩萨、金刚慧菩萨、宝印手菩萨、常举手菩萨、慈氏菩萨，如是等无量百千俱胝那庾多菩萨摩诃萨皆法王子，堪绍尊位而为上首。</p>
<p style="text-align: left">
	　　尔时，<a>世尊</a>于师子座上，自敷尼师坛结跏趺坐，端身正愿住对面念，入等持王妙三摩地&mdash;&mdash;诸三摩地皆摄入此三摩地中，是所流故。</p>
<p style="text-align: left">
	　　尔时，世尊正知正念，从等持王安庠而起，以净天眼观察十方殑伽沙等诸佛世界，举身怡悦，从两足下千辐轮相，各放六十百千俱胝那庾多光。从足十指，两趺、两跟、四踝、两胫、两腨，两膝、两髀、两股、腰胁、腹背、脐中、心上、胸臆德字、两乳、两腋、两肩、两膊、两肘、两臂、两腕、两手、两掌、十指、项胭、颐颔、颊额、头顶、两眉、两眼、两耳、两鼻、口四牙、四十齿、眉间毫相，一一身分各放六十百千俱胝那庾多光。此一一光各照三千<a>大千世界</a>，从此展转遍照十方殑伽沙等诸佛世界，其中有情遇斯光者，必得无上正等菩提。</p>
<p style="text-align: left">
	　　尔时，世尊举身毛孔皆悉熙怡，各出六十百千俱胝那庾多光，是一一光各照三千大千世界，从此展转遍照十方殑伽沙等诸佛世界，其中有情遇斯光者，必得无上正等菩提。</p>
<p style="text-align: left">
	　　尔时，世尊演身常光照此三千大千世界，从此展转遍照十方殑伽沙等诸佛世界，其中有情遇斯光者，必得无上正等菩提。</p>
<p style="text-align: left">
	　　尔时，世尊从其面门出广长舌相，遍覆三千大千世界，熙怡微笑。复从舌相流出无量百千俱胝那庾多光，其光杂色，从此杂色一一光中现宝莲花，其花千叶皆真金色众宝庄严。如是光、花遍三千界，从此展转周流十方殑伽沙等诸佛世界。诸花台中皆有化佛，结跏趺坐演妙法音，一一法音皆说六种波罗蜜多相应之法，有情闻者必得无上正等菩提。</p>
<p style="text-align: left">
	　　尔时，世尊不起于座，复入师子游戏等持，现神通力，令此三千大千世界六种变动，谓：动、极动、等极动，踊、极踊、等极踊，震、极震、等极震，击、极击、等极击，吼、极吼、等极吼，爆、极爆、等极爆。又令此界东踊西没、西踊东没、南踊北没、北踊南没、中踊边没、边踊中没。其地清净光泽细软，生诸有情利益安乐。时，此三千大千世界所有<a>地狱</a>、傍生、鬼界及余无暇险恶趣坑，一切有情皆离苦难，从此舍命得生人中及六欲天，皆忆宿住，<a>欢喜</a>踊跃同诣佛所，以殷净心顶<a>礼佛</a>足。从此展转周遍十方殑伽沙等诸佛世界，以佛神力六种变动。时，彼世界诸恶趣等一切有情皆离苦难，从彼舍命得生人中及六欲天，皆忆宿住，欢喜踊跃各于本界同诣佛所顶礼佛足。</p>
<p style="text-align: left">
	　　时，此三千大千世界及余十方殑伽沙等世界有情，盲者能视，聋者能听，哑者能言，狂者得念，乱者得定，贫者得富，露者得衣，饥者得食，渴者得饮，病者得除愈，丑者得端严，形残者得具足，根缺者得<a>圆满</a>，迷闷者得醒悟，疲顿者得安适。时，诸有情等心相向，如父如母、如兄如弟、如姊如妹、如友如亲，离邪语业命，修正语业命，离十恶业道、修十善业道，离恶寻思、修善寻思，离非梵行、修正梵行，好净弃秽、乐静舍喧，身意泰然忽生妙乐，如<a>修行</a>者入第三定。复有胜慧欻尔现前，咸作是思：&ldquo;布施、调伏、安忍、勇进、寂静、谛观，远离放逸，修行梵行，于诸有情慈、悲、喜、舍，不相扰恼，岂不善哉！&rdquo;</p>
<p style="text-align: left">
	　　尔时，世尊在师子座，光明殊特威德巍巍，映蔽三千大千世界并余十方殑伽沙等诸佛国土，苏迷卢山、轮围山等及余一切龙神天宫乃至净居皆悉不现；如秋满月晖映众星，如夏日轮光夺诸色，如四大宝妙高山王掩蔽诸山丧其光彩。佛以神力现本色身，令此三千大千世界一切有情皆悉睹见。</p>
<p style="text-align: left">
	　　时，此三千大千世界无量无数净居诸天，下至欲界四大王众天，及余一切人非人等，皆见如来处师子座，威光显曜如大金山，欢喜踊跃叹未曾有，各持种种上妙花鬘、涂散等香、衣服、璎珞、宝幢、幡盖、伎乐、诸珍，及无量种天青莲花、天赤莲花、天白莲花、天香莲花、天黄莲花、天红莲花、天金钱树花及香叶花，并余无量水陆生花，持诣佛所奉散佛上。以佛神力，诸花鬘等旋转上踊合成花台，量等三千大千世界，垂天花盖、宝铎、珠幡，绮饰纷纶甚可爱乐。</p>
<p style="text-align: left">
	　　时，此佛土微妙庄严，犹如西方<a>极乐世界</a>。<a>佛光</a>晖映三千大千物类，<a>虚空</a>皆同金色，十方各等殑伽河沙诸佛世界亦复如是。</p>
<p style="text-align: left">
	　　时，此三千大千佛土，以佛神力，一切天、人各各见佛正坐其前，咸谓如来独为<a>说法</a>。</p>
<p style="text-align: left">
	　　尔时，世尊不起于座，熙怡微笑，从其面门放大光明，遍照三千大千佛土，并余十方殑伽沙等诸佛世界。时，此三千大千佛土一切有情，寻佛光明普见十方殑伽沙等诸佛世界一切如来、应、正等觉，声闻、菩萨众会围绕，及余一切有情、无情品类差别。时，彼十方殑伽沙等诸佛世界一切有情，寻佛光明亦见此土释迦牟尼如来、应、正等觉，声闻、菩萨众会围绕，及余一切有情、无情品类差别。</p>
<p style="text-align: left">
	　　尔时，东方尽殑伽沙等世界，最后世界名曰多宝，佛号宝性，现为菩萨说大般若波罗蜜多。彼有菩萨名曰普光，见此大光、大地变动及佛身相，心怀犹豫前诣佛所，白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，宝性佛告普光言：&ldquo;从此西方尽殑伽沙等世界，最后世界名曰堪忍，佛号释迦牟尼，将为菩萨说大般若波罗蜜多，彼佛神力故现斯瑞。&rdquo;</p>
<p style="text-align: left">
	　　普光闻已，欢喜踊跃白言：&ldquo;世尊，我今请往堪忍世界，观礼供养<a>释迦牟尼佛</a>及菩萨众，唯愿听许！&rdquo;</p>
<p style="text-align: left">
	　　时，宝性佛告普光言：&ldquo;善哉！善哉！随汝意往。&rdquo;</p>
<p style="text-align: left">
	　　即以千茎金色莲花，其花千叶众宝庄严，授与普光而诲之曰：&ldquo;汝持此花至释迦牟尼佛所，如我词曰：&lsquo;宝性如来致问无量：少病少恼、起居轻利、气力调和、安乐住不？世事可忍不？众生易度不？持此莲花以寄世尊而为佛事。&rsquo;汝至彼界应住正知，勿以慢心观彼佛土及诸大众而自毁伤。所以者何？彼诸菩萨威德难及，悲愿薰心，以大因缘而生彼土。&rdquo;</p>
<p style="text-align: left">
	　　普光菩萨受花奉敕，与无量百千俱胝那庾多菩萨，及无数百千童男童女，顶礼佛足右绕奉辞，各持无量上妙供具发引而来，所经东方诸佛世界，一一佛所供养恭敬、尊重赞叹无空过者。到此佛所顶礼双足，绕百千匝却住一面。</p>
<p style="text-align: left">
	　　普光菩萨前白佛言：&ldquo;世尊，从此东方尽殑伽沙等世界，最后世界名曰多宝，佛号宝性，致问世尊无量：少病少恼、起居轻利、气力调和、安乐住不？世事可忍不？众生易度不？持此千茎金色莲花，以寄世尊而为佛事。&rdquo;</p>
<p style="text-align: left">
	　　时，释迦牟尼佛受此莲花，还散东方诸佛世界。佛神力故，令此莲花遍诸佛土，诸花台中各有化佛结跏趺坐，为诸菩萨说大般若波罗蜜多，有情闻者必得无上正等菩提。是时，普光及诸眷属见此事已，欢喜踊跃叹未曾有，各随善根供具多少，供养恭敬、尊重赞叹佛菩萨已，退坐一面。余东方界皆亦如是。</p>
<p style="text-align: left">
	　　尔时，南方尽殑伽沙等世界，最后世界名离一切忧，佛号无忧德，现为菩萨说大般若波罗蜜多。彼有菩萨名曰离忧，见此大光、大地变动及佛身相，心怀犹豫前诣佛所，白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，无忧德佛告离忧言：&ldquo;从此北方尽殑伽沙等世界，最后世界名曰堪忍，佛号释迦牟尼，将为菩萨说大般若波罗蜜多，彼佛神力故现斯瑞。&rdquo;</p>
<p style="text-align: left">
	　　离忧闻已，欢喜踊跃白言：&ldquo;世尊，我今请往堪忍世界，观礼供养释迦牟尼佛及菩萨众，唯愿听许！&rdquo;</p>
<p style="text-align: left">
	　　时，无忧德佛告离忧言：&ldquo;善哉！善哉！随汝意往。&rdquo;</p>
<p style="text-align: left">
	　　即以千茎金色莲花，其花千叶众宝庄严，授与离忧而诲之曰：&ldquo;汝持此花至释迦牟尼佛所，如我词曰：&lsquo;无忧德佛致问无量：少病少恼、起居轻利、气力调和、安乐住不？世事可忍不？众生易度不？持此莲花以寄世尊而为佛事。&rsquo;汝至彼界应住正知，勿以慢心观彼佛土及诸大众而自毁伤。所以者何？彼诸菩萨威德难及，悲愿薰心，以大因缘而生彼土。&rdquo;</p>
<p style="text-align: left">
	　　离忧菩萨受花奉敕，与无量百千俱胝那庾多菩萨，及无数百千童男童女，顶礼佛足右绕奉辞，各持无量上妙供具发引而来，所经南方诸佛世界，一一佛所供养恭敬、尊重赞叹无空过者。到此佛所顶礼双足，绕百千匝却住一面。</p>
<p style="text-align: left">
	　　离忧菩萨前白佛言：&ldquo;世尊，从此南方尽殑伽沙等世界，最后世界名离一切忧，佛号无忧德，致问世尊无量：少病少恼、起居轻利、气力调和、安乐住不？世事可忍不？众生易度不？持此千茎金色莲花，以寄世尊而为佛事。&rdquo;</p>
<p style="text-align: left">
	　　时，释迦牟尼佛受此莲花，还散南方诸佛世界。佛神力故，令此莲花遍诸佛土，诸花台中各有化佛结跏趺坐，为诸菩萨说大般若波罗蜜多，有情闻者必得无上正等菩提。是时，离忧及诸眷属见此事已，欢喜踊跃叹未曾有，各随善根供具多少，供养恭敬、尊重赞叹佛菩萨已，退坐一面。余南方界皆亦如是。</p>
<p style="text-align: left">
	　　尔时，西方尽殑伽沙等世界，最后世界名近寂静，佛号宝焰，现为菩萨说大般若波罗蜜多。彼有菩萨名曰行慧，见此大光、大地变动及佛身相，心怀犹豫前诣佛所白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，宝焰佛告行慧言：&ldquo;从此东方尽殑伽沙等世界，最后世界名曰堪忍，佛号释迦牟尼，将为菩萨说大般若波罗蜜多，彼佛神力故现斯瑞。&rdquo;</p>
<p style="text-align: left">
	　　行慧闻已，欢喜踊跃白言：&ldquo;世尊，我今请往堪忍世界，观礼供养释迦牟尼佛及菩萨众，唯愿听许！&rdquo;</p>
<p style="text-align: left">
	　　时，宝焰佛告行慧言：&ldquo;善哉！善哉！随汝意往。&rdquo;</p>
<p style="text-align: left">
	　　即以千茎金色莲花，其花千叶众宝庄严，授与行慧而诲之曰：&ldquo;汝持此花至释迦牟尼佛所，如我词曰：&lsquo;宝焰如来致问无量：少病少恼、起居轻利、气力调和、安乐住不？世事可忍不？众生易度不？持此莲花以寄世尊而为佛事。&rsquo;汝至彼界应住正知，勿以慢心观彼佛土及诸大众而自毁伤。所以者何？彼诸菩萨威德难及，悲愿薰心，以大因缘而生彼土。&rdquo;</p>
<p style="text-align: left">
	　　行慧菩萨受花奉敕，与无量百千俱胝那庾多菩萨，及无数百千童男童女，顶礼佛足右绕奉辞，各持无量上妙供具发引而来，所经西方诸佛世界，一一佛所供养恭敬、尊重赞叹无空过者。到此佛所顶礼双足，绕百千匝却住一面。</p>
<p style="text-align: left">
	　　行慧菩萨前白佛言：&ldquo;世尊，从此西方尽殑伽沙等世界，最后世界名近寂静，佛号宝焰，致问世尊无量：少病少恼、起居轻利、气力调和、安乐住不？世事可忍不？众生易度不？持此千茎金色莲花，以寄世尊而为佛事。&rdquo;</p>
<p style="text-align: left">
	　　时，释迦牟尼佛受此莲花，还散西方诸佛世界。佛神力故，令此莲花遍诸佛土，诸花台中各有化佛结跏趺坐，为诸菩萨说大般若波罗蜜多，有情闻者必得无上正等菩提。是时，行慧及诸眷属见此事已，欢喜踊跃叹未曾有，各随善根供具多少，供养恭敬、尊重赞叹佛菩萨已，退坐一面。余西方界皆亦如是。</p>
<p style="text-align: left">
	　　尔时，北方尽殑伽沙等世界，最后世界名曰最胜，佛号胜帝，现为菩萨说大般若波罗蜜多。彼有菩萨名曰胜授，见此大光、大地变动及佛身相，心怀犹豫前诣佛所白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，胜帝佛告胜授言：&ldquo;从此南方尽殑伽沙等世界，最后世界名曰堪忍，佛号释迦牟尼，将为菩萨说大般若波罗蜜多，彼佛神力故现斯瑞。&rdquo;</p>
<p style="text-align: left">
	　　胜授闻已，欢喜踊跃白言：&ldquo;世尊，我今请往堪忍世界，观礼供养释迦牟尼佛及菩萨众，唯愿听许！&rdquo;</p>
<p style="text-align: left">
	　　时，胜帝佛告胜授言：&ldquo;善哉！善哉！随汝意往。&rdquo;</p>
<p style="text-align: left">
	　　即以千茎金色莲花，其花千叶众宝庄严，授与胜授而诲之曰：&ldquo;汝持此花至释迦牟尼佛所，如我词曰：&lsquo;胜帝如来致问无量：少病少恼、起居轻利、气力调和、安乐住不？世事可忍不？众生易度不？持此莲花以寄世尊而为佛事。&rsquo;汝至彼界应住正知，勿以慢心观彼佛土及诸大众而自毁伤。所以者何？彼诸菩萨威德难及，悲愿薰心，以大因缘而生彼土。&rdquo;</p>
<p style="text-align: left">
	　　胜授菩萨受花奉敕，与无量百千俱胝那庾多菩萨，及无数百千童男童女，顶礼佛足右绕奉辞，各持无量上妙供具发引而来，所经北方诸佛世界，一一佛所供养恭敬、尊重赞叹无空过者。到此佛所顶礼双足，绕百千匝却住一面。</p>
<p style="text-align: left">
	　　胜授菩萨前白佛言：&ldquo;世尊，从此北方尽殑伽沙等世界，最后世界名曰最胜，佛号胜帝，致问世尊无量：少病少恼、起居轻利、气力调和、安乐住不？世事可忍不？众生易度不？持此千茎金色莲花，以寄世尊而为佛事。&rdquo;</p>
<p style="text-align: left">
	　　时，释迦牟尼佛受此莲花，还散北方诸佛世界。佛神力故，令此莲花遍诸佛土，诸花台中各有化佛结跏趺坐，为诸菩萨说大般若波罗蜜多，有情闻者必得无上正等菩提。是时，胜授及诸眷属见此事已，欢喜踊跃叹未曾有，各随善根供具多少，供养恭敬、尊重赞叹佛菩萨已，退坐一面。余北方界皆亦如是。</p>
<p style="text-align: left">
	　　尔时，东北方尽殑伽沙等世界，最后世界名定庄严，佛号定象胜德，现为菩萨说大般若波罗蜜多。彼有菩萨名离尘勇猛，见此大光、大地变动及佛身相，心怀犹豫前诣佛所白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，定象胜德佛告离尘勇猛言：&ldquo;从此西南方尽殑伽沙等世界，最后世界名曰堪忍，佛号释迦牟尼，将为菩萨说大般若波罗蜜多，彼佛神力故现斯瑞。&rdquo;</p>
<p style="text-align: left">
	　　离尘勇猛闻已，欢喜踊跃白言：&ldquo;世尊，我今请往堪忍世界，观礼供养释迦牟尼佛及菩萨众，唯愿听许！&rdquo;</p>
<p style="text-align: left">
	　　时，定象胜德佛告离尘勇猛言：&ldquo;善哉！善哉！随汝意往。&rdquo;</p>
<p style="text-align: left">
	　　即以千茎金色莲花，其花千叶众宝庄严，授离尘勇猛而诲之曰：&ldquo;汝持此花至释迦牟尼佛所，如我词曰：&lsquo;定象胜德如来致问无量：少病少恼、起居轻利、气力调和、安乐住不？世事可忍不？众生易度不？持此莲花以寄世尊而为佛事。&rsquo;汝至彼界应住正知，勿以慢心观彼佛土及诸大众而自毁伤。所以者何？彼诸菩萨威德难及，悲愿薰心，以大因缘而生彼界。&rdquo;</p>
<p style="text-align: left">
	　　离尘勇猛菩萨受花奉敕，与无量百千俱胝那庾多菩萨，及无数百千童男童女，顶礼佛足右绕奉辞，各持无量上妙供具发引而来，所经东北方诸佛世界，一一佛所供养恭敬、尊重赞叹无空过者。到此佛所顶礼双足，绕百千匝却住一面。</p>
<p style="text-align: left">
	　　离尘勇猛菩萨前白佛言：&ldquo;世尊，从此东北方尽殑伽沙等世界，最后世界名定庄严，佛号定象胜德，致问世尊无量：少病少恼、起居轻利、气力调和、安乐住不？世事可忍不？众生易度不？持此千茎金色莲花，以寄世尊而为佛事。&rdquo;</p>
<p style="text-align: left">
	　　时，释迦牟尼佛受此莲花，还散东北方诸佛世界。佛神力故，令此莲花遍诸佛土，诸花台中各有化佛结跏趺坐，为诸菩萨说大般若波罗蜜多，有情闻者必得无上正等菩提。时，离尘勇猛及诸眷属见此事已，欢喜踊跃叹未曾有，各随善根供具多少，供养恭敬、尊重赞叹佛菩萨已，退坐一面。余东北方皆亦如是。</p>
<p style="text-align: left">
	　　尔时，东南方尽殑伽沙等世界，最后世界名妙觉庄严甚可爱乐，佛号莲花胜德，现为菩萨说大般若波罗蜜多。彼有菩萨名莲花手，见此大光、大地变动及佛身相，心怀犹豫前诣佛所白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，莲花胜德佛告莲花手言：&ldquo;从此西北方尽殑伽沙等世界，最后世界名曰堪忍，佛号释迦牟尼，将为菩萨说大般若波罗蜜多，彼佛神力故现斯瑞。&rdquo;</p>
<p style="text-align: left">
	　　莲花手闻已，欢喜踊跃白言：&ldquo;世尊，我今请往堪忍世界，观礼供养释迦牟尼佛及菩萨众，唯愿听许！&rdquo;</p>
<p style="text-align: left">
	　　时，莲花胜德佛告莲花手言：&ldquo;善哉！善哉！随汝意往。&rdquo;</p>
<p style="text-align: left">
	　　即以千茎金色莲花，其花千叶众宝庄严，授莲花手而诲之曰：&ldquo;汝持此花至释迦牟尼佛所，如我词曰：&lsquo;莲花胜德如来致问无量：少病少恼、起居轻利、气力调和、安乐住不？世事可忍不？众生易度不？持此莲花以寄世尊而为佛事。&rsquo;汝至彼界应住正知，勿以慢心观彼佛土及诸大众而自毁伤。所以者何？彼诸菩萨威德难及，悲愿薰心，以大因缘而生彼土。&rdquo;</p>
<p style="text-align: left">
	　　莲花手菩萨受花奉敕，与无量百千俱胝那庾多菩萨，及无数百千童男童女，顶礼佛足右绕奉辞，各持无量上妙供具发引而来，所经东南方诸佛世界，一一佛所供养恭敬、尊重赞叹无空过者。到此佛所顶礼双足，绕百千匝却住一面。</p>
<p style="text-align: left">
	　　莲花手菩萨前白佛言：&ldquo;世尊，从此东南方尽殑伽沙等世界，最后世界名妙觉庄严甚可爱乐，佛号莲花胜德，致问世尊无量：少病少恼、起居轻利、气力调和、安乐住不？世事可忍不？众生易度不？持此千茎金色莲花，以寄世尊而为佛事。&rdquo;</p>
<p style="text-align: left">
	　　时，释迦牟尼佛受此莲花，还散东南方诸佛世界。佛神力故，令此莲花遍诸佛土，诸花台中各有化佛结跏趺坐，为诸菩萨说大般若波罗蜜多，有情闻者必得无上正等菩提。时，莲花手及诸眷属见此事已，欢喜踊跃叹未曾有，各随善根供具多少，供养恭敬、尊重赞叹佛菩萨已，退坐一面。余东南方皆亦如是。</p>
<p style="text-align: left">
	　　尔时，西南方尽殑伽沙等世界，最后世界名离尘聚，佛号日轮遍照胜德，现为菩萨说大般若波罗蜜多。彼有菩萨名日光明，见此大光、大地变动及佛身相，心怀犹豫前诣佛所白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，日轮遍照胜德佛告日光明菩萨言：&ldquo;从此东北方尽殑伽沙等世界，最后世界名曰堪忍，佛号释迦牟尼，将为菩萨说大般若波罗蜜多，彼佛神力故现斯瑞。&rdquo;</p>
<p style="text-align: left">
	　　日光明闻已，欢喜踊跃白言：&ldquo;世尊，我今请往堪忍世界，观礼供养释迦牟尼佛及菩萨众，唯愿听许！&rdquo;</p>
<p style="text-align: left">
	　　时，日轮遍照胜德佛告日光明言：&ldquo;善哉！善哉！随汝意往。&rdquo;</p>
<p style="text-align: left">
	　　即以千茎金色莲花，其花千叶众宝庄严，授日光明而诲之曰：&ldquo;汝持此花至释迦牟尼佛所，如我词曰：&lsquo;日轮遍照胜德如来致问无量：少病少恼、起居轻利、气力调和、安乐住不？世事可忍不？众生易度不？持此莲花以寄世尊而为佛事。&rsquo;汝至彼界应住正知，勿以慢心观彼佛土及诸大众而自毁伤。所以者何？彼诸菩萨威德难及，悲愿薰心，以大因缘而生彼土。&rdquo;</p>
<p style="text-align: left">
	　　日光明菩萨受花奉敕，与无量百千俱胝那庾多菩萨，及无数百千童男童女，顶礼佛足右绕奉辞，各持无量上妙供具发引而来，所经西南方诸佛世界，一一佛所供养恭敬、尊重赞叹无空过者。到此佛所顶礼双足，绕百千匝却住一面。</p>
<p style="text-align: left">
	　　日光明菩萨前白佛言：&ldquo;世尊，从此西南方尽殑伽沙等世界，最后世界名离尘聚，佛号日轮遍照胜德，致问世尊无量：少病少恼、起居轻利、气力调和、安乐住不？世事可忍不？众生易度不？持此千茎金色莲花，以寄世尊而为佛事。&rdquo;</p>
<p style="text-align: left">
	　　时，释迦牟尼佛受此莲花，还散西南方诸佛世界。佛神力故，令此莲花遍诸佛土，诸花台中各有化佛结跏趺坐，为诸菩萨说大般若波罗蜜多，有情闻者必得无上正等菩提。时，日光明及诸眷属见此事已，欢喜踊跃叹未曾有，各随善根供具多少，供养恭敬、尊重赞叹佛菩萨已，退坐一面。余西南方皆亦如是。</p>
<p style="text-align: left">
	　　尔时，西北方尽殑伽沙等世界，最后世界名真自在，佛号一宝盖胜，现为菩萨说大般若波罗蜜多。彼有菩萨名曰宝胜，见此大光、大地变动及佛身相，心怀犹豫前诣佛所白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，一宝盖胜佛告宝胜言：&ldquo;从此东南方尽殑伽沙等世界，最后世界名曰堪忍，佛号释迦牟尼，将为菩萨说大般若波罗蜜多，彼佛神力故现斯瑞。&rdquo;</p>
<p style="text-align: left">
	　　宝胜闻已，欢喜踊跃白言：&ldquo;世尊，我今请往堪忍世界，观礼供养释迦牟尼佛及菩萨众，唯愿听许！&rdquo;</p>
<p style="text-align: left">
	　　时，一宝盖胜佛告宝胜言：&ldquo;善哉！善哉！随汝意往。&rdquo;</p>
<p style="text-align: left">
	　　即以千茎金色莲花，其花千叶众宝庄严，授与宝胜而诲之曰：&ldquo;汝持此花至释迦牟尼佛所，如我词曰：&lsquo;一宝盖胜如来致问无量：少病少恼、起居轻利、气力调和、安乐住不？世事可忍不？众生易度不？持此莲花以寄世尊而为佛事。&rsquo;汝至彼界应住正知，勿以慢心观彼佛土及诸大众而自毁伤。所以者何？彼诸菩萨威德难及，悲愿薰心，以大因缘而生彼土。&rdquo;</p>
<p style="text-align: left">
	　　宝胜菩萨受花奉敕，与无量百千俱胝那庾多菩萨，及无数百千童男童女，顶礼佛足右绕奉辞，各持无量上妙供具发引而来，所经西北方诸佛世界，一一佛所供养恭敬、尊重赞叹无空过者。到此佛所顶礼双足，绕百千匝却住一面。</p>
<p style="text-align: left">
	　　宝胜菩萨前白佛言：&ldquo;世尊，从此西北方尽殑伽沙等世界，最后世界名真自在，佛号一宝盖胜，致问世尊无量：少病少恼、起居轻利、气力调和、安乐住不？世事可忍不？众生易度不？持此千茎金色莲花，以寄世尊而为佛事。&rdquo;</p>
<p style="text-align: left">
	　　时，释迦牟尼佛受此莲花，还散西北方诸佛世界。佛神力故，令此莲花遍诸佛土，诸花台中各有化佛结跏趺坐，为诸菩萨说大般若波罗蜜多，有情闻者必得无上正等菩提。是时，宝胜及诸眷属见此事已，欢喜踊跃叹未曾有，各随善根供具多少，供养恭敬、尊重赞叹佛菩萨已，退坐一面。余西北方皆亦如是。</p>
<p style="text-align: left">
	　　尔时，下方尽殑伽沙等世界，最后世界名曰莲花，佛号莲花德，现为菩萨说大般若波罗蜜多。彼有菩萨名莲花胜，见此大光、大地变动及佛身相，心怀犹豫前诣佛所白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，莲花德佛告莲花胜言：&ldquo;从此上方尽殑伽沙等世界，最后世界名曰堪忍，佛号释迦牟尼，将为菩萨说大般若波罗蜜多，彼佛神力故现斯瑞。&rdquo;</p>
<p style="text-align: left">
	　　莲花胜闻已，欢喜踊跃白言：&ldquo;世尊，我今请往堪忍世界，观礼供养释迦牟尼佛及菩萨众，唯愿听许！&rdquo;</p>
<p style="text-align: left">
	　　时，莲花德佛告莲花胜言：&ldquo;善哉！善哉！随汝意往。&rdquo;</p>
<p style="text-align: left">
	　　即以千茎金色莲花，其花千叶众宝庄严，授莲花胜而诲之曰：&ldquo;汝持此花至释迦牟尼佛所，如我词曰：&lsquo;莲花德如来致问无量：少病少恼、起居轻利、气力调和、安乐住不？世事可忍不？众生易度不？持此莲花以寄世尊而为佛事。&rsquo;汝至彼界应住正知，勿以慢心观彼佛土及诸大众而自毁伤。所以者何？彼诸菩萨威德难及，悲愿薰心，以大因缘而生彼土。&rdquo;</p>
<p style="text-align: left">
	　　莲花胜菩萨受花奉敕，与无量百千俱胝那庾多菩萨，及无数百千童男童女，顶礼佛足右绕奉辞，各持无量上妙供具发引而来，所经下方诸佛世界，一一佛所供养恭敬、尊重赞叹无空过者。到此佛所顶礼双足，绕百千匝却住一面。</p>
<p style="text-align: left">
	　　莲花胜菩萨前白佛言：&ldquo;世尊，从此下方尽殑伽沙等世界，最后世界名曰莲花，佛号莲花德，致问世尊无量：少病少恼、起居轻利、气力调和、安乐住不？世事可忍不？众生易度不？持此千茎金色莲花，以寄世尊而为佛事。&rdquo;</p>
<p style="text-align: left">
	　　时，释迦牟尼佛受此莲花，还散下方诸佛世界。佛神力故，令此莲花遍诸佛土，诸花台中各有化佛结跏趺坐，为诸菩萨说大般若波罗蜜多，有情闻者必得无上正等菩提。时，莲花胜及诸眷属见此事已，欢喜踊跃叹未曾有，各随善根供具多少，供养恭敬、尊重赞叹佛菩萨已，退坐一面。余下方界皆亦如是。</p>
<p style="text-align: left">
	　　尔时，上方尽殑伽沙等世界，最后世界名曰欢喜，佛号喜德，现为菩萨说大般若波罗蜜多。彼有菩萨名曰喜授，见此大光、大地变动及佛身相，心怀犹豫前诣佛所白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，喜德佛告喜授言：&ldquo;从此下方尽殑伽沙等世界，最后世界名曰堪忍，佛号释迦牟尼，将为菩萨说大般若波罗蜜多，彼佛神力故现斯瑞。&rdquo;</p>
<p style="text-align: left">
	　　喜授闻已，欢喜踊跃白言：&ldquo;世尊，我今请往堪忍世界，观礼供养释迦牟尼佛及菩萨众，唯愿听许！&rdquo;</p>
<p style="text-align: left">
	　　时，喜德佛告喜授言：&ldquo;善哉！善哉！随汝意往。&rdquo;</p>
<p style="text-align: left">
	　　即以千茎金色莲花，其花千叶众宝庄严，授与喜授而诲之曰：&ldquo;汝持此花至释迦牟尼佛所，如我词曰：&lsquo;喜德如来致问无量：少病少恼、起居轻利、气力调和、安乐住不？世事可忍不？众生易度不？持此莲花以寄世尊而为佛事。&rsquo;汝至彼界应住正知，勿以慢心观彼佛土及诸大众而自毁伤。所以者何？彼诸菩萨威德难及，悲愿薰心，以大因缘而生彼土。&rdquo;</p>
<p style="text-align: left">
	　　喜授菩萨受花奉敕，与无量百千俱胝那庾多菩萨，及无数百千童男童女，顶礼佛足右绕奉辞，各持无量上妙供具发引而来，所经上方诸佛世界，一一佛所供养恭敬、尊重赞叹无空过者。到此佛所顶礼双足，绕百千匝却住一面。</p>
<p style="text-align: left">
	　　喜授菩萨前白佛言：&ldquo;世尊，从此上方尽殑伽沙等世界，最后世界名曰欢喜，佛号喜德，致问世尊无量：少病少恼、起居轻利、气力调和、安乐住不？世事可忍不？众生易度不？持此千茎金色莲花，以寄世尊而为佛事。&rdquo;</p>
<p style="text-align: left">
	　　时，释迦牟尼佛受此莲花，还散上方诸佛世界。佛神力故，令此莲花遍诸佛土，诸花台中皆有化佛结跏趺坐，为诸菩萨说大般若波罗蜜多，有情闻者必得无上正等菩提。是时，喜授及诸眷属见此事已，欢喜踊跃叹未曾有，各随善根供具多少，供养恭敬、尊重赞叹佛菩萨已，退坐一面。余上方界皆亦如是。</p>
<p style="text-align: left">
	　　尔时，于此三千大千堪忍世界众宝充满，诸妙香花遍布其地，宝幢、幡盖处处行列，花树、果树、香树、鬘树、衣树、宝树、诸杂饰树周遍庄严甚可爱乐，如众莲花世界普花如来<a>净土</a>，曼殊室利童子、善住慧菩萨及余无量大威德菩萨摩诃萨本所居土。</p>
		

	
	

		</div></div><hr><script charset='utf-8' src='../../js/footer.js'></script></body></html>