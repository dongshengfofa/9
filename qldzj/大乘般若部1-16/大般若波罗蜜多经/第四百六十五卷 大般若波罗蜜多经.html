<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四百六十五卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四百六十五卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四百六十五卷 大般若波罗蜜多经</strong></p>
<p style="text-align: left">
	　　第二分遍学品第七十二之二</p>
<p style="text-align: left">
	　　尔时，具寿善现白佛言：&ldquo;<a>世尊</a>，若一切法皆无自性、离诸戏论、不可得者，诸<a>菩萨</a>摩诃萨由何等道得入菩萨正性离生？为声闻道？为独觉道？为如来道？&rdquo;</p>
<p style="text-align: left">
	　　佛告善现：&ldquo;诸菩萨摩诃萨不由声闻道，不由独觉道，不由如来道得入菩萨正性离生，然于诸道遍学满已，由菩萨道得入菩萨正性离生。譬如第八，先学诸道，后由自道得入自乘正性离生，乃至未起<a>圆满</a>果道，未能证得自乘极果；诸菩萨摩诃萨亦复如是，先于诸道遍学满已，后由自道得入菩萨正性离生，乃至未起金刚喻定，犹未能得一切智智。若起此定，以一<a>刹那</a>相应般若，乃能证得一切智智。&rdquo;</p>
<p style="text-align: left">
	　　具寿善现复白佛言：&ldquo;若菩萨摩诃萨先于诸道遍学满已，后由自道得入菩萨正性离生，世尊，岂不第八、预流、一来、不还、阿<a>罗汉</a>、独觉、如来向果其道各异？世尊，如是诸道设各异者，云何菩萨摩诃萨先于诸道遍学满已，后由自道得入菩萨正性离生？谓诸菩萨摩诃萨若起第八道应成第八，若起具见道应成预流，若起进<a>修道</a>应成一来、不还，若起无学道应成阿罗汉，若起独觉道应成独觉。</p>
<p style="text-align: left">
	　　&ldquo;世尊，若菩萨摩诃萨成第八已，能入菩萨正性离生必无是处；不入菩萨正性离生，而能证得一切智智亦无是处。世尊，若菩萨摩诃萨成预流、一来、不还、阿罗汉、独觉已，能入菩萨正性离生必无是处；不入菩萨正性离生，而能证得一切智智亦无是处。世尊，云何令我如实了知诸菩萨摩诃萨要于诸道遍学满已，乃入菩萨正性离生而不违理？&rdquo;</p>
<p style="text-align: left">
	　　佛告善现：&ldquo;如是，如是，如汝所说，若菩萨摩诃萨成第八已，广说乃至成独觉已，能入菩萨正性离生必无是处；不入菩萨正性离生，而能证得一切智智亦无是处。&rdquo;</p>
<p style="text-align: left">
	　　具寿善现白言：&ldquo;世尊，若尔，云何诸菩萨摩诃萨先于诸道遍学满已，后由自道得入菩萨正性离生？已入菩萨正性离生，渐次证得一切智智，永断一切习气相续？&rdquo;</p>
<p style="text-align: left">
	　　佛告善现：&ldquo;诸菩萨摩诃萨从初发心，勇猛精进<a>修行</a>六种波罗蜜多，以胜智见超过八地，谓净观地乃至独觉地。虽于如是所说八地皆遍修学，而能以胜智见超过，由道相智得入菩萨正性离生；已入菩萨正性离生，渐次复由一切相智，证得圆满一切智智，永断一切习气相续。善现当知，第八者智即是菩萨摩诃萨忍，预流、一来、不还、阿罗汉、独觉若智若断，亦是菩萨摩诃萨忍。如是，善现，诸菩萨摩诃萨先于诸道遍学满已，后由自道得入菩萨正性离生；已入菩萨正性离生，渐次证得一切智智；既已证得一切智智，以果<a>饶益</a>一切有情。&rdquo;</p>
<p style="text-align: left">
	　　尔时，具寿善现白佛言：&ldquo;世尊，如说菩萨摩诃萨众应学遍知一切道相，若声闻道、若独觉道、若菩萨道、若如来道，知此等道一切种相名道相智，诸菩萨摩诃萨云何当起此道相智？&rdquo;</p>
<p style="text-align: left">
	　　佛告善现：&ldquo;诸行、状、相能正显发道相智者，诸菩萨摩诃萨遍于如是诸行、状、相皆现等觉，现等觉已如实为他宣说开示、施设建立，令诸有情得无倒解，随应趣向所求利乐。是菩萨摩诃萨应于一切音声语言皆得善巧陀罗尼门，由此善巧陀罗尼门发起种种音声语言，遍为三千<a>大千世界</a>诸有情类宣说<a>正法</a>，令知所闻皆如谷响，虽有领解而无执著。</p>
<p style="text-align: left">
	　　&ldquo;善现，诸菩萨摩诃萨由此因缘，应学圆满诸道相智。既学圆满道相智已，应如实知一切有情意乐、随眠种种差别，如应为作利益安乐，谓如实知<a>地狱</a>有情意乐、随眠及彼因果，知已方便遮障彼道；亦如实知傍生有情意乐、随眠及彼因果，知已方便遮障彼道；亦如实知鬼界有情意乐、随眠及彼因果，知已方便遮障彼道；亦如实知诸龙、药叉、阿素洛等意乐、随眠及彼因果，知已方便遮障彼道；亦如实知人及欲天意乐、随眠及彼因果，知已方便遮障彼道；亦如实知梵众天乃至色究竟天意乐、随眠及彼因果，知已方便遮障彼道；亦如实知空无边处天乃至非想非非想处天意乐、随眠及彼因果，知已方便遮障彼道；亦如实知四念住乃至八圣道支及彼因果，亦如实知三<a>解脱</a>门及彼因果，亦如实知四静虑、四无量、四无色定及彼因果，亦如实知八解脱、八胜处、九次第定、十遍处及彼因果，亦如实知苦、集、灭、道圣谛及彼因果，亦如实知布施波罗蜜多乃至般若波罗蜜多及彼因果，亦如实知内空乃至无性自性空及彼因果，亦如实知真如乃至不思议界及彼因果，亦如实知净观地乃至如来地及彼因果，亦如实知极喜地乃至法云地及彼因果，亦如实知一切陀罗尼门、一切三摩地门及彼因果，亦如实知五眼、六<a>神通</a>及彼因果，亦如实知如来十力乃至十八佛不共法及彼因果，亦如实知无忘失法、恒住舍性及彼因果，亦如实知一切智、道相智、一切相智及彼因果。善现，诸菩萨摩诃萨既如实知声闻等道及因果已，随其所应，安立有情于三乘道，令勤修学各得究竟。</p>
<p style="text-align: left">
	　　&ldquo;善现，诸菩萨摩诃萨应起如是诸道相智，若菩萨摩诃萨能学如是诸道相智，于诸有情种种界性、意乐、随眠皆能悟入；既悟入已，随其所宜为说正法，皆令获得所求胜果终不唐捐。所以者何？是菩萨摩诃萨善达有情诸根胜劣，如实解了一切有情往来死生心所差别，故所<a>说法</a>终不唐捐。善现，诸菩萨摩诃萨应行如是诸道般若波罗蜜多。所以者何？一切声闻、独觉、菩萨所应学道菩提分法，无不摄在甚深般若波罗蜜多，一切声闻、独觉、菩萨于此中学皆得究竟。&rdquo;</p>
<p style="text-align: left">
	　　尔时，具寿善现白佛言：&ldquo;世尊，若一切种菩提分法乃至菩提，如是一切非合、非散、无色、无见、无对、一相，所谓无相，云何如是菩提分法能取菩提？世尊，一切非合、非散、无色、无见、无对、一相，所谓无相法，非于余法有取有舍。譬如<a>虚空</a>于一切法无取无舍，自性空故；诸法亦尔自性皆空，非于余法有取有舍，如何可言四念住等菩提分法能取菩提？&rdquo;</p>
<p style="text-align: left">
	　　佛告善现：&ldquo;如是，如是，如汝所说，以一切法自性皆空无取无舍。然诸有情于一切法自性空义不能解了，为益彼故，方便宣说菩提分法能取菩提。</p>
<p style="text-align: left">
	　　&ldquo;复次，善现，若所有色、受、想、行、识，若眼处乃至意处，若色处乃至法处，若眼界乃至意界，若<a>色界</a>乃至法界，若眼识界乃至<a>意识</a>界，若眼触乃至意触，若眼触为缘所生诸受乃至意触为缘所生诸受，若地界乃至识界，若因缘乃至增上缘，若无明乃至老死，若布施波罗蜜多乃至般若波罗蜜多，若内空乃至无性自性空，若真如乃至不思议界，若苦、集、灭、道圣谛，若四念住乃至八圣道支，若四静虑、四无量、四无色定，若三解脱门，若八解脱乃至十遍处，若净观地乃至如来地，若极喜地乃至法云地，若一切陀罗尼门、三摩地门，若五眼、六神通，若如来十力乃至十八佛不共法，若三十二大士相、八十随好，若无忘失法、恒住舍性，若一切智、道相智、一切相智，若预流果乃至独觉菩提，若一切菩萨摩诃萨行，若诸佛无上正等菩提，若断烦恼习气相续，若一切智智，如是等一切法，皆于圣法毗奈耶中非合、非散、无色、无见、无对、一相，所谓无相，如来为益诸有情类，令生正解入法实相，依世俗说不依胜义。善现当知，诸菩萨摩诃萨于如是一切法应学智见，学智见已如实通达如是诸法应可受用，如是诸法不应受用。&rdquo;</p>
<p style="text-align: left">
	　　具寿善现即白佛言：&ldquo;诸菩萨摩诃萨于何等法学智见已，如实通达不应受用？于何等法学智见已，如实通达应可受用？&rdquo;</p>
<p style="text-align: left">
	　　佛告善现：&ldquo;诸菩萨摩诃萨于诸声闻、独觉地法学智见已，如实通达不应受用；于一切智智相应诸法学智见已，如实通达一切种相应可受用。善现，诸菩萨摩诃萨于此圣法毗奈耶中，应如是学甚深般若波罗蜜多。&rdquo;</p>
<p style="text-align: left">
	　　具寿善现复白佛言：&ldquo;世尊，所说圣法毗奈耶，圣法毗奈耶者，何谓圣法毗奈耶？&rdquo;</p>
<p style="text-align: left">
	　　佛告善现：&ldquo;若诸声闻，若诸独觉，若诸菩萨，若诸如来，与贪、瞋、痴非合非散，与五顺下分结非合非散，与五顺上分结非合非散，与四静虑、四无量、四无色定非合非散，与四念住乃至八圣道支非合非散，与苦、集、灭、道圣谛非合非散，与三解脱门非合非散，与八解脱乃至十遍处非合非散，与净观地乃至如来地非合非散，与五眼、六神通非合非散，与布施波罗蜜多乃至般若波罗蜜多非合非散，与内空乃至无性自性空非合非散，与真如乃至不思议界非合非散，与极喜地乃至法云地非合非散，与一切陀罗尼门三摩地门非合非散，与如来十力乃至十八佛不共法非合非散，与三十二大士相、八十随好非合非散，与无忘失法、恒住舍性非合非散，与一切智、道相智、一切相智非合非散，与预流果乃至独觉菩提非合非散，与一切菩萨摩诃萨行非合非散，与诸佛无上正等菩提非合非散，与永断一切烦恼习气相续非合非散，与一切智智非合非散，与有为界非合非散，与无为界非合非散。</p>
<p style="text-align: left">
	　　&ldquo;善现，彼名为圣者，此是彼圣法毗奈耶，是故名圣法毗奈耶。所以者何？此一切法，无色无见，无对一相，所谓无相，彼诸圣者如实现见。善现当知，无色法与无色法非合非散，无见法与无见法非合非散，无对法与无对法非合非散，一相法与一相法非合非散，无相法与无相法非合非散。善现，诸菩萨摩诃萨于此无色无见、无对一相、无相甚深般若波罗蜜多常应修学，学已不取一切<a>法相</a>。&rdquo;</p>
<p style="text-align: left">
	　　尔时，具寿善现白佛言：&ldquo;世尊，诸菩萨摩诃萨岂不应于色相乃至识相学？岂不应于眼处相乃至意处相学？岂不应于色处相乃至法处相学？岂不应于眼界相乃至意界相学？岂不应于色界相乃至法界相学？岂不应于眼识界相乃至意识界相学？岂不应于眼触相乃至意触相学？岂不应于眼触为缘所生诸受相乃至意触为缘所生诸受相学？岂不应于地界相乃至识界相学？岂不应于因缘相乃至增上缘相学？岂不应于无明相乃至老死相学？岂不应于布施波罗蜜多相乃至般若波罗蜜多相学？岂不应于内空相乃至无性自性空相学？岂不应于真如相乃至不思议界相学？岂不应于苦、集、灭、道圣谛相学？岂不应于四静虑、四无量、四无色定相学？岂不应于四念住相乃至八圣道支相学？岂不应于八解脱相乃至十遍处相学？岂不应于空、无相、无愿解脱门相学？岂不应于净观地相乃至如来地相学？岂不应于极喜地相乃至法云地相学？岂不应于一切陀罗尼门三摩地门相学？岂不应于五眼、六神通相学？岂不应于如来十力相乃至十八佛不共法相学？岂不应于三十二大士相、八十随好相学？岂不应于无忘失法、恒住舍性相学？岂不应于一切智、道相智、一切相智相学？岂不应于预流果相乃至独觉菩提相学？岂不应于一切菩萨摩诃萨行诸佛无上正等菩提相学？岂不应于永断烦恼习气相续一切智智相学？岂不应于知苦、断集、证灭、修道相学？岂不应于顺逆缘起观相学？岂不应于一切圣者圣法相学？岂不应于有为界、无为界相学？</p>
<p style="text-align: left">
	　　&ldquo;世尊，若菩萨摩诃萨不于如是诸法相学，亦应不于诸行相学。世尊，若菩萨摩诃萨于诸法相及诸行相既不能学，云何能超一切声闻及独觉地？若不能超一切声闻及独觉地，云何能入菩萨正性离生？若不能入菩萨正性离生，云何能得一切智智？若不能得一切智智，云何能转妙法轮？若不能转妙法轮，云何能以三乘正法安立有情，令出无边<a>生死</a><a>苦海</a>？&rdquo;</p>
<p style="text-align: left">
	　　佛告善现：&ldquo;若一切法有实相者，诸菩萨摩诃萨应于中学；以一切法非有实相，是故菩萨摩诃萨众不于相学，亦复不于无相法学。所以者何？若佛出世若不出世，法界<a>常住</a>诸法一相，所谓无相。如是无相，既非有相，亦非无相，故不可学。&rdquo;</p>
<p style="text-align: left">
	　　尔时，具寿善现白佛言：&ldquo;世尊，若一切法皆非有相，亦非无相，云何菩萨摩诃萨能修般若波罗蜜多？世尊，若菩萨摩诃萨不能修般若波罗蜜多，应不能超诸声闻地及独觉地；若不能超诸声闻地及独觉地，应不能入菩萨正性离生；若不能入菩萨正性离生，应不能起菩萨无生法忍；若不能起菩萨无生法忍，应不能发菩萨胜妙神通；若不能发菩萨胜妙神通，应不能严净佛土成熟有情；若不能严净佛土成熟有情，应不能证得一切智智；若不能证得一切智智，应不能转妙法轮；若不能转妙法轮，则应不能安立有情令住预流果，或一来果，或不还果，或阿<a>罗汉果</a>，或独觉菩提，或复无上正等菩提，亦应不能安立有情令住施性福业事，或戒性福业事，或修性福业事，当获人天富乐<a>自在</a>。&rdquo;</p>
<p style="text-align: left">
	　　佛告善现：&ldquo;如是，如是，如汝所说，一切法非有相，非无相。若菩萨摩诃萨知一切法若有相若无相咸同一相所谓无相，修此无相，是修般若波罗蜜多。&rdquo;</p>
<p style="text-align: left">
	　　具寿善现复白佛言：&ldquo;云何菩萨摩诃萨修此无相，是修般若波罗蜜多？&rdquo;</p>
<p style="text-align: left">
	　　佛告善现：&ldquo;若菩萨摩诃萨修除遣一切法，是修般若波罗蜜多。&rdquo;</p>
<p style="text-align: left">
	　　具寿善现复白佛言：&ldquo;云何菩萨摩诃萨修除遣一切法，是修般若波罗蜜多？&rdquo;</p>
<p style="text-align: left">
	　　佛告善现：&ldquo;若菩萨摩诃萨修除遣色、受、想、行、识是修般若波罗蜜多，修除遣眼处乃至意处是修般若波罗蜜多，修除遣色处乃至法处是修般若波罗蜜多，修除遣眼界乃至意界是修般若波罗蜜多，修除遣色界乃至法界是修般若波罗蜜多，修除遣眼识界乃至意识界是修般若波罗蜜多，修除遣眼触乃至意触是修般若波罗蜜多，修除遣眼触为缘所生诸受乃至意触为缘所生诸受是修般若波罗蜜多，修除遣地界乃至识界是修般若波罗蜜多，修除遣因缘乃至增上缘是修般若波罗蜜多，修除遣无明乃至老死是修般若波罗蜜多，修除遣不净观是修般若波罗蜜多，修除遣四静虑、四无量、四无色定是修般若波罗蜜多，修除遣佛<a>随念</a>、法随念、僧随念、戒随念、舍随念、天随念、寂静随念、持入出息随念是修般若波罗蜜多，修除遣无常想、苦想、<a>无我</a>想、空想、集想、因想、生想、缘想、灭想、静想、妙想、离想、道想、如想、行想、出想是修般若波罗蜜多，修除遣我想、有情想乃至知者想、见者想是修般若波罗蜜多，修除遣常想、乐想、我想、净想是修般若波罗蜜多，修除遣缘起想是修般若波罗蜜多，修除遣圣谛想是修般若波罗蜜多，修除遣四念住乃至八圣道支是修般若波罗蜜多，修除遣三解脱门是修般若波罗蜜多，修除遣八解脱乃至十遍处是修般若波罗蜜多，修除遣有寻有伺三摩地、无寻唯伺三摩地、无寻无伺三摩地是修般若波罗蜜多，修除遣苦、集、灭、道圣谛是修般若波罗蜜多，修除遣苦智、集智、灭智、道智、法智、类智、世俗智、他心智、尽智、无生智、如说智是修般若波罗蜜多，修除遣布施波罗蜜多乃至般若波罗蜜多是修般若波罗蜜多，修除遣内空乃至无性自性空是修般若波罗蜜多，修除遣真如乃至不思议界是修般若波罗蜜多，修除遣净观地乃至如来地是修般若波罗蜜多，修除遣极喜地乃至法云地是修般若波罗蜜多，修除遣一切陀罗尼门三摩地门是修般若波罗蜜多，修除遣五眼、六神通是修般若波罗蜜多，修除遣如来十力乃至十八佛不共法是修般若波罗蜜多，修除遣三十二大士相、八十随好是修般若波罗蜜多，修除遣无忘失法、恒住舍性是修般若波罗蜜多，修除遣一切智、道相智、一切相智是修般若波罗蜜多，修除遣预流果乃至独觉菩提是修般若波罗蜜多，修除遣一切菩萨摩诃萨行是修般若波罗蜜多，修除遣诸佛无上正等菩提是修般若波罗蜜多，修除遣一切智智是修般若波罗蜜多，修除遣永断一切烦恼习气相续是修般若波罗蜜多。&rdquo;</p>
<p style="text-align: left">
	　　具寿善现复白佛言：&ldquo;云何菩萨摩诃萨修除遣色、受、想、行、识是修般若波罗蜜多？如是乃至修除遣永断一切烦恼习气相续是修般若波罗蜜多？&rdquo;</p>
<p style="text-align: left">
	　　佛告善现：&ldquo;诸菩萨摩诃萨行深般若波罗蜜多时，若念有色、受、想、行、识，非除遣色、受、想、行、识，非修般若波罗蜜多；如是乃至若念有永断一切烦恼习气相续，非除遣永断一切烦恼习气相续，非修般若波罗蜜多。然诸菩萨摩诃萨行深般若波罗蜜多时，不念有色、受、想、行、识，是除遣色、受、想、行、识，是修般若波罗蜜多；如是乃至不念有永断一切烦恼习气相续，是除遣永断一切烦恼习气相续，是修般若波罗蜜多。所以者何？非有想者能修般若波罗蜜多。是故，善现，若菩萨摩诃萨修除遣色、受、想、行、识，是修般若波罗蜜多，如是乃至修除遣永断一切烦恼习气相续是修般若波罗蜜多。</p>
<p style="text-align: left">
	　　&ldquo;复次，善现，住有想者，不能修布施波罗蜜多乃至般若波罗蜜多，亦不能修四念住乃至八圣道支，亦不能住内空乃至无性自性空，亦不能住真如乃至不思议界，亦不能住苦集灭道圣谛，亦不能修空、无相、无愿解脱门，亦不能修<a>殊胜</a>四静虑、四无量、四无色定，亦不能修八解脱乃至十遍处，亦不能修极喜地乃至法云地，亦不能修一切陀罗尼门三摩地门，亦不能修五眼、六神通，亦不能修如来十力乃至十八佛不共法，亦不能修无忘失法、恒住舍性，亦不能修一切智、道相智、一切相智，亦不能修一切菩萨摩诃萨行，亦不能修诸佛无上正等菩提，亦不能修一切智智，亦不能修永断一切烦恼习气相续。所以者何？住有想者必当执有我及我所，由此执故便著二边，著二边故决定不能解脱生死无道无<a>涅槃</a>，云何能如实修<a>六波罗蜜</a>多乃至永断一切烦恼习气相续？&rdquo;</p>
<p style="text-align: left">
	　　具寿善现复白佛言：&ldquo;何等是有？何等是非有？&rdquo;</p>
<p style="text-align: left">
	　　佛告善现：&ldquo;二是有，不二是非有。&rdquo;</p>
<p style="text-align: left">
	　　善现复问：&ldquo;云何为二？云何为不二？&rdquo;</p>
<p style="text-align: left">
	　　世尊告曰：&ldquo;色想乃至识想为二，色想空乃至识想空为不二。眼处想乃至意处想为二，眼处想空乃至意处想空为不二。色处想乃至法处想为二，色处想空乃至法处想空为不二。眼界想乃至意界想为二，眼界想空乃至意界想空为不二。色界想乃至法界想为二，色界想空乃至法界想空为不二。眼识界想乃至意识界想为二，眼识界想空乃至意识界想空为不二。眼触想乃至意触想为二，眼触想空乃至意触想空为不二。眼触为缘所生诸受想乃至意触为缘所生诸受想为二，眼触为缘所生诸受想空乃至意触为缘所生诸受想空为不二。地界想乃至识界想为二，地界想空乃至识界想空为不二。因缘想乃至增上缘想为二，因缘想空乃至增上缘想空为不二。无明想乃至老死想为二，无明想空乃至老死想空为不二。布施波罗蜜多想乃至般若波罗蜜多想为二，布施波罗蜜多想空乃至般若波罗蜜多想空为不二。内空想乃至无性自性空想为二，内空想空乃至无性自性空想空为不二。真如想乃至不思议界想为二，真如想空乃至不思议界想空为不二。苦、集、灭、道圣谛想为二，苦、集、灭、道圣谛想空为不二。四念住想乃至八圣道支想为二，四念住想空乃至八圣道支想空为不二。四静虑、四无量、四无色定想为二，四静虑、四无量、四无色定想空为不二。八解脱想乃至十遍处想为二，八解脱想空乃至十遍处想空为不二。空、无相、无愿解脱门想为二，空、无相、无愿解脱门想空为不二。净观地想乃至如来地想为二，净观地想空乃至如来地想空为不二。极喜地想乃至法云地想为二，极喜地想空乃至法云地想空为不二。陀罗尼门三摩地门想为二，陀罗尼门三摩地门想空为不二。五眼、六神通想为二，五眼、六神通想空为不二。如来十力想乃至十八佛不共法想为二。如来十力想空乃至十八佛不共法想空为不二。三十二大士相、八十随好想为二，三十二大士相、八十随好想空为不二。无忘失法、恒住舍性想为二，无忘失法、恒住舍性想空为不二。一切智、道相智、一切相智想为二，一切智、道相智、一切相智想空为不二。预流果想乃至独觉菩提想为二，预流果想空乃至独觉菩提想空为不二。一切菩萨摩诃萨行诸佛无上正等菩提想为二。一切菩萨摩诃萨行诸佛无上正等菩提想空为不二。有为界、无为界想为二，有为界、无为界想空为不二。</p>
<p style="text-align: left">
	　　&ldquo;善现，乃至一切想皆为二，乃至一切二皆是有，乃至一切有皆有生死，有生死者不能解脱生老病死愁叹苦忧恼。善现，诸想空者皆为不二，诸不二者皆是非有，诸非有者皆无生死，无生死者便能解脱生老病死愁叹苦忧恼。善现，由是因缘。当知一切有二想者定无布施、净戒、安忍、精进、静虑、般若波罗蜜多，无得无现观下至顺忍，彼尚非有，况能遍知色受想行识？如是乃至况能遍知一切智智？彼尚不能修四念住乃至八圣道，况能得预流果乃至独觉菩提？况复能得一切智智？及能永断一切烦恼习气相续？&rdquo;</p>
<p style="text-align: left">
	　　第二分渐次品第七十三之一</p>
<p style="text-align: left">
	　　尔时，具寿善现白佛言：&ldquo;世尊，住有想者若无顺忍，亦无修道得果现观，住无想者岂有顺忍、若净观地如是乃至若如来地、若修圣道、因修圣道断诸烦恼？由此烦恼所覆障故，尚不能证声闻、独觉相应之地，况入菩萨正性离生？若不能入菩萨正性离生，岂能证得一切智智？若不能证得一切智智，何能永断一切烦恼习气相续？世尊，若一切法都无所有，无生无灭，无染无净，如是诸法既都不生，岂能证得一切智智？&rdquo;</p>
<p style="text-align: left">
	　　佛告善现：&ldquo;如是，如是，如汝所说，住无想者亦无顺忍，乃至亦无永断烦恼习气相续。若一切法都无所有，无生无灭，无染无净，如是诸法既都不生，岂能证得一切智智？&rdquo;</p>
<p style="text-align: left">
	　　具寿善现复白佛言：&ldquo;诸菩萨摩诃萨行深般若波罗蜜多时，为有有想、有无想不？为有色想、受、想、行、识想不？如是乃至为有一切智智想不？为有永断一切烦恼习气相续想不？为有色想、有色断想不？为有受想行识想、有受想行识断想不？为有眼处乃至意处想、有眼处乃至意处断想不？为有色处乃至法处想、有色处乃至法处断想不？为有眼界乃至意界想、有眼界乃至意界断想不？为有色界乃至法界想、有色界乃至法界断想不？为有眼识界乃至意识界想、有眼识界乃至意识界断想不？为有眼触乃至意触想、有眼触乃至意触断想不？为有眼触为缘所生诸受乃至意触为缘所生诸受想、有眼触为缘所生诸受乃至意触为缘所生诸受断想不？为有地界乃至识界想、有地界乃至识界断想不？为有因缘乃至增上缘想、有因缘乃至增上缘断想不？为有贪瞋痴想、有贪瞋痴断想不？为有无明乃至老死愁叹苦忧恼想，有无明乃至老死愁叹苦忧恼断想不？为有苦圣谛想、有苦圣谛断想不？为有苦集圣谛想、有苦集圣谛断想不？为有苦灭圣谛想、有苦灭圣谛断想不？为有证苦灭道圣谛想、有证苦灭道圣谛断想不？如是乃至为有一切智智想、有证一切智智想不？为有所断一切烦恼习气相续想、有永断一切烦恼习气相续想不？&rdquo;</p>
<p style="text-align: left">
	　　佛告善现：&ldquo;诸菩萨摩诃萨行深般若波罗蜜多时，于一切法皆无有想亦无无想。若无有想亦无无想，当知即是菩萨顺忍，亦是修道，亦是得果，亦是现观。</p>
<p style="text-align: left">
	　　&ldquo;复次，善现，诸菩萨摩诃萨以无性为圣道，以无性为现观，达一切法皆以无性而为自性。由是因缘，当知一切法皆以无性为其自性。&rdquo;</p>
<p style="text-align: left">
	　　具寿善现即白佛言：&ldquo;若一切法皆以无性为自性者，云何如来应正等觉，于一切法无性为性，现等觉已说名为佛，于一切法及诸境界得自在转？&rdquo;</p>
<p style="text-align: left">
	　　佛告善现：&ldquo;如是，如是，一切法皆以无性为自性。我本修学菩萨道时，无倒修行布施、净戒、安忍、精进、静虑、般若波罗蜜多，由此离欲恶不善法，有寻有伺，离生喜乐，入初静虑具足住；如是乃至断乐断苦，先喜忧没，不苦不乐，舍念清净，入第四静虑具足住。我于尔时于诸静虑及静虑支，虽善取相而无所执，于诸静虑及静虑支不生味著，于诸静虑及静虑支都无所得。我于尔时于四静虑行相清净无所分别。我于尔时于诸静虑及静虑支虽善纯熟，而不受彼所得果报，但依静虑令心引发神境天耳、他心、宿住、天眼、智通，于此五通虽善取相，而无所执亦不爱味，于诸通境都无所得，亦不分别如空而住。我于尔时观一切法平等，平等无性为性，以一刹那相应般若，证得无上正等菩提，谓如实知是苦圣谛、是集圣谛、是灭圣谛、是道圣谛，皆同一相所谓无相，如是无相亦无所有，由此成就如来十力、四无所畏、四无碍解、大慈大悲、大喜大舍并十八佛不共法等无量无数不可思议微妙功德，以佛妙智安立有情三聚差别，谓正性定聚、邪性定聚、及不定聚，安立如是三聚别已，随其所应方便化导，令获殊胜利益安乐。&rdquo;</p>
<p style="text-align: left">
	　　具寿善现复白佛言：&ldquo;云何如来应正等觉，于一切法无性性中，起四静虑发五神通，证大菩提具诸功德，安立利乐三聚有情？&rdquo;</p>
<p style="text-align: left">
	　　佛告善现：&ldquo;若诸欲恶不善法等有少自性，或复他性为自性者，我本修行菩萨道时，不应通达一切欲恶不善法等皆以无性为自性已，离欲恶等入初静虑，乃至能入第四静虑具足安住；以诸欲恶不善法等都无自性亦无他性，但以无性为自性故，我本修行菩萨道时，通达欲恶不善法等皆以无性为自性已，离欲恶等入初静虑，乃至能入第四静虑。</p>
<p style="text-align: left">
	　　&ldquo;复次，善现，若五神通有少自性，或复他性为自性者，我本修行菩萨道时，不应通达一切神通皆以无性为自性已，发起种种自在神通，于诸境界妙用无碍；以诸神通都无自性亦无他性，但以无性为自性故，我本修行菩萨道时，通达神通皆以无性为自性已，发起种种自在神通，于诸境界妙用无碍。</p>
<p style="text-align: left">
	　　&ldquo;复次，善现，若佛无上正等菩提有少自性，或复他性为自性者，我本修行菩萨道时，不应通达诸佛无上正等菩提及诸功德皆以无性为自性已，证得无上正等菩提具诸功德；以佛无上正等菩提及诸功德，都无自性亦无他性，但以无性为自性故，我本修行菩萨道时，通达无上正等菩提皆以无性为自性已，证得无上正等菩提具诸功德。</p>
<p style="text-align: left">
	　　&ldquo;复次，善现，若诸有情有少自性，或复他性为自性者，我成佛已不应通达一切有情皆以无性为自性已，安立有情三聚差别，随其所应方便化导，令获殊胜利益安乐；以诸有情都无自性亦无他性，但以无性为自性故，我成佛已通达有情皆以无性为自性已，安立有情三聚差别，随其所应方便化导，令获殊胜利益安乐。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>