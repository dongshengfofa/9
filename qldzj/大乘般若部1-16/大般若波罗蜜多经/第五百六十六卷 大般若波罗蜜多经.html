<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百六十六卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百六十六卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百六十六卷 大般若波罗蜜多经</strong></p>
<p style="text-align: left">
	　　第六分缘起品第一</p>
<p style="text-align: left">
	　　如是我闻：一时，薄伽梵住王舍城鹫峰山顶，与大苾刍众四万二千人俱，皆阿<a>罗汉</a>诸漏已尽，无复烦恼得真<a>自在</a>，心善<a>解脱</a>，慧善解脱，如调慧马亦如大龙，已作所作，已办所办，弃诸重担逮得己利，尽诸有结正知解脱，到心自在第一究竟，除阿难陀独居学地得预流果，所谓具寿解憍陈那、大迦葉波、笈防钵底、褐丽筏多、大采菽氏、大迦多衍那、毕蔺陀筏蹉、<a>舍利子</a>、满慈子、薄榘罗、邬波离、罗怙罗、无灭、善现而为上首。</p>
<p style="text-align: left">
	　　复有七万二千<a>菩萨</a>摩诃萨皆已通达甚深法性，调顺易化妙行平等，得无碍辩陀罗尼门，一切有情真净善友，能转不退微妙法轮，哀愍<a>世间</a>护持法藏，已曾供养无量如来，绍隆三宝能使不绝，通达诸佛甚深境界，一生所系法王真子，常能绍佛转<a>正法</a>轮，虽处世间而无所染，具如是等无量功德，从此佛国或从他方，为听法故来诣佛所，所谓宝相菩萨、宝手菩萨、宝印菩萨、宝髻菩萨、宝冠菩萨、宝峰菩萨、宝海菩萨、宝焰菩萨、宝幢菩萨、宝藏菩萨、金藏菩萨、净藏菩萨、德藏菩萨、定藏菩萨、智藏菩萨、日藏菩萨、月藏菩萨、如来藏菩萨、莲花藏菩萨、金刚藏菩萨、解脱月菩萨、<a>普贤菩萨</a>、普音菩萨、普戒菩萨、普行菩萨、普眼菩萨、广眼菩萨、莲花眼菩萨、智慧菩萨、上慧菩萨、胜慧菩萨、莲花慧菩萨、金刚慧菩萨、日光菩萨、月光菩萨、智光菩萨、智德菩萨、贤德菩萨、华德菩萨、日观菩萨、月观菩萨、无染菩萨、妙音菩萨、大音王菩萨、师子吼菩萨、师子游戏菩萨，贤首菩萨等十六贤菩萨，慈氏菩萨等贤劫诸菩萨，观自在菩萨、妙吉祥菩萨而为上首。</p>
<p style="text-align: left">
	　　复有无量四大王众天，四大天王而为上首。复有无量三十三天，<a>帝释天</a>王而为上首。复有无量夜摩天，苏夜摩天王而为上首。复有无量睹史多天，珊睹史多天王而为上首。复有无量乐变化天，善化天王而为上首。复有无量他化自在天，自在天王而为上首。复有无量梵众等天，大梵天王而为上首。复有无量净居天，大自在天而为上首。如是天王将诸眷属，为听法故来诣佛所。</p>
<p style="text-align: left">
	　　复有无量阿素洛王，所谓具力阿素洛王、坚蕴阿素洛王、杂威阿素洛王、暴执阿素洛王而为上首，各领无量百千眷属，为听法故来诣佛所。</p>
<p style="text-align: left">
	　　复有无量大力龙王，所谓无热龙王、猛意龙王、海住龙王、工巧龙王而为上首，各领无量百千眷属，为听法故来诣佛所。</p>
<p style="text-align: left">
	　　复有无量药叉大神、人非人等并诸眷属，为听法故来诣佛所。</p>
<p style="text-align: left">
	　　时，鹫峰山纵广四十踰缮那量大众充满，地及<a>虚空</a>靡有间隙。</p>
<p style="text-align: left">
	　　尔时，<a>世尊</a>处师子座，无量大众前后围绕，供养尊重、恭敬赞叹，一心合掌瞻仰尊颜。于是如来现<a>神通</a>力，从面门出种种色光，普照十方无边世界，现希有事还至佛所，右绕三匝归于面门。</p>
<p style="text-align: left">
	　　是时，东方去此佛土过十殑伽沙数世界，有佛世界名曰庄严，佛号普光如来、应、正等觉、明行<a>圆满</a>、善逝、世间解、无上丈夫、调御士、<a>天人</a>师、佛、薄伽梵。时，现在彼安隐住持，为诸菩萨摩诃萨众，宣说一乘相应正法。彼佛世界，尚不闻有二乘之名，况有精勤修其法者？彼诸菩萨皆于无上正等菩提得不退转。彼诸有情不假段食，但资解脱、静虑、等至。彼界不待日月等光，唯佛身光昼夜常照。其土无有毒刺、砾石、溪谷、山陵，地平如掌。</p>
<p style="text-align: left">
	　　彼有菩萨名曰离障，既见此光心怀犹豫，与诸菩萨摩诃萨众，前诣佛所，顶礼双足，偏覆左肩，右膝著地，合掌恭敬白言：&ldquo;世尊，何因何缘而有此瑞？&rdquo;</p>
<p style="text-align: left">
	　　时，普光佛告离障言：&ldquo;西方去此过十殑伽沙数世界，有佛世界名曰堪忍，佛号释迦牟尼，如来十号具足，现为菩萨摩诃萨众，说大般若波罗蜜多，由彼因缘故现斯瑞。&rdquo;</p>
<p style="text-align: left">
	　　离障菩萨闻已白言：&ldquo;我今请往堪忍世界，观礼供养释迦如来听受正法，惟愿听许！&rdquo;</p>
<p style="text-align: left">
	　　时，普光佛告离障言：&ldquo;今正是时，汝宜速往。&rdquo;</p>
<p style="text-align: left">
	　　离障蒙许<a>欢喜</a>踊跃，即与无量菩萨众，俱来至鹫峰山，顶<a>礼佛</a>足，右绕三匝，退坐一面。</p>
<p style="text-align: left">
	　　南方去此过十殑伽沙数世界，有佛世界名清净花，佛号日光，十号具足，彼有菩萨名曰日藏。</p>
<p style="text-align: left">
	　　西方去此过十殑伽沙数世界，有佛世界名曰宝花，佛号功德光明，十号具足，彼有菩萨名功德藏。</p>
<p style="text-align: left">
	　　北方去此过十殑伽沙数世界，有佛世界名曰清净，佛号自在王，彼有菩萨名曰广闻。</p>
<p style="text-align: left">
	　　东南方去此过十殑伽沙数世界，有佛世界名曰火焰，佛号<a>甘露</a>王，十号具足，彼有菩萨名不退转。</p>
<p style="text-align: left">
	　　西南方去此过十殑伽沙数世界，有佛世界名清净功德，佛号智炬，十号具足，彼有菩萨名曰大慧。</p>
<p style="text-align: left">
	　　西北方去此过十殑伽沙数世界，有佛世界名曰悦意，佛号妙音王，十号具足，彼有菩萨名功德聚。</p>
<p style="text-align: left">
	　　东北方去此过十殑伽沙数世界，有佛世界名慧庄严，佛号智上，十号具足，彼有菩萨名曰常喜。</p>
<p style="text-align: left">
	　　上方去此过十殑伽沙数世界，有佛世界名曰不动，佛号金刚相，十号具足，彼有菩萨名曰宝幢。</p>
<p style="text-align: left">
	　　下方去此过十殑伽沙数世界，有佛世界名月光明，佛号金刚宝庄严王，十号具足，彼有菩萨名曰宝信。</p>
<p style="text-align: left">
	　　&mdash;&mdash;如是一切皆如东方。</p>
<p style="text-align: left">
	　　第六分通达品第二</p>
<p style="text-align: left">
	　　时，有天王名曰最胜，从座而起，顶礼佛足，偏覆左肩，右膝著地，合掌恭敬白言：&ldquo;世尊，我有少疑今欲问佛，若蒙开许乃敢陈请。&rdquo;</p>
<p style="text-align: left">
	　　于是佛告最胜天言：&ldquo;天王，如来、应、正等觉随所疑问当为决之。&rdquo;</p>
<p style="text-align: left">
	　　时，最胜天既蒙佛许踊跃欢喜，便白佛言：&ldquo;世尊，云何诸菩萨摩诃萨修学一法，能通达一切法？&rdquo;</p>
<p style="text-align: left">
	　　佛告最胜：&ldquo;善哉！善哉！能问如来如是深义。谛听！谛听！善思念之，如汝所疑当为开释。&rdquo;</p>
<p style="text-align: left">
	　　最胜天曰：&ldquo;唯然！愿闻！&rdquo;</p>
<p style="text-align: left">
	　　尔时，世尊告最胜曰：&ldquo;天王当知，诸菩萨摩诃萨修学一法，能通达一切法者，所谓般若波罗蜜多。若菩萨摩诃萨修学般若波罗蜜多，则能通达布施、净戒、安忍、精进、静虑、般若、方便善巧、妙愿、力、智波罗蜜多。</p>
<p style="text-align: left">
	　　&ldquo;天王，云何诸菩萨摩诃萨修学般若波罗蜜多，能通达布施波罗蜜多？天王当知，若菩萨摩诃萨修学般若波罗蜜多，则能行妙法施波罗蜜多。谓以净心无所希愿，为他<a>说法</a>不求名利但为灭苦，不见我能为彼说法，不见彼听，无二、无别、自性离故。</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行<a>无畏</a>施波罗蜜多。谓观有情犹如父母、兄弟、亲戚，令一切众咸亲附我。何以故？无始时来<a>流转</a>六趣皆为亲戚，若诸有情在怖畏难，尚以身命而救拨之，况应于彼而加恼害？不见我能施彼无畏，不见彼受，无二、无别、自性离故。</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行资生施波罗蜜多。谓随有情所须资具种种布施，令其受行十善业道，不见我能施彼资具，不见彼受，无二、无别、自性离故。</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行亡报施波罗蜜多。谓行施时不望果报，菩萨法尔自应布施，不见我能行亡报施，不见施报，无二、无别、自性离故。</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行大悲施波罗蜜多。谓见有情贫穷老病无救济者，起大悲心而发誓愿：&lsquo;我得无上正等觉时，为诸有情作归依处，为有情故，以少善根回向菩提，亦不分别我能救济、受救济者，无二、无别、自性离故。&rsquo;</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行恭敬施波罗蜜多。谓随有情所须之物，寻自敬奉不令疲倦，不见我能行恭敬施，不见彼受，无二、无别、自性离故。</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行尊重施波罗蜜多。谓于有情起师僧想或父母想尊重心施，若无财物惠以善言，不见我能行尊重施，不见彼受，无二、无别、自性离故。</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行供养施波罗蜜多。谓见制多、若僧住处，则应扫洒，以诸花香及灯明等而为供养，若见尊像正法毁缺，即应精勤修治供养，若见僧众，应以饮食、卧具、医药而供养之，不见我能行供养施，不见彼受，无二、无别、自性离故。</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行无依施波罗蜜多。谓行施时不作是念：&lsquo;愿以此施得生天、人，作天、人王富贵受乐。&rsquo;乃至无上正等菩提亦不取求，无所得故。</p>
<p style="text-align: left">
	　　&ldquo;天王，是名诸菩萨摩诃萨修学般若波罗蜜多、能通达布施波罗蜜多。</p>
<p style="text-align: left">
	　　&ldquo;天王，云何诸菩萨摩诃萨修学般若波罗蜜多，能通达净戒波罗蜜多？天王当知，若菩萨摩诃萨修学般若波罗蜜多，则能行净戒波罗蜜多。谓诸菩萨作是思惟：&lsquo;佛于净教毗奈耶中，说别解脱相应戒经，菩萨应学，不见戒相及能受持，不著戒见亦不著我，无二、无别、自性离故。&rsquo;</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行净戒波罗蜜多。谓诸菩萨作是思惟：&lsquo;诸佛无上正等菩提，非唯受持净戒便得，要应遍学菩萨戒行，戒性清凉寂静不起，无二、无别、自性离故。&rsquo;</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行净戒波罗蜜多。谓诸菩萨作是思惟：&lsquo;云何持戒能断烦恼？烦恼三种谓贪、瞋、痴，此又各三即上、中、下。断此烦恼应知对治：贪增上者，修不净观，具足观身三十六物；瞋增上者，修慈<a>悲观</a>；痴增上者，修缘起观。不见能观及所观法，无二、无别、自性离故。&rsquo;</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行净戒波罗蜜多。谓诸菩萨作是思惟：&lsquo;云何菩萨应正远离不正思惟？谓诸菩萨不起是心：&ldquo;我行寂静，行离，行空，诸余<a>沙门</a>、<a>婆罗门</a>等皆处喧杂不乐空行。&rdquo;见无二别知自性离，即能远离不正思惟。&rsquo;</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行净戒波罗蜜多。谓诸菩萨虽知诸法离而深畏众罪，如佛所说应持净戒，修诸福业乃至般若波罗蜜多，于少罪中应怀大惧不与同止，&lsquo;以世尊说：譬如毒药多少俱害。&rsquo;</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行净戒波罗蜜多。谓诸菩萨常生怖畏信行相应，设空闲处独守无侣，有沙门等赍持金、银及吠琉璃、真珠等宝以寄菩萨，于中不起贪著取心，作是思惟：&lsquo;世尊常说：宁当自割身肉啖之，而于他财不与弗取。&rsquo;</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行净戒波罗蜜多。谓诸菩萨持戒坚固，若诸恶魔及魔眷属，以妙色形逼试菩萨，菩萨于彼心不动摇，作是思惟：&lsquo;世尊常说：色等诸法如梦、幻、化，无二、无别、自性离故。&rsquo;</p>
<p style="text-align: left">
	　　&ldquo;若菩萨摩诃萨修学般若波罗蜜多，则能行净戒波罗蜜多。谓诸菩萨虽勤持戒，而不希求人天王位，身离三过，语无四失，意免三愆，如是持戒，不见我持，不见戒相，无二、无别，自性离故。</p>
<p style="text-align: left">
	　　&ldquo;天王，是名诸菩萨摩诃萨修学般若波罗蜜多，能通达净戒波罗蜜多。</p>
<p style="text-align: left">
	　　&ldquo;天王，云何诸菩萨摩诃萨修学般若波罗蜜多，能通达安忍波罗蜜多？天王当知，若菩萨摩诃萨修学般若波罗蜜多，则能行安忍波罗蜜多。谓诸菩萨常学内忍，忧悲苦恼皆悉不随。亦学外忍，若他打骂、欺夺、凌辱终不生瞋。亦<a>学法</a>忍，如世尊说甚深实性无法、<a>无我</a>、无生、寂静，即是<a>涅槃</a>，闻如是说心不惊怖，作是思惟：&lsquo;不学是法，云何能得所求无上正等菩提，能尽未来利益安乐诸有情类？&rsquo;审谛思惟贪、瞋、痴毒，如是一一于何处起？何因缘生？何因缘灭？如实观察都不见有能生、所生、能灭、所灭，如是忍心相续不断，昼夜诸位常无间隙，于所忍境无拣择心，谓于国王、父母、师长我应修忍，余可加恶。菩萨行忍不为报恩、名利、仁义、怖畏、惭耻，菩萨法尔应行忍故，若他加害、挝打、骂辱、侵夺、欺凌，心不倾动。菩萨若处王臣等位，有贫贱人毁骂、耻辱，终不卒暴辄示威刑，谓&lsquo;我居尊法应诃罚&rsquo;，但作是念：&lsquo;我于往昔佛世尊所发弘誓愿：一切有情我皆济拨，令得无上正等菩提，今若起瞋便违本愿。&rsquo;譬如良医发如是誓：&lsquo;世间盲翳，我悉疗之。&rsquo;若自失明，岂愈他疾？如是菩萨为除他暗，自起瞋恚安能救彼？不见我能忍及可忍，无二、无别、自性离故。</p>
<p style="text-align: left">
	　　&ldquo;天王，是名诸菩萨摩诃萨修学般若波罗蜜多，能通达安忍波罗蜜多。</p>
<p style="text-align: left">
	　　&ldquo;天王，云何诸菩萨摩诃萨修学般若波罗蜜多，能通达精进波罗蜜多？天王当知，若菩萨摩诃萨修学般若波罗蜜多，则能行精进波罗蜜多。谓诸菩萨未灭令灭，未度令度，未脱令脱，未安令安，未觉令觉，菩萨如是行精进时，有诸恶魔为作留难，谓菩萨曰：&lsquo;汝善男子，莫修此行空受勤苦。何以故？我于往昔曾修此行，未灭令灭，未度令度，未脱令脱，未安令安，未觉令觉，空受勤苦都无实利。我从昔来，多见菩萨修学此行并皆退转，汝可回心修二乘道，取二乘果而自灭度。&rsquo;菩萨闻已即便觉知，告恶魔言：&lsquo;汝复道去，我心坚固犹若金刚，非汝谬言所能退坏，汝固留难长夜自苦。&rsquo;魔闻此言便没不现。若余菩萨未得般若波罗蜜多，修前五种波罗蜜多经百千劫，菩萨如是行精进时，尚能超过，况二乘地！如是菩萨<a>修行</a>般若波罗蜜多，成就<a>佛法</a>众恶皆离，虽行精进不速不迟，而能发起<a>殊胜</a>大愿：&lsquo;使我感身与如来等，顶上肉髻、眉间白毫，佛转法轮我亦如是。&rsquo;譬如真金，众宝莹饰则为严净；菩萨精进亦复如是，离诸垢秽，谓离懒惰、<a>懈怠</a>、疲极，不自知觉、不正思惟，由此便能获胜清净福德智慧而共庄严，身不疲劳、心无厌怠，一切障道恶不善法皆使灭除，所有助道向涅槃法悉令增长，少恶不起，何况其多！假使十方殑伽沙界，满中大火如无间狱，此世界外但一有情应可度者，菩萨为彼尚从中过，况多有情！此诸菩萨不作是念：&lsquo;无上菩提不易可得，菩萨修行如救头燃，要经百千那庾多劫，如斯重担实难荷负。&rsquo;但作是思：&lsquo;过、现诸佛皆修此行证大菩提，我亦如是正应修习，宁百千劫处<a>地狱</a>中，使诸有情皆得度脱，终不弃舍速趣涅槃。&rsquo;菩萨如是行精进时，心不自高，于他不下，不见能行及所行法，无二、无别、自性离故。</p>
<p style="text-align: left">
	　　&ldquo;天王，是名诸菩萨摩诃萨修学般若波罗蜜多，能通达精进波罗蜜多。</p>
<p style="text-align: left">
	　　&ldquo;天王，云何诸菩萨摩诃萨修学般若波罗蜜多，能通达静虑波罗蜜多？天王当知，若菩萨摩诃萨修学般若波罗蜜多，则能行静虑波罗蜜多。谓诸菩萨于大乘中深种善根，生生世世多修妙行，亲近善友，不生贫贱、邪见等家，常生婆罗门、刹帝利大姓，正信三宝增长善法，因宿善根作如是念：&lsquo;有情长夜诸趣流转，苦轮不息皆由贪爱。&rsquo;菩萨念已起厌离心，知从虚妄分别而有：&lsquo;世尊经中种种方便，说欲过患如槊、如矛、如刀、如蛇、如泡、如沫，臭秽不净转变无常，云何智人贪著此法？&rsquo;即剃须发<a>出家</a><a>修道</a>，未见为见，未得为得，未证为证，闻说受持若世俗谛、若胜义谛，如实修行，<a>如法</a>观察，谓<a>正见</a>、正思惟、正语、正业、正命、正精进、<a>正念</a>、正定，远离喧杂不徇名誉，亦复不求供养恭敬，身心精进常无懈息，思惟此心多行何境？为善、为恶、为无记耶？若行恶境速便止息，若行无记亦应舍之，若行善境即勤精进，策令增长殊胜善根。</p>
<p style="text-align: left">
	　　&ldquo;为欲对治恶不善法，引三十七妙菩提分。恶不善者谓贪、瞋、痴。贪复有三，谓上、中、下。上品贪者，闻欲境名举身踊跃，深心欢喜，不观欲过，厌离不生，非理追求，无有惭愧&mdash;&mdash;无惭愧者，谓若独行，诸所经游恒思欲境，心心相续曾无暂舍，唯见妙好不知过患，父母师尊诃彼所欲，都无愧耻不觉起争，如是名为无惭愧者&mdash;&mdash;此类命终当堕恶趣；中品贪者，离欲境时欲心不起；下品贪者，但共言笑欲情便歇。瞋亦有三：上品瞋者，愤恚若发心惛目乱，或造无间，或谤正法，或复造余诸重罪业过五无间多百千倍；中品瞋者，以瞋恚故，虽造诸恶寻即生悔；下品瞋者，心无嫌恨，但口诃毁即便追悔。痴亦三品，如理应知。</p>
<p style="text-align: left">
	　　&ldquo;虽作是观，而知诸法皆如幻、梦、响、像、光影、阳焰、变化及寻香城，虚妄、不实、颠倒故，见灭外境界内心寂静，不见能行及所行法，无二、无别、自性离故。</p>
<p style="text-align: left">
	　　&ldquo;天王，是名诸菩萨摩诃萨修学般若波罗蜜多，能通达静虑波罗蜜多。</p>
<p style="text-align: left">
	　　&ldquo;天王，云何诸菩萨摩诃萨修学般若波罗蜜多，能通达般若波罗蜜多？天王当知，若菩萨摩诃萨修学般若波罗蜜多，则能行般若波罗蜜多。谓诸菩萨正智观色、受、想、行、识，不见色生，不见色集，不见色灭，受、想、行、识亦复如是。何以故？自性皆空无有真实，但有虚假施设名字，而行般若波罗蜜多化诸有情，终不为说无业无果。虽知诸法皆如幻、梦、响、像、光影、阳焰、变化及寻香城，无我、有情、命者、生者、养者、士夫、补特伽罗，而常宣说有业有果。菩萨如是修行般若波罗蜜多，恶魔眷属不能得便。何以故？是诸菩萨亲近善友，成助菩提离世间法，于诸如来甚深正法欢喜赞叹，诸天魔梵及余沙门、婆罗门等，除佛正智无能及者，不见能行及所行法，无二、无别、自性离故。</p>
<p style="text-align: left">
	　　&ldquo;天王，是名诸菩萨摩诃萨修学般若波罗蜜多，能通达般若波罗蜜多。</p>
<p style="text-align: left">
	　　&ldquo;天王，云何诸菩萨摩诃萨修学般若波罗蜜多，能通达方便善巧波罗蜜多？天王当知，若菩萨摩诃萨修学般若波罗蜜多，则能行方便善巧波罗蜜多。谓诸菩萨方便善巧，回向无上正等菩提，若见世间胜妙花果，常持供养诸佛、菩萨，日夜六时曾无暂废，以斯胜善回向菩提，见花果树亦复如是。若闻如来契经中说甚深法义，欢喜信受，爱乐诵持，转为他说，以斯妙善回向菩提。若见如来制多形像，即持种种香花供养，愿有情类离<a>破戒</a>香，得净戒香犹如诸佛；扫洒涂地，愿诸有情威仪齐整；花盖覆罩，愿诸有情皆离热恼；入僧住处，愿诸有情皆入圆寂；出僧住处，愿诸有情皆出魔境；见开僧门，便作是愿：&lsquo;以出世智为诸有情启未开门，皆令悟入。&rsquo;若见关闭，愿为有情关闭三有或四恶趣；若得安坐，愿诸有情坐菩提座；若右胁卧，愿诸有情皆证圆寂；从坐卧起，愿诸有情离诸起惑；若时洗足，愿诸有情远离尘垢；若时礼佛右绕制多，愿诸有情皆当作佛，天人恭敬不以为喜。若有外道邪见难化，便作是念：&lsquo;我为彼师，彼慢所持必不肯信，且作同学或为<a>弟子</a>。&rsquo;虽处彼众，戒行多闻胜诸外道，因以降伏尊事为师言必信受，毁其邪法说正涅槃，令入如来清净法教，精修梵行、静虑、等持，得胜神通广修妙善。见多欲者，化作女人第一端正令其爱著，倏忽之顷示现无常，色变、胮胀、烂坏、臭处，令深憎恶起厌离心，即复本形为菩萨像，因而为说甚深法要，令发无上正等觉心，修行大乘成无上果。见大乘者离善知识，虽劝精进学二乘道，而于其果不能证得，失于大乘无上法利；观彼根性为说大乘，令其回心入无上道，未发心者化令发心，若已发心劝令坚固。见持戒人犯少轻罪，不解陈悔，懈退愁忧，由此不能进修胜道；便为说法令速悔除，心离愁忧进修胜道。是诸菩萨摩诃萨众，少欲喜足专求法利，为有情说供养如来，由此便成六到<a>彼岸</a>：说法供养，是为布施波罗蜜多；行不违言，是为净戒波罗蜜多；诸天魔等不能坏故，是为安忍波罗蜜多；心心相续不觉劳倦，是为精进波罗蜜多；专心一念不缘异境，是为静虑波罗蜜多；说法供养离我、我所，是为般若波罗蜜多。不见能行及所行法，无二、无别、自性离故。</p>
<p style="text-align: left">
	　　&ldquo;天王，是名诸菩萨摩诃萨修学般若波罗蜜多，能通达方便善巧波罗蜜多。</p>
<p style="text-align: left">
	　　&ldquo;天王，云何诸菩萨摩诃萨修学般若波罗蜜多，能通达妙愿波罗蜜多？天王当知，若菩萨摩诃萨修学般若波罗蜜多，则能行妙愿波罗蜜多。谓诸菩萨诸有所愿不为世间所受快乐，亦不为己求出<a>三界</a>修二乘道证涅槃乐，但作是愿：&lsquo;一切有情皆入无余般涅槃界，我身最后乃成正觉。未发心者化令发心，若已发心令修大行，已修大行令得菩提，已得菩提劝请说法，展转乃至般涅槃后，以妙七宝起窣堵波置设利罗而兴供养，令无量众获福无边。&rsquo;复发愿言：&lsquo;诸有世界佛成正觉，悉无天魔及诸外道而为扰乱；愿由自智发无上心，不假外缘虽发而退；又当愿我常处世间，成熟有情令获利乐；愿新发意诸菩萨等，若闻如来说甚深法，如实悟入心无惊怖；愿诸有情得大智慧，皆善通达无边佛道、无边佛境、无边大悲，<a>饶益</a>无边诸有情类。&rsquo;是诸菩萨多愿自身恒处秽国不生<a>净土</a>。何以故？如有病者乃假医药，若无其疾医药无用。菩萨如是发妙愿时，不见能行及所行法，无二、无别、自性离故。</p>
<p style="text-align: left">
	　　&ldquo;天王，是名诸菩萨摩诃萨修学般若波罗蜜多，能通达妙愿波罗蜜多。</p>
<p style="text-align: left">
	　　&ldquo;天王，云何诸菩萨摩诃萨修学般若波罗蜜多，能通达力波罗蜜多？天王当知，若菩萨摩诃萨修学般若波罗蜜多，则能行力波罗蜜多。谓诸菩萨能伏天魔、摧诸外道，具足福德智慧力故，一切佛法无不修行，一切佛境无不证见。以神通力，用一毛端举赡部洲或四洲界或大千界乃至十方无量殑伽沙等世界，还置本处而无所损；或以神力，于虚空中取种种宝施有情类；能于十方无边世界，诸佛说法无不闻持。不见能行及所行法，无二、无别、自性离故。</p>
<p style="text-align: left">
	　　&ldquo;天王，是名诸菩萨摩诃萨修学般若波罗蜜多，能通达力波罗蜜多。</p>
<p style="text-align: left">
	　　&ldquo;天王，云何诸菩萨摩诃萨修学般若波罗蜜多，能通达智波罗蜜多？天王当知，若菩萨摩诃萨修学般若波罗蜜多，则能行智波罗蜜多。谓诸菩萨观察<a>五蕴</a>生非实生，灭非实灭，思惟五蕴皆毕竟空，无我、有情、命者、生者、养者、士夫、补特伽罗。愚夫颠倒虚妄执著，不如实知诸蕴非我，蕴中无我，不如实知我非诸蕴，我中无蕴，由斯诸趣<a>生死</a>轮回，如旋火轮愚夫妄执。然一切法自性本空、无生、无灭，缘合谓生，缘离谓灭，实无生灭，性非无故不可说生，性非有故不可说灭。是诸菩萨于一切境无有一法不通达者，修行此智波罗蜜多，二乘外道不能掩蔽，以智观察，从初发心乃至涅槃皆悉明了，能以一法知一切境，达一切境不离一法。所以者何？真如一故。是诸菩萨修此智时，不见能修及所修法，无二、无别、自性离故。</p>
<p style="text-align: left">
	　　&ldquo;天王，是名诸菩萨摩诃萨修学般若波罗蜜多，能通达智波罗蜜多，是名菩萨修学一法，能通达一切法。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>