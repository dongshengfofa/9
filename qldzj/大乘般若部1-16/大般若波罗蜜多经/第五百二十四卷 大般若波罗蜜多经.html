<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百二十四卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百二十四卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百二十四卷 大般若波罗蜜多经</strong></p>
<p style="text-align: left">
	　　第三分方便善巧品第二十六之二</p>
<p style="text-align: left">
	　　尔时，具寿善现白佛言：&ldquo;<a>世尊</a>，诸<a>菩萨</a>摩诃萨成就如是方便善巧，发趣无上正等觉心已经几时？&rdquo;</p>
<p style="text-align: left">
	　　佛告善现：&ldquo;是菩萨摩诃萨发趣无上正等觉心，已经无数百千俱胝那庾多劫。&rdquo;</p>
<p style="text-align: left">
	　　具寿善现复白佛言：&ldquo;诸菩萨摩诃萨成就如是方便善巧，已曾亲近供养几佛？&rdquo;</p>
<p style="text-align: left">
	　　佛告善现：&ldquo;是菩萨摩诃萨已曾亲近供养殑伽沙数诸佛。&rdquo;</p>
<p style="text-align: left">
	　　具寿善现复白佛言：&ldquo;诸菩萨摩诃萨成就如是方便善巧，已种何等微妙善根？&rdquo;</p>
<p style="text-align: left">
	　　佛告善现：&ldquo;是菩萨摩诃萨发心已来，无有布施波罗蜜多乃至般若波罗蜜多所引善根而不精勤修学<a>圆满</a>，由此因缘，成就如是方便善巧。&rdquo;</p>
<p style="text-align: left">
	　　具寿善现复白佛言：&ldquo;诸菩萨摩诃萨成就如是方便善巧，甚为希有！&rdquo;</p>
<p style="text-align: left">
	　　佛告善现：&ldquo;如是，如是，如汝所说，诸菩萨摩诃萨成就如是方便善巧，甚为希有！</p>
<p style="text-align: left">
	　　&ldquo;善现当知，如日月轮周行照烛四大洲界作诸事业，其中所有情、非情类，随彼光明势力而转各成己事；如是般若波罗蜜多，照烛余五波罗蜜多作诸事业，布施等五波罗蜜多，随顺般若波罗蜜多势力而转各成己事。</p>
<p style="text-align: left">
	　　&ldquo;善现当知，布施等五波罗蜜多，皆由般若波罗蜜多所摄受故，乃得名为波罗蜜多。如转轮王，若无七宝不名轮王，要具七宝乃名轮王；布施等五波罗蜜多亦复如是，若离般若波罗蜜多，不得名为波罗蜜多，要由般若波罗蜜多所摄受故乃得名为波罗蜜多。</p>
<p style="text-align: left">
	　　&ldquo;善现当知，如有女人端严巨富，若无强夫所摄护者，易为恶人之所凌辱，若有强夫所摄护者，不为恶人之所凌辱；布施等五波罗蜜多亦复如是，若无般若波罗蜜多力所摄护，易为天魔及彼眷属之所沮坏，若有般若波罗蜜多力所摄护，一切天魔及彼眷属不能沮坏。</p>
<p style="text-align: left">
	　　&ldquo;善现当知，如勇军将妙闲兵法，善备种种坚固铠仗，邻国怨敌所不能害；布施等五波罗蜜多亦复如是，不离般若波罗蜜多，天魔眷属、增上慢人乃至菩萨旃荼罗等皆不能坏。</p>
<p style="text-align: left">
	　　&ldquo;善现当知，如赡部洲诸小王等，随时朝侍转轮圣王，依转轮王得游胜处；布施等五波罗蜜多亦复如是，随助般若波罗蜜多，由彼势力所引导故，速趣无上正等菩提。</p>
<p style="text-align: left">
	　　&ldquo;善现当知，如赡部洲东方诸水，无不皆趣殑伽大河，随殑伽河流入大海；布施等五波罗蜜多亦复如是，皆为般若波罗蜜多所摄引故，能至无上正等菩提。</p>
<p style="text-align: left">
	　　&ldquo;善现当知，如人右手能作众事，如是般若波罗蜜多能引一切<a>殊胜</a>善法。善现当知，如人左手所作不便，如是前五波罗蜜多不能引生殊胜善法。</p>
<p style="text-align: left">
	　　&ldquo;善现当知，譬如众流随其大小，若入大海同一咸味；布施等五波罗蜜多亦复如是，要入般若波罗蜜多，乃能证得一切智智，由此得名到<a>彼岸</a>者。</p>
<p style="text-align: left">
	　　&ldquo;善现当知，如转轮王欲有所趣，四军导从轮宝居先，王及四军念欲饮食轮即为住，既饮食已，王念欲行，轮即前去，其轮去住随王意欲，至所在方不复前去；布施等五波罗蜜多亦复如是，与诸善法欲趣无上正等菩提，要因般若波罗蜜多以为前导，进止俱随不相舍离，若至佛果更不前进。</p>
<p style="text-align: left">
	　　&ldquo;善现当知，如转轮王七宝具足，欲有所至，四军七宝前后导从，尔时轮宝虽最居先，而不分别前后之相；如是前五波罗蜜多与诸善法欲趣无上正等菩提，定以般若波罗蜜多为其前导，然此般若波罗蜜多不作是念：&lsquo;我于前五波罗蜜多最为前导，彼随从我。&rsquo;布施等五波罗蜜多不作是念：&lsquo;甚深般若波罗蜜多居我等前，我随从彼。&rsquo;所以者何？如是六种波罗蜜多及一切法，自性皆钝无所能为，无有主宰虚假不实，空无所有不<a>自在</a>相。譬如阳焰、光影、水月、幻事、梦等，其中都无分别作用真实体相。&rdquo;</p>
<p style="text-align: left">
	　　具寿善现复白佛言：&ldquo;若一切法自性皆空，都无真实体相作用，诸菩萨摩诃萨云何修学布施等<a>六波罗蜜</a>多，能证无上正等菩提？&rdquo;</p>
<p style="text-align: left">
	　　佛告善现：&ldquo;诸菩萨摩诃萨于此六种波罗蜜多勤修学时，常作是念：&lsquo;<a>世间</a>有情心恒颠倒，没<a>生死</a>苦，不能自脱。我若不修巧便胜行，不能拨济彼生死苦。我当为彼诸有情类，勤修布施乃至般若波罗蜜多方便善巧，速趣无上正等菩提，拨诸有情生死大苦。&rsquo;</p>
<p style="text-align: left">
	　　&ldquo;是菩萨摩诃萨作此念已，为诸有情舍内外物，舍已复作如是思惟：&lsquo;我于此物都无所舍。所以者何？此内外物自性皆空不可舍施，非唯属我。&rsquo;是菩萨摩诃萨由此观察，<a>修行</a>布施波罗蜜多速得圆满，疾证无上正等菩提。</p>
<p style="text-align: left">
	　　&ldquo;是菩萨摩诃萨为诸有情终不犯戒。所以者何？是菩萨摩诃萨常作此念：&lsquo;我为有情求趣无上正等菩提，决定不应断众生命乃至邪见，亦定不应求妙欲境及诸天乐，亦定不应求二乘地唯自<a>解脱</a>。&rsquo;是菩萨摩诃萨由此观察，修行净戒波罗蜜多速得圆满，疾证无上正等菩提。</p>
<p style="text-align: left">
	　　&ldquo;是菩萨摩诃萨为诸有情不起忿恚，假使恒遭毁谤、凌辱、分解肢节、受诸苦恼，亦不发起一念恶心。所以者何？是菩萨摩诃萨观察一切声如谷响、色如聚沫，不应于中妄生瞋恨。是菩萨摩诃萨由此观察，修行安忍波罗蜜多速得圆满，疾证无上正等菩提。</p>
<p style="text-align: left">
	　　&ldquo;是菩萨摩诃萨为诸有情，勤求善法乃至无上正等菩提，于其中间常不<a>懈怠</a>。所以者何？是菩萨摩诃萨常作是念：&lsquo;我若懈怠，不能济拨一切有情令其远离生死大苦，亦不能得一切智智。&rsquo;是菩萨摩诃萨由此观察，修行精进波罗蜜多速得圆满，疾证无上正等菩提。</p>
<p style="text-align: left">
	　　&ldquo;是菩萨摩诃萨为诸有情，勤修胜定乃至无上正等菩提，终不发起贪、瞋、痴等散动之心。所以者何？是菩萨摩诃萨常作此念：&lsquo;我若发起贪、瞋、痴等散动之心，则不能成<a>饶益</a>他事，亦不能证所求佛果。&rsquo;是菩萨摩诃萨由此观察，修行静虑波罗蜜多速得圆满，疾证无上正等菩提。</p>
<p style="text-align: left">
	　　&ldquo;是菩萨摩诃萨为诸有情，不离般若波罗蜜多，乃至无上正等菩提，常勤修学微妙胜慧。所以者何？是菩萨摩诃萨常作此念：&lsquo;若离般若波罗蜜多，于诸有情不能成熟，亦不能证无上菩提。&rsquo;是菩萨摩诃萨由此观察，修行般若波罗蜜多速得圆满，疾证无上正等菩提。由此因缘，虽一切法自性皆空，都无真实体相作用，而诸菩萨摩诃萨众，勤修六种波罗蜜多，证得无上正等菩提。&rdquo;</p>
<p style="text-align: left">
	　　具寿善现复白佛言：&ldquo;若此六种波罗蜜多无差别性，皆是般若波罗蜜多所摄受故，云何可说般若波罗蜜多于五波罗蜜多，为最为胜、为尊为高、为妙为微妙、为上为无上？&rdquo;</p>
<p style="text-align: left">
	　　佛告善现：&ldquo;如是，如是，如汝所说，布施等六波罗蜜多无差别性，皆是般若波罗蜜多所摄受故。若无般若波罗蜜多，布施等五不得名为波罗蜜多；要依般若波罗蜜多，布施等五乃得名为波罗蜜多。</p>
<p style="text-align: left">
	　　&ldquo;善现当知，如有情类，虽有种种身色差别，若往亲近妙高山王咸同一色；如是前五波罗蜜多，虽有种种品类差别，而为般若波罗蜜多所摄受故，皆由般若波罗蜜多修成满故，皆入般若波罗蜜多，不可施设差别名姓。又前五种波罗蜜多，依止般若波罗蜜多，方能证得一切智智，乃得名为到彼岸者，是故六种波罗蜜多，皆同一味，性无差别，不可施设此是布施乃至般若波罗蜜多。所以者何？如是六种波罗蜜多，皆能证得一切智智，能到彼岸，性无差别，由是因缘，布施等六不可施设名姓有异。&rdquo;</p>
<p style="text-align: left">
	　　具寿善现复白佛言：&ldquo;波罗蜜多及一切法，若随实义，皆无此彼胜劣差别，何缘故说般若波罗蜜多于五波罗蜜多，为最为胜、为尊为高、为妙为微妙、为上为无上？&rdquo;</p>
<p style="text-align: left">
	　　佛告善现：&ldquo;如是，如是，如汝所说，若随实义，波罗蜜多及一切法，皆无此彼胜劣差别。但依世俗言说作用，说有此彼胜劣差别，施设布施乃至般若波罗蜜多，为欲度脱诸有情类世俗作用生老病死，然诸有情生老病死皆非实有但假施设。所以者何？有情无故，当知诸法亦无所有，甚深般若波罗蜜多达一切法都无所有，能拨有情世俗作用生老病死，由此故说般若波罗蜜多于五波罗蜜多，为最为胜、为尊为高、为妙为微妙、为上为无上。</p>
<p style="text-align: left">
	　　&ldquo;善现当知，如转轮王所有女宝于人中女，为最为胜、为尊为高、为妙为微妙、为上为无上；如是般若波罗蜜多于前五种波罗蜜多，为最为胜、为尊为高、为妙为微妙、为上为无上。&rdquo;</p>
<p style="text-align: left">
	　　具寿善现复白佛言：&ldquo;如来何缘但数赞说甚深般若波罗蜜多于布施等波罗蜜多，为最为胜、为尊为高、为妙为微妙、为上为无上？&rdquo;</p>
<p style="text-align: left">
	　　佛告善现：&ldquo;由此般若波罗蜜多普能摄受一切善法，和合趣入一切智智，安住不动，以无所得为方便故。&rdquo;</p>
<p style="text-align: left">
	　　具寿善现复白佛言：&ldquo;如是般若波罗蜜多于诸善法有取舍不？&rdquo;</p>
<p style="text-align: left">
	　　佛言：&ldquo;不也，如是般若波罗蜜多于一切法无取无舍。何以故？以一切法自性皆空，都无可取、不可舍故。&rdquo;</p>
<p style="text-align: left">
	　　具寿善现复白佛言：&ldquo;如是般若波罗蜜多于何等法无取无舍？&rdquo;</p>
<p style="text-align: left">
	　　佛告善现：&ldquo;如是般若波罗蜜多，于色乃至一切智智无取无舍？&rdquo;</p>
<p style="text-align: left">
	　　具寿善现复白佛言：&ldquo;如是般若波罗蜜多，云何于色广说乃至一切智智无取无舍？&rdquo;</p>
<p style="text-align: left">
	　　佛告善现：&ldquo;如是般若波罗蜜多，不思惟色广说乃至一切智智，是故于色广说乃至一切智智无取无舍。&rdquo;</p>
<p style="text-align: left">
	　　具寿善现复白佛言：&ldquo;云何般若波罗蜜多，不思惟色广说乃至一切智智？&rdquo;</p>
<p style="text-align: left">
	　　佛告善现：&ldquo;由此般若波罗蜜多于色乃至一切智智，不思惟一切相，亦不思惟一切所缘，是故于色广说乃至一切智智皆不思惟。&rdquo;</p>
<p style="text-align: left">
	　　具寿善现复白佛言：&ldquo;若菩萨摩诃萨不思惟色广说乃至一切智智，云何增长所种善根？若不增长所种善根，云何圆满波罗蜜多？若不圆满波罗蜜多，云何证得一切智智？&rdquo;</p>
<p style="text-align: left">
	　　佛告善现：&ldquo;若菩萨摩诃萨不思惟色广说乃至一切智智，是菩萨摩诃萨便能增长所种善根，所种善根得增长故便能圆满波罗蜜多，波罗蜜多得圆满故便能证得一切智智。所以者何？诸菩萨摩诃萨要于诸色广说乃至一切智智能不思惟，乃能具足修诸菩萨摩诃萨行，证得无上正等菩提。&rdquo;</p>
<p style="text-align: left">
	　　具寿善现复白佛言：&ldquo;何因缘故，诸菩萨摩诃萨要于诸色广说乃至一切智智能不思惟，方能具足修诸菩萨摩诃萨行，证得无上正等菩提？&rdquo;</p>
<p style="text-align: left">
	　　佛告善现：&ldquo;诸菩萨摩诃萨若思惟色广说乃至一切智智则有所得，有所得故便著<a>三界</a>，若著三界，不能具足修诸菩萨摩诃萨行，证得无上正等菩提。若菩萨摩诃萨不思惟色广说乃至一切智智便无所得，无所得故不著三界，以于三界不生著故，便能具足修诸菩萨摩诃萨行，证得无上正等菩提。是故，善现，若菩萨摩诃萨欲能具足修诸菩萨摩诃萨行，疾证无上正等菩提，当勤修学甚深般若波罗蜜多，不应思惟染著诸法。&rdquo;</p>
<p style="text-align: left">
	　　具寿善现复白佛言：&ldquo;若菩萨摩诃萨欲勤修学甚深般若波罗蜜多，当于何住？&rdquo;</p>
<p style="text-align: left">
	　　佛告善现：&ldquo;若菩萨摩诃萨欲勤修学甚深般若波罗蜜多，不应住色广说乃至一切智智。&rdquo;</p>
<p style="text-align: left">
	　　具寿善现复白佛言：&ldquo;何因缘故，诸菩萨摩诃萨欲勤修学甚深般若波罗蜜多，不应住色广说乃至一切智智？&rdquo;</p>
<p style="text-align: left">
	　　佛告善现：&ldquo;若菩萨摩诃萨能勤修学甚深般若波罗蜜多，于一切法无执著故，不应住色广说乃至一切智智。所以者何？是菩萨摩诃萨不见有法可于其中而起执著及可安住。如是，善现，诸菩萨摩诃萨以无执著及无安住而为方便，能勤修学甚深般若波罗蜜多。</p>
<p style="text-align: left">
	　　&ldquo;善现当知，若菩萨摩诃萨作如是念：&lsquo;若能如是无所执著、无所安住，精勤修学甚深般若波罗蜜多，是修般若波罗蜜多，是行般若波罗蜜多。我能如是无所执著、无所安住，精勤修学甚深般若波罗蜜多，是修般若波罗蜜多，是行般若波罗蜜多。&rsquo;是菩萨摩诃萨由如是念取相执著，远离般若波罗蜜多。若远离般若波罗蜜多，则远离布施波罗蜜多广说乃至一切智智。所以者何？甚深般若波罗蜜多于一切法无所执著，非深般若波罗蜜多有执著者及执著性。所以者何？甚深般若波罗蜜多都无自性可于诸法有所执著。是故，善现，诸菩萨摩诃萨行深般若波罗蜜多，于一切法及深般若波罗蜜多皆无执著。</p>
<p style="text-align: left">
	　　&ldquo;善现当知，若菩萨摩诃萨行深般若波罗蜜多时，起如是想：&lsquo;此是般若波罗蜜多，我行般若波罗蜜多，即是遍行诸法实相。&rsquo;是菩萨摩诃萨由起此想，便退般若波罗蜜多。若退般若波罗蜜多，则退布施波罗蜜多广说乃至一切智智。所以者何？甚深般若波罗蜜多是一切种白法根本，若退般若波罗蜜多，则为退失一切白法。</p>
<p style="text-align: left">
	　　&ldquo;善现当知，若菩萨摩诃萨作如是念：&lsquo;甚深般若波罗蜜多，摄受布施波罗蜜多广说乃至一切智智。&rsquo;是菩萨摩诃萨退失般若波罗蜜多，若退失般若波罗蜜多，则不能摄受布施波罗蜜多广说乃至一切智智。所以者何？非离般若波罗蜜多能遍摄受菩提分法，及能证得一切智智。</p>
<p style="text-align: left">
	　　&ldquo;善现当知，若菩萨摩诃萨作如是念：&lsquo;安住般若波罗蜜多，便于无上正等菩提定得受记。&rsquo;是菩萨摩诃萨由作是念，退失般若波罗蜜多。若退失般若波罗蜜多，便于无上正等菩提不堪受记。所以者何？非离般若波罗蜜多可于无上正等菩提有得受记。</p>
<p style="text-align: left">
	　　&ldquo;善现当知，若菩萨摩诃萨作如是念：&lsquo;安住般若波罗蜜多，则能引发布施波罗蜜多，乃至能引发大慈、大悲、大喜、大舍。&rsquo;是菩萨摩诃萨由如是念，则退失般若波罗蜜多，若退失般若波罗蜜多，则不能引发布施波罗蜜多，乃至不能引发大慈、大悲、大喜、大舍。所以者何？非离般若波罗蜜多，而能引发安住胜法。</p>
<p style="text-align: left">
	　　&ldquo;善现当知，若菩萨摩诃萨作如是念：&lsquo;佛知诸法无摄受相，自证无上正等菩提。得菩提已，为诸有情宣说开示诸法实相。&rsquo;是菩萨摩诃萨由如是念，则为退失甚深般若波罗蜜多。所以者何？如来于法无知、无觉、无说、无示。所以者何？诸法实性不可知觉、不可施设，云何得有知觉、说示一切法者？若言实有知觉说示一切法者，无有是处。&rdquo;</p>
<p style="text-align: left">
	　　尔时，具寿善现复白佛言：&ldquo;世尊，诸菩萨摩诃萨行深般若波罗蜜多，云何当得离如是等种种过失？&rdquo;</p>
<p style="text-align: left">
	　　佛告善现：&ldquo;若菩萨摩诃萨行深般若波罗蜜多，作如是念：&lsquo;一切法无所有、不可取，若法无所有、不可取，则无有能现等觉者，亦无有能宣说开示。&rsquo;若能如是行，是行深般若波罗蜜多离诸过失。若菩萨摩诃萨著无所有、不可取法，则离般若波罗蜜多。所以者何？甚深般若波罗蜜多，于一切法无所执著、无所摄受，若于诸法有所执著、有所摄受，则离般若波罗蜜多。&rdquo;</p>
<p style="text-align: left">
	　　具寿善现复白佛言：&ldquo;般若波罗蜜多于般若波罗蜜多为远离、为不远离？乃至布施波罗蜜多于布施波罗蜜多为远离、为不远离？广说乃至一切智智于一切智智为远离、为不远离？世尊，若般若波罗蜜多于般若波罗蜜多设远离、设不远离，云何菩萨摩诃萨能无执著引发般若波罗蜜多？如是乃至若布施波罗蜜多于布施波罗蜜多设远离、设不远离，云何菩萨摩诃萨能无执著引发布施波罗蜜多？广说乃至若一切智智于一切智智设远离、设不远离，云何菩萨摩诃萨能无执著引发一切智智？&rdquo;</p>
<p style="text-align: left">
	　　佛告善现：&ldquo;般若波罗蜜多于般若波罗蜜多非远离、非不远离，是故菩萨摩诃萨能无执著引发般若波罗蜜多；如是乃至布施波罗蜜多于布施波罗蜜多非远离、非不远离，是故菩萨摩诃萨能无执著引发布施波罗蜜多；广说乃至一切智智于一切智智非远离、非不远离，是故菩萨摩诃萨能无执著引发一切智智。所以者何？非即自性，非离自性，而能引发安住自性。</p>
<p style="text-align: left">
	　　&ldquo;复次，善现，诸菩萨摩诃萨行深般若波罗蜜多，不执著色，谓此是色、此色属彼，广说乃至亦不执著一切智智，谓此是一切智智、此一切智智属彼。是菩萨摩诃萨于如是一切法无执著故，便能引发般若波罗蜜多，乃至能引发一切智智。所以者何？若菩萨摩诃萨行深般若波罗蜜多，于诸法中有所执著，谓此是法、此法属彼，则不能随意引发安住殊胜功德。</p>
<p style="text-align: left">
	　　&ldquo;复次，善现，诸菩萨摩诃萨行深般若波罗蜜多，不观色若常若无常、若乐若苦、若我若<a>无我</a>、若净若不净、若空若不空、若远离若不远离，乃至不观一切智智若常若无常、若乐若苦、若我若无我、若净若不净、若空若不空、若远离若不远离。是菩萨摩诃萨于如是一切法不观察，便引发般若波罗蜜多，乃至能引发一切智智。所以者何？若菩萨摩诃萨行深般若波罗蜜多，于诸法中有所观察若常若无常、若乐若苦、若我若无我、若净若不净、若空若不空、若远离若不远离，则不能随意引发安住殊胜功德。</p>
<p style="text-align: left">
	　　&ldquo;复次，善现，若菩萨摩诃萨行深般若波罗蜜多，则为修行布施波罗蜜多，广说乃至亦为修行一切智智。</p>
<p style="text-align: left">
	　　&ldquo;复次，善现，甚深般若波罗蜜多随所行处，一切所有波罗蜜多及余一切菩提分法皆悉随行；甚深般若波罗蜜多随所至处，一切所有波罗蜜多及余一切菩提分法皆悉随至。如转轮王随所行处，四部勇军皆悉随行，如转轮王随所至处，四部勇军皆悉随至；甚深般若波罗蜜多亦复如是，随有所行及有所至，布施等五波罗蜜多及余一切菩提分法皆悉随逐，究竟至于一切智智。如善御者驾驷马车，令避险路行于正道，随本意欲能往所至；甚深般若波罗蜜多亦复如是，善御一切波罗蜜多及余所有菩提分法，令避生死<a>涅槃</a>险路，行于自利利他正道，至本所求一切智智。&rdquo;</p>
<p style="text-align: left">
	　　尔时，善现便白佛言：&ldquo;诸菩萨摩诃萨云何为道？云何非道？&rdquo;</p>
<p style="text-align: left">
	　　佛告善现：&ldquo;若声闻道、若独觉道、若异生道，非诸菩萨摩诃萨道，依此不能往一切智智故；甚深般若波罗蜜多所引一切菩提分法，是诸菩萨摩诃萨道，依此定能往一切智智故。&rdquo;</p>
<p style="text-align: left">
	　　具寿善现复白佛言：&ldquo;甚深般若波罗蜜多出现世间能为大事，所谓示现一切菩萨摩诃萨众道、非道相，令诸菩萨摩诃萨众知道、非道，疾能证得一切智智。&rdquo;</p>
<p style="text-align: left">
	　　佛告善现：&ldquo;如是，如是，如汝所说，甚深般若波罗蜜多出现世间能为大事，所谓示现一切菩萨摩诃萨众道、非道相，令诸菩萨摩诃萨众知道、非道，疾能证得一切智智。</p>
<p style="text-align: left">
	　　&ldquo;复次，善现，甚深般若波罗蜜多出现世间能为大事，所谓度脱无量无数无边有情，令获殊胜利益安乐。善现当知，甚深般若波罗蜜多虽作无边利乐他事，而于此事无所取著。善现当知，甚深般若波罗蜜多虽能示现所作事业，而不取色、受、想、行、识，乃至不取一切智智，亦复不取声闻、独觉所作事业。善现当知，甚深般若波罗蜜多，虽能引导一切菩萨摩诃萨众令趣无上正等菩提，远离声闻、独觉等地，而于诸法无生无灭，以法住性为定量故。&rdquo;</p>
<p style="text-align: left">
	　　尔时，善现复白佛言：&ldquo;甚深般若波罗蜜多若于诸法无生无灭，云何菩萨摩诃萨行深般若波罗蜜多时，为诸有情应行布施，应持净戒，应起安忍，应勤精进，应入静虑，应修般若？&rdquo;</p>
<p style="text-align: left">
	　　佛告善现：&ldquo;诸菩萨摩诃萨行深般若波罗蜜多时，缘一切智智，为诸有情应行布施，应持净戒，应起安忍，应勤精进，应入静虑，应修般若。是菩萨摩诃萨持此善根，与诸有情平等共有回向无上正等菩提。是菩萨摩诃萨持此善根，回向无上正等觉故，则修六种波罗蜜多速得圆满，亦修菩萨慈、悲、喜、舍速得圆满，由斯疾得一切智智，乃至安坐妙菩提座，常不远离如是六种波罗蜜多。若菩萨摩诃萨常不远离如是六种波罗蜜多，则不远离一切智智。是故，善现，若菩萨摩诃萨欲疾证得一切智智，当勤精进修学六种波罗蜜多，常勤精进修行六种波罗蜜多。若菩萨摩诃萨常勤精进修学、修行如是六种波罗蜜多，一切善根疾得圆满，速证无上正等菩提。是故，善现，诸菩萨摩诃萨应与六种波罗蜜多恒共相应，无得暂舍。&rdquo;</p>
<p style="text-align: left">
	　　尔时，善现便白佛言：&ldquo;云何菩萨摩诃萨能与六种波罗蜜多常共相应，无时暂舍？&rdquo;</p>
<p style="text-align: left">
	　　佛告善现：&ldquo;若菩萨摩诃萨如实观色非相应非不相应，如实观受、想、行、识非相应非不相应，广说乃至如实观一切智智非相应非不相应，是菩萨摩诃萨能与六种波罗蜜多，常共相应，无时暂舍。</p>
<p style="text-align: left">
	　　&ldquo;复次，善现，若菩萨摩诃萨常作是念：&lsquo;我不应住色，亦不应住非色，广说乃至我不应住一切智智，亦不应住非一切智智。何以故？色非能住、非所住，广说乃至一切智智亦非能住、非所住故。&rsquo;是菩萨摩诃萨能与六种波罗蜜多，常共相应，无时暂舍。</p>
<p style="text-align: left">
	　　&ldquo;善现当知，若菩萨摩诃萨能以如是无住方便，修行六种波罗蜜多，是菩萨摩诃萨疾证无上正等菩提。</p>
<p style="text-align: left">
	　　&ldquo;善现当知，如人欲食啖没罗果、半娜娑果，先取其子种植良田，随时溉灌守视营理，渐次生长芽茎枝叶，时节和合便有花果，果成熟已取而食之。如是，善现，诸菩萨摩诃萨欲得无上正等菩提，先学六种波罗蜜多，复于有情或以布施，或以爱语，或以利行，或以同事而摄受之；既摄受已，教令安住布施、净戒、安忍、精进、静虑、般若波罗蜜多，及令安住四念住等菩提分法；既安住已，解脱一切生死大苦，证得<a>常住</a>永寂安乐。菩萨如是当得无上正等菩提，能尽未来饶益一切。</p>
<p style="text-align: left">
	　　&ldquo;是故，善现，若菩萨摩诃萨欲于诸法不假他缘而自开悟，欲能成熟一切有情，欲能严净所求佛土，欲疾安坐妙菩提座，欲能降伏诸恶魔军，欲疾证得一切智智，欲转法轮度有情众，应学六种波罗蜜多，以四摄事方便摄受诸有情类，令其解脱生死众苦。菩萨如是勤修学时，应于般若波罗蜜多常勤修学。&rdquo;</p>
<p style="text-align: left">
	　　具寿善现复白佛言：&ldquo;佛说菩萨应于般若波罗蜜多勤修学耶？&rdquo;</p>
<p style="text-align: left">
	　　佛言：&ldquo;善现，如是，如是，我说菩萨应于般若波罗蜜多常勤修学。</p>
<p style="text-align: left">
	　　&ldquo;善现当知，若菩萨摩诃萨欲于诸法得大自在，当学般若波罗蜜多。所以者何？甚深般若波罗蜜多具大威力，能令菩萨摩诃萨众于一切法得大自在。善现当知，甚深般若波罗蜜多是诸善法所趣向门，譬如大海是一切水所趣向门。是故，善现，若声闻乘善男子等，若独觉乘善男子等，若无上乘善男子等，皆应于此甚深般若波罗蜜多常勤修学。</p>
<p style="text-align: left">
	　　&ldquo;善现当知，诸菩萨摩诃萨于深般若波罗蜜多勤修学时，应于布施乃至般若波罗蜜多亦常修学，乃至应于一切智智亦常修学。</p>
<p style="text-align: left">
	　　&ldquo;善现当知，如善射人，甲胄坚固，执好弓箭，不惧怨敌；诸菩萨摩诃萨亦复如是，摄受般若波罗蜜多广说乃至一切智智方便善巧，一切魔军、外道、他论皆不能伏。是故，善现，若菩萨摩诃萨欲得无上正等菩提，转妙法轮度有情众，当勤修学甚深般若波罗蜜多。若菩萨摩诃萨常勤修学甚深般若波罗蜜多，便为过去、未来、现在诸佛世尊常共护念。&rdquo;</p>
<p style="text-align: left">
	　　具寿善现即白佛言：&ldquo;云何菩萨摩诃萨常勤修学甚深般若波罗蜜多，便为过去、未来、现在诸佛世尊常共护念？&rdquo;</p>
<p style="text-align: left">
	　　佛告善现：&ldquo;若菩萨摩诃萨常勤修学甚深般若波罗蜜多，即能修行布施、净戒、安忍、精进、静虑、般若波罗蜜多广说乃至一切智智故，为过去、未来、现在诸佛世尊常共护念。&rdquo;</p>
<p style="text-align: left">
	　　具寿善现复白佛言：&ldquo;是菩萨摩诃萨云何修行布施、净戒、安忍、精进、静虑、般若波罗蜜多广说乃至一切智智，便为过去、未来、现在诸佛世尊常共护念？&rdquo;</p>
<p style="text-align: left">
	　　佛告善现：&ldquo;是菩萨摩诃萨修行布施波罗蜜多广说乃至一切智智时，观布施波罗蜜多乃至一切智智皆不可得故，为过去、未来、现在诸佛世尊常共护念。</p>
<p style="text-align: left">
	　　&ldquo;复次，善现，过去、未来、现在诸佛，于是菩萨摩诃萨所虽常护念，而不以色、受、想、行、识广说乃至一切智智故兴护念，以色乃至一切智智不可得故。&rdquo;</p>
<p style="text-align: left">
	　　具寿善现复白佛言：&ldquo;诸菩萨摩诃萨虽多处学而无学处。&rdquo;</p>
<p style="text-align: left">
	　　佛告善现：&ldquo;如是，如是，诸菩萨摩诃萨虽多处学而无学处。所以者何？实无有法可令菩萨摩诃萨众于中修学。&rdquo;</p>
<p style="text-align: left">
	　　尔时，善现复白佛言：&ldquo;佛为菩萨摩诃萨众，或略或广宣说六种波罗蜜多相应之法。若菩萨摩诃萨欲得无上正等菩提，转妙法轮度有情众，于此六种波罗蜜多相应法教若略若广，皆应听闻、受持、读诵、令极通利；既通利已，如理思惟；既思惟已，审正观察；既观察已，令心、心所于所缘相皆不复转。&rdquo;</p>
<p style="text-align: left">
	　　佛告善现：&ldquo;如是，如是，如汝所说。复次，善现，诸菩萨摩诃萨于佛世尊所说六种波罗蜜多相应法教若略、若广勤修学时，应于诸法如实了知略、广之相。&rdquo;</p>
<p style="text-align: left">
	　　尔时，善现便白佛言：&ldquo;云何菩萨摩诃萨于一切法如实了知略、广之相？&rdquo;</p>
<p style="text-align: left">
	　　佛告善现：&ldquo;若菩萨摩诃萨如实了知色真如相，如实了知受、想、行、识真如相，广说乃至如实了知一切智智真如相，是菩萨摩诃萨于一切法如实了知略、广之相。&rdquo;</p>
<p style="text-align: left">
	　　具寿善现复白佛言：&ldquo;云何色真如相？云何受、想、行、识真如相？广说乃至云何一切智智真如相？诸菩萨摩诃萨如实了知而于中学，于一切法如实了知略、广之相？&rdquo;</p>
<p style="text-align: left">
	　　佛告善现：&ldquo;色真如无生无灭，亦无住异而可施设，是名色真如相；受、想、行、识真如无生无灭，亦无住异而可施设，是名受、想、行、识真如相；广说乃至一切智智真如无生无灭，亦无住异而可施设，是名一切智智真如相。诸菩萨摩诃萨如实了知当于中学，于一切法如实了知略、广之相。</p>
<p style="text-align: left">
	　　&ldquo;复次，善现，若菩萨摩诃萨如实了知色实际相，如实了知受、想、行、识实际相，广说乃至如实了知一切智智实际相，是菩萨摩诃萨于一切法如实了知略、广之相。&rdquo;</p>
<p style="text-align: left">
	　　尔时，善现便白佛言：&ldquo;云何色实际相？云何受、想、行、识实际相？广说乃至云何一切智智实际相？诸菩萨摩诃萨如实了知而于中学，于一切法如实了知略、广之相？&rdquo;</p>
<p style="text-align: left">
	　　佛告善现：&ldquo;无色际是名色实际相，无受、想、行、识际是名受、想、行、识实际相，广说乃至无一切智智际是名一切智智实际相。诸菩萨摩诃萨如实了知当于中学，于一切法如实了知略、广之相。</p>
<p style="text-align: left">
	　　&ldquo;复次，善现，若菩萨摩诃萨如实了知色法界相，如实了知受、想、行、识法界相，广说乃至如实了知一切智智法界相，是菩萨摩诃萨于一切法如实了知略、广之相。&rdquo;</p>
<p style="text-align: left">
	　　尔时，善现便白佛言：&ldquo;云何色法界相？云何受、想、行、识法界相？广说乃至云何一切智智法界相？诸菩萨摩诃萨如实了知而于中学，于一切法如实了知略、广之相？&rdquo;</p>
<p style="text-align: left">
	　　佛告善现：&ldquo;色如<a>虚空</a>，无障、无碍、无生、无灭、无断、无续而可施设，是名色法界相；受、想、行、识如虚空，无障、无碍、无生、无灭、无断、无续而可施设，是名受、想、行、识法界相；广说乃至一切智智如虚空，无障、无碍、无生、无灭、无断、无续而可施设，是名一切智智法界相。诸菩萨摩诃萨如实了知当于中学，于一切法如实了知略、广之相。&rdquo;</p>
<p style="text-align: left">
	　　尔时，善现复白佛言：&ldquo;诸菩萨摩诃萨复云何应知一切法略、广之相？&rdquo;</p>
<p style="text-align: left">
	　　佛告善现：&ldquo;若菩萨摩诃萨如实了知一切法不合不散，是菩萨摩诃萨应如是知一切法略、广之相。&rdquo;</p>
<p style="text-align: left">
	　　具寿善现便白佛言：&ldquo;何等一切法不合不散？&rdquo;</p>
<p style="text-align: left">
	　　佛告善现：&ldquo;色不合不散，受、想、行、识不合不散，广说乃至一切智智不合不散，贪欲、瞋恚、愚痴不合不散，欲界、<a>色界</a>、无色界不合不散，有为界、无为界不合不散。所以者何？如是诸法皆无自性，若无自性则无所有，若无所有则不可说有合有散。诸菩萨摩诃萨于一切法如是了知，则能了知略、广之相。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>