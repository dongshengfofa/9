<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一百二卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一百二卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一百二卷 大般若波罗蜜多经</strong></p>
<p style="text-align: left">
	　　初分摄受品第二十九之四</p>
<p style="text-align: left">
	　　&ldquo;憍尸迦，是<a>菩萨</a>摩诃萨自修无忘失法，教他修无忘失法，赞说无忘失法法，<a>欢喜</a>赞叹修无忘失法者；自修恒住舍性，教他修恒住舍性，赞说恒住舍性法，欢喜赞叹修恒住舍性者。</p>
<p style="text-align: left">
	　　&ldquo;憍尸迦，是菩萨摩诃萨自修一切陀罗尼门，教他修一切陀罗尼门，赞说一切陀罗尼门法，欢喜赞叹修一切陀罗尼门者；自修一切三摩地门，教他修一切三摩地门，赞说一切三摩地门法，欢喜赞叹修一切三摩地门者。</p>
<p style="text-align: left">
	　　&ldquo;憍尸迦，是菩萨摩诃萨自修一切智，教他修一切智，赞说一切智法，欢喜赞叹修一切智者；自<a>修道</a>相智，教他修道相智，赞说道相智法，欢喜赞叹修道相智者；自修一切相智，教他修一切相智，赞说一切相智法，欢喜赞叹修一切相智者。</p>
<p style="text-align: left">
	　　&ldquo;憍尸迦，是菩萨摩诃萨行<a>六波罗蜜</a>多时，所行布施波罗蜜多，以无所得为方便，与一切有情同共回向阿耨多罗三藐三菩提；所护净戒波罗蜜多，以无所得为方便，与一切有情同共回向阿耨多罗三藐三菩提；所修安忍波罗蜜多，以无所得为方便，与一切有情同共回向阿耨多罗三藐三菩提；所起精进波罗蜜多，以无所得为方便，与一切有情同共回向阿耨多罗三藐三菩提；所入静虑波罗蜜多，以无所得为方便，与一切有情同共回向阿耨多罗三藐三菩提；所学般若波罗蜜多，以无所得为方便，与一切有情同共回向阿耨多罗三藐三菩提。</p>
<p style="text-align: left">
	　　&ldquo;憍尸迦，是菩萨摩诃萨行六波罗蜜多时，常作是念：&lsquo;我若不行布施波罗蜜多，当生贫贱家，尚无势力，何由成熟有情、严净佛土？况当能得一切智智？我若不护净戒波罗蜜多，当生诸恶趣，尚不能得下贱人身，何由成熟有情、严净佛土？况当能得一切智智？我若不修安忍波罗蜜多，当生诸根残缺容貌丑陋，不具菩萨<a>圆满</a>色身，若得菩萨圆满色身行菩萨行，有情见者必获无上正等菩提，若不得此圆满色身，则不能成熟一切有情、严净佛土，况当能得一切智智？我若<a>懈怠</a>不起精进波罗蜜多，尚不能获菩萨胜道，何由成熟一切有情、严净佛土？况当能得一切智智？我若心乱不入静虑波罗蜜多，尚不能起菩萨胜定，何由成熟有情、严净佛土？况当能得一切智智？我若无智不学般若波罗蜜多，尚不能得诸巧便慧超二乘地，何由成熟有情、严净佛土？况当能得一切智智？&rsquo;</p>
<p style="text-align: left">
	　　&ldquo;憍尸迦，是菩萨摩诃萨学六波罗蜜多，常作是念：&lsquo;我不应随悭贪势力，若随彼力则我布施波罗蜜多不得圆满，若我布施波罗蜜多不圆满者，终不能成一切智智；我不应随<a>破戒</a>势力，若随彼力则我净戒波罗蜜多不得圆满，若我净戒波罗蜜多不圆满者，终不能成一切智智；我不应随忿恚势力，若随彼力则我安忍波罗蜜多不得圆满，若我安忍波罗蜜多不圆满者，终不能成一切智智；我不应随懈怠势力，若随彼力则我精进波罗蜜多不得圆满，若我精进波罗蜜多不圆满者，终不能成一切智智；我不应随心乱势力，若随彼力则我静虑波罗蜜多不得圆满，若我静虑波罗蜜多不圆满者，终不能成一切智智；我不应随无智势力，若随彼力则我般若波罗蜜多不得圆满，若我般若波罗蜜多不圆满者，终不能成一切智智。&rsquo;憍尸迦，是菩萨摩诃萨不离一切智智心，以无所得为方便，于此般若波罗蜜多，受持、读诵、精勤修学、如理思惟、书写、解说、广令流布，获得如是现法、后法功德胜利。&rdquo;</p>
<p style="text-align: left">
	　　尔时，天帝释白佛言：&ldquo;<a>世尊</a>，如是般若波罗蜜多甚为希有，调伏菩萨令不高心，而能回向一切智智。&rdquo;</p>
<p style="text-align: left">
	　　佛言：&ldquo;憍尸迦，云何般若波罗蜜多调伏菩萨令不高心，而能回向一切智智？&rdquo;</p>
<p style="text-align: left">
	　　天帝释言：&ldquo;世尊，菩萨摩诃萨行<a>世间</a>布施波罗蜜多时，若于佛所而行布施，便作是念：&lsquo;我能施佛。&rsquo;若于菩萨、独觉、声闻、孤穷、老病道行、乞者而行布施，便作是念：&lsquo;我能施菩萨、独觉、声闻、孤穷、老病道行、乞者。&rsquo;是菩萨摩诃萨无方便善巧行布施故，遂起高心不能回向一切智智。菩萨摩诃萨行世间净戒波罗蜜多时，便作是念：&lsquo;我能行净戒波罗蜜多，我能满净戒波罗蜜多。&rsquo;是菩萨摩诃萨无方便善巧行净戒故，遂起高心不能回向一切智智。菩萨摩诃萨行世间安忍波罗蜜多时，便作是念：&lsquo;我能行安忍波罗蜜多，我能满安忍波罗蜜多。&rsquo;是菩萨摩诃萨无方便善巧行安忍故，遂起高心不能回向一切智智。菩萨摩诃萨行世间精进波罗蜜多时，便作是念：&lsquo;我能行精进波罗蜜多，我能满精进波罗蜜多。&rsquo;是菩萨摩诃萨无方便善巧行精进故，遂起高心不能回向一切智智。菩萨摩诃萨行世间静虑波罗蜜多时，便作是念：&lsquo;我能行静虑波罗蜜多，我能满静虑波罗蜜多。&rsquo;是菩萨摩诃萨无方便善巧行静虑故，遂起高心不能回向一切智智。菩萨摩诃萨行世间般若波罗蜜多时，便作是念：&lsquo;我能行般若波罗蜜多，我能满般若波罗蜜多。&rsquo;是菩萨摩诃萨无方便善巧行般若故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨住内空时，若作是念：&lsquo;我能住内空。&rsquo;是菩萨摩诃萨我、我所执之所扰乱住内空故，遂起高心不能回向一切智智。菩萨摩诃萨住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空时，若作是念：&lsquo;我能住外空乃至无性自性空。&rsquo;是菩萨摩诃萨我、我所执之所扰乱住外空乃至无性自性空故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨住真如时，若作是念：&lsquo;我能住真如。&rsquo;是菩萨摩诃萨我、我所执之所扰乱住真如故，遂起高心不能回向一切智智。菩萨摩诃萨住法界、法性、不虚妄性、不变异性、平等性、离生性、法定、法住、实际、<a>虚空</a>界、不思议界时，若作是念：&lsquo;我能住法界乃至不思议界。&rsquo;是菩萨摩诃萨我、我所执之所扰乱住法界乃至不思议界故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨住苦圣谛时，若作是念：&lsquo;我能住苦圣谛。&rsquo;是菩萨摩诃萨我、我所执之所扰乱住苦圣谛故，遂起高心不能回向一切智智。菩萨摩诃萨住集、灭、道圣谛时，若作是念：&lsquo;我能住集、灭、道圣谛。&rsquo;是菩萨摩诃萨我、我所执之所扰乱住集、灭、道圣谛故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨修四静虑时，若作是念：&lsquo;我能修四静虑。&rsquo;是菩萨摩诃萨我、我所执之所扰乱修四静虑故，遂起高心不能回向一切智智。菩萨摩诃萨修四无量、四无色定时，若作是念：&lsquo;我能修四无量、四无色定。&rsquo;是菩萨摩诃萨我、我所执之所扰乱修四无量、四无色定故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨修八<a>解脱</a>时，若作是念：&lsquo;我能修八解脱。&rsquo;是菩萨摩诃萨我、我所执之所扰乱修八解脱故，遂起高心不能回向一切智智。菩萨摩诃萨修八胜处、九次第定、十遍处时，若作是念：&lsquo;我能修八胜处、九次第定、十遍处。&rsquo;是菩萨摩诃萨我、我所执之所扰乱修八胜处、九次第定、十遍处故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨修四念住时，若作是念：&lsquo;我能修四念住。&rsquo;是菩萨摩诃萨我、我所执之所扰乱修四念住故，遂起高心不能回向一切智智。菩萨摩诃萨修四正断、四神足、五根、五力、七等觉支、八圣道支时，若作是念：&lsquo;我能修四正断、四神足、五根、五力、七等觉支、八圣道支。&rsquo;是菩萨摩诃萨我、我所执之所扰乱修四正断、四神足、五根、五力、七等觉支、八圣道支故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨修空解脱门时，若作是念：&lsquo;我能修空解脱门。&rsquo;是菩萨摩诃萨我、我所执之所扰乱修空解脱门故，遂起高心不能回向一切智智。菩萨摩诃萨修无相、无愿解脱门时，若作是念：&lsquo;我能修无相、无愿解脱门。&rsquo;是菩萨摩诃萨我、我所执之所扰乱修无相、无愿解脱门故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨修五眼时，若作是念：&lsquo;我能修五眼。&rsquo;是菩萨摩诃萨我、我所执之所扰乱修五眼故，遂起高心不能回向一切智智。菩萨摩诃萨修六<a>神通</a>时，若作是念：&lsquo;我能修六神通。&rsquo;是菩萨摩诃萨我、我所执之所扰乱修六神通故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨修佛十力时，若作是念：&lsquo;我能修佛十力。&rsquo;是菩萨摩诃萨我、我所执之所扰乱修佛十力故，遂起高心不能回向一切智智。菩萨摩诃萨修四无所畏、四无碍解、大慈、大悲、大喜、大舍、十八佛不共法时，若作是念：&lsquo;我能修四无所畏、四无碍解、大慈、大悲、大喜、大舍、十八佛不共法。&rsquo;是菩萨摩诃萨我、我所执之所扰乱修四无所畏、四无碍解、大慈、大悲、大喜、大舍、十八佛不共法故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨修无忘失法时，若作是念：&lsquo;我能修无忘失法。&rsquo;是菩萨摩诃萨我、我所执之所扰乱修无忘失法故，遂起高心不能回向一切智智。菩萨摩诃萨修恒住舍性时，若作是念：&lsquo;我能修恒住舍性。&rsquo;是菩萨摩诃萨我、我所执之所扰乱修恒住舍性故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨修一切陀罗尼门时，若作是念：&lsquo;我能修一切陀罗尼门。&rsquo;是菩萨摩诃萨我、我所执之所扰乱修一切陀罗尼门故，遂起高心不能回向一切智智。菩萨摩诃萨修一切三摩地门时，若作是念：&lsquo;我能修一切三摩地门。&rsquo;是菩萨摩诃萨我、我所执之所扰乱修一切三摩地门故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨修一切智时，若作是念：&lsquo;我能修一切智。&rsquo;是菩萨摩诃萨我、我所执之所扰乱修一切智故，遂起高心不能回向一切智智。菩萨摩诃萨修道相智、一切相智时，若作是念：&lsquo;我能修道相智、一切相智。&rsquo;是菩萨摩诃萨我、我所执之所扰乱修道相智、一切相智故，遂起高心不能回向一切智智。</p>
<p style="text-align: left">
	　　&ldquo;世尊，菩萨摩诃萨成熟有情时，若作是念：&lsquo;我能成熟有情。&rdquo;是菩萨摩诃萨我、我所执之所扰乱成熟有情故，遂起高心不能回向一切智智。菩萨摩诃萨严净佛土时，若作是念：&lsquo;我能严净佛土。&rsquo;是菩萨摩诃萨我、我所执之所扰乱严净佛土故，遂起高心不能回向一切智智。</p>
<p style="text-align: left">
	　　&ldquo;世尊，如是菩萨摩诃萨依世间心修诸善法，无方便善巧行布施等故，我、我所执扰乱心故，虽修般若波罗蜜多而未得故，不能如实调伏高心，亦不能如实回向一切智智。</p>
<p style="text-align: left">
	　　&ldquo;世尊，若菩萨摩诃萨行出世间布施波罗蜜多时，善修般若波罗蜜多故，不得施者，不得受者，不得布施，是菩萨摩诃萨依般若波罗蜜多行布施波罗蜜多故，能调伏高心，亦能回向一切智智。若菩萨摩诃萨行出世间净戒波罗蜜多时，善修般若波罗蜜多故，不得净戒，不得具净戒者，是菩萨摩诃萨依般若波罗蜜多行净戒波罗蜜多故，能调伏高心，亦能回向一切智智。若菩萨摩诃萨行出世间安忍波罗蜜多时，善修般若波罗蜜多故，不得安忍，不得具安忍者，是菩萨摩诃萨依般若波罗蜜多行安忍波罗蜜多故，能调伏高心，亦能回向一切智智。若菩萨摩诃萨行出世间精进波罗蜜多时，善修般若波罗蜜多故，不得精进，不得具精进者，是菩萨摩诃萨依般若波罗蜜多行精进波罗蜜多故，能调伏高心，亦能回向一切智智。若菩萨摩诃萨行出世间静虑波罗蜜多时，善修般若波罗蜜多故，不得静虑，不得具静虑者，是菩萨摩诃萨依般若波罗蜜多行静虑波罗蜜多故，能调伏高心，亦能回向一切智智。若菩萨摩诃萨行出世间般若波罗蜜多时，善修般若波罗蜜多故，不得般若，不得具般若者，亦不得一切法，是菩萨摩诃萨依般若波罗蜜多行般若波罗蜜多故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨住内空时，善修般若波罗蜜多故，不得内空，不得住内空者，是菩萨摩诃萨依般若波罗蜜多住内空故，能调伏高心，亦能回向一切智智。若菩萨摩诃萨住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空时，善修般若波罗蜜多故，不得外空乃至无性自性空，不得住外空乃至无性自性空者，是菩萨摩诃萨依般若波罗蜜多住外空乃至无性自性空故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨住真如时，善修般若波罗蜜多故，不得真如，不得住真如者，是菩萨摩诃萨依般若波罗蜜多住真如故，能调伏高心，亦能回向一切智智。若菩萨摩诃萨住法界、法性、不虚妄性、不变异性、平等性、离生性、法定、法住、实际、虚空界、不思议界时，善修般若波罗蜜多故，不得法界乃至不思议界，不得住法界乃至不思议界者，是菩萨摩诃萨依般若波罗蜜多住法界乃至不思议界故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨住苦圣谛时，善修般若波罗蜜多故，不得苦圣谛，不得住苦圣谛者，是菩萨摩诃萨依般若波罗蜜多住苦圣谛故，能调伏高心，亦能回向一切智智。若菩萨摩诃萨住集、灭、道圣谛时，善修般若波罗蜜多故，不得集、灭、道圣谛，不得住集、灭、道圣谛者，是菩萨摩诃萨依般若波罗蜜多住集、灭、道圣谛故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨修四静虑时，善修般若波罗蜜多故，不得四静虑，不得修四静虑者，是菩萨摩诃萨依般若波罗蜜多修四静虑故，能调伏高心，亦能回向一切智智。若菩萨摩诃萨修四无量、四无色定时，善修般若波罗蜜多故，不得四无量、四无色定，不得修四无量、四无色定者，是菩萨摩诃萨依般若波罗蜜多修四无量、四无色定故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨修八解脱时，善修般若波罗蜜多故，不得八解脱，不得修八解脱者，是菩萨摩诃萨依般若波罗蜜多修八解脱故，能调伏高心，亦能回向一切智智。若菩萨摩诃萨修八胜处、九次第定、十遍处时，善修般若波罗蜜多故，不得八胜处、九次第定、十遍处，不得修八胜处、九次第定、十遍处者，是菩萨摩诃萨依般若波罗蜜多修八胜处、九次第定、十遍处故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨修四念住时，善修般若波罗蜜多故，不得四念住，不得修四念住者，是菩萨摩诃萨依般若波罗蜜多修四念住故，能调伏高心，亦能回向一切智智。若菩萨摩诃萨修四正断、四神足、五根、五力、七等觉支、八圣道支时，善修般若波罗蜜多故，不得四正断、四神足、五根、五力、七等觉支、八圣道支，不得修四正断、四神足、五根、五力、七等觉支、八圣道支者，是菩萨摩诃萨依般若波罗蜜多修四正断、四神足、五根、五力、七等觉支、八圣道支故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨修空解脱门时，善修般若波罗蜜多故，不得空解脱门，不得修空解脱门者，是菩萨摩诃萨依般若波罗蜜多修空解脱门故，能调伏高心，亦能回向一切智智。若菩萨摩诃萨修无相、无愿解脱门时，善修般若波罗蜜多故，不得无相、无愿解脱门，不得修无相、无愿解脱门者，是菩萨摩诃萨依般若波罗蜜多修无相、无愿解脱门故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨修五眼时，善修般若波罗蜜多故，不得五眼，不得修五眼者，是菩萨摩诃萨依般若波罗蜜多修五眼故，能调伏高心，亦能回向一切智智。若菩萨摩诃萨修六神通时，善修般若波罗蜜多故，不得六神通，不得修六神通者，是菩萨摩诃萨依般若波罗蜜多修六神通故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨修佛十力时，善修般若波罗蜜多故，不得佛十力，不得修佛十力者，是菩萨摩诃萨依般若波罗蜜多修佛十力故，能调伏高心，亦能回向一切智智。若菩萨摩诃萨修四无所畏、四无碍解、大慈、大悲、大喜、大舍、十八佛不共法时，善修般若波罗蜜多故，不得四无所畏、四无碍解、大慈、大悲、大喜、大舍、十八佛不共法，不得修四无所畏、四无碍解、大慈、大悲、大喜、大舍、十八佛不共法者，是菩萨摩诃萨依般若波罗蜜多修四无所畏、四无碍解、大慈、大悲、大喜、大舍、十八佛不共法故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨修无忘失法时，善修般若波罗蜜多故，不得无忘失法，不得修无忘失法者，是菩萨摩诃萨依般若波罗蜜多修无忘失法故，能调伏高心，亦能回向一切智智。若菩萨摩诃萨修恒住舍性时，善修般若波罗蜜多故，不得恒住舍性，不得修恒住舍性者，是菩萨摩诃萨依般若波罗蜜多修恒住舍性故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨修一切陀罗尼门时，善修般若波罗蜜多故，不得一切陀罗尼门，不得修一切陀罗尼门者，是菩萨摩诃萨依般若波罗蜜多修一切陀罗尼门故，能调伏高心，亦能回向一切智智。若菩萨摩诃萨修一切三摩地门时，善修般若波罗蜜多故，不得一切三摩地门，不得修一切三摩地门者，是菩萨摩诃萨依般若波罗蜜多修一切三摩地门故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨修一切智时，善修般若波罗蜜多故，不得一切智，不得修一切智者，是菩萨摩诃萨依般若波罗蜜多修一切智故，能调伏高心，亦能回向一切智智。若菩萨摩诃萨修道相智、一切相智时，善修般若波罗蜜多故，不得道相智、一切相智，不得修道相智、一切相智者，是菩萨摩诃萨依般若波罗蜜多修道相智、一切相智故，能调伏高心，亦能回向一切智智。</p>
<p style="text-align: left">
	　　&ldquo;世尊，若菩萨摩诃萨成熟有情时，善修般若波罗蜜多故，不得成熟有情，不得成熟有情者，是菩萨摩诃萨依般若波罗蜜多成熟有情故，能调伏高心，亦能回向一切智智。若菩萨摩诃萨严净佛土时，善修般若波罗蜜多故，不得严净佛土，不得严净佛土者，是菩萨摩诃萨依般若波罗蜜多严净佛土故，能调伏高心，亦能回向一切智智。</p>
<p style="text-align: left">
	　　&ldquo;世尊，如是菩萨摩诃萨依出世间般若波罗蜜多修善法故，能如实调伏高心，亦能如实回向一切智智，是故我说：如是般若波罗蜜多甚为希有，调伏菩萨令不高心，而能回向一切智智。&rdquo;</p>
<p style="text-align: left">
	　　尔时，佛告天帝释言：&ldquo;憍尸迦，若善男子、善女人等能于如是甚深般若波罗蜜多，至心听闻、受持、读诵、精勤修学、如理思惟、书写、解说、广令流布，是善男子、善女人等身常安隐心恒喜乐，不为一切灾横侵恼。</p>
<p style="text-align: left">
	　　&ldquo;复次，憍尸迦，若善男子、善女人等于此般若波罗蜜多，受持、读诵、亲近供养、如理思惟、书写、解说、广令流布，是善男子、善女人等若随军旅交阵战时，至心念诵如是般若波罗蜜多，不为刀杖之所伤杀，所对怨敌皆起慈心，设欲中伤自然退败，丧命军旅终无是处。何以故？憍尸迦，是善男子、善女人等不离一切智智心，以无所得为方便，长夜修习六波罗蜜多，自除贪欲刀杖，亦能除他贪欲刀杖；自除瞋恚刀杖，亦能除他瞋恚刀杖；自除愚痴刀杖，亦能除他愚痴刀杖；自除恶见刀杖，亦能除他恶见刀杖；自除缠垢刀杖，亦能除他缠垢刀杖；自除随眠刀杖，亦能除他随眠刀杖；自除恶业刀杖，亦能除他恶业刀杖。憍尸迦，由此缘故，是善男子、善女人等设入军阵，不为刀杖之所伤杀，所对怨敌皆起慈心，设欲中伤自然退败，丧命军旅终无是处。</p>
<p style="text-align: left">
	　　&ldquo;复次，憍尸迦，若善男子、善女人等不离一切智智心，以无所得为方便，常于如是甚深般若波罗蜜多，至心听闻、恭敬供养、尊重赞叹、受持、读诵、如理思惟、精勤修学、书写、解说、广令流布，是善男子、善女人等一切毒药、蛊道、鬼魅、厌祷、咒术皆不能害，水不能溺火不能烧，刀杖、恶兽、怨贼、恶神、众邪、魍魉不能伤害。何以故？憍尸迦，如是般若波罗蜜多是大神咒，如是般若波罗蜜多是大明咒，如是般若波罗蜜多是无上咒，如是般若波罗蜜多是无等等咒，如是般若波罗蜜多是一切咒王，最上最妙无能及者，具大威力能伏一切，不为一切之所降伏。是善男子、善女人等精勤修学如是咒王，不为自害，不为害他，不为俱害。所以者何？是善男子、善女人等学此般若波罗蜜多，了自他俱皆不可得。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得我，不得有情，不得命者，不得生者，不得养者，不得士夫，不得补特伽罗，不得意生，不得儒童，不得作者，不得受者，不得知者，不得见者；由于我等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得色，不得受、想、行、识；于色蕴等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得眼处，不得耳、鼻、舌、身、意处；于眼处等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得色处，不得声、香、味、触、法处；于色处等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得眼界，不得<a>色界</a>、眼识界及眼触、眼触为缘所生诸受；于眼界等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得耳界，不得声界、耳识界及耳触、耳触为缘所生诸受；于耳界等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得鼻界，不得香界、鼻识界及鼻触、鼻触为缘所生诸受；于鼻界等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得舌界，不得味界、舌识界及舌触、舌触为缘所生诸受；于舌界等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得身界，不得触界、身识界及身触、身触为缘所生诸受；于身界等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得意界，不得法界、<a>意识</a>界及意触、意触为缘所生诸受；于意界等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得地界，不得水、火、风、空、识界；于地界等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得苦圣谛，不得集、灭、道圣谛；于苦圣谛等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得无明，不得行、识、名色、六处、触、受、爱、取、有、生、老死愁叹苦忧恼；于无明等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得内空，不得外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；于内空等无所得故，不为自害，不为害他，不为俱害。</p>
<p style="text-align: left">
	　　&ldquo;憍尸迦，是善男子、善女人等，学此般若波罗蜜多大咒王时，不得真如，不得法界、法性、不虚妄性、不变异性、平等性、离生性、法定、法住、实际、虚空界、不思议界；于真如等无所得故，不为自害，不为害他，不为俱害。</p>
		

	
	

		</div></div><hr><script charset='utf-8' src='../../js/footer.js'></script></body></html>