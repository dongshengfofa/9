<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百六十一卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百六十一卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百六十一卷 大般若波罗蜜多经</strong></p>
<p style="text-align: left">
	　　第五分甚深相品第十三</p>
<p style="text-align: left">
	　　尔时，欲界十千天子，天主帝释而为上首，复有梵世二万天子，大梵天王而为上首，俱诣佛所顶礼双足，却住一面同白佛言：&ldquo;<a>世尊</a>，所说诸甚深法以何为相？&rdquo;</p>
<p style="text-align: left">
	　　尔时，佛告诸天众言：&ldquo;我所宣说诸甚深法，以空、无相、无愿、无作、无生、无灭、无所依止、无性为相。&rdquo;</p>
<p style="text-align: left">
	　　时，诸天众复白佛言：&ldquo;佛所<a>说法</a>无所依止，譬如<a>虚空</a>不可表示。如来所说甚深<a>法相</a>，<a>世间</a>天、人、阿素洛等不能安立亦不能坏。何以故？世间天、人、阿素洛等皆是相故，诸有相者于无相相，不能安立亦不能坏。如来所说甚深法相，不堕色数，亦不堕受、想、行、识数，亦复不堕人非人数，人非人等不能成坏。&rdquo;</p>
<p style="text-align: left">
	　　尔时，佛告诸天众言：&ldquo;设有人来作如是问：&lsquo;虚空谁作、谁能坏耶？&rsquo;汝谓彼人为正问不？&rdquo;</p>
<p style="text-align: left">
	　　诸天众曰：&ldquo;不也，世尊。所以者何？虚空无体、无为、无相，宁可问言有成坏者？&rdquo;</p>
<p style="text-align: left">
	　　尔时，佛告诸天众言：&ldquo;如是，如是，如汝所说。天众当知，我所宣说甚深法相亦复如是，不可安立、不可破坏，有佛、无<a>佛法</a>尔<a>常住</a>。佛于此相如实觉知，故名如来、应、正等觉。&rdquo;</p>
<p style="text-align: left">
	　　时，诸天众复白佛言：&ldquo;如来所觉如是诸相，极为甚深难见难觉。如来现觉如是相故，于一切法智无滞碍。一切如来、应、正等觉住如是相，分别开示甚深般若波罗蜜多，为诸有情集诸法相方便开示，令于般若波罗蜜多得无碍智。甚深般若波罗蜜多是诸如来常所行处，佛行是处证萨婆若，为诸有情分别开示。&rdquo;</p>
<p style="text-align: left">
	　　尔时，佛告诸天众言：&ldquo;如是，如是，如汝所说。天众当知，一切法相，如来如实觉为无相。由此因缘，我说诸佛得无碍智无能及者。&rdquo;</p>
<p style="text-align: left">
	　　尔时，世尊告善现曰：&ldquo;甚深般若波罗蜜多是诸佛母，能示世间诸法实相，是故诸佛依法而住，供养恭敬、尊重赞叹、摄受、护持所依住法，此法即是甚深般若波罗蜜多。一切如来、应、正等觉，无不依止甚深般若波罗蜜多，供养恭敬、尊重赞叹、摄受、护持。所以者何？甚深般若波罗蜜多，能生诸佛，能与诸佛作依止处，能示世间诸法实相。</p>
<p style="text-align: left">
	　　&ldquo;复次，善现，一切如来、应、正等觉是知恩者，能报恩者。若有问言：&lsquo;谁是知恩、能报恩者？&rsquo;应正答言：&lsquo;佛是知恩、能报恩者。&rsquo;何以故？一切世间知恩、报恩无过佛故。&rdquo;</p>
<p style="text-align: left">
	　　具寿善现便白佛言：&ldquo;云何如来、应、正等觉知恩、报恩？&rdquo;</p>
<p style="text-align: left">
	　　佛告善现：&ldquo;一切如来、应、正等觉乘如是乘，行如是道，来至无上正等菩提，得菩提已，于一切时供养恭敬、尊重赞叹、摄受、护持是乘是道无时暂废。此乘此道，当知即是甚深般若波罗蜜多。是名如来、应、正等觉知恩、报恩。</p>
<p style="text-align: left">
	　　&ldquo;复次，善现，一切如来、应、正等觉无不皆依甚深般若波罗蜜多，觉一切法无实作用，以能作者无所有故；一切如来、应、正等觉无不皆依甚深般若波罗蜜多，觉一切法无所成办，以诸形质不可得故。善现当知，以诸如来、应、正等觉，知依如是甚深般若波罗蜜多，觉一切法皆无作用、无所成办，于一切时供养恭敬、尊重赞叹、摄受、护持曾无间断，故名真实知恩、报恩。</p>
<p style="text-align: left">
	　　&ldquo;复次，善现，一切如来、应、正等觉无不皆依甚深般若波罗蜜多，于一切法无作、无成、无生智转，复能知此无转因缘，是故应知甚深般若波罗蜜多，能生如来、应、正等觉，亦能如实示世间相。&rdquo;</p>
<p style="text-align: left">
	　　尔时，善现便白佛言：&ldquo;如来常说一切法性无生、无起、无知、无见，如何可说甚深般若波罗蜜多，能生如来、应、正等觉，亦能如实示世间相？&rdquo;</p>
<p style="text-align: left">
	　　佛告善现：&ldquo;如是，如是，如汝所说，一切法性无生、无起、无知、无见。云何法性无生、无起、无知、无见？以一切法空无所有、无所依止、无所系属，由此因缘无生、无起、无知、无见。善现当知，甚深般若波罗蜜多虽能生佛示世间相，而无所生亦无所示。善现当知，甚深般若波罗蜜多不见色、受、想、行、识故，名示色、受、想、行、识相。&rdquo;</p>
<p style="text-align: left">
	　　具寿善现便白佛言：&ldquo;云何般若波罗蜜多不见色、受、想、行、识故，名示色、受、想、行、识相？&rdquo;</p>
<p style="text-align: left">
	　　佛告善现：&ldquo;由此般若波罗蜜多不缘诸色、受、想、行、识而起于识，名不见色、受、想、行、识，由不见故，名示色、受、想、行、识相。由如是义，甚深般若波罗蜜多能示世间诸法实相。复次，善现，甚深般若波罗蜜多能示如来、应、正等觉世间空故、离、净、寂故，说名能示世间实相，以诸世间无不皆以空、离、净、寂为实相故。&rdquo;</p>
<p style="text-align: left">
	　　尔时，善现便白佛言：&ldquo;甚深般若波罗蜜多为大事故出现世间，为不可思议事故、不可称量事故、无数量事故、无等等事故出现世间。&rdquo;</p>
<p style="text-align: left">
	　　佛告善现：&ldquo;如是，如是，如汝所说。善现，云何甚深般若波罗蜜多为大事故出现世间？谓诸如来、应、正等觉，皆以济拨一切有情无时暂舍而为大事，甚深般若波罗蜜多为此事故出现世间。</p>
<p style="text-align: left">
	　　&ldquo;善现，云何甚深般若波罗蜜多为不可思议事故、不可称量事故、无数量事故、无等等事故出现世间？谓诸如来、应、正等觉所有<a>佛性</a>、如来性、自然觉性、一切智性，皆不可思议、不可称量、无数量、无等等，甚深般若波罗蜜多，为此事故出现世间。&rdquo;</p>
<p style="text-align: left">
	　　具寿善现复白佛言：&ldquo;为但如来、应、正等觉所有佛性、如来性、自然觉性、一切智性，不可思议、不可称量、无数量、无等等；为色、受、想、行、识乃至一切法，亦不可思议、不可称量、无数量、无等等？&rdquo;</p>
<p style="text-align: left">
	　　佛告善现：&ldquo;非但如来、应、正等觉所有佛性、如来性、自然觉性、一切智性，不可思议、不可称量、无数量、无等等；色、受、想、行、识乃至一切法，亦不可思议、不可称量、无数量、无等等。所以者何？于一切法真实性中，心及心所皆不可得。</p>
<p style="text-align: left">
	　　&ldquo;善现当知，诸所有色、受、想、行、识及一切法皆不可施设故，不可思议、不可称量、无数量、无等等。何以故？如是诸法无自性故、不可得故、自性空故。复次，善现，诸所有色、受、想、行、识及一切法皆不可得故，不可思议、不可称量、无数量、无等等。何以故？如是诸法无限量故、无所有故、自性空故。复次，善现，诸所有色、受、想、行、识及一切法皆无限量故，不可思议、不可称量、无数量、无等等。&rdquo;</p>
<p style="text-align: left">
	　　具寿善现便白佛言：&ldquo;何因缘故，诸所有色、受、想、行、识及一切法皆无限量？&rdquo;</p>
<p style="text-align: left">
	　　佛告善现：&ldquo;于意云何？虚空为有心、心所法能限量不？&rdquo;</p>
<p style="text-align: left">
	　　善现对曰：&ldquo;不也，世尊。&rdquo;</p>
<p style="text-align: left">
	　　佛告善现：&ldquo;诸所有色、受、想、行、识及一切法亦复如是，自性空故，心、心所法不能限量。由此因缘，诸所有色、受、想、行、识及一切法无限量故，皆不可思议、不可称量、无数量、无等等。善现当知，以一切法皆不可思议、不可称量、无数量、无等等故，一切如来、应、正等觉所有佛法、如来法、自然觉法、一切智法亦不可思议、不可称量、无数量、无等等。</p>
<p style="text-align: left">
	　　&ldquo;善现当知，如是诸法皆不可思议，思议灭故；不可称量，称量灭故；无数量，数量灭故；无等等，等等灭故。善现当知，如是诸法皆不可思议，过思议故；不可称量，过称量故；无数量，过数量故；无等等，过等等故。善现当知，不可思议、不可称量、无数量、无等等者，但有增语都无真实。善现当知，不可思议、不可称量、无数量、无等等者，皆如虚空都无所有。由此因缘，一切如来、应、正等觉所有佛法、如来法、自然觉法、一切智法，皆不可思议、不可称量、无数量、无等等；声闻、独觉、世间天、人、阿素洛等，皆悉不能思议、称量、数量、等等此诸法故。&rdquo;</p>
<p style="text-align: left">
	　　如来说此不可思议、不可称量、无数量、无等等法时，会中有五百苾刍、二十苾刍尼，诸漏永尽心得<a>解脱</a>；复有六万邬波索迦、三万邬波斯迦，于诸法中远尘离垢生净<a>法眼</a>；复有二十<a>菩萨</a>摩诃萨得无生法忍，世尊记彼于贤劫中当得作佛度有情众。</p>
<p style="text-align: left">
	　　尔时，善现复白佛言：&ldquo;甚深般若波罗蜜多实为大事出世间不？&rdquo;</p>
<p style="text-align: left">
	　　佛告善现：&ldquo;如是，如是，甚深般若波罗蜜多实为大事出于世间。所以者何？甚深般若波罗蜜多具能成办一切智地，若声闻地、若独觉地皆在此摄。</p>
<p style="text-align: left">
	　　&ldquo;善现当知，如刹帝利灌顶大王，威德<a>自在</a>降伏一切，以诸国事付嘱大臣，端拱无为安隐受乐；如来亦尔，为大法王，威德自在降伏一切，以诸佛法、若独觉法、若声闻法，悉皆付嘱甚深般若波罗蜜多，普令成办。是故，善现，甚深般若波罗蜜多实为大事出于世间。</p>
<p style="text-align: left">
	　　&ldquo;善现当知，甚深般若波罗蜜多不为摄受执著色故乃至识故出于世间，不为摄受执著预流果故乃至一切智智故出于世间。&rdquo;</p>
<p style="text-align: left">
	　　具寿善现便白佛言：&ldquo;云何般若波罗蜜多亦不为摄受执著一切智智故出于世间？&rdquo;</p>
<p style="text-align: left">
	　　佛言：&ldquo;善现，于意云何？汝颇见有阿<a>罗汉果</a>可摄受执著不？&rdquo;</p>
<p style="text-align: left">
	　　善现对曰：&ldquo;不也，世尊。我不见有阿<a>罗汉</a>果可于其中摄受执著。&rdquo;</p>
<p style="text-align: left">
	　　佛言：&ldquo;善现，善哉！善哉！我亦不见有如来法可于其中摄受执著。是故，善现，甚深般若波罗蜜多亦不为摄受执著一切智智故出于世间。&rdquo;</p>
<p style="text-align: left">
	　　尔时，欲界梵世天子俱白佛言：&ldquo;如是般若波罗蜜多最为甚深，难见难觉极难信解。若诸有情曾于过去无量佛所，发弘誓愿、多种善根乃能信解。假使三千<a>大千世界</a>诸有情类，一切皆成随信行等，彼有情类若经一劫若一劫余修自地行，不如有人一日于此甚深般若波罗蜜多忍乐、思惟、称量、观察，所获功德胜彼无量。&rdquo;</p>
<p style="text-align: left">
	　　尔时，佛告诸天子言：&ldquo;如是，如是，如汝所说。天子当知，若善男子、善女人等闻甚深般若波罗蜜多疾得<a>涅槃</a>，胜前所说随信行等若经一劫若一劫余修自地行，况忍乐等！&rdquo;</p>
<p style="text-align: left">
	　　时，诸天子闻佛所说，<a>欢喜</a>踊跃顶礼如来，右绕三匝辞退还宫，去众未远忽然不现，随所属界各住本宫，劝进诸天修<a>殊胜</a>行。</p>
<p style="text-align: left">
	　　具寿善现便白佛言：&ldquo;若诸菩萨能于般若波罗蜜多深生信解，从何处没来生此间？&rdquo;</p>
<p style="text-align: left">
	　　佛告善现：&ldquo;若诸菩萨闻深般若波罗蜜多，能生信解不疑不闷，乐见、乐闻、忆念、思惟甚深义趣，常乐随逐能说法者，如犊随母曾无暂离，乃至未得甚深般若波罗蜜多相应义趣究竟通利能为他说，终不远离甚深般若波罗蜜多及说法师经须臾顷，是诸菩萨从人中没来生此间，依宿胜因能成是事。&rdquo;</p>
<p style="text-align: left">
	　　尔时，善现复白佛言：&ldquo;颇有菩萨成就如是殊胜功德，承事供养他方佛已，从彼处没来生此耶？&rdquo;</p>
<p style="text-align: left">
	　　佛告善现：&ldquo;有诸菩萨成就如是殊胜功德，承事供养他方佛已，从彼处没来生此间。</p>
<p style="text-align: left">
	　　&ldquo;复次，善现，有诸菩萨成就如是殊胜功德，先世已于喜足天上，承事供养慈氏菩萨，闻深般若波罗蜜多，请问其中甚深义趣，从彼处没来生此间。</p>
<p style="text-align: left">
	　　&ldquo;复次，善现，有诸菩萨先世虽闻甚深般若波罗蜜多，而于其中不能请问甚深义趣，今生人中，闻说般若波罗蜜多，疑惑、迷闷、难可开悟。所以者何？不了义者心多疑惑、迷闷、难喻。</p>
<p style="text-align: left">
	　　&ldquo;复次，善现，有诸菩萨先世虽闻甚深般若波罗蜜多，亦曾请问其中义趣，或经一日乃至五日，而不精进如说<a>修行</a>。今生人中，闻说如是甚深般若波罗蜜多，虽经少时，其心坚固无能坏者，若离般若波罗蜜多及说法师请问深义，寻便退失。所以者何？此诸菩萨虽于前世得闻般若波罗蜜多，亦能请问甚深义趣，而不精进如说修行故，于今生于深般若波罗蜜多，或时乐闻或时不乐，或时坚固或时退失，其心轻动进退非恒，如堵罗绵随风飘转。如是菩萨新学大乘，虽有<a>信心</a>而不坚净，于深般若波罗蜜多不能长时信乐随转，于二乘地或当堕一。</p>
<p style="text-align: left">
	　　第五分船等喻品第十四</p>
<p style="text-align: left">
	　　&ldquo;复次，善现，譬如商侣游泛大海，其船卒破，于中诸人若能取木器物、浮囊、板片、死尸为所依附，当知彼类终不没死，得至安隐大海<a>彼岸</a>，无损无害受诸快乐。诸菩萨众亦复如是，若于大乘有信、有忍、有乐、有欲，有精进、有胜解，有不放逸、有胜意乐，有舍、有敬、有清净心，有于无上正等菩提不舍善轭，复能摄受甚深般若波罗蜜多为所依附，当知此类终不中道退入声闻或独觉地，定证无上正等菩提。</p>
<p style="text-align: left">
	　　&ldquo;复次，善现，如有男子或诸女人，持烧熟瓶诣河取水，若池、若井、若泉、若渠，当知此瓶终不烂坏。何以故？是瓶善熟堪任盛水，极坚牢故。诸菩萨众亦复如是，若于大乘有信、有忍、有乐、有欲，有精进、有信解，有不放逸、有胜意乐，有舍、有敬、有清净心，有于无上正等菩提不舍善轭，复能摄受甚深般若波罗蜜多方便善巧，当知此类终不中道退入声闻或独觉地，定证无上正等菩提。</p>
<p style="text-align: left">
	　　&ldquo;复次，善现，如有商人具善巧智，先在海边固修船已，方牵入水知无穿穴，后持财物置上而行，当知彼船必不坏没，人物安隐达所至处。诸菩萨众亦复如是，若于大乘有信、有忍、有乐、有欲，有精进、有胜解，有不放逸、有胜意乐，有舍、有敬、有清净心，有于无上正等菩提不舍善轭，复能摄受甚深般若波罗蜜多方便善巧，当知此类终不中道退入声闻或独觉地，定证无上正等菩提。</p>
<p style="text-align: left">
	　　&ldquo;复次，善现，譬如有人年百二十，老耄衰朽复加众病，谓风、热、痰或三焦病，是老病人欲从床座起往他处而自不能。有二健人各扶一腋，徐策令起而告之言：&lsquo;莫有所难，随意欲往，今我二人终不相弃，必达所趣安隐无损。&rsquo;诸菩萨众亦复如是，若于大乘有信、有忍、有乐、有欲，有精进、有胜解，有不放逸、有胜意乐，有舍、有敬、有清净心，有于无上正等菩提不舍善轭，复能摄受甚深般若波罗蜜多方便善巧，当知此类终不中道退入声闻或独觉地，定证无上正等菩提。与上相违是名黑品。&rdquo;</p>
<p style="text-align: left">
	　　第五分如来品第十五之一</p>
<p style="text-align: left">
	　　尔时，善现便白佛言：&ldquo;新学菩萨云何应学甚深般若波罗蜜多？&rdquo;</p>
<p style="text-align: left">
	　　佛告善现：&ldquo;新学菩萨欲学般若波罗蜜多，先应亲近承事善友。若能宣说甚深般若波罗蜜多，教诫教授诸菩萨者，是名善友。谓作是言：&lsquo;来！善男子，汝应勤修布施、净戒、安忍、精进、静虑、般若波罗蜜多。汝勤修时，应无所得而为方便，回向无上正等菩提。汝回向时，勿以色、受、想、行、识故而取菩提。所以者何？一切智智性非所取。汝善男子，于诸声闻、独觉等地勿生贪著。&rsquo;若能如是教诫教授新学菩萨，令其渐入甚深般若波罗蜜多，当知是为菩萨善友。&rdquo;</p>
<p style="text-align: left">
	　　具寿善现复白佛言：&ldquo;是诸菩萨发菩提心，欲趣菩提甚为难事。&rdquo;</p>
<p style="text-align: left">
	　　佛告善现：&ldquo;如是，如是，诸菩萨众所作甚难，谓为利乐诸世间故，发趣无上正等菩提，作是誓言：&lsquo;我为济拨诸世间故，为诸世间作舍宅故，为诸世间作归依故，为诸世间作洲渚故，示诸世间究竟道故，为诸世间作导师故，为诸世间作所趣故，发勤精进趣大菩提。&rsquo;善现，云何诸菩萨众誓为济拨诸世间故，发勤精进趣大菩提？谓诸菩萨见诸世间没<a>生死</a>苦不能出离，发勤精进趣大菩提，为拨彼苦说<a>正法</a>要。善现，云何诸菩萨众为诸世间作舍宅故，发勤精进趣大菩提？谓诸菩萨欲为世间说一切法皆不和合，发勤精进趣大菩提。&rdquo;</p>
<p style="text-align: left">
	　　善现白言：&ldquo;云何菩萨欲为世间说一切法皆不和合？&rdquo;</p>
<p style="text-align: left">
	　　佛言：&ldquo;善现，诸菩萨众欲为世间宣说<a>五蕴</a>及一切法皆不和合，无缚无解、无生无灭，由此便能覆护一切犹如舍宅。</p>
<p style="text-align: left">
	　　&ldquo;善现，云何诸菩萨众为诸世间作归依故，发勤精进趣大菩提？谓诸菩萨欲令世间解脱一切生老病死愁叹忧苦，发勤精进趣大菩提，方便善巧说正法要。</p>
<p style="text-align: left">
	　　&ldquo;善现，云何诸菩萨众为诸世间作洲渚故，发勤精进趣大菩提？谓诸菩萨趣大菩提，欲为世间说五取蕴前后际断，由此断故一切法断，此一切断即是寂灭微妙涅槃，亦是如实无颠倒性。譬如小大海河池中，高地可居说为洲渚；涅槃亦尔，安隐处故。</p>
<p style="text-align: left">
	　　&ldquo;善现，云何诸菩萨众示诸世间究竟道故，发勤精进趣大菩提？谓诸菩萨趣大菩提，欲为世间说色究竟不名为色，受、想、行、识余法亦尔，究竟法性非色等故。&rdquo;</p>
<p style="text-align: left">
	　　具寿善现白言：&ldquo;世尊，若色等法究竟法性不名色等，应诸菩萨已得菩提，究竟性中无分别故。&rdquo;</p>
<p style="text-align: left">
	　　佛告善现：&ldquo;如是，如是，究竟性中都无分别，而诸菩萨甚为难事，虽能如是观一切法，而不作证亦不沉没，作是念言：&lsquo;我于此法现等觉已，为诸世间宣说开示，令知如是究竟道相。&rsquo;</p>
<p style="text-align: left">
	　　&ldquo;善现，云何诸菩萨众为诸世间作导师故，发勤精进趣大菩提？谓诸菩萨趣大菩提，欲为世间说色本性无生无灭，受、想、行、识亦复如是；欲为世间说预流果乃至无上正等菩提诸法本性无生无灭。</p>
<p style="text-align: left">
	　　&ldquo;善现，云何诸菩萨众为诸世间作所趣故，发勤精进趣大菩提？谓诸菩萨趣大菩提，欲为世间宣说开示色以虚空为所趣，受、想、行、识及一切法亦以虚空为所趣；欲为世间宣说开示色无所趣与虚空等，受、想、行、识及一切法亦无所趣与虚空等。如太虚空无来无去、无作无住、无生无灭，诸法亦尔，皆如虚空无所分别。何以故？诸色空故无来无去，受、想、行、识及一切法亦皆空故无来无去。所以者何？以一切法无不用空、无相、无愿、无造、无作、无生、无性、如梦、如幻、<a>无我</a>、无边、寂静、涅槃、无取、无舍、无来、无去、最极寂灭而为所趣，彼于是趣不可超越。&rdquo;</p>
<p style="text-align: left">
	　　尔时，善现便白佛言：&ldquo;谁能信解如是深法？&rdquo;</p>
<p style="text-align: left">
	　　佛告善现：&ldquo;若诸菩萨久修大行，已曾供养无量诸佛，于诸佛所发弘誓愿，所种善根皆已成熟，无量善友摄受护念，于此深法能生信解。&rdquo;</p>
<p style="text-align: left">
	　　具寿善现复白佛言：&ldquo;是诸菩萨以何为性？&rdquo;</p>
<p style="text-align: left">
	　　佛告善现：&ldquo;是诸菩萨调伏远离而为其性，由此性故，能知能了甚深般若波罗蜜多。&rdquo;</p>
<p style="text-align: left">
	　　具寿善现复白佛言：&ldquo;是诸菩萨能知能了甚深般若波罗蜜多，当何所趣？&rdquo;</p>
<p style="text-align: left">
	　　佛告善现：&ldquo;是诸菩萨趣一切智。&rdquo;</p>
<p style="text-align: left">
	　　具寿善现复白佛言：&ldquo;若诸菩萨证是趣已，能为无量无边有情作所归趣。&rdquo;</p>
<p style="text-align: left">
	　　佛告善现：&ldquo;如是，如是，若诸菩萨证得无上正等菩提，能为无量无边有情作所归趣。&rdquo;</p>
<p style="text-align: left">
	　　具寿善现复白佛言：&ldquo;是诸菩萨能为难事，谓著如是坚固甲胄，欲度无量无边有情令入涅槃，而有情类都不可得。&rdquo;</p>
<p style="text-align: left">
	　　佛告善现：&ldquo;如是，如是，如汝所说。</p>
<p style="text-align: left">
	　　&ldquo;复次，善现，是诸菩萨所著甲胄，不属诸色、受、想、行、识，不属声闻、独觉、菩萨、一切智智及一切法。所以者何？以一切法皆无所属。&rdquo;</p>
<p style="text-align: left">
	　　具寿善现复白佛言：&ldquo;若诸菩萨行深般若波罗蜜多，不住声闻、独觉等地。&rdquo;</p>
<p style="text-align: left">
	　　佛告善现：&ldquo;汝观何义作如是说？&rdquo;</p>
<p style="text-align: left">
	　　善现答言：&ldquo;甚深般若波罗蜜多无所住著。若修般若波罗蜜多，于一切法都无所修，亦无修者，修时、修处及由此修皆不可得。世尊，甚深般若波罗蜜多无决定法，若修虚空、修一切法、修无边际、修无摄受，是修般若波罗蜜多。&rdquo;</p>
<p style="text-align: left">
	　　佛告善现：&ldquo;如是，如是，如汝所说。</p>
<p style="text-align: left">
	　　&ldquo;复次，善现，应依如是甚深般若波罗蜜多，观察不退转菩萨摩诃萨。谓诸菩萨若不贪著甚深般若波罗蜜多，不执他语及他教敕以为真要，非但信他而有所作，闻说如是甚深般若波罗蜜多，其心不惊、不恐、不怖、不沉、不没、无疑、无悔亦不迷闷，欢喜乐闻深心信受，是诸菩萨定不退转。如是菩萨先世已闻甚深般若波罗蜜多所有义趣，故今得闻心无惊等。&rdquo;</p>
<p style="text-align: left">
	　　具寿善现复白佛言：&ldquo;若诸菩萨闻深般若波罗蜜多心无惊等，是诸菩萨云何观察甚深般若波罗蜜多？&rdquo;</p>
<p style="text-align: left">
	　　佛告善现：&ldquo;是诸菩萨应以随顺一切智心，观察般若波罗蜜多。&rdquo;</p>
<p style="text-align: left">
	　　具寿善现复白佛言：&ldquo;云何随顺一切智心，观察般若波罗蜜多？&rdquo;</p>
<p style="text-align: left">
	　　佛告善现：&ldquo;若诸菩萨随顺虚空，观察般若波罗蜜多，是为随顺一切智心，观察般若波罗蜜多。所以者何？以一切智无量无边，若无量无边即非色亦非受、想、行、识，无得、无现观、无智、无识，无生、无灭、无修、无作，无所从来亦无所去，无方、无域亦无所住，唯可说为无量无边。善现当知，虚空无量无边故一切智亦无量无边，一切智无量无边故无能证者，非色能证乃至非识能证，非布施波罗蜜多能证乃至非般若波罗蜜多能证。所以者何？色乃至识即一切智，无二无别；布施波罗蜜多乃至般若波罗蜜多即一切智，无二无别。&rdquo;</p>
<p style="text-align: left">
	　　尔时，欲界梵世天子俱诣佛所，同白佛言：&ldquo;如是般若波罗蜜多，极为甚深难见难觉。&rdquo;</p>
<p style="text-align: left">
	　　尔时，佛告诸天子言：&ldquo;如是，如是，如汝所说。我观此义初成佛时，宴坐思惟不乐说法，谓作是念：&lsquo;我法甚深，非诸世间卒能信受。&rsquo;我所证法即是般若波罗蜜多，此法甚深，非能证、非所证、无证处、无证时，由此而证亦不可得。天子当知，虚空甚深故此法甚深，我甚深故此法甚深，一切法性无来去故此法甚深。&rdquo;</p>
<p style="text-align: left">
	　　时，诸天子复白佛言：&ldquo;甚奇，世尊！佛所说法，一切世间极难信解。佛所说法无取无舍，世间有情行取舍故。&rdquo;</p>
<p style="text-align: left">
	　　尔时，佛告诸天子言：&ldquo;如是，如是，如汝所说。&rdquo;</p>
<p style="text-align: left">
	　　具寿善现便白佛言：&ldquo;佛所说法微妙甚深，于一切法皆能随顺，无所障碍与虚空等。佛所说法毕竟不生，一切生法不可得故。佛所说法都无处所，一切处所不可得故。&rdquo;</p>
<p style="text-align: left">
	　　佛言：&ldquo;善现，如是，如是。&rdquo;</p>
<p style="text-align: left">
	　　时，诸天子便白佛言：&ldquo;大德善现是真佛子，随如来生，诸有所说，一切皆与空相应故。&rdquo;</p>
<p style="text-align: left">
	　　尔时，善现语诸天子：&ldquo;汝等说我随如来生，云何善现随如来生？谓随如来真如生故，一切生法不可得故。如来真如无来、无去、本性不生，善现真如亦无来去、本性不生，故说善现随如来生。如来真如即一切法真如，一切法真如即如来真如，如来真如无真如性，亦无不真如性，善现真如亦复如是，故说善现随如来生。如来真如无变异、无分别、遍一切处，善现真如亦复如是，故说善现随如来生。如来真如常住为相而无所住，善现真如亦复如是，故说善现随如来生。如来真如无所挂碍，一切法真如亦无所挂碍，善现真如亦复如是，故说善现随如来生。如来真如与一切法真如同一真如，无二、无别、无造、无作，如来真如常真如相，无时非真如相，是故真如无二无别，善现真如亦复如是，故说善现随如来生。如来真如于一切处无忆念、无分别，一切法真如于一切处亦无忆念、无分别，善现真如亦复如是，故说善现随如来生。如来真如无别异不可得，一切法真如亦无别异不可得，善现真如亦复如是，故说善现随如来生。如来真如不离诸法真如，诸法真如不离如来真如，如来真如常真如相，无时非真如相，善现真如亦复如是，故说善现随如来生。虽说随生而无所随生，以善现真如不异佛故。如来真如非去来，今一切法真如亦非去来，今善现真如亦复如是，故说善现随如来生。如来即是如来真如，如来真如随过去真如，过去真如随如来真如，如来真如随未来真如，未来真如随如来真如，如来真如随现在真如，现在真如随如来真如，如来真如随三世真如，三世真如随如来真如，如来真如与三世真如无二无别，一切法真如、善现真如亦无二无别，故说善现随如来生。菩萨真如即佛真如，诸菩萨众由真如故，得菩提时说名如来、应、正等觉。如来证得此真如时，三千世界六种变动。我于如是诸法真如深生信解，故说善现随如来生。</p>
<p style="text-align: left">
	　　&ldquo;天子当知，然我善现不由色故乃至识故随如来生，亦不由预流果故乃至独觉菩提故随如来生，亦不由一切智故随如来生，但由真如故随如来生。天子当知，然我善现不随色、受、想、行、识生，不随预流果乃至独觉菩提生，故我善现随如来生。&rdquo;</p>
<p style="text-align: left">
	　　时，<a>舍利子</a>便白佛言：&ldquo;如是如来甚深微妙。&rdquo;</p>
<p style="text-align: left">
	　　尔时，佛告<a>舍利</a>子言：&ldquo;如是，如是，如汝所说，如是如来甚深微妙。&rdquo;</p>
<p style="text-align: left">
	　　当说如是如来相时，三千苾刍，诸漏永尽，心得解脱，成阿罗汉；五百苾刍尼，远尘离垢，生净法眼；五千<a>天人</a>，得无生法忍；六千菩萨，诸漏永尽，心得解脱。</p>
<p style="text-align: left">
	　　尔时，佛告舍利子言：&ldquo;今此众中六十菩萨，曾于过去五百佛所亲近供养，虽修布施、净戒、安忍、精进、静虑，而不摄受甚深般若波罗蜜多方便善巧，起别异想修别异行，故于今时虽闻大法，而尽诸漏心得解脱故。舍利子，诸菩萨众虽有菩萨道空、无相、无愿，而不摄受甚深般若波罗蜜多方便善巧，便证实际堕于声闻或独觉地。</p>
<p style="text-align: left">
	　　&ldquo;舍利子，譬如有鸟，其身广大百踰缮那乃至五百，翅羽未成或已衰朽。是鸟从彼三十三天，投身而下趣赡部洲，于其中道恒作是念：&lsquo;我今还上三十三天。&rsquo;于汝意云何？是鸟能还三十三天不？&rdquo;</p>
<p style="text-align: left">
	　　舍利子曰：&ldquo;不也，世尊。&rdquo;</p>
<p style="text-align: left">
	　　佛告舍利子：&ldquo;是鸟中路或作是愿：&lsquo;至赡部洲当令我身无损无苦。&rsquo;于意云何？是鸟所愿可得遂不？&rdquo;</p>
<p style="text-align: left">
	　　舍利子曰：&ldquo;不也，世尊。是鸟至此赡部洲时，其身决定有损有苦，或复近死或致命终。何以故？是鸟身大，从远而堕，翅羽未成或衰朽故。&rdquo;</p>
<p style="text-align: left">
	　　佛告舍利子：&ldquo;有菩萨乘善男子等亦复如是，虽发无上正等觉心，已经殑伽沙数大劫，勤修布施、净戒、安忍、精进、静虑，亦修空、无相、无愿解脱门，而不摄受甚深般若波罗蜜多方便善巧，便证实际堕于声闻或独觉地。舍利子，是诸菩萨虽念三世诸佛戒蕴乃至解脱知见蕴而心取相，不如实知如是五蕴真实功德，但闻空声取相执著回向菩提，便堕声闻或独觉地。何以故？舍利子，是诸菩萨远离般若波罗蜜多方便善巧，法应尔故。&rdquo;</p>
<p style="text-align: left">
	　　时，舍利子便白佛言：&ldquo;如我解佛所说义者，若诸菩萨远离般若波罗蜜多方便善巧，虽具无量福德资粮，而于菩提或得、不得。是故菩萨欲得菩提，决定不应远离般若波罗蜜多方便善巧。&rdquo;</p>
<p style="text-align: left">
	　　尔时，佛告舍利子言：&ldquo;如是，如是，如汝所说。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>