<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四百四卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四百四卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四百四卷 大般若波罗蜜多经</strong></p>
<p style="text-align: left">
	　　第二分观照品第三之三</p>
<p style="text-align: left">
	　　尔时，<a>舍利子</a>白佛言：&ldquo;<a>世尊</a>，与般若波罗蜜多相应<a>菩萨</a>摩诃萨，从何处没来生此间？从此间没当生何处？&rdquo;</p>
<p style="text-align: left">
	　　佛告<a>舍利</a>子：&ldquo;与般若波罗蜜多相应菩萨摩诃萨，有从余佛土没来生此间，有从睹史多天没来生此间，有从人中没还生此间。</p>
<p style="text-align: left">
	　　&ldquo;舍利子，若从余佛土没来生此者，是菩萨摩诃萨疾与般若波罗蜜多相应。由与般若波罗蜜多相应故，<a>转生</a>便得深妙法门速现在前，从此已后恒与般若波罗蜜多疾得相应，在所生处常值诸佛，供养恭敬、尊重赞叹，能令般若波罗蜜多渐得增长。若从睹史多天没来生此者，是菩萨摩诃萨即为一生所系，于<a>六波罗蜜</a>多常不忘失，一切陀罗尼门、三摩地门皆得<a>自在</a>。若从人中没还生此者，是菩萨摩诃萨除不退转，其根昧钝，不能疾与般若波罗蜜多相应，一切陀罗尼门、三摩地门皆未自在。</p>
<p style="text-align: left">
	　　&ldquo;舍利子，汝所问&lsquo;与般若波罗蜜多相应菩萨摩诃萨，从此间没当生何处？&rsquo;者，是菩萨摩诃萨从此没已生余佛土，从一佛国至一佛国，在在生处常得值遇诸佛世尊，供养恭敬、尊重赞叹，乃至无上正等菩提。</p>
<p style="text-align: left">
	　　&ldquo;舍利子，复有菩萨摩诃萨无方便善巧故，入初静虑，入第二、第三、第四静虑，亦行六种波罗蜜多。是菩萨摩诃萨得静虑故生长寿天，随彼寿尽来生人中，值遇诸佛，供养恭敬、尊重赞叹，虽行六种波罗蜜多，而根昧钝不甚明利。</p>
<p style="text-align: left">
	　　&ldquo;舍利子，复有菩萨摩诃萨，入初静虑乃至第四静虑，亦行六种波罗蜜多。是菩萨摩诃萨无方便善巧故，舍诸静虑而生欲界。当知是菩萨摩诃萨亦根昧钝不甚明利。</p>
<p style="text-align: left">
	　　&ldquo;舍利子，复有菩萨摩诃萨入初静虑，入第二、第三、第四静虑；入慈无量，入悲、喜、舍无量；入空无边处定，入识无边处、无所有处、非想非非想处定；修四念住、四正断、四神足、五根、五力、七等觉支、八圣道支；修佛十力、四无所畏、四无碍解、大慈、大悲、大喜、大舍、十八佛不共法。是菩萨摩诃萨有方便善巧故，不随静虑、无量、无色势力而生，但生有佛世界值遇诸佛，供养恭敬、尊重赞叹，常与般若波罗蜜多相应。当知是菩萨摩诃萨，此贤劫中定得无上正等菩提。</p>
<p style="text-align: left">
	　　&ldquo;舍利子，复有菩萨摩诃萨，入初静虑乃至第四静虑，入慈无量乃至舍无量，入空无边处定乃至非想非非想处定。是菩萨摩诃萨有方便善巧故，不随静虑、无量、无色势力而生，还生欲界若刹帝利大族、若<a>婆罗门</a>大族、若长者大族、若<a>居士</a>大族，为欲成熟诸有情故，不为贪染后有故生。</p>
<p style="text-align: left">
	　　&ldquo;舍利子，复有菩萨摩诃萨，入初静虑乃至第四静虑，入慈无量乃至舍无量，入空无边处定乃至非想非非想处定。是菩萨摩诃萨有方便善巧故，不随静虑、无量、无色势力而生，或生四大王众天，或生三十三天，或生夜摩天，或生睹史多天，或生乐变化天，或生他化自在天，为欲成熟诸有情故，及为严净诸佛土故，常值诸佛，供养恭敬、尊重赞叹，无空过者。</p>
<p style="text-align: left">
	　　&ldquo;舍利子，复有菩萨摩诃萨<a>修行</a>般若波罗蜜多，有方便善巧故入初静虑，于此处没生梵世中作大梵王，威德炽盛胜余梵众多百千倍。从自天处游诸佛土，从一佛国至一佛国。其中有菩萨摩诃萨未证无上正等菩提者，劝证无上正等菩提，已证无上正等菩提未转法轮者请转法轮，为欲利乐诸有情故。</p>
<p style="text-align: left">
	　　&ldquo;舍利子，复有菩萨摩诃萨，修行般若波罗蜜多有方便善巧故，入初静虑乃至第四静虑，入慈无量乃至舍无量，入空无边处定乃至非想非非想处定，修四念住乃至八圣道支，于空<a>解脱</a>门、无相解脱门、无愿解脱门自在现前，不随静虑、无量、无色势力而生。是菩萨摩诃萨一生所系，现前承事亲近供养现在如来、应、正等觉，于是佛所勤修梵行，从此间没生睹史多天。尽彼寿量，诸根无缺，具念正知，无量无数百千俱胝那庾多天众围绕导从，游戏<a>神通</a>来生人中，证得无上正等菩提，转妙法轮度无量众。</p>
<p style="text-align: left">
	　　&ldquo;舍利子，复有菩萨摩诃萨具六神通，不生欲界，不生<a>色界</a>，不生无色界，游诸佛土，从一佛国至一佛国，供养恭敬、尊重赞叹诸佛世尊，修菩萨行至得无上正等菩提。</p>
<p style="text-align: left">
	　　&ldquo;舍利子，复有菩萨摩诃萨具六神通游戏自在，从一佛国至一佛国，所经佛土无有声闻、独觉之名，唯有一乘真净<a>行者</a>。是菩萨摩诃萨于诸佛土供养恭敬、尊重赞叹诸佛世尊，修行般若波罗蜜多渐次增长，严净佛土、成熟有情。</p>
<p style="text-align: left">
	　　&ldquo;舍利子，复有菩萨摩诃萨具六神通游戏自在，从一佛国至一佛国，所经佛土有情寿量不可数知。是菩萨摩诃萨于诸佛土供养恭敬、尊重赞叹诸佛世尊，修行般若波罗蜜多渐次增长，严净佛土、成熟有情。</p>
<p style="text-align: left">
	　　&ldquo;舍利子，复有菩萨摩诃萨具六神通游诸世界，有诸世界无三宝名，是菩萨摩诃萨往彼赞叹佛、法、僧宝，令诸有情深生净信，由斯长夜利益安乐。是菩萨摩诃萨于此命终生有佛界，修菩萨行至得无上正等菩提。</p>
<p style="text-align: left">
	　　&ldquo;舍利子，复有菩萨摩诃萨从初发心勇猛精进，得初静虑乃至第四静虑，得慈无量乃至舍无量，得空无边处定乃至非想非非想处定，修四念住乃至八圣道支，修佛十力乃至一切相智。是菩萨摩诃萨不生欲界，不生色界，不生无色界，常生能益有情之处，利益安乐一切有情。</p>
<p style="text-align: left">
	　　&ldquo;舍利子，复有菩萨摩诃萨先已修习六波罗蜜多，初发心已便入菩萨正性离生，乃至证得不退转地。</p>
<p style="text-align: left">
	　　&ldquo;舍利子，复有菩萨摩诃萨先已修习六波罗蜜多，初发心已便能展转证得无上正等菩提，转妙法轮度无量众，于无余依大<a>涅槃</a>界而般涅槃。般涅槃后所说<a>正法</a>若住一劫、若一劫余，利乐无边诸有情类。</p>
<p style="text-align: left">
	　　&ldquo;舍利子，复有菩萨摩诃萨先已修习六波罗蜜多，初发心已便能与般若波罗蜜多相应，与无量无数百千俱胝那庾多菩萨摩诃萨，前后围绕游诸佛土，从一佛国至一佛国，供养恭敬、尊重赞叹诸佛世尊，成熟有情、严净佛土。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多，得四静虑、四无量、四无色定，于中游戏先入初静虑，从初静虑起入灭尽定，从灭尽定起入第二静虑，从第二静虑起入灭尽定，从灭尽定起入第三静虑，从第三静虑起入灭尽定，从灭尽定起入第四静虑，从第四静虑起入灭尽定，从灭尽定起入空无边处，从空无边处起入灭尽定，从灭尽定起入识无边处，从识无边处起入灭尽定，从灭尽定起入无所有处，从无所有处起入灭尽定，从灭尽定起入非想非非想处，从非想非非想处起入灭尽定，从灭尽定起入初静虑。舍利子，是菩萨摩诃萨修行般若波罗蜜多方便善巧，于诸胜定顺逆往还次第超越游戏自在。</p>
<p style="text-align: left">
	　　&ldquo;舍利子，复有菩萨摩诃萨虽已得四念住、四正断、四神足、五根、五力、七等觉支、八圣道支，已修佛十力、四无所畏、四无碍解、大慈、大悲、大喜、大舍、十八佛不共法、一切智、道相智、一切相智，而不取预流果、若一来果、若不还果、若阿<a>罗汉果</a>、若独觉菩提、若无上正等菩提。是菩萨摩诃萨修行般若波罗蜜多方便善巧故，令诸有情起四念住乃至八圣道支，使得预流果乃至阿<a>罗汉</a>果、独觉菩提；或令有情修佛十力乃至一切相智，使得无上正等菩提。舍利子，此诸声闻、独觉果智即是菩萨摩诃萨忍。舍利子，当知是菩萨摩诃萨住不退转地，与般若波罗蜜多相应能为斯事。</p>
<p style="text-align: left">
	　　&ldquo;舍利子，复有菩萨摩诃萨住六波罗蜜多，净睹史多天宫，当知是菩萨摩诃萨此贤劫中定当作佛。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多，虽已得四静虑、四无量、四无色定，已得四念住、四正断、四神足、五根、五力、七等觉支、八圣道支，已修佛十力、四无所畏、四无碍解、大慈、大悲、大喜、大舍、十八佛不共法、一切智、道相智、一切相智，心趣菩提常无懈废，而于圣谛现未通达。舍利子当知，是菩萨摩诃萨一生所系。</p>
<p style="text-align: left">
	　　&ldquo;舍利子，复有菩萨摩诃萨修行六种波罗蜜多，游诸世界从一佛国至一佛国，严净佛土，安立有情于无上觉。舍利子，是菩萨摩诃萨要经无量无数大劫，乃证无上正等菩提。</p>
<p style="text-align: left">
	　　&ldquo;舍利子，复有菩萨摩诃萨安住六种波罗蜜多，常勤精进<a>饶益</a>有情，口常不说引无义语，身、意不起引无义业。</p>
<p style="text-align: left">
	　　&ldquo;舍利子，复有菩萨摩诃萨修行六种波罗蜜多，常勤精进饶益有情，从一佛国至一佛国，断诸有情三恶趣道。</p>
<p style="text-align: left">
	　　&ldquo;舍利子，复有菩萨摩诃萨虽具住六波罗蜜多，常以布施波罗蜜多而为上首，勇猛修习诸菩萨行，惠诸有情一切乐具常无懈息，须食与食、须饮与饮、须乘与乘、须衣与衣，花香、璎珞、房舍、卧具、床榻、灯明、财谷、珍宝，随其所须资生之物皆悉给施。</p>
<p style="text-align: left">
	　　&ldquo;舍利子，复有菩萨摩诃萨虽具住六波罗蜜多，常以净戒波罗蜜多而为上首，勇猛修习诸菩萨行，具身、语、意<a>殊胜</a>律仪，劝诸有情亦令修习如是律仪，令速<a>圆满</a>。</p>
<p style="text-align: left">
	　　&ldquo;舍利子，复有菩萨摩诃萨虽具住六波罗蜜多，常以安忍波罗蜜多而为上首，勇猛修习诸菩萨行，远离一切忿恚等心，劝诸有情亦令修习如是安忍，令速圆满。</p>
<p style="text-align: left">
	　　&ldquo;舍利子，复有菩萨摩诃萨虽具住六波罗蜜多，常以精进波罗蜜多而为上首，勇猛修习诸菩萨行，具足修行一切善法，劝诸有情亦令修习如是精进，令速圆满。</p>
<p style="text-align: left">
	　　&ldquo;舍利子，复有菩萨摩诃萨虽具住六波罗蜜多，常以静虑波罗蜜多而为上首，勇猛修习诸菩萨行，具修一切胜奢摩他，劝诸有情亦令修习如是胜定，令速圆满。</p>
<p style="text-align: left">
	　　&ldquo;舍利子，复有菩萨摩诃萨虽具住六波罗蜜多，常以般若波罗蜜多而为上首，勇猛修习诸菩萨行，具修一切毗钵舍那，劝诸有情亦令修习如是胜慧，令速圆满。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多，<a>化身</a>如佛遍入<a>地狱</a>、傍生、鬼界、若人、若天，随其类音为说正法。</p>
<p style="text-align: left">
	　　&ldquo;舍利子，复有菩萨摩诃萨安住六种波罗蜜多，化身如佛遍到十方殑伽沙等诸佛世界，为诸有情宣说正法、严净佛土；于诸佛所听闻正法，供养恭敬、尊重赞叹，周览十方最胜佛土微妙净相，而便自起最极庄严清净佛土，于中安处一生所系诸大菩萨，教令速证无上菩提。</p>
<p style="text-align: left">
	　　&ldquo;舍利子，复有菩萨摩诃萨修行六种波罗蜜多，成就大士三十二相，诸根猛利清净端严，众生见者无不爱敬，因斯劝导，应其根欲令渐证得三乘涅槃。如是，舍利子，菩萨摩诃萨修行般若波罗蜜多，应学清净身、语、意业。</p>
<p style="text-align: left">
	　　&ldquo;舍利子，复有菩萨摩诃萨修行六种波罗蜜多，虽得诸根明利，而不自重轻他。</p>
<p style="text-align: left">
	　　&ldquo;舍利子，复有菩萨摩诃萨从初发心恒住施戒波罗蜜多，乃至未得不退转地，于一切时不堕恶趣。</p>
<p style="text-align: left">
	　　&ldquo;舍利子，复有菩萨摩诃萨从初发心乃至未得不退转地，常不舍离十善业道。</p>
<p style="text-align: left">
	　　&ldquo;舍利子，复有菩萨摩诃萨安住施戒波罗蜜多，作转轮王成就七宝，以法<a>教化</a>不以非法，安立有情于十善道，亦以财宝济诸贫乏。</p>
<p style="text-align: left">
	　　&ldquo;舍利子，复有菩萨摩诃萨安住施戒波罗蜜多，无量百千世作转轮圣王，值遇无量百千诸佛，供养恭敬、尊重赞叹，舍施内外不以为难。</p>
<p style="text-align: left">
	　　&ldquo;舍利子，复有菩萨摩诃萨安住六种波罗蜜多，常为邪见盲冥有情作法照明，亦持此明常以自照，乃至无上正等菩提，此法照明曾不舍离。是菩萨摩诃萨由是因缘，于诸<a>佛法</a>常得现起。</p>
<p style="text-align: left">
	　　&ldquo;是故，舍利子，诸菩萨摩诃萨修行般若波罗蜜多，于身、语、意三有罪业无容暂起。&rdquo;</p>
<p style="text-align: left">
	　　时，舍利子白佛言：&ldquo;世尊，云何名为菩萨摩诃萨有罪身、语、意业？&rdquo;</p>
<p style="text-align: left">
	　　佛言：&ldquo;舍利子，若菩萨摩诃萨作是念：&lsquo;此是身，我由此故而起身业；此是语，我由此故而起语业；此是意，我由此故而起意业。&rsquo;舍利子，是名菩萨摩诃萨有罪身、语、意业。</p>
<p style="text-align: left">
	　　&ldquo;舍利子，诸菩萨摩诃萨修行般若波罗蜜多，不得身及身业，不得语及语业，不得意及意业。舍利子，若菩萨摩诃萨修行般若波罗蜜多，得身、语、意及身、语、意业者，便起悭贪心、犯戒心、忿恚心、<a>懈怠</a>心、散乱心、恶慧心，若起此心不名菩萨摩诃萨。是故修行般若波罗蜜多菩萨摩诃萨，生此念者无有是处。</p>
<p style="text-align: left">
	　　&ldquo;舍利子，诸菩萨摩诃萨修行六种波罗蜜多，能净身、语、意三种粗重。&rdquo;</p>
<p style="text-align: left">
	　　时，舍利子白佛言：&ldquo;世尊，云何菩萨摩诃萨能净身、语、意三种粗重？&rdquo;</p>
<p style="text-align: left">
	　　佛言：&ldquo;舍利子，诸菩萨摩诃萨修行般若波罗蜜多，不得身及身粗重，不得语及语粗重，不得意及意粗重。舍利子，如是菩萨摩诃萨修行般若波罗蜜多，能净身、语、意三种粗重。</p>
<p style="text-align: left">
	　　&ldquo;又，舍利子，若菩萨摩诃萨从初发心，恒具受持十善业道，不起声闻及独觉心，常于有情起大悲心。舍利子，我亦说是菩萨摩诃萨能净身、语、意三种粗重。</p>
<p style="text-align: left">
	　　&ldquo;舍利子，复有菩萨摩诃萨，修行六种波罗蜜多净菩提道。&rdquo;</p>
<p style="text-align: left">
	　　时，舍利子白佛言：&ldquo;世尊，云何名为菩萨摩诃萨菩提道？&rdquo;</p>
<p style="text-align: left">
	　　佛言：&ldquo;舍利子，诸菩萨摩诃萨修行般若波罗蜜多时，不得一切身、语、意业及三粗重，不得布施波罗蜜多，不得净戒波罗蜜多，不得安忍波罗蜜多，不得精进波罗蜜多，不得静虑波罗蜜多，不得般若波罗蜜多，不得声闻乘，不得独觉乘，不得菩萨正等觉乘。舍利子，是名菩萨摩诃萨菩提道。何以故？以菩提道于一切法皆不得故。</p>
<p style="text-align: left">
	　　&ldquo;舍利子，复有菩萨摩诃萨修行六种波罗蜜多，趣菩提道无能制者。&rdquo;</p>
<p style="text-align: left">
	　　时，舍利子白佛言：&ldquo;世尊，何缘菩萨摩诃萨修行六种波罗蜜多，趣菩提道无能制者？&rdquo;</p>
<p style="text-align: left">
	　　佛言：&ldquo;舍利子，诸菩萨摩诃萨修行六种波罗蜜多时，不著色蕴，不著受、想、行、识蕴；不著眼处，不著耳、鼻、舌、身、意处；不著色处，不著声、香、味、触、法处；不著眼界、色界、眼识界，不著耳界、声界、耳识界，不著鼻界、香界、鼻识界，不著舌界、味界、舌识界，不著身界、触界、身识界，不著意界、法界、<a>意识</a>界；不著苦圣谛，不著集、灭、道圣谛；不著无明，不著行、识、名色、六处、触、受、爱、取、有、生、老死愁叹苦忧恼；不著四念住，不著四正断、四神足、五根、五力、七等觉支、八圣道支；不著布施波罗蜜多，不著净戒、安忍、精进、静虑、般若波罗蜜多；不著佛十力，不著四无所畏、四无碍解、大慈、大悲、大喜、大舍、十八佛不共法、一切智、道相智、一切相智；不著预流果，不著一来、不还、阿罗汉果，不著独觉菩提，不著一切菩萨摩诃萨行，不著诸佛无上正等菩提。舍利子，由是因缘，菩萨摩诃萨修行六种波罗蜜多，增长炽盛趣菩提道无能制者。</p>
<p style="text-align: left">
	　　&ldquo;舍利子，复有菩萨摩诃萨，安住般若波罗蜜多，速能圆满一切智智。成胜智故，常不坠堕诸险恶趣，不受下贱人天之身，永不贫穷，所受身形诸根具足容颜端正，为诸天、人、阿素洛等之所敬爱。&rdquo;</p>
<p style="text-align: left">
	　　时，舍利子白佛言：&ldquo;世尊，何等名为菩萨摩诃萨所成胜智？&rdquo;</p>
<p style="text-align: left">
	　　佛言：&ldquo;舍利子，诸菩萨摩诃萨由成此智，尽见十方殑伽沙等诸佛世界一切如来、应、正等觉，尽闻彼佛所说正法，尽见彼会一切声闻、菩萨僧等，亦见彼土庄严之相。诸菩萨摩诃萨由成此智，不起世界想，不起佛想，不起法想，不起声闻僧想，不起菩萨僧想，不起独觉想，不起我想，不起非我想，不起佛土庄严之想。诸菩萨摩诃萨由成此智，虽行布施波罗蜜多而不得布施波罗蜜多，虽行净戒波罗蜜多，而不得净戒波罗蜜多；虽行安忍波罗蜜多，而不得安忍波罗蜜多；虽行精进波罗蜜多，而不得精进波罗蜜多；虽行静虑波罗蜜多，而不得静虑波罗蜜多；虽行般若波罗蜜多，而不得般若波罗蜜多；虽行四念住，而不得四念住；乃至虽行八圣道支，而不得八圣道支；虽行佛十力，而不得佛十力；乃至虽行一切相智，而不得一切相智。舍利子，是名菩萨摩诃萨所成胜智。诸菩萨摩诃萨由成此智，速能圆满一切佛法，虽知一切法，而不得一切法，以自性空故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多能净五眼，所谓肉眼、天眼、慧眼、<a>法眼</a>、佛眼。&rdquo;</p>
<p style="text-align: left">
	　　时，舍利子白佛言：&ldquo;世尊，云何菩萨摩诃萨清净肉眼？&rdquo;</p>
<p style="text-align: left">
	　　佛言：&ldquo;舍利子，有菩萨摩诃萨肉眼见百踰缮那，有菩萨摩诃萨肉眼见二百踰缮那，有菩萨摩诃萨肉眼见三百踰缮那，有菩萨摩诃萨肉眼见四百、五百、六百乃至千踰缮那，有菩萨摩诃萨肉眼见一赡部洲，有菩萨摩诃萨肉眼见二大洲，有菩萨摩诃萨肉眼见三大洲，有菩萨摩诃萨肉眼见四大洲，有菩萨摩诃萨肉眼见小千世界，有菩萨摩诃萨肉眼见中千世界，有菩萨摩诃萨肉眼见三千<a>大千世界</a>。舍利子，是名菩萨摩诃萨清净肉眼。&rdquo;</p>
<p style="text-align: left">
	　　时，舍利子复白佛言：&ldquo;世尊，云何菩萨摩诃萨清净天眼？&rdquo;</p>
<p style="text-align: left">
	　　佛言，&ldquo;舍利子，菩萨摩诃萨天眼，见一切四大王众天天眼所见，见一切三十三天、夜摩天、睹史多天、乐变化天、他化自在天天眼所见，见一切梵众天天眼所见，乃至见一切色究竟天天眼所见。舍利子，有菩萨摩诃萨天眼所见，一切四大王众天乃至色究竟天天眼所不能见。舍利子，诸菩萨摩诃萨天眼，能见十方殑伽沙等世界有情死此生彼。舍利子，是名菩萨摩诃萨清净天眼。&rdquo;</p>
<p style="text-align: left">
	　　时，舍利子复白佛言：&ldquo;世尊，云何菩萨摩诃萨清净慧眼？&rdquo;</p>
<p style="text-align: left">
	　　佛言：&ldquo;舍利子，菩萨摩诃萨慧眼，不见有法若有为、若无为，若有漏、若无漏，若<a>世间</a>、若出世间、若有罪、若无罪，若杂染、若清净，若有色、若无色，若有对、若无对，若过去、若未来、若现在，若欲界系、若色界系、若无色界系，若善、若不善、若无记，若见所断、若修所断、若非所断，若学、若无学、若非学非无学，乃至一切法若自性、若差别。舍利子，是菩萨摩诃萨慧眼，不见有法是可见、是可闻、是可觉、是可识。舍利子，是名菩萨摩诃萨清净慧眼。&rdquo;</p>
<p style="text-align: left">
	　　时，舍利子复白佛言：&ldquo;世尊，云何菩萨摩诃萨清净法眼？&rdquo;</p>
<p style="text-align: left">
	　　佛言：&ldquo;舍利子，菩萨摩诃萨法眼，能如实知补特伽罗种种差别：此随信行，此随法行，此无相行；此住空，此住无相，此住无愿；此由空解脱门起五根，由五根起无间定，由无间定起解脱知见，由解脱知见永断三结，所谓萨迦耶见、戒禁取、疑，永断此三结故得预流果；此由<a>修道</a>薄欲贪、瞋恚得一来果；此复由上品修道永断欲贪、瞋恚得不还果；此复由增上品修道永断五顺上分结，所谓色贪、无色贪、无明、慢、掉举，永断此五顺上分结故得阿罗汉果；此由无相解脱门起五根，由五根起无间定，乃至永断五顺上分结得阿罗汉果；此由无愿解脱门起五根，由五根起无间定，乃至永断五顺上分结得阿罗汉果；由二、由三亦复如是。舍利子，是名菩萨摩诃萨清净法眼。</p>
<p style="text-align: left">
	　　&ldquo;复次，舍利子，菩萨摩诃萨法眼，能如实知所有集法皆是灭法，由知此故便得五根。舍利子，是名菩萨摩诃萨清净法眼。</p>
<p style="text-align: left">
	　　&ldquo;复次，舍利子，菩萨摩诃萨法眼，能如实知此菩萨摩诃萨最初发心，修行布施波罗蜜多，乃至修行般若波罗蜜多，成就信根、精进根，方便善巧故，意受身增长善法。是菩萨摩诃萨或生刹帝利大族，或生婆罗门大族，或生长者大族，或生居士大族，或生四大王众天，乃至或生他化自在天，住于彼处成就有情，随诸有情心所爱乐，给施种种上妙乐具严净佛土，供养恭敬、尊重赞叹诸佛世尊，不堕声闻、独觉等地，乃至无上正等菩提终不退转。舍利子，是名菩萨摩诃萨清净法眼。</p>
<p style="text-align: left">
	　　&ldquo;复次，舍利子，菩萨摩诃萨法眼，能如实知此菩萨摩诃萨于无上正等菩提已得授记，此菩萨摩诃萨于无上正等菩提未得授记；此菩萨摩诃萨于无上正等菩提已得不退，此菩萨摩诃萨于无上正等菩提未得不退；此菩萨摩诃萨已到不退转地，此菩萨摩诃萨未到不退转地；此菩萨摩诃萨已圆满神通，此菩萨摩诃萨未圆满神通；此菩萨摩诃萨神通已圆满故，能往十方殑伽沙等诸佛世界，供养恭敬、尊重赞叹诸佛世尊，此菩萨摩诃萨神通未圆满故，不能往十方殑伽沙等诸佛世界，供养恭敬、尊重赞叹诸佛世尊；此菩萨摩诃萨已得神通，此菩萨摩诃萨未得神通；此菩萨摩诃萨已得无生法忍，此菩萨摩诃萨未得无生法忍；此菩萨摩诃萨已得胜根，此菩萨摩诃萨未得胜根；此菩萨摩诃萨已严净佛土，此菩萨摩诃萨未严净佛土；此菩萨摩诃萨已成熟有情，此菩萨摩诃萨未成熟有情；此菩萨摩诃萨已得大愿，此菩萨摩诃萨未得大愿；此菩萨摩诃萨已为诸佛称誉，此菩萨摩诃萨未为诸佛称誉；此菩萨摩诃萨已亲近诸佛，此菩萨摩诃萨未亲近诸佛；此菩萨摩诃萨<a>寿命</a>无量，此菩萨摩诃萨寿命有量；此菩萨摩诃萨得菩提时苾刍僧无量，此菩萨摩诃萨得菩提时苾刍僧有量；此菩萨摩诃萨得菩提时有菩萨僧，此菩萨摩诃萨得菩提时无菩萨僧；此菩萨摩诃萨专修利他行，此菩萨摩诃萨兼修自利行；此菩萨摩诃萨有难行苦行，此菩萨摩诃萨无难行苦行；此菩萨摩诃萨为一生所系，此菩萨摩诃萨为多生所系；此菩萨摩诃萨已住最后有，此菩萨摩诃萨未住最后有；此菩萨摩诃萨已坐妙菩提座，此菩萨摩诃萨未坐妙菩提座；此菩萨摩诃萨有魔来试，此菩萨摩诃萨无魔来试。舍利子，是名菩萨摩诃萨清净法眼。&rdquo;</p>
<p style="text-align: left">
	　　时，舍利子复白佛言：&ldquo;世尊，云何菩萨摩诃萨清净佛眼？&rdquo;</p>
<p style="text-align: left">
	　　佛言：&ldquo;舍利子，菩萨摩诃萨菩提心无间，入金刚喻定，得一切相智，成就佛十力、四无所畏、四无碍解、大慈、大悲、大喜、大舍、十八佛不共法、无障无碍解脱佛眼。菩萨摩诃萨由此佛眼，超过一切声闻、独觉智慧境界，无所不见、无所不闻、无所不觉、无所不识，于一切法见一切相。舍利子，是名菩萨摩诃萨清净佛眼。舍利子，菩萨摩诃萨证阿耨多罗三藐三菩提时，乃得如是清净佛眼。</p>
<p style="text-align: left">
	　　&ldquo;舍利子，若菩萨摩诃萨欲得如是清净五眼，当勤修习六到<a>彼岸</a>。所以者何？此六到彼岸总摄一切善法，谓一切声闻善法、独觉善法、菩萨善法、如来善法。</p>
<p style="text-align: left">
	　　&ldquo;舍利子，有问如来、应、正等觉：&lsquo;以实而言，何法能摄一切善法？&rsquo;佛正答言：&lsquo;所谓般若波罗蜜多。&rsquo;何以故？此般若波罗蜜多是一切善法之母，能生五波罗蜜多及五眼等诸功德故。舍利子，若菩萨摩诃萨欲得清净五眼，当学般若波罗蜜多；若菩萨摩诃萨欲得阿耨多罗三藐三菩提，当学如是清净五眼。舍利子，若菩萨摩诃萨能学如是清净五眼，定得阿耨多罗三藐三菩提。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，能引发六神通波罗蜜多，所谓神境智证通、天耳智证通、他心智证通、宿住<a>随念</a>智证通、天眼智证通、漏尽智证通波罗蜜多。&rdquo;</p>
<p style="text-align: left">
	　　时，舍利子白佛言：&ldquo;世尊，云何菩萨摩诃萨修行般若波罗蜜多时所引发神境智证通？&rdquo;</p>
<p style="text-align: left">
	　　佛言：&ldquo;舍利子，有菩萨摩诃萨神境智证通，能起种种大神变事，所谓震动十方各如殑伽沙界大地等物，变一为多，变多为一，或隐或显迅速无碍，山崖墙壁直过如空，陵虚往来犹如飞鸟，地中出没如出没水，水上经行如经行地，身出烟焰如燎高原，体注众流如销雪岭，日月神德威势难当，以手抆摩光明隐蔽，乃至净居转身自在，如斯神变其数无边。</p>
<p style="text-align: left">
	　　&ldquo;舍利子，此菩萨摩诃萨虽有如是神境智用，而于其中不自高举，不著神境智证通性，不著神境智证通事，不著能得如是神境智证通者，于著不著俱无所著。何以故？自性空故，自性离故，自性本来不可得故。舍利子，是菩萨摩诃萨不作是念：&lsquo;我今引发神境智通为自娱乐，唯除为得一切智智。&rsquo;舍利子，是名菩萨摩诃萨修行般若波罗蜜多时所引发神境智证通。&rdquo;</p>
<p style="text-align: left">
	　　时，舍利子复白佛言：&ldquo;世尊，云何菩萨摩诃萨修行般若波罗蜜多时所引发天耳智证通？&rdquo;</p>
<p style="text-align: left">
	　　佛言：&ldquo;舍利子，有菩萨摩诃萨天耳智证通，最胜清净过人天耳，能如实闻十方各如殑伽沙界情、非情类种种音声。所谓遍闻一切地狱声、傍生声、鬼界声、人声、天声、声闻声、独觉声、菩萨声、诸佛声、诃毁<a>生死</a>声、赞叹涅槃声、弃背有为声、趣向菩提声、厌恶有漏声、欣乐无漏声、称扬三宝声、制伏邪道声、论议决择声、讽诵经典声、劝断恶法声、令修善法声、拨济苦难声、庆慰欢乐声，如是等声若大若小悉能遍闻无障无碍。</p>
<p style="text-align: left">
	　　&ldquo;舍利子，是菩萨摩诃萨虽有如是天耳作用，而于其中不自高举，不著天耳智证通性，不著天耳智证通事，不著能得如是天耳智证通者，于著不著俱无所著。何以故？自性空故，自性离故，自性本来不可得故。舍利子，是菩萨摩诃萨不作是念：&lsquo;我今引发天耳智通为自娱乐，唯除为得一切智智。&rsquo;舍利子，是名菩萨摩诃萨修行般若波罗蜜多时所引发天耳智证通。&rdquo;</p>
<p style="text-align: left">
	　　时，舍利子复白佛言：&ldquo;世尊，云何菩萨摩诃萨修行般若波罗蜜多时所引发他心智证通？&rdquo;</p>
<p style="text-align: left">
	　　佛言：&ldquo;舍利子，有菩萨摩诃萨他心智证通，能如实知十方各如殑伽沙界他有情类心、心所法，所谓遍知他有情类若有贪心如实知有贪心，若离贪心如实知离贪心，若有瞋心如实知有瞋心，若离瞋心如实知离瞋心，若有痴心如实知有痴心，若离痴心如实知离痴心，若有爱心如实知有爱心，若离爱心如实知离爱心，若有取心如实知有取心，若离取心如实知离取心，若聚心如实知聚心，若散心如实知散心，若小心如实知小心，若大心如实知大心，若举心如实知举心，若下心如实知下心，若寂静心如实知寂静心，若不寂静心如实知不寂静心，若掉心如实知掉心，若不掉心如实知不掉心，若定心如实知定心，若不定心如实知不定心，若解脱心如实知解脱心，若不解脱心如实知不解脱心，若有漏心如实知有漏心，若无漏心如实知无漏心，若有瞋心如实知有瞋心，若无瞋心如实知无瞋心，若有上心如实知有上心，若无上心如实知无上心。</p>
<p style="text-align: left">
	　　&ldquo;舍利子，是菩萨摩诃萨虽有如是他心智用，而于其中不自高举，不著他心智证通性，不著他心智证通事，不著能得如是他心智证通者，于著不著俱无所著。何以故？自性空故，自性离故，自性本来不可得故。舍利子，是菩萨摩诃萨不作是念：&lsquo;我今引发他心智通为自娱乐，唯除为得一切智智。&rsquo;舍利子，是名菩萨摩诃萨修行般若波罗蜜多时所引发他心智证通。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>