<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三百九十八卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三百九十八卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>第三百九十八卷 大般若波罗蜜多经</strong></p>
<p style="text-align: left">　　初分常啼<a>菩萨</a>品第七十七之一</p>
<p style="text-align: left">　　尔时，具寿善现白佛言：&ldquo;<a>世尊</a>，云何教授教诫初业菩萨，令其信解诸法自性毕竟皆空？&rdquo;</p>
<p style="text-align: left">　　佛告善现：&ldquo;岂一切法先有后无？然一切法非有非无，无自性无他性，先既非有后亦非无，自性常空无所怖畏。应当如是教授教诫初业菩萨，令其信解诸法自性毕竟皆空。</p>
<p style="text-align: left">　　&ldquo;复次，善现，若菩萨摩诃萨欲求般若波罗蜜多，应如常啼菩萨摩诃萨求，是菩萨摩诃萨今在大云雷音佛所<a>修行</a>梵行。&rdquo;</p>
<p style="text-align: left">　　具寿善现白佛言：&ldquo;世尊，常啼菩萨摩诃萨云何求般若波罗蜜多？&rdquo;</p>
<p style="text-align: left">　　佛告善现：&ldquo;常啼菩萨摩诃萨本求般若波罗蜜多时，不惜身命，不顾珍财，不徇名誉，不希恭敬，而求般若波罗蜜多。彼常乐居阿练若处，欻然闻有空中声曰：&lsquo;咄！善男子，汝可东行，决定得闻甚深般若波罗蜜多。汝当行时，莫辞疲倦，莫念睡眠，莫思饮食，莫想昼夜，莫怖寒热，于内外法心莫散乱。行时不得左右顾视，勿观前后上下四维，勿破威仪，勿坏身相。勿动于色，勿动受、想、行、识；勿动眼处，勿动耳、鼻、舌、身、意处；勿动色处，勿动声、香、味、触、法处；勿动眼界，勿动耳、鼻、舌、身、意界；勿动<a>色界</a>，勿动声、香、味、触、法界；勿动眼识界，勿动耳、鼻、舌、身、<a>意识</a>界；勿动眼触，勿动耳、鼻、舌、身、意触；勿动眼触为缘所生诸受，勿动耳、鼻、舌、身、意触为缘所生诸受；勿动地界，勿动水、火、风、空、识界；勿动因缘，勿动等无间缘、所缘缘、增上缘；勿动从缘所生诸法；勿动无明，勿动行、识、名色、六处、触、受、爱、取、有、生、老死愁叹苦忧恼；勿动布施波罗蜜多，勿动净戒、安忍、精进、静虑、般若波罗蜜多；勿动四念住，勿动四正断、四神足、五根、五力、七等觉支、八圣道支；勿动内空，勿动外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；勿动真如，勿动法界、法性、不虚妄性、不变异性、平等性、离生性、法定、法住、实际、<a>虚空</a>界、不思议界；勿动苦圣谛，勿动集、灭、道圣谛；勿动四静虑，勿动四无量、四无色定；勿动八<a>解脱</a>，勿动八胜处、九次第定、十遍处；勿动一切陀罗尼门，勿动一切三摩地门；勿动空解脱门，勿动无相、无愿解脱门；勿动极喜地，勿动离垢地、发光地、焰慧地、极难胜地、现前地、远行地、不动地、善慧地、法云地；勿动五眼，勿动六<a>神通</a>；勿动佛十力，勿动四无所畏、四无碍解、大慈、大悲、大喜、大舍、十八佛不共法；勿动无忘失法，勿动恒住舍性；勿动一切智，勿动道相智、一切相智；勿动预流果，勿动一来、不还、阿<a>罗汉果</a>、独觉菩提；勿动菩萨摩诃萨行，勿动无上正等菩提；勿动<a>世间</a>法，勿动出世间法；勿动有漏法，勿动无漏法；勿动有为法，勿动无为法。何以故？善男子，若于诸法有所动者则于<a>佛法</a>不能安住，若于佛法不能安住则于<a>生死</a>诸趣轮回，若于生死诸趣轮回则不能得甚深般若波罗蜜多。&rsquo;</p>
<p style="text-align: left">　　&ldquo;尔时，常啼菩萨摩诃萨闻空中声殷勤教诲，<a>欢喜</a>踊跃叹未曾有，合掌恭敬报空声曰：&lsquo;如向所言我当从教。所以者何？我当欲为一切有情作大明故，我当欲集一切如来、应、正等觉<a>殊胜</a>法故，我当欲证无上正等大菩提故。&rsquo;</p>
<p style="text-align: left">　　&ldquo;时，空中声复语常啼菩萨摩诃萨言：&lsquo;善哉！善哉！善男子，汝当于空、无相、无愿甚深之法应生信解，汝应以离一切相心求深般若波罗蜜多，汝应以离我及有情、命者、生者、养者、士夫、补特伽罗、意生、儒童、作者、受者、知者、见者相心求深般若波罗蜜多。汝善男子于诸恶友应方便远离，于诸善友应亲近供养。若能为汝善巧说空、无相、无愿、无生、无灭、无染、无净本寂之法，及能为汝示现教导赞励庆喜一切智智，是为善友。汝善男子若如是行，不久得闻甚深般若波罗蜜多，或从经典中闻，或从菩萨所闻。汝所从闻甚深般若波罗蜜多，当于是处起大师想，汝应知恩念当重报。汝善男子应作是念：&ldquo;我所从闻甚深般若波罗蜜多，是我最胜真实善友，我从彼闻是妙法故，速于无上正等菩提得不退转，我由彼故得近如来、应、正等觉，常生诸佛严净国土，恭敬供养诸佛世尊，听闻<a>正法</a>植众德本，远离无暇具足有暇，念念增长殊胜善根。&rdquo;汝应思惟筹量观察诸如是等功德胜利，能为汝说甚深般若波罗蜜多菩萨法师，常应敬事如诸佛想。汝善男子莫以世利名誉心故随逐法师，但为爱重恭敬供养无上法故随逐法师。汝善男子应觉魔事，谓有恶魔为坏正法及法师故，以妙色、声、香、味、触境，殷勤奉施，时<a>说法</a>师方便善巧，为欲调伏彼恶魔故，令诸有情种善根故，现与世间同其事故，虽受彼施而无染著，汝于此中莫生秽想。应作是念：&ldquo;我未能知说法菩萨方便善巧，此说法师善知方便，为欲调伏刚强有情，欲令有情植众德本，俯同世事现受诸欲，然此菩萨不取<a>法相</a>，无著无碍曾无毁犯。&rdquo;汝善男子当于尔时应观诸法真实理趣。云何诸法真实理趣？谓一切法无染无净。何以故？善男子，以一切法自性皆空，<a>无我</a>、有情、命者、生者、养者、士夫、补特伽罗、意生、儒童、作者、受者、知者、见者，如幻、如梦、如响、如像、如阳焰、如光影、如变化事、如寻香城。汝善男子若能如是观察诸法真实理趣随逐法师，不久成办甚深般若波罗蜜多。又，善男子，于余魔事汝应觉知，谓说法师见汝求请甚深般若波罗蜜多，都不眷念反加凌辱，汝于此中不应瞋恨，转增爱重恭敬法心，常逐法师勿生厌倦。&rsquo;</p>
<p style="text-align: left">　　&ldquo;尔时，常啼菩萨摩诃萨受空中声重教诫已，转增欢喜从是东行。未久之间复作是念：&lsquo;我宁不问彼空中声遣我东行，去当远近至何城邑？复从谁闻甚深般若波罗蜜多？&rsquo;作是念已即住其处，捶胸悲叹忧愁啼泣。经须臾顷作是思惟：&lsquo;我住此中过一昼夜，乃至或过七昼七夜，不辞疲倦，不念睡眠，不思饮食，不想昼夜，不怖寒热，于内外法心不散乱，若未审知去之远近所至城邑，及所从闻甚深般若波罗蜜多，终不起心舍于此处。&rsquo;</p>
<p style="text-align: left">　　&ldquo;善现当知，譬如父母唯有一子，端正黠慧多诸伎能，爱之甚重。其子盛壮卒便命终，父母尔时悲号苦毒，唯忆其子更无余念。常啼菩萨亦复如是，当于尔时更无余念，唯作是念：&lsquo;我于何时当闻般若波罗蜜多？我先何故不问空声劝我东行去当远近至何处所？复从谁闻甚深般若波罗蜜多？&rsquo;</p>
<p style="text-align: left;">　　&ldquo;善现当知，常啼菩萨摩诃萨，如是悲泣自叹恨时，欻于其前有佛像现，赞常啼菩萨摩诃萨言：&lsquo;善哉！善哉！善男子，过去如来、应、正等觉为菩萨时，以勤苦行求深般若波罗蜜多，亦如汝今求之加行。又，善男子，汝以如是勇猛精进爱乐恭敬求法之心，从此东行过于五百踰缮那量，有大王城名具妙香。其城高广七宝成就，于其城外周匝皆有七宝所成，七重垣墙、七重楼观、七重栏楯、七重宝壍、七重行列宝多罗树，是垣墙等互相间饰，发种种光甚可爱乐。此大宝城面各十二踰缮那量，清净宽广人物炽盛安隐丰乐，中有五百街巷市廛，度量相当端严如画，于诸衢陌各有清流亘以宝舫往来无拥，一一街巷清净严饰，洒以香水布以名花，城及垣墙皆有却敌雉堞、楼阁，紫金所成，莹以众珍光明辉焕，于雉堞间厕以宝树，是一一树根茎枝叶，及以花果皆别宝成，城垣楼阁及诸宝树，覆以金网连以宝绳，悬以金铃缀以宝铎，微风吹动发和雅音，譬如善奏五支诸乐，是宝城内无量有情，昼夜恒闻欢娱快乐。城外周匝七重宝壍，八功德水弭满其中，冷暖调和清澄皎镜，水中处处有七宝船，间饰庄严众所喜见，彼有情类宿业所招，时共乘之泛漾游戏，诸壍水内具众妙花，嗢钵罗花、钵特摩花、拘母陀花、奔荼利花及余种种杂类宝花，色香鲜郁遍覆水上，以要言之，三千界内所有名花无不备足。有五百苑周环大城，种种庄严甚可喜乐，一一苑内有五百池，其池纵广一俱卢舍，七宝庄饰悦可众心，于诸池中有四妙花，嗢钵罗花、钵特摩花、拘母陀花、奔荼利花，量如车轮映蔽于水，其花皆以众宝所成，青色青显青影青光，黄色黄显黄影黄光，赤色赤显赤影赤光，白色白显白影白光。诸苑池中多有众鸟，孔雀、鹦鹉、凫鹥、鸿雁、黄鵙、鸧鹒、青鹜、白鹄、春莺、鹙鹭、鸳鸯、鵁鶄、翡翠、精卫、鹍鸡、鸀鳿 、鶢鶋、鹍凤、妙翅、鹈鹕、羯罗频迦命命鸟等，音声相和游戏其中。是诸苑池的无所属，彼有情类长夜修行甚深般若波罗蜜多，于深法门皆生信乐，宿世共造如是胜业故，于今时同受斯果。&ldquo;</p>
<p>　　&ldquo;又，善男子，妙香城中有高胜处，是法踊菩萨摩诃萨所住之宫。其宫纵广一踰缮那，众宝庄严奇妙可爱，宫外周匝七重垣墙、七重楼阁、七重栏楯、七重宝壍、七重行列宝多罗树，是垣墙等绮饰庄严甚可爱乐。有四妙苑周环此宫，一名常喜，二名离忧，三名华严，四名香饰。一一苑内各有八池，一名贤善，二名贤上，三名欢喜，四名喜上，五名安隐，六名具安，七名离怖，八名不退。诸池四面各一宝成，一金，二银，三吠琉璃，四颇胝迦。羯鸡都宝以为池底，金沙布上妙水湛然，一一池滨有八阶陛，种种妙宝以为严饰，用胜上金而为其蹬，诸阶两间有<a>芭蕉</a>树，行列间饰紫金所成，是诸池中具四妙花，嗢钵罗花、钵特摩花、拘母陀花、奔荼利花，众色间杂弭布水上，周池四边有香花树，清风时鼓散于水中，诸池皆具八功德水，香如栴檀色味具足，有凫雁等游戏其中。法踊菩萨摩诃萨住此宫中，常与六万八千侍女游诸苑池，以妙五欲共相娱乐，妙香城中男女大小为欲瞻仰法踊菩萨及听法故，有时得入常喜等苑、贤善等池，亦以五欲共相娱乐。&rdquo;</p>
<p>　　&ldquo;又，善男子，法踊菩萨摩诃萨，与诸侍女受妙乐已，昼夜三时为说般若波罗蜜多。妙香城内有诸士女，于其城中七宝台上，为法踊菩萨摩诃萨敷师子座众宝庄饰。其座四足各一宝成，一金，二银，三吠琉璃，四颇胝迦。于其座上重敷裀褥，次铺绮帊，覆以白毡络以綩綖，宝座两边双设丹枕，垂诸帏带散妙香花。其座高广半俱卢舍，于上空中张以绮幔，内施珠帐称座大小，垂诸花缨悬以金铎，为敬法故于座四边，散五色花烧无价香。复以种种泽香、末香涂散其地，罗列众多宝幢幡盖。法踊菩萨于时时中升此宝座，为众宣说甚深般若波罗蜜多。每说法时皆有无量天、龙、药叉、健达缚、阿素洛、揭路荼、紧捺洛、莫呼洛伽、人非人等俱来集会，恭敬供养法踊菩萨，听受般若波罗蜜多。时，诸大众既闻法已，有诵持者，有书写者，有转读者，有思惟者，有如说<a>行者</a>，有开悟他者，由是因缘彼有情类，于诸恶趣得不堕法，及于无上正等菩提永不退转。汝善男子应勤精进速疾往诣法踊菩萨摩诃萨所，当令汝闻所求般若波罗蜜多。&rdquo;</p>
<p>　　&ldquo;又善男子，法踊菩萨是汝长夜真净善友，示现教导赞励庆喜，令汝速证所求无上正等菩提。法踊菩萨于过去世，以勤苦行求深般若波罗蜜多，亦如汝今求之方便，汝宜速往法踊菩萨摩诃萨所，勿生疑难，莫计昼夜，不久当闻甚深般若波罗蜜多。&rdquo;</p>
<p>　　&ldquo;尔时，常啼菩萨摩诃萨闻是语已，心生适悦踊跃欢喜，作是思惟：&lsquo;何时当见法踊菩萨从彼得闻甚深般若波罗蜜多？&rsquo;&rdquo;</p>
<p>　　&ldquo;善现当知，譬如有人遇中毒箭，为苦所切更无余想，但作是念：&lsquo;我于何时得遇良医，为拨此箭得免斯苦？&rsquo;常啼菩萨亦复如是，当于尔时更无余想，但作是念：&lsquo;我于何时当见法踊菩萨摩诃萨，亲近供养得闻般若波罗蜜多，闻已便能永断种种虚妄分别有所得见，疾证无上正等菩提？&rsquo;&rdquo;</p>
<p>　　&ldquo;善现当知，常啼菩萨即住此处作是念时，于一切法中起无障智见，由斯智见即能现入无量殊胜三摩地门，所谓：观一切法自性三摩地、于一切法自性无所得三摩地、破一切法无智三摩地、得一切法无差别三摩地、见一切法无变异三摩地、能照一切法三摩地、于一切法离暗三摩地、得一切法无别意趣三摩地、知一切法都无所得三摩地、散一切花三摩地、引发一切法无我三摩地、离幻三摩地、引发镜像照明三摩地、引发一切有情语言三摩地、令一切有情欢喜三摩地、善随顺一切有情语言三摩地、引发种种语言文句三摩地、无怖无断三摩地、能说一切法本性不可说三摩地、得无碍解脱三摩地、远离一切尘三摩地、名句文词善巧三摩地、于一切法起胜观三摩地、得一切法无碍际三摩地、如虚空三摩地、金刚喻三摩地、虽<a>现行</a>色而无所犯三摩地、得胜三摩地、得无退眼三摩地、出法界三摩地、安慰调伏三摩地、师子奋迅欠呿哮吼三摩地、映夺一切有情三摩地、远离一切垢三摩地、于一切法得无染三摩地、莲花庄严三摩地、断一切疑三摩地、随顺一切坚固三摩地、出一切法三摩地、得神通力<a>无畏</a>三摩地、现前通达一切法三摩地、坏一切法印三摩地、现一切法无差别三摩地、离一切见稠林三摩地、离一切暗三摩地、离一切相三摩地、脱一切著三摩地、离一切<a>懈怠</a>三摩地、得深法明三摩地、如妙高山三摩地、不可引夺三摩地、摧伏一切魔军三摩地、不著<a>三界</a>三摩地、引发一切殊胜光明三摩地，如是乃至现见诸佛三摩地。&rdquo;</p>
<p>　　&ldquo;常啼菩萨安住如是三摩地中，现见十方无量无数无边世界诸佛如来，为诸菩萨摩诃萨众宣说般若波罗蜜多时，诸如来、应、正等觉咸共赞慰教诫教授常啼菩萨摩诃萨言：&lsquo;善哉！善哉！善男子，我等本行菩萨道时，亦如汝今以勤苦行求深般若波罗蜜多，于勤求时亦如汝今现得如是诸三摩地，我等尔时得是无量胜三摩地，究竟修已则能成办甚深般若波罗蜜多方便善巧，由斯能办一切佛法，便得住于不退转地。我等观此诸三摩地所禀自性无入无出，亦不见法能入出者，亦不见此能修菩萨摩诃萨行，亦不见此能证无上正等菩提。我等尔时以于诸法无所执故，即名般若波罗蜜多。我等住此无所执故，便能获得真金色身常光一寻，具三十二大丈夫相，八十随好<a>圆满</a>庄严。又能证得不可思议无上佛智、无上佛戒、无上佛定、无上佛慧，一切功德波罗蜜多无不圆满。以能圆满一切功德波罗蜜多，佛尚不能取量尽说，况诸声闻及独觉等？以是故，善男子，汝于此法倍应恭敬，爱乐勤求无得暂舍，若于此法倍生恭敬，爱乐勤求能不暂舍，便于无上正等菩提易可证得。又，善男子，汝于善友应常恭敬，爱乐勤求如诸佛想。何以故？善男子，若菩萨摩诃萨常为善友之所摄护，疾得无上正等菩提。&rsquo;&rdquo;</p>
<p>　　&ldquo;是时常啼菩萨摩诃萨即白十方诸佛言：&lsquo;何等名为我之善友？我当亲近恭敬供养？&rsquo;&rdquo;</p>
<p>　　&ldquo;十方诸佛告常啼言：&lsquo;有法踊菩萨摩诃萨，是汝长夜真净善友，能摄护汝令汝成熟所求无上正等菩提，亦令汝学甚深般若波罗蜜多方便善巧，彼能长夜摄益汝故是汝善友，汝应亲近恭敬供养。又，善男子，汝若一劫若二若三，如是乃至若百千劫，或复过是，恭敬顶戴法踊菩萨。复以一切上妙乐具，乃至三千<a>大千世界</a>所有妙色、声、香、味、触尽以供养，未能报彼须臾之恩。何以故？善男子，汝因法踊菩萨威力，现得如是无量胜妙三摩地门，又当因彼令汝获得甚深般若波罗蜜多方便善巧、疾证无上正等菩提。&rsquo;&rdquo;</p>
<p>　　&ldquo;时，十方佛方便赞慰教诫教授常啼菩萨，令欢喜已忽然不现。&rdquo;</p>
<p>　　&ldquo;尔时，常啼菩萨摩诃萨从现所证三摩地起，不见诸佛心怀惆怅，作是思惟：&lsquo;我向所见十方诸佛，先从何来今往何所？谁能为我断如是疑？&rsquo;复作是念：&lsquo;法踊菩萨久已修学甚深般若波罗蜜多方便善巧，已得无量陀罗尼门及三摩地，于诸菩萨<a>自在</a>神通已到究竟，已曾供养无量如来、应、正等觉，于诸佛所发弘誓愿种诸善根，于长夜中为我善友，常摄受我令获利乐。我当疾诣法踊菩萨摩诃萨所，问向所见十方诸佛，先从何来今往何所？彼能为我断如是疑。&rsquo;&rdquo;</p>
<p>　　&ldquo;善现当知，是时常啼菩萨摩诃萨作此念已，便于法踊菩萨摩诃萨所，转增爱敬清净之心。复作是念：&lsquo;我今欲诣法踊菩萨摩诃萨所，当以何物而为供养？然我贫匮，无有花香、泽香、散香、衣服、璎珞、宝幢、幡盖、伎乐、灯明、末尼、真珠、吠琉璃宝、颇胝迦宝、金银、珊瑚、螺贝、璧玉及余种种上妙供具，可以供养甚深般若波罗蜜多及说法师法踊菩萨。我定不应空尔而诣法踊菩萨摩诃萨所，我若空往自喜不生，何以表知至诚求法，我于今者应自卖身以求价值，持用供养甚深般若波罗蜜多及说法师法踊菩萨。何以故？我于长夜诸界趣生，虚丧坏灭无边身命，无始生死为欲因缘，堕诸<a>地狱</a>受无量苦，未为供养如是妙法及说法师自舍身命。故我今者定应卖身以求财物，持用供养甚深般若波罗蜜多及说法师法踊菩萨。&rsquo;&rdquo;</p>
<p>　　&ldquo;尔时，常啼菩萨摩诃萨作是念已，渐次东行至一大城，宽广严净多诸人众安隐丰乐。常啼菩萨入市肆中，处处巡环高声唱曰：&lsquo;我今自卖，谁欲买人？我今自卖，谁欲买人？&rsquo;是时恶魔见此事已，便作是念：&lsquo;常啼菩萨爱重法故欲自卖身，谓为供养甚深般若波罗蜜多及说法师法踊菩萨摩诃萨故，因斯当得如理请问甚深般若波罗蜜多方便善巧，谓作是问：&ldquo;云何菩萨方便修行甚深般若波罗蜜多速证无上正等菩提？&rdquo;作是问已，法踊菩萨当为宣说甚深法要令得多闻，犹如大海魔及眷属所不能坏，渐能圆满一切功德，因斯<a>饶益</a>诸有情类，令得无上正等菩提。彼复能令诸有情类证得无上正等菩提，展转相承空我境界。我当方便隐蔽其声，令此城中长者、<a>居士</a>、<a>婆罗门</a>等咸不能闻。&rsquo;唯除城中一长者女宿善根力魔不能蔽。</p>
<p>　　&ldquo;常啼菩萨由是因缘，经于久时卖身不售，愁忧苦恼在一处立，涕泪而言：&lsquo;我有何罪？为欲供养甚深般若波罗蜜多及说法师法踊菩萨摩诃萨故，虽自卖身而无买者？&rsquo;&rdquo;</p>
<p>　　&ldquo;时天帝释见已念言：&lsquo;此善男子以为供养甚深般若波罗蜜多及说法师法踊菩萨，爱重法故自卖其身，我当试之：为实慕法？为怀谄诈诳惑世间？&rsquo;如是念已即自化作少婆罗门，诣常啼所问言：&lsquo;男子，汝今何缘伫立悲涕愁忧不乐？&rsquo;&rdquo;</p>
<p>　　&ldquo;常啼菩萨答言：&lsquo;儒童，我为供养甚深般若波罗蜜多及说法师法踊菩萨，然我贫乏无诸财宝，爱重法故欲自卖身，遍此城中无相问者，自惟薄福住此忧悲。&rsquo;&rdquo;</p>
<p>　　&ldquo;时，婆罗门语常啼曰：&lsquo;我于今者正欲祠天，不用人身，但须人血、人髓、人心，颇能卖不？&rsquo;&rdquo;</p>
<p>　　&ldquo;常啼菩萨闻已念言：&lsquo;我于今者定获胜利。所以者何？彼欲买者我皆具有，由斯价值当得供养甚深般若波罗蜜多及说法师法踊菩萨，令我具足甚深般若波罗蜜多方便善巧，疾证无上正等菩提。&rsquo;作是念时欢喜踊跃，以柔软语报婆罗门：&lsquo;仁所买者我悉能卖。&rsquo;&rdquo;</p>
<p>　　&ldquo;婆罗门言：&lsquo;须几价值？&rsquo;&rdquo;</p>
<p>　　&ldquo;常啼报曰：&lsquo;随意相酬。&rsquo;&rdquo;</p>
<p>　　&ldquo;尔时，常啼作是语已，即伸右手执取利刀，刺己左臂令出其血，复割右髀皮肉置地，破骨出髓与婆罗门，复趣墙边欲剖心出。&rdquo;</p>
<p>　　&ldquo;有长者女处于高阁，先见常啼扬声自卖，后时复见自害其身，作是念言：&lsquo;此善男子何因缘故困苦其身，我当问之。&rsquo;念已下阁到常啼所，作是问言：&lsquo;汝何因缘，先唱自卖，今出血髓复欲剖心？&rsquo;&rdquo;</p>
<p>　　&ldquo;常啼报曰：&lsquo;姊不知耶？我为供养甚深般若波罗蜜多及说法师法踊菩萨，然我贫乏无诸财宝，爱重法故先自卖身，无相买者，今卖三事与婆罗门。&rsquo;&rdquo;</p>
<p>　　&ldquo;长者女言：&lsquo;汝今自卖身血、心、髓，欲持价值供养般若波罗蜜多及说法师法踊菩萨，当获何等功德胜利？&rsquo;&rdquo;</p>
<p>　　&ldquo;常啼答言：&lsquo;法踊菩萨于甚深法已得自在，当为我说甚深般若波罗蜜多方便善巧，菩萨所学，菩萨所乘，菩萨所行，菩萨所作。我得闻已如说修行，成熟有情、严净佛土，速证无上正等菩提，得金色身，具三十二大丈夫相，八十随好圆满庄严，常光一寻余光无量，具佛十力、四无所畏、四无碍解、大慈、大悲、大喜、大舍、十八佛不共法、无忘失法、恒住舍性、五净眼、六神通、不可思议清净戒蕴、定蕴、慧蕴、解脱蕴、解脱知见蕴、无障智见、无上智见，得一切智、道相智、一切相智，具足一切无上法宝，分布施与一切有情，与诸有情作所依止。我舍身命为供养彼，当获此等功德胜利。&rsquo;&rdquo;</p>
<p>　　&ldquo;时，长者女闻说殊胜不可思议微妙佛法，欢喜踊跃身毛皆竖，恭敬合掌白常啼言：&lsquo;大士所说第一广大，最胜微妙甚为希有，为获如是一一佛法，尚应弃舍如殑伽沙所重身命，况唯舍一？所以者何？若得如是微妙功德，则能利乐一切有情。大士家贫，尚为如是微妙功德不惜身命，况我家富多有珍财，为是功德而不弃舍？大士今应勿复自害，所须供具尽当相与。所谓金银、吠琉璃宝、颇胝迦宝、末尼、真珠、杵藏、石藏、螺贝、璧玉、帝青、大青、珊瑚、虎珀，及余无量异类珍财，花香、璎珞、宝幢、幡盖、伎乐、灯明、车乘、衣服，并余种种上妙供具，可持供养甚深般若波罗蜜多及说法师法踊菩萨。唯愿大士勿复自害，我身亦愿随大士往法踊菩萨摩诃萨所，俱时瞻仰共植善根，为得所说诸佛法故。&rsquo;&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>