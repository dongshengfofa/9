<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百七十三卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百七十三卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百七十三卷 大般若波罗蜜多经</strong></p>
<p style="text-align: left">
	　　第六分劝诫品第十四之二</p>
<p style="text-align: left">
	　　佛告曼殊室利<a>菩萨</a>：&ldquo;假使碎此三千大千堪忍世界悉为极微，一一极微为一圣者。有善男子、善女人等尽彼圣众寿量短长，以诸<a>世间</a>上妙饮食、衣服、卧具及医药等，起殷净心奉施供养；般<a>涅槃</a>后各收驮都，起窣堵波严饰供养；或以七宝满如前说尔所极微<a>大千世界</a>，上复积至色究竟天，于彼圣者各别奉施尔所大千世界七宝，毕自寿量昼夜三十牟呼栗多相续不断。曼殊室利，于意云何？是善男子、善女人等由此因缘获福多不？&rdquo;</p>
<p style="text-align: left">
	　　曼殊室利即白佛言：&ldquo;甚多，<a>世尊</a>！甚多，善逝！前说施福尚难思议，何况于此所获福量！&rdquo;</p>
<p style="text-align: left">
	　　佛告曼殊室利菩萨：&ldquo;若善男子、善女人等受持此经<a>流通</a>演说，所获福聚于前施福，百倍为胜，千倍为胜，乃至邬波尼杀昙倍亦复为胜。</p>
<p style="text-align: left">
	　　&ldquo;曼殊室利，如是功德若不回求佛菩提者，应经尔所极微数劫当作他化<a>自在</a>天王，复经尔所极微数劫当作乐变化天王，复经尔所极微数劫当作睹史多天王，复经尔所极微数劫当作夜摩天王，复经尔所极微数劫作天帝释，况转轮王！以彼回求一切智故，能得成办甚深般若波罗蜜多方便善巧，当证无上正等菩提。</p>
<p style="text-align: left">
	　　&ldquo;曼殊室利，假使充满此赡部洲预流、一来、不还、阿<a>罗汉</a>、独觉，如粟、稻、麻、竹、荻、芦苇、<a>甘蔗</a>林等中无间隙。有暴恶人起极瞋恚，皆悉杀害尔所圣者。曼殊室利，于意云何？彼人由斯获罪多不？&rdquo;</p>
<p style="text-align: left">
	　　曼殊室利即白佛言：&ldquo;甚多，世尊！甚多，善逝！杀一圣者尚堕无间大<a>地狱</a>中一劫受苦，何况杀害尔所圣者！彼所获罪不可称计。&rdquo;</p>
<p style="text-align: left">
	　　佛告曼殊室利菩萨：&ldquo;若有毁谤此经典者，其罪过前百倍、千倍乃至邬波尼杀昙倍。</p>
<p style="text-align: left">
	　　&ldquo;曼殊室利，假使充满东胜身洲预流、一来、不还、阿罗汉、独觉，如粟、稻、麻、竹、荻、芦苇、甘蔗林等中无间隙。有暴恶人起极瞋恚，皆悉杀害尔所圣者。曼殊室利，于意云何？彼人由斯获罪多不？&rdquo;</p>
<p style="text-align: left">
	　　曼殊室利即白佛言：&ldquo;甚多，世尊！甚多，善逝！杀一圣者尚堕无间大地狱中一劫受苦，何况杀害尔所圣者！彼所获罪不可称计。&rdquo;</p>
<p style="text-align: left">
	　　佛告曼殊室利菩萨：&ldquo;若有毁谤此经典者，其罪过前百倍、千倍乃至邬波尼杀昙倍。</p>
<p style="text-align: left">
	　　&ldquo;曼殊室利，假使充满西牛货洲预流、一来、不还、阿罗汉、独觉，如粟、稻、麻、竹、荻、芦苇、甘蔗林等中无间隙。有暴恶人起极瞋恚，皆悉杀害尔所圣者。曼殊室利，于意云何？彼人由斯获罪多不？&rdquo;</p>
<p style="text-align: left">
	　　曼殊室利即白佛言：&ldquo;甚多，世尊！甚多，善逝！杀一圣者尚堕无间大地狱中一劫受苦，何况杀害尔所圣者！彼所获罪不可称计。&rdquo;</p>
<p style="text-align: left">
	　　佛告曼殊室利菩萨：&ldquo;若有毁谤此经典者，其罪过前百倍、千倍乃至邬波尼杀昙倍。</p>
<p style="text-align: left">
	　　&ldquo;曼殊室利，假使充满北俱卢洲预流、一来、不还、阿罗汉、独觉，如粟、稻、麻、竹、荻、芦苇、甘蔗林等中无间隙。有暴恶人起极瞋恚，皆悉杀害尔所圣者。曼殊室利，于意云何？彼人由斯获罪多不？&rdquo;</p>
<p style="text-align: left">
	　　曼殊室利即白佛言：&ldquo;甚多，世尊！甚多，善逝！杀一圣者尚堕无间大地狱中一劫受苦，何况杀害尔所圣者！彼所获罪不可称计。&rdquo;</p>
<p style="text-align: left">
	　　佛告曼殊室利菩萨：&ldquo;若有毁谤此经典者，其罪过前百倍、千倍乃至邬波尼杀昙倍。</p>
<p style="text-align: left">
	　　&ldquo;曼殊室利，假使碎此四大洲界悉为极微，一一极微各为一佛。有一极恶邪见众生，起毒害心杀尔所佛，劫夺一切法财、资财，破灭世间法王、法药。曼殊室利，于意云何？彼恶众生获罪多不？&rdquo;</p>
<p style="text-align: left">
	　　曼殊室利即白佛言：&ldquo;甚多，世尊！甚多，善逝！彼所获罪无量无边不可思议、不可称计，我于彼事尚不忍闻，况能说其获罪多少！若害一佛犹堕无间大地狱中多劫受苦，况杀尔所诸佛世尊，如是众生定受无间大地狱苦无有出期。&rdquo;</p>
<p style="text-align: left">
	　　佛告曼殊室利菩萨：&ldquo;若有毁谤障碍此经，不令演说、流通、供养，其罪过前百倍、千倍乃至邬波尼杀昙倍。</p>
<p style="text-align: left">
	　　&ldquo;曼殊室利，假使三千大千世界一切有情，各经百千无数大劫，备修种种诸菩萨行，皆证无上正等菩提，彼恶众生罪业重故，犹未能出大地狱苦。曼殊室利，彼恶众生于十方界无间地狱，无一不经多劫受苦，况余地狱、傍生、鬼界！何以故？彼愚痴者毁坏十方三世诸<a>佛法</a>身母故。设彼经前极微数劫受重苦已，出三恶趣来生人中，得大恶疾，一切医药所不能救。复经尔所极微数劫，生便无舌或无手等，各经尔所极微数劫。曼殊室利，我以神力住世一劫或一劫余，说彼众生毁谤、障碍此经罪报亦不能尽。曼殊室利，诸有智者欲得现在、未来安乐，勿于此经毁谤、障碍。&rdquo;</p>
<p style="text-align: left">
	　　第六分二行品第十五</p>
<p style="text-align: left">
	　　佛告曼殊室利菩萨言：&ldquo;善男子，若菩萨摩诃萨行深般若波罗蜜多，宜应成就前后般若波罗蜜多。何以故？诸菩萨摩诃萨有二种行：成就般若，化导有情。&rdquo;</p>
<p style="text-align: left">
	　　尔时，曼殊室利菩萨便白佛言：&ldquo;世尊，云何诸菩萨摩诃萨成就般若、化导有情？&rdquo;</p>
<p style="text-align: left">
	　　佛告曼殊室利菩萨言：&ldquo;善男子，若菩萨摩诃萨从初般若乃至后际，离功用心<a>说法</a>无尽中无间隙，为脱有情恶趣三有令住善趣，或令证得三乘圣果。曼殊室利，是名菩萨摩诃萨众行深般若波罗蜜多化导有情。曼殊室利，若菩萨摩诃萨行深般若波罗蜜多，成就无边无为般若，是名菩萨摩诃萨众自行般若。何以故？此能<a>圆满</a>一切德故。&rdquo;</p>
<p style="text-align: left">
	　　曼殊室利复白佛言：&ldquo;诸菩萨摩诃萨行深般若波罗蜜多，修何法行能与一切智相应？&rdquo;</p>
<p style="text-align: left">
	　　佛告曼殊室利菩萨言：&ldquo;善男子，若菩萨摩诃萨行深般若波罗蜜多，修一切智真实之法，远离思议，微妙无相甚深理趣，不可观察极难通达，<a>常住</a>寂静清凉遍满，无有分别无著无碍；随顺正理不可执取，极静大寂，一切法中无上无等。曼殊室利，诸菩萨摩诃萨行深般若波罗蜜多，修此法行能与一切智相应。&rdquo;</p>
<p style="text-align: left">
	　　曼殊室利复白佛言：&ldquo;诸菩萨摩诃萨于何境界行深般若波罗蜜多？&rdquo;</p>
<p style="text-align: left">
	　　佛告曼殊室利菩萨言：&ldquo;善男子，诸菩萨摩诃萨决定应于甚深境界、广大境界、功德境界行深般若波罗蜜多。</p>
<p style="text-align: left">
	　　&ldquo;曼殊室利，甚深境者，体是无为，不著二边亦不相离，自性清净诸障<a>解脱</a>，不可思议，不可称计，不共一切声闻、独觉。</p>
<p style="text-align: left">
	　　&ldquo;曼殊室利，广大境者，诸佛如来一切功德，大悲、般若二法为性，离分别相无功用心，利乐有情无时暂舍，诸所说法皆称彼意。</p>
<p style="text-align: left">
	　　&ldquo;曼殊室利，功德境者，诸菩萨摩诃萨行深般若波罗蜜多，所与相应一切功德、三十二相、八十随好。随诸有情根欲性行，所乐种种形相差别，佛威神力悉能示现，所谓或现升睹史多，或现从天下生赡部，或现处胎，或现初生，或现童子，或现游戏，或现<a>出家</a>，或现苦行，或现往诣菩提树下，或现证得无上菩提，或现转法轮，或现般涅槃，如是示现诸相差别，皆为有情解脱<a>生死</a>。</p>
<p style="text-align: left">
	　　&ldquo;曼殊室利，如是名为诸菩萨摩诃萨甚深般若波罗蜜多所行境界。&rdquo;</p>
<p style="text-align: left">
	　　曼殊室利便白佛言：&ldquo;希有，世尊！菩萨如是甚深般若波罗蜜多，是佛境界不可思议。&rdquo;</p>
<p style="text-align: left">
	　　佛告曼殊室利菩萨：&ldquo;如是，如是，如汝所说，甚深般若波罗蜜多是不共法、不可思议。何以故？一切异生、声闻、独觉不能通达，非其境故，除佛世尊无能得者。何以故？诸法真如义甚深故。自在不动无漏界摄，令有情类利乐圆满，是故名为诸佛境界过语言道胜义谛摄，远离寻伺分别思议，非世间法所能比喻，一切法中最为上品，不在生死、不住涅槃。</p>
<p style="text-align: left">
	　　&ldquo;曼殊室利，诸菩萨摩诃萨行深般若波罗蜜多，凡有五事不可思议：一者、自性；二者、方处；三者、诸住；四者、一异；五者、利乐。</p>
<p style="text-align: left">
	　　&ldquo;曼殊室利，云何自性不可思议？即色真如求不可得，离色真如求不可得，受、想、行、识亦复如是；即眼真如求不可得，离眼真如求不可得，耳、鼻、舌、身、意亦复如是；即色真如求不可得，离色真如求不可得，声、香、味、触、法亦复如是；即眼识真如求不可得，离眼识真如求不可得，耳、鼻、舌、身、<a>意识</a>亦尔；即地界真如求不可得，离地界真如求不可得，水、火、风、空、识界亦尔；有法真如求不可得，无法真如求不可得，是故自性不可思议。</p>
<p style="text-align: left">
	　　&ldquo;曼殊室利，云何方处不可思议？如是真如若在欲界不可思议，若离欲界不可思议，色、无<a>色界</a>亦复如是；若在东方不可思议，若离东方不可思议，南西北方、四维、上下亦复如是，是故方处不可思议。</p>
<p style="text-align: left">
	　　&ldquo;曼殊室利，云何诸住不可思议？若安乐住不可思议，若寂静住不可思议，若有心住不可思议，若<a>无心</a>住不可思议，是故诸住不可思议。</p>
<p style="text-align: left">
	　　&ldquo;曼殊室利，云何一异不可思议？三世如来同在一处，自性清净无漏界摄，若一、若异不可思议，是故一异不可思议。</p>
<p style="text-align: left">
	　　&ldquo;曼殊室利，云何利乐不可思议？智慧神力同一法界，般若、方便二相平等，能作有情无量利乐不可宣说、过语言境，而顺有情根性差别作种种说、种种示现；三十二相、八十随好，随有情心皆能示现。&rdquo;</p>
<p style="text-align: left">
	　　曼殊室利白言：&ldquo;世尊，何等名为三十二相、八十随好？&rdquo;</p>
<p style="text-align: left">
	　　佛告曼殊室利菩萨言：&ldquo;善男子，如来相好无量无边，我若广说不可穷尽，但随世间所乐，略说三十二相、八十随好。</p>
<p style="text-align: left">
	　　&ldquo;曼殊室利，云何名为三十二相？如来足下有平满相，妙善安住犹如奁底，地虽高下，随足所蹈皆悉坦然无不等触，是为第一。如来足下千辐轮文，辋毂众相无不圆满，是为第二。如来手足悉皆柔软，如睹罗绵胜过一切，是为第三。如来手足指皆纤长，圆妙过人以表长寿，是为第四。如来手足一一指间，犹如雁王咸有鞔网，金色交络文同绮画，是为第五。如来足跟广长圆满，与趺相称胜余有情，是为第六。如来足趺修高充满，柔软妙好与跟相称，是为第七。如来双腨渐次纤圆，如黳泥耶仙鹿王腨，是为第八。如来双臂修直[月+庸]圆，如象王鼻平立摩膝，是为第九。如来阴相势峰藏密，其犹龙马亦如象王，是为第十。如来毛孔各一毛生，柔润、绀青、右旋宛转，是第十一。如来发毛端皆上靡，右旋宛转、柔润、绀青，严金色身甚可爱乐，是第十二。如来身皮细薄润滑，尘垢、水等皆所不住，是第十三。如来身皮皆真金色，光洁晃耀如妙金台，众宝庄严众所乐见，是第十四。如来两足、二手、掌中、颈及双肩七处充满，光净柔软甚可爱乐，是第十五。如来肩项圆满殊妙，是第十六。如来髆腋悉皆充实，是第十七。如来容仪洪满端直，是第十八。如来身相修广端严，是第十九。如来体相纵广量等，周匝圆满如诺瞿陀，是第二十。如来颔臆并身上半，威容广大如师子王，是二十一。如来身光面各一寻，是二十二。如来齿相四十齐平，净密、根深、白踰珂雪，是二十三。如来四牙鲜白锋利，是二十四。如来常得味中上味，喉脉直故，能引身中千肢节脉所有上味，是二十五。如来舌相薄净广长，能覆面轮至耳毛际，是二十六。如来<a>梵音</a>词韵宏雅，随众多少无不等闻，其声洪震犹如天鼓，发言婉约如频迦音，是二十七。如来眼睫犹若牛王，绀青、齐整、不相杂乱，是二十八。如来眼睛绀青鲜白，红环间饰皎洁分明，是二十九。如来面轮其犹满月，眉相皎净如天帝弓，是第三十。如来眉间有白毫相，右旋柔软如睹罗绵，鲜白光净踰珂雪等，是三十一。如来顶上乌瑟腻沙，高显周圆犹如天盖，是三十二。是名如来三十二相。</p>
<p style="text-align: left">
	　　&ldquo;曼殊室利，云何名为八十随好？如来指爪狭长薄润，光洁鲜净如花赤铜，是为第一。如来手足指圆纤长，[月+庸]直柔软节骨不现，是为第二。如来手足各等无差，于诸指间悉皆充密，是为第三。如来手足圆满如意，软净光泽色如莲花，是为第四。如来筋脉盘结坚固、深隐不现，是为第五。如来两踝俱隐不现，是为第六。如来行步直进庠审如龙象王，是为第七。如来行步威容齐肃如师子王，是为第八。如来行步安平庠序不过不减犹若牛王，是为第九。如来行步进止威仪譬如鹅王，是为第十。如来回顾必皆右旋，如龙象王举身随转，是第十一。如来肢节渐次[月+庸]圆、妙善安布，是第十二。如来骨节交结无隙犹若龙盘，是第十三。如来膝轮妙善安布、坚固圆满，是第十四。如来隐处其文妙好，威势具足圆满清净，是第十五。如来身肢润滑柔软，光悦鲜净尘垢不著，是第十六。如来身容敦肃<a>无畏</a>常不怯弱，是第十七。如来身肢坚固稠密善相属著，是第十八。如来身肢安定敦重，常不掉动圆满无坏，是第十九。如来身相犹若仙王，周匝端严光净离翳，是第二十。如来身有周匝圆光，于行等时恒自照曜，是二十一。如来腹形方正无欠，柔软不现众相庄严，是二十二。如来脐深、右旋圆妙、清净光泽，是二十三。如来脐厚、不凹不凸、周匝妙好，是二十四。如来皮肤远离疥癣，亦无黡点、疣赘等过，是二十五。如来手掌充满柔软，足下安平，是二十六。如来手文深长、明直、润泽、无断，是二十七。如来唇色光润丹晖，如频婆果上下相称，是二十八。如来面门不长不短、不大不小，如量端严，是二十九。如来舌相软薄广长如赤铜色，是第三十。如来发声威震深远，如象王吼明朗清彻，是三十一。如来音韵美妙具足如深谷响，是三十二。如来鼻高修而且直，其孔不现，是三十三。如来诸齿方整鲜白，是三十四。如来诸牙圆白光洁渐次锋利，是三十五。如来目净青白分明，是三十六。如来眼相修广，譬如青莲花叶甚可爱乐，是三十七。如来眼睫上下齐整、稠密不白，是三十八。如来双眉长而不白、致而细软，是三十九。如来双眉绮靡，顺次绀琉璃色，是第四十。如来双眉高显光润形如初月，是四十一。如来耳厚、广大、修长、轮埵成就，是四十二。如来两耳绮丽齐平离诸过失，是四十三。如来容仪能令见者无损无染皆生爱敬，是四十四。如来额广、圆满、平正、形相殊妙，是四十五。如来身分上半圆满，如师子王威严无对，是四十六。如来首发修长、绀青、稠密不白，是四十七。如来首发香洁、细软、润泽、旋转，是四十八。如来首发齐整无乱亦不交杂，是四十九。如来首发坚固不断永无阤落，是第五十。如来首发光滑殊妙、尘垢不著，是五十一。如来身分坚固充实踰那罗延，是五十二。如来身体长大端直，是五十三。如来众窍清净圆好，是五十四。如来身肢势力<a>殊胜</a>无与等者，是五十五。如来身相众所乐观常无厌足，是五十六。如来面轮修广得所，皎洁光净如秋满月，是五十七。如来颜色舒泰光显，含笑先言有向无背，是五十八。如来面貌光泽熙怡，远离颦蹙、青赤等过，是五十九。如来身肢清净无垢、常无臭秽，是第六十。如来所有诸毛孔中，常出如意微妙之香，是六十一。如来面门常出最上殊胜之香，是六十二。如来首相周圆妙好，如末达那亦犹天盖，是六十三。如来身毛绀青光净，如孔雀项红辉绮饰，色类赤铜，是六十四。如来法音，随众大小不增不减应理无著，是六十五。如来顶相无能见者，是六十六。如来手足指约分明，庄严妙好如赤铜色，是六十七。如来行时，其足去地如四指量而现印文，是六十八。如来自持不待他侍，身无倾动亦不逶迤，是六十九。如来威德远震一切，恶心闻喜、恐怖见安，是第七十。如来音声不高不下，随众生意和悦与言，是七十一。如来能随诸有情类言音意乐而为说法，是七十二。如来一音演说<a>正法</a>，随有情类各令得解，是七十三。如来说法咸依次第必有因缘，言无不善，是七十四。如来等观诸有情类，赞善毁恶而无爱憎，是七十五。如来所为先观后作，轨范具足令识善净，是七十六。如来相好，一切有情无能观尽，是七十七。如来顶骨坚实圆满，是七十八。如来颜容常少不老、好巡旧处，是七十九。如来手足及胸臆前，皆有吉祥喜旋德相，文同绮画、色类朱丹，是第八十。是名如来八十随好。&rdquo;</p>
<p style="text-align: left">
	　　第六分赞叹品第十六</p>
<p style="text-align: left">
	　　尔时，曼殊室利菩萨即从座起顶<a>礼佛</a>足，偏覆左肩，右膝著地，合掌恭敬而白佛言：&ldquo;如来功德希有、无等、不可思议，过去、未来、现在诸佛皆无有异。若见如来或闻功德，此有情类亦难思议。今重见佛转大法轮，得未曾有<a>欢喜</a>踊跃。&rdquo;</p>
<p style="text-align: left">
	　　作是语已，即升<a>虚空</a>七多罗树，合掌赞曰：</p>
<p style="text-align: left">
	　　&ldquo;一切有情类，唯佛最为尊，</p>
<p style="text-align: left">
	　　尚无有等者，况复当有胜？</p>
<p style="text-align: left">
	　　我法二俱空，妙理无等等，</p>
<p style="text-align: left">
	　　唯我佛世尊，能等无等等。</p>
<p style="text-align: left">
	　　烦恼并习气，俱尽永无余，</p>
<p style="text-align: left">
	　　能知一切法，无不皆明了。</p>
<p style="text-align: left">
	　　若智若说法，无能及佛者，</p>
<p style="text-align: left">
	　　三千大千界，唯佛独为尊。</p>
<p style="text-align: left">
	　　十力无畏等，定有非虚妄，</p>
<p style="text-align: left">
	　　帝释与梵王，咸所不能得。</p>
<p style="text-align: left">
	　　世尊大恩德，普洽诸有情，</p>
<p style="text-align: left">
	　　此事难思议，定无能及者。</p>
<p style="text-align: left">
	　　能以微妙慧，及方便善巧，</p>
<p style="text-align: left">
	　　化导诸有情，皆令得利乐。&rdquo;</p>
<p style="text-align: left">
	　　尔时，会中有一天子名曰妙色，即从座起顶礼佛足，偏覆左肩，右膝著地，合掌向佛以颂赞曰：</p>
<p style="text-align: left">
	　　&ldquo;有说世间等佛者，彼言非实为虚诳；</p>
<p style="text-align: left">
	　　若说法王最极尊，此言非妄为谛语。</p>
<p style="text-align: left">
	　　人天之俦正问难，无有能折我大师，</p>
<p style="text-align: left">
	　　善逝降魔伏外道，将导世间至解脱。</p>
<p style="text-align: left">
	　　清净四辩无穷说，<a>甘露</a>妙药施有情，</p>
<p style="text-align: left">
	　　遍观诸法智无碍，一切<a>刹那</a>不减失。</p>
<p style="text-align: left">
	　　大悲平等视有情，清净之心世不染，</p>
<p style="text-align: left">
	　　善能了知根欲性，随所乐闻而应说。</p>
<p style="text-align: left">
	　　烦恼差别非一种，为示无量对治门，</p>
<p style="text-align: left">
	　　唯佛巧说彼因缘，专为利乐有情故。</p>
<p style="text-align: left">
	　　值佛闻法不得圣，如是有情度极难，</p>
<p style="text-align: left">
	　　如来大名应渴仰，若得见者无限益。</p>
<p style="text-align: left">
	　　佛智能令心清净，得闻正教出生死，</p>
<p style="text-align: left">
	　　闻佛名号大吉祥，常念世尊恒喜乐。</p>
<p style="text-align: left">
	　　发心诣佛生慧解，如教勤修成种智，</p>
<p style="text-align: left">
	　　戒品清净无垢浊，静虑第一心澄明。</p>
<p style="text-align: left">
	　　智慧最胜难倾动，法海清净如甘露，</p>
<p style="text-align: left">
	　　一切有情喜放逸，诸佛专精离世间。</p>
<p style="text-align: left">
	　　等慈有情如一子，恩德深厚无能报，</p>
<p style="text-align: left">
	　　先说能破结贼法，久摧天魔幻化军。</p>
<p style="text-align: left">
	　　世尊已说三有过，广示涅槃无量德，</p>
<p style="text-align: left">
	　　百千大劫甚难闻，故我至诚今赞礼。&rdquo;</p>
<p style="text-align: left">
	　　尔时，会中有一天子名曰善名，即从座起顶礼佛足，偏覆左肩，右膝著地，合掌向佛以颂赞言：</p>
<p style="text-align: left">
	　　&ldquo;如来平等行大慈，设可度智与他者，</p>
<p style="text-align: left">
	　　尚令天授最前得，况复其余有情类！</p>
<p style="text-align: left">
	　　我今不惬为空过，修持大行报佛恩，</p>
<p style="text-align: left">
	　　有唯自证无漏灭，彼于佛恩未为报，</p>
<p style="text-align: left">
	　　若有<a>修行</a>佛深教，乃得名为佛真子。</p>
<p style="text-align: left">
	　　佛久勤苦为有情，无上大恩罕能报，</p>
<p style="text-align: left">
	　　大慈开显真妙法，令众修行兼化他。</p>
<p style="text-align: left">
	　　若佛不出于世间，一切有情受大苦，</p>
<p style="text-align: left">
	　　则无人天唯恶趣，但闻种种苦音声。</p>
<p style="text-align: left">
	　　诸趣受苦无能免，烦恼系缚有情故，</p>
<p style="text-align: left">
	　　佛欲解他诸毒结，翻为大悲之所萦。</p>
<p style="text-align: left">
	　　如来是世大<a>福田</a>，依教正修离恶趣，</p>
<p style="text-align: left">
	　　若违<a>佛教</a>不修行，彼定不得生人天。</p>
<p style="text-align: left">
	　　有于佛所起恶心，或复不乐闻深法，</p>
<p style="text-align: left">
	　　是等有情甚可愍，决定永当处黑暗。</p>
<p style="text-align: left">
	　　如佛世尊自知智，其等如来乃能了，</p>
<p style="text-align: left">
	　　佛智非我所测量，稽首敬礼十方佛。</p>
<p style="text-align: left">
	　　无畏智力不共法，唯佛世尊独圆备，</p>
<p style="text-align: left">
	　　相好庄严微妙香，观者无厌超众色；</p>
<p style="text-align: left">
	　　三种开敷不暂息，清净佛花我今礼。</p>
<p style="text-align: left">
	　　唯佛善知无上觉，能永出离诸险难，</p>
<p style="text-align: left">
	　　佛为第一最无上，稽首归命两足尊。</p>
<p style="text-align: left">
	　　佛以功德正法水，普能洗除诸垢秽，</p>
<p style="text-align: left">
	　　世尊本来内外净，我今顶礼真净身。&rdquo;</p>
<p style="text-align: left">
	　　尔时，堪忍界主大梵天王，即从座起顶礼佛足，偏覆左肩，右膝著地，合掌向佛以颂赞言：</p>
<p style="text-align: left">
	　　&ldquo;如来具足胜福慧，利乐有情无暂息，</p>
<p style="text-align: left">
	　　常雨甘露济饥渴，我今稽首能利他。</p>
<p style="text-align: left">
	　　世间最胜可敬者，彼类犹来供养佛，</p>
<p style="text-align: left">
	　　诸恶斯尽众善备，我今稽首无等尊。</p>
<p style="text-align: left">
	　　普为济拨诸有情，靡有一行不修学，</p>
<p style="text-align: left">
	　　令度生死得安乐，我今稽首救世师。</p>
<p style="text-align: left">
	　　稽首微妙金色身，稽首所说甘露法，</p>
<p style="text-align: left">
	　　稽首清净无垢智，稽首一切功德林。&rdquo;</p>
<p style="text-align: left">
	　　尔时，佛告大梵天言：&ldquo;善哉！善哉！如汝所赞。如来此事是实非虚。何以故？诸佛世尊于无量劫，修集种种福德智慧，由斯果位无不备足。所以者何？如来具足布施、净戒、安忍、精进、静虑、般若波罗蜜多，身、语、意三无不清净，故能通达真如、实际，住实际故所言不虚。&rdquo;</p>
<p style="text-align: left">
	　　时，大梵王顶礼佛足，合掌恭敬复白佛言：&ldquo;唯愿世尊以<a>神通</a>力，令此般若波罗蜜多久住世间利乐一切！&rdquo;</p>
<p style="text-align: left">
	　　尔时，佛告大梵天王：&ldquo;十方三世一切如来以大神通，咸共护念甚深般若波罗蜜多久住世间利乐一切，天魔、梵志、外道、<a>沙门</a>，皆无有能灭坏障碍。何以故？我念过去有佛名曰宝月如来，十号圆满，国名无毁，劫名喜赞。彼佛有二苾刍<a>弟子</a>，作大法师善说深法，一名智盛、二名谛授，常随彼佛转正法轮，经一劫中宣说如是甚深般若波罗蜜多，三千大千百亿魔众悉皆受化发菩提心。是故此经，诸天魔等皆无有力灭坏障碍。&rdquo;</p>
<p style="text-align: left">
	　　尔时，寂静慧菩萨摩诃萨即从座起顶礼佛足，偏覆左肩，右膝著地，合掌恭敬而白佛言：&ldquo;宝月如来住在何所？为犹住世？为已涅槃？&rdquo;</p>
<p style="text-align: left">
	　　尔时，世尊告寂静慧言：&ldquo;善男子，东方去此过十千亿诸佛世界，曾有世界名曰无毁，其中如来寿十千劫。彼佛世界常说如是甚深般若波罗蜜多，彼诸天魔及外道等，于此经典不能障碍，皆发无上正等觉心。智盛苾刍即是今者曼殊室利，谛授苾刍即是今者最胜天王，此二菩萨方便善巧，种种拥护甚深般若波罗蜜多令久住世。十方佛国若说如是甚深般若波罗蜜多，此二菩萨即往听受，如我今者说是法门放大光明，寻光来集。&rdquo;</p>
<p style="text-align: left">
	　　第六分付嘱品第十七</p>
<p style="text-align: left">
	　　尔时，佛告阿难陀言：&ldquo;汝可受持甚深般若波罗蜜多，勿令忘失！&rdquo;</p>
<p style="text-align: left">
	　　时，阿难陀即从座起顶礼佛足，偏覆左肩，右膝著地，合掌恭敬而白佛言：&ldquo;云何受持如是经典？&rdquo;</p>
<p style="text-align: left">
	　　于是佛告阿难陀言：&ldquo;受持此经有十种法：一者、书写；二者、供养；三者、施他；四者、谛听；五者、披读；六者、受持；七者、广说；八者、讽诵；九者、思惟；十者、修习。依斯十法受持此经。譬如世间一切草、木、花、果、药等皆依大地；如是一切殊胜善法皆依般若波罗蜜多。如转轮王若住在世七宝常现；甚深般若波罗蜜多亦复如是，若住在世三宝不灭。&rdquo;</p>
<p style="text-align: left">
	　　尔时，大众瞻仰尊颜，异口同音俱伤叹曰：&ldquo;如来灭后，谁能荷担如是世尊大法重担，谓于无量无边大劫修集所得无上菩提？&rdquo;</p>
<p style="text-align: left">
	　　尔时，众中便有一万二千菩萨为护此法，即从座起顶礼佛足，偏覆左肩，右膝著地，合掌恭敬而说颂言：</p>
<p style="text-align: left">
	　　&ldquo;我等舍身命，不求未来福，</p>
<p style="text-align: left">
	　　护持佛所说，此甚深法要。&rdquo;</p>
<p style="text-align: left">
	　　尔时，众中五百天子贤王为首，复从座起顶礼佛足，偏覆左肩，右膝著地，合掌恭敬而说颂言：</p>
<p style="text-align: left">
	　　&ldquo;为度诸有情，成大悲愿力，</p>
<p style="text-align: left">
	　　护持佛所说，此甚深法要。&rdquo;</p>
<p style="text-align: left">
	　　时，天帝释、持髻梵王、毗沙门王，皆从座起顶礼佛足，偏覆左肩，右膝著地，合掌恭敬而说颂言：</p>
<p style="text-align: left">
	　　&ldquo;能疗一切病，世尊今所说，</p>
<p style="text-align: left">
	　　般若微妙药，我等顶戴持。&rdquo;</p>
<p style="text-align: left">
	　　执金刚神亦从座起顶礼佛足，偏覆左肩，右膝著地，合掌恭敬而说颂言：</p>
<p style="text-align: left">
	　　&ldquo;法本无名字，佛以名字说，</p>
<p style="text-align: left">
	　　大悲真教法，我今顶戴持。&rdquo;</p>
<p style="text-align: left">
	　　尔时，佛告持髻梵言：&ldquo;梵天当知，佛赞三事最为无上，何等为三？一者、发菩提心；二者、护持正法；三者、如教修行。如是三法最为无上，能修<a>行者</a>真供养佛。我若住世一劫或一劫余，说此功德亦不能尽。护持如来一四句颂，所获功德尚不可尽，况能护持三世佛母甚深般若波罗蜜多！何以故？三世诸佛皆因般若波罗蜜多而得生故。以法供养真供养佛，若以资财非真供养，故法供养最为第一。若有护持佛正法者，当知彼类三世安乐。是故，梵天，常应拥护甚深般若波罗蜜多，汝由<a>护法</a>，已当得见贤劫千佛悉为请主。梵天当知，于此秽土护持正法须臾之间，胜<a>净土</a>中若经一劫或一劫余所获功德，故应精勤护持正法。&rdquo;</p>
<p style="text-align: left">
	　　世尊复告天帝释言：&ldquo;憍尸迦，甚深般若波罗蜜多随所在处，当知即是如来生处、得菩提处、转法轮处、入涅槃处。何以故？憍尸迦，一切菩萨、一切善法、一切如来皆从此生。若有法师宣说如是甚深般若波罗蜜多，此地即为佛所行处。诸有情类于法师所，当生善友、尊重佛心恭敬、欢喜、供养、赞叹。若我住世一劫或一劫余，说此法师流传此经所获功德亦不能尽。憍尸迦，若此法师所行之处，善男子等有能刺血洒地供养，未足为多。何以故？无上法轮难受持故。&rdquo;</p>
<p style="text-align: left">
	　　时，天帝释白言：&ldquo;世尊，未来世中说此经处，我及眷属皆当拥护彼地方所及说法师，若见此经所在之处，即生前说四种处心。&rdquo;</p>
<p style="text-align: left">
	　　尔时，世尊赞天帝释：&ldquo;汝能如是，善哉！善哉！吾以此经付嘱于汝，宜于来世拥护流通。&rdquo;</p>
<p style="text-align: left">
	　　时，天帝释即白佛言：&ldquo;我等诸天得生善趣，皆由般若波罗蜜多，发菩提心亦复由此，是故我等不顾身命拥护世尊如是深法。&rdquo;</p>
<p style="text-align: left">
	　　时，佛复赞天帝释言：&ldquo;善哉！善哉！如说能作。&rdquo;</p>
<p style="text-align: left">
	　　时，薄伽梵说是经已，最胜天王及十方界诸大菩萨、一切声闻、天、龙、药叉、健达缚、阿素洛、揭路荼、紧捺洛、莫呼洛伽、人非人等，闻佛所说皆大欢喜、信受奉行。</p>
<p style="text-align: left">
	　　般若经第七会序&nbsp;</p>
<p style="text-align: left">
	　　明寺沙门玄则撰</p>
<p style="text-align: left">
	　　闻夫即相无睹，挺真如之壮观；即虑无知，成种智之默识。但二尘且落，时逐见以轻浓；五翳将披，复因疑而聚散。是以骤明空道，给孤总旋憩之场；历选时徒，妙吉升对扬之重。忽无觐以瞻仰，俄不聆以餐悟，既泯修而造修，亦绝学而趍学。状其区别，则菩提万流；断其混茫，则涅槃一相。一相则不见生死，万流则无非佛法，不坏假名之繁总，而开实相之沉寥。正明如来法无，况菩萨法？菩萨法无，况二乘法？二乘法无，况凡夫法？法尚不有，何有菩提？尚无菩提，云何可趣？尚无可趣，何有证得？尚无证得，何有证者？是故有之斯殊，无之斯贯，洞之斯远，沮之斯局。豁尔夷荡而无懈，炽然翘励而不精；恼祲与慈渰分华，剑林将玉毫比色。皆其所也，何以易诸？观其假言路以便便，仰真宗而止止，奕奕珠转，泠泠玉振，起予圣旨，莫尚于兹，晞体法王，不亦宜矣！然则探其义也，发秘藏之玄扃，味其谈也，苞密语之殊辙；词宛而旨密，即旧文殊般若矣！虽双轴成部，而警策备彰，庶七众所归，较然无远！</p>
		

	
	

		</div></div><hr><script charset='utf-8' src='../../js/footer.js'></script></body></html>