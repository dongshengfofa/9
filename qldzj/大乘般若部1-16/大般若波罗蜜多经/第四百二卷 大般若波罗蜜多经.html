<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四百二卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四百二卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四百二卷 大般若波罗蜜多经</strong></p>
<p style="text-align: left">
	　　第二分<a>欢喜</a>品第二</p>
<p style="text-align: left">
	　　尔时，<a>世尊</a>知诸世界诸有缘众一切来集，诸天、魔、梵、若诸<a>沙门</a>、若<a>婆罗门</a>、若健达缚、若阿素洛、若诸龙神、人非人等、若诸<a>菩萨</a>摩诃萨众住最后身绍尊位者皆来集会，便告具寿<a>舍利子</a>言：&ldquo;若菩萨摩诃萨欲于一切法等觉一切相，当学般若波罗蜜多。&rdquo;</p>
<p style="text-align: left">
	　　时，<a>舍利</a>子欢喜踊跃即从座起，顶礼双足，偏覆左肩，右膝著地，合掌恭敬而白佛言：&ldquo;世尊，云何菩萨摩诃萨欲于一切法等觉一切相，当学般若波罗蜜多？&rdquo;</p>
<p style="text-align: left">
	　　佛告具寿舍利子言：&ldquo;诸菩萨摩诃萨应以无住而为方便，安住般若波罗蜜多，所住、能住不可得故；应以无舍而为方便，<a>圆满</a>布施波罗蜜多，施者、受者及所施物不可得故；应以无护而为方便，圆满净戒波罗蜜多，犯、无犯相不可得故；应以无取而为方便，圆满安忍波罗蜜多，动、不动相不可得故；应以无勤而为方便，圆满精进波罗蜜多，身心勤、怠不可得故；应以无思而为方便，圆满静虑波罗蜜多，有味、无味不可得故；应以无著而为方便，圆满般若波罗蜜多，诸法性、相不可得故。</p>
<p style="text-align: left">
	　　&ldquo;复次，舍利子，诸菩萨摩诃萨安住般若波罗蜜多，以无所得而为方便，应修习四念住、四正断、四神足、五根、五力、七等觉支、八圣道支，是三十七菩提分法不可得故；以无所得而为方便，应修习空三摩地、无相三摩地、无愿三摩地，是三等持不可得故；以无所得而为方便，应修习四静虑、四无量、四无色定，静虑、无量及无色定不可得故；以无所得而为方便，应修习八<a>解脱</a>、八胜处、九次第定、十遍处，解脱、胜处、等至、遍处不可得故；以无所得而为方便，应修习九想，谓胮胀想、脓烂想、异赤想、青瘀想、啄啖想、离散想、骸骨想、焚烧想、灭坏想，如是诸想不可得故；以无所得而为方便，应修习十<a>随念</a>，谓佛随念、法随念、僧随念、戒随念、舍随念、天随念、入出息随念、厌随念、死随念、身随念，是诸随念不可得故；以无所得而为方便，应修习十想，谓无常想、苦想、<a>无我</a>想、不净想、死想、一切<a>世间</a>不可乐想、厌食想、断想、离想、灭想，如是诸想不可得故；以无所得而为方便，应修习十一智，谓苦智、集智、灭智、道智、尽智、无生智、法智、类智、世俗智、他心智、如说智，如是诸智不可得故；以无所得而为方便，应修习有寻有伺三摩地、无寻唯伺三摩地、无寻无伺三摩地，三三摩地不可得故；以无所得而为方便，应修习未知当知根、已知根、具知根，三无漏根不可得故；以无所得而为方便，应修习不净处观、遍满处观、一切智智、奢摩他、毗钵舍那、四摄事、四胜住、三明、五眼、六<a>神通</a>、<a>六波罗蜜</a>多、七圣财、八大士觉、九有情居智、陀罗尼门、三摩地门、十地、十行、十忍、二十增上意乐、如来十力、四无所畏、四无碍解、十八佛不共法、三十二大士相、八十随好、无忘失法、恒住舍性、一切智、道相智、一切相智、一切相微妙智、大慈、大悲、大喜、大舍，及余无量无边<a>佛法</a>，如是诸法不可得故。</p>
<p style="text-align: left">
	　　&ldquo;复次，舍利子，若菩萨摩诃萨欲疾证得一切智智，当学般若波罗蜜多；欲疾圆满一切智、道相智、一切相智，当学般若波罗蜜多；欲疾圆满一切有情心行相智、一切相微妙智，当学般若波罗蜜多；欲拨一切烦恼习气，当学般若波罗蜜多；欲入菩萨正性离生，当学般若波罗蜜多；欲超声闻及独觉地，当学般若波罗蜜多；欲住菩萨不退转地，当学般若波罗蜜多；欲得六种<a>殊胜</a>神通，当学般若波罗蜜多；欲知一切有情心行所趣差别，当学般若波罗蜜多；欲胜一切声闻、独觉智慧作用，当学般若波罗蜜多；欲得一切陀罗尼门、三摩地门，当学般若波罗蜜多；欲以一念<a>随喜</a>之心，超过一切声闻、独觉所有布施，当学般若波罗蜜多；欲以一念随喜之心，超过一切声闻、独觉所有净戒，当学般若波罗蜜多；欲以一念随喜之心，超过一切声闻、独觉定、慧、解脱、解脱知见，当学般若波罗蜜多；欲以一念随喜之心，超过一切声闻、独觉静虑、解脱、等持、等至及余善法，当学般若波罗蜜多；欲以一念所修善法，超过一切异生、声闻、独觉善法，当学般若波罗蜜多；欲行少分布施、净戒、安忍、精进、静虑、般若，为诸有情方便善巧，回向无上正等菩提，便得无量无边功德，当学般若波罗蜜多。</p>
<p style="text-align: left">
	　　&ldquo;复次，舍利子，若菩萨摩诃萨欲令所行布施、净戒、安忍、精进、静虑、般若波罗蜜多，离诸障碍速得圆满，当学般若波罗蜜多，欲得生生常见诸佛，恒闻<a>正法</a>得佛<a>觉悟</a>，蒙佛忆念教诫教授，当学般若波罗蜜多；欲得佛身具三十二大丈夫相，八十随好圆满庄严，当学般若波罗蜜多；欲得生生常忆宿住，终不忘失大菩提心，远离恶友亲近善友，恒修菩萨摩诃萨行，当学般若波罗蜜多；欲得生生具大威力，摧众魔怨伏诸外道，当学般若波罗蜜多；欲得生生远离一切烦恼业障，通达诸法心无挂碍，当学般若波罗蜜多；欲得生生善心、善愿、善行相续常无懈废，当学般若波罗蜜多；欲生佛家入童真地，常不远离诸佛菩萨，当学般若波罗蜜多；欲得生生具诸相好端严如佛，一切有情见者欢喜，发起无上正等觉心，速能成办佛地功德，当学般若波罗蜜多；欲以种种胜善根力，随意能引上妙供具，供养恭敬、尊重赞叹一切如来、应、正等觉，令诸善根速得圆满，当学般若波罗蜜多；欲满一切有情所求饮食、衣服、床榻、卧具、病缘医药、种种花香、灯明、车乘、园林、舍宅、财谷、珍宝、严具、伎乐及余种种上妙乐具，当学般若波罗蜜多。</p>
<p style="text-align: left">
	　　&ldquo;复次，舍利子，若菩萨摩诃萨欲善安立尽<a>虚空</a>界、法界、世界一切有情，皆令安住布施、净戒、安忍、精进、静虑、般若波罗蜜多，当学般若波罗蜜多；欲得发起一念善心所获功德，乃至无上正等菩提亦不穷尽，当学般若波罗蜜多；欲得十方诸佛世界一切如来、应、正等觉及诸菩萨共所称赞，当学般若波罗蜜多；欲一发心即能遍至十方各如殑伽沙界，供养诸佛利乐有情，当学般若波罗蜜多；欲一发声即能遍满十方各如殑伽沙界，赞叹诸<a>佛教</a>诲有情，当学般若波罗蜜多；欲一念顷安立十方殑伽沙等诸佛世界一切有情，皆令习学十善业道，受三归依护持禁戒，修四静虑及四无量、四无色定，获五神通，当学般若波罗蜜多；欲一念顷安立十方殑伽沙等诸佛世界一切有情，令住大乘修菩萨行不毁余乘，当学般若波罗蜜多；欲绍佛种令不断绝，护菩萨家令不退转，严净佛土令速成办，当学般若波罗蜜多。</p>
<p style="text-align: left">
	　　&ldquo;复次，舍利子，若菩萨摩诃萨欲安住内空、外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空，当学般若波罗蜜多。若菩萨摩诃萨欲安住一切法真如、法界、法性、不虚妄性、不变异性、平等性、离生性、法定、法住、实际、虚空界、不思议界，当学般若波罗蜜多。若菩萨摩诃萨欲觉知一切法尽所有性、如所有性无颠倒无分别，当学般若波罗蜜多。若菩萨摩诃萨欲觉知一切法因缘、等无间缘、所缘缘、增上缘性无所有不可得，当学般若波罗蜜多。若菩萨摩诃萨欲觉知一切法如幻、如梦、如响、如像、如光影、如阳焰、如空花、如寻香城、如变化事，<a>唯心</a>所现，性相皆空，当学般若波罗蜜多。若菩萨摩诃萨欲知十方殑伽沙等三千<a>大千世界</a>大地、虚空、诸山、大海、江河、池沼、涧谷、陂湖、地、水、火、风诸极微量，当学般若波罗蜜多。若菩萨摩诃萨欲析一毛以为百分，取一分毛尽举三千大千世界大海、江河、池沼、涧谷、陂湖中水，弃置他方无边世界，而不损害其中有情，当学般若波罗蜜多。若菩萨摩诃萨见火劫起，遍烧三千大千世界天地洞然，欲以一气吹令顿灭，当学般若波罗蜜多。若菩萨摩诃萨见风劫起，三千世界所依风轮飘击上踊，将吹三千大千世界苏迷卢山、轮围山等诸所有物碎如糠秕，欲以一指障彼风力令息不起，当学般若波罗蜜多。若菩萨摩诃萨欲于三千大千世界一结跏坐充满虚空，当学般若波罗蜜多。若菩萨摩诃萨欲以一毛罥取三千大千世界妙高山王、轮围山等诸所有物，掷过他方无量无数无边世界，而不损害其中有情，当学般若波罗蜜多。若菩萨摩诃萨欲以一食、一花、一香、一幢盖等，供养恭敬、尊重赞叹十方各如殑伽沙界一切如来、应、正等觉及<a>弟子</a>众无不充足，当学般若波罗蜜多。若菩萨摩诃萨欲等安立十方各如殑伽沙界诸有情类，令住戒蕴、定蕴、慧蕴、解脱蕴、解脱知见蕴，或住预流、一来、不还、阿<a>罗汉果</a>、独觉菩提，乃至或令入无余依般<a>涅槃</a>界，当学般若波罗蜜多。</p>
<p style="text-align: left">
	　　&ldquo;复次，舍利子，若菩萨摩诃萨<a>修行</a>般若波罗蜜多，能如实知如是布施得大果报，谓如实知：如是布施得生刹帝利大族，或生婆罗门大族，或生长者大族，或生<a>居士</a>大族；如是布施得生四大王众天，或生三十三天，或生夜摩天，或生睹史多天，或生乐变化天，或生他化<a>自在</a>天；依此布施得初静虑，或第二静虑，或第三静虑，或第四静虑；依此布施得空无边处定，或识无边处定，或无所有处定，或非想非非想处定；依此布施起四念住乃至八圣道支，得预流果、或一来果、或不还果、或阿<a>罗汉</a>果、或独觉菩提，或得无上正等菩提。能如实知如是净戒、安忍、精进、静虑、般若，得大果报亦复如是。若菩萨摩诃萨修行般若波罗蜜多，能如实知如是布施方便善巧能满布施波罗蜜多，如是布施方便善巧能满净戒波罗蜜多，如是布施方便善巧能满安忍波罗蜜多，如是布施方便善巧能满精进波罗蜜多，如是布施方便善巧能满静虑波罗蜜多，如是布施方便善巧能满般若波罗蜜多，如是净戒、安忍、精进、静虑、般若方便善巧皆能圆满六波罗蜜多。&rdquo;</p>
<p style="text-align: left">
	　　时，舍利子白佛言：&ldquo;世尊，云何菩萨摩诃萨修行般若波罗蜜多，能如实知如是布施方便善巧能满布施乃至般若波罗蜜多，如是净戒乃至般若方便善巧能满净戒乃至静虑波罗蜜多？&rdquo;</p>
<p style="text-align: left">
	　　佛言：&ldquo;舍利子，以无所得为方便故，谓菩萨摩诃萨行布施时，了达一切施者、受者、所施物相不可得故，能满布施波罗蜜多；犯、无犯相不可得故，能满净戒波罗蜜多；动、不动相不可得故，能满安忍波罗蜜多；身心勤、怠不可得故，能满精进波罗蜜多；有乱、无乱不可得故，能满静虑波罗蜜多；诸法性、相不可得故，能满般若波罗蜜多。是为菩萨摩诃萨行布施时，方便善巧能满六种波罗蜜多。如是菩萨摩诃萨行净戒时，方便善巧能满六种波罗蜜多，乃至行般若时，方便善巧能满六种波罗蜜多。</p>
<p style="text-align: left">
	　　&ldquo;复次，舍利子，若菩萨摩诃萨欲得过去、未来、现在诸佛功德，当学般若波罗蜜多。若菩萨摩诃萨欲到一切有为无为法之<a>彼岸</a>，当学般若波罗蜜多。若菩萨摩诃萨欲达过去、未来、现在诸法真如、法界、法性、无生、实际，当学般若波罗蜜多。若菩萨摩诃萨欲穷过去、未来、现在生不生际，当学般若波罗蜜多。若菩萨摩诃萨欲与一切声闻、独觉而为导首，当学般若波罗蜜多。若菩萨摩诃萨欲与一切如来为亲侍者，当学般若波罗蜜多。若菩萨摩诃萨欲与一切如来为内眷属，当学般若波罗蜜多。若菩萨摩诃萨欲得大眷属，当学般若波罗蜜多。若菩萨摩诃萨欲得菩萨常为眷属，当学般若波罗蜜多。若菩萨摩诃萨欲消一切施主供养，当学般若波罗蜜多。若菩萨摩诃萨欲摧伏悭贪心，不起犯戒心，除去恚怒心，弃舍<a>懈怠</a>心，静息散乱心，远离恶慧心，当学般若波罗蜜多。若菩萨摩诃萨欲安立一切有情于施性福业事、戒性福业事、修性福业事、供侍福业事、有依福业事，当学般若波罗蜜多。若菩萨摩诃萨欲得五眼，所谓肉眼、天眼、慧眼、<a>法眼</a>、佛眼，当学般若波罗蜜多。若菩萨摩诃萨欲以天眼，尽见十方殑伽沙等世界诸佛，当学般若波罗蜜多。若菩萨摩诃萨欲以天耳，尽闻十方殑伽沙等世界诸佛所<a>说法</a>要，当学般若波罗蜜多。若菩萨摩诃萨欲如实知十方各如殑伽沙界一切诸佛心、心所法，当学般若波罗蜜多。若菩萨摩诃萨欲得普闻十方世界诸佛说法，乃至无上正等菩提而不断绝，当学般若波罗蜜多。若菩萨摩诃萨欲见过去、未来、现在十方一切诸佛国土，当学般若波罗蜜多。若菩萨摩诃萨欲于过去、未来、现在十方诸佛所说契经、应颂、授记、讽颂、自说、因缘、本事、本生、方广、希法、譬喻、论议，诸声闻等所未曾闻，皆能受持究竟通利，当学般若波罗蜜多。若菩萨摩诃萨欲于过去、未来、现在十方诸佛所说法门，既自受持究竟通利，复能为他如实广说，当学般若波罗蜜多。若菩萨摩诃萨欲于过去、未来、现在十方诸佛所说法门自如实行，复能劝他如实修行，当学般若波罗蜜多。若菩萨摩诃萨欲于十方殑伽沙等幽暗世界，或世界中间日月所不照处为作光明，当学般若波罗蜜多。若菩萨摩诃萨欲于十方殑伽沙等无量世界，其中有情成就邪见，不闻佛名、法名、僧名，而能开化令起<a>正见</a>闻三宝名，当学般若波罗蜜多。若菩萨摩诃萨欲令十方殑伽沙等世界有情，以己威力，盲者能视，聋者能听，哑者能言，狂者得念，乱者得定，贫者得富，露者得衣，饥者得食，渴者得饮，病者得除愈，丑者得端严，形残者得具足，根缺者得圆满，迷闷者得醒悟，疲顿者得安泰，一切有情等心相向，如父如母、如兄如弟、如姊如妹、如友如亲，当学般若波罗蜜多。若菩萨摩诃萨欲令十方殑伽沙等世界有情，以己威力，在恶趣者皆生善趣，当学般若波罗蜜多。若菩萨摩诃萨欲令十方殑伽沙等世界有情，以己威力，习恶业者皆修善业，当学般若波罗蜜多。若菩萨摩诃萨欲令十方殑伽沙等世界有情，以己威力，诸犯戒者皆住戒蕴，未得定者皆住定蕴，有恶慧者皆住慧蕴，无解脱者皆住解脱蕴，无解脱知见者皆住解脱知见蕴，未见谛者得预流果、若一来果、若不还果、若阿罗汉果、若独觉菩提，若得无上正等菩提，当学般若波罗蜜多。若菩萨摩诃萨欲学诸佛殊胜威仪，令诸有情观之无厌，息一切恶生一切善，当学般若波罗蜜多。</p>
<p style="text-align: left">
	　　&ldquo;复次，舍利子，菩萨摩诃萨修行般若波罗蜜多时，作是思惟：&lsquo;我何时得如象王视容止肃然为众说法？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得身、语、意业随智慧行皆悉清净？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得足不履地，如四指量自在而行？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得无量百千俱胝那庾多四大王众天乃至色究竟天，供养恭敬、尊重赞叹，导从围绕诣菩提树？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得无量百千俱胝那庾多四大王众天乃至色究竟天，于菩提树下以天衣为座？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得菩提树下结跏趺坐，以众妙相所庄严手而抚大地，使于地神并诸眷属俱时踊现？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得坐菩提树降伏众魔，证得无上正等菩提？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得成正觉已，行住坐卧随地方所悉为金刚？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得舍国<a>出家</a>，是日即成无上正觉，还于是日转妙法轮，即令无量无数有情远尘离垢生净法眼，复令无量无数有情永尽诸漏心慧解脱，亦令无量无数有情于无上菩提得不退转？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得无上菩提，无量无数声闻、菩萨为弟子众，一说法时，令无量无数有情不起于座得阿罗汉果，复令无量无数有情亦不起于座于无上菩提得不退转？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得寿量无尽，无边光明，相好庄严观者无厌，虽复行时千叶莲花每承其足，而令地上现千辐轮，举步经行大地震动，而不扰恼地居有情，欲回顾时举身皆转，足之所履尽金刚际，如车轮量地亦随转？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我何时得举身肢节皆放光明，遍照十方无边世界，随所照处为诸有情作大<a>饶益</a>？&rsquo;欲成斯事当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我得无上正等觉时，愿所居土无有一切贪欲、瞋恚、愚痴等名，其中有情成就妙慧，由斯慧力亟作是思：布施、调伏、安忍、勇进、寂静、谛观，离诸放逸，修行梵行，慈、悲、喜、舍，不恼有情，如余佛土，岂不善哉！&rsquo;欲满斯愿当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我得无上正等觉时，化事既周，般涅槃后正法无有灭尽之期，常为有情作大利乐。&rsquo;欲满斯愿当学般若波罗蜜多。</p>
<p style="text-align: left">
	　　&ldquo;菩萨摩诃萨修行般若波罗蜜多时，作是思惟：&lsquo;我得无上正等觉时，愿令十方殑伽沙等世界有情，闻我名者必得无上正等菩提。&rsquo;欲满斯愿当学般若波罗蜜多。</p>
<p style="text-align: left">
	　　&ldquo;舍利子，诸菩萨摩诃萨若欲成就此等无量无边功德，当学般若波罗蜜多。</p>
<p style="text-align: left">
	　　&ldquo;复次，舍利子，若菩萨摩诃萨修行般若波罗蜜多，既能成办如是功德，尔时，三千大千世界四大天王皆大欢喜，咸作是念：&lsquo;我等今者当以四钵奉此菩萨，如昔天王奉先佛钵。&rsquo;是时，三千大千世界三十三天、夜摩天、睹史多天、乐变化天、他化自在天皆大欢喜，咸作是念：&lsquo;我等皆当给侍供养如是菩萨，令阿素洛凶党损减，使诸天众眷属增益。&rsquo;是时，三千大千世界梵众天&mdash;&mdash;梵辅天、梵会天、大梵天，光天&mdash;&mdash;少光天、无量光天、极光净天，净天&mdash;&mdash;少净天、无量净天、遍净天，广天&mdash;&mdash;少广天、无量广天、广果天，无烦天、无热天、善现天、善见天、色究竟天，欢喜欣庆咸作是念：&lsquo;我等当请如是菩萨速证无上正等菩提，转妙法轮利乐一切。&rsquo;</p>
<p style="text-align: left">
	　　&ldquo;舍利子，若菩萨摩诃萨修行般若波罗蜜多，增益六种波罗蜜多时，彼世界诸善男子、善女人等皆大欢喜咸作是念：&lsquo;我等当为如是菩萨作父母、兄弟、妻子、眷属、知识、朋友。&rsquo;时，彼世界四大王众天乃至色究竟天，欢喜庆幸咸作是念：&lsquo;我等当设种种方便，令是菩萨离非梵行，从初发心乃至成佛常修梵行。所以者何？若染<a>色欲</a>生于梵天尚能为障，况得无上正等菩提？&rsquo;是故菩萨断欲出家修梵<a>行者</a>，能得无上正等菩提，非不断者。&rdquo;</p>
<p style="text-align: left">
	　　时，舍利子白佛言：&ldquo;世尊，诸菩萨摩诃萨为决定有父母、妻子、诸亲友耶？&rdquo;</p>
<p style="text-align: left">
	　　佛言：&ldquo;舍利子，或有菩萨具有父母、妻子、眷属而修菩萨摩诃萨行；或有菩萨摩诃萨无有妻子，从初发心乃至成佛，常修梵行不坏童真；或有菩萨摩诃萨方便善巧示受五欲，厌舍出家，方得无上正等菩提。</p>
<p style="text-align: left">
	　　&ldquo;舍利子，譬如幻师若彼弟子，善于幻术幻作五欲，于中自恣共相娱乐。于意云何？是幻所作为有实不？&rdquo;</p>
<p style="text-align: left">
	　　舍利子言：&ldquo;不也，世尊。&rdquo;</p>
<p style="text-align: left">
	　　佛言：&ldquo;舍利子，菩萨摩诃萨亦复如是方便善巧，为欲成熟诸有情故化受五欲，然此菩萨摩诃萨于五欲中深生厌患，不为五欲之所染污，以无量门诃毁诸欲：欲为炽然烧身心故，欲为秽恶染自他故，欲为魁脍于去、来、今常为害故，欲为怨敌长夜伺求作衰损故，欲如草炬，欲如苦果，欲如剑刃，欲如火聚，欲如毒器，欲如幻惑，欲如暗井。菩萨摩诃萨以如是等无量过门诃毁诸欲，既善了知诸欲过失，宁有真实受诸欲事？但为饶益所化有情，方便善巧示受诸欲。&rdquo;</p>
<p style="text-align: left">
	　　第二分观照品第三之一</p>
<p style="text-align: left">
	　　尔时，舍利子白佛言：&ldquo;世尊，诸菩萨摩诃萨应云何修行般若波罗蜜多？&rdquo;</p>
<p style="text-align: left">
	　　佛言：&ldquo;舍利子，菩萨摩诃萨修行般若波罗蜜多时，应如是观：&lsquo;实有菩萨不见有菩萨，不见菩萨名；不见般若波罗蜜多，不见般若波罗蜜多名；不见行，不见不行。&rsquo;何以故？舍利子，菩萨自性空，菩萨名空。所以者何？色自性空，不由空故。色空非色，色不离空，空不离色，色即是空，空即是色。受、想、行、识自性空，不由空故。受、想、行、识空非受、想、行、识，受、想、行、识不离空，空不离受、想、行、识，受、想、行、识即是空，空即是受、想、行、识。何以故？舍利子，此但有名谓为菩提，此但有名谓为萨埵，此但有名谓为菩萨，此但有名谓之为空，此但有名谓之为色、受、想、行、识，如是自性无生、无灭、无染、无净。菩萨摩诃萨如是修行般若波罗蜜多，不见生、不见灭、不见染、不见净。何以故？但假立客名分别于法，而起分别假立客名，随起言说，如如言说，如是如是生起执著。菩萨摩诃萨修行般若波罗蜜多时，于如是等一切不见，由不见故不生执著。</p>
<p style="text-align: left">
	　　&ldquo;复次，舍利子，菩萨摩诃萨修行般若波罗蜜多时应如是观：&lsquo;菩萨但有名，佛但有名，般若波罗蜜多但有名，色但有名，受、想、行、识但有名，余一切法但有名。&rsquo;舍利子，如我但有名，谓之为我实不可得，如是有情、命者、生者、养者、士夫、补特伽罗、意生、儒童、作者、使作者、起者、使起者、受者、使受者、知者、见者亦但有名，谓为有情乃至见者实不可得。以不可得空故，但随世俗假立客名，诸法亦尔不应执著。是故菩萨摩诃萨修行般若波罗蜜多时，不见有我乃至见者，亦不见有一切法性。</p>
<p style="text-align: left">
	　　&ldquo;舍利子，菩萨摩诃萨如是修行般若波罗蜜多，除诸佛慧，一切声闻、独觉等慧所不能及，以不可得空故。所以者何？是菩萨摩诃萨于名、所名俱无所得，以不观见、无执著故。舍利子，菩萨摩诃萨若能如是行般若波罗蜜多，名为善行般若波罗蜜多。</p>
<p style="text-align: left">
	　　&ldquo;舍利子，假使汝及大目乾连，满赡部洲如稻、麻、竹、苇、<a>甘蔗</a>林等所有般若，比行般若波罗蜜多菩萨摩诃萨般若，百分不及一，千分不及一，百千分不及一，俱胝分不及一，百俱胝分不及一，千俱胝分不及一，百千俱胝分不及一，数分、算分、计分、喻分乃至邬波尼杀昙分亦不及一。何以故？是菩萨摩诃萨般若，能使一切有情趣般涅槃，一切声闻、独觉般若不如是故。又，舍利子，修行般若波罗蜜多菩萨摩诃萨，于一日中所修般若，一切声闻、独觉般若所不及故。</p>
<p style="text-align: left">
	　　&ldquo;舍利子，置赡部洲，假使汝及大目乾连，满四大洲如稻、麻、竹、苇、甘蔗林等所有般若，比行般若波罗蜜多菩萨摩诃萨般若，百分不及一，千分不及一，百千分不及一，乃至邬波尼杀昙分亦不及一。何以故？是菩萨摩诃萨般若，能使一切有情趣般涅槃，一切声闻、独觉般若不如是故。又，舍利子，修行般若波罗蜜多菩萨摩诃萨，于一日中所修般若，一切声闻、独觉般若所不及故。</p>
<p style="text-align: left">
	　　&ldquo;舍利子，置四大洲，假使汝及大目乾连，满一三千大千世界如稻、麻、竹、苇、甘蔗林等所有般若，比行般若波罗蜜多菩萨摩诃萨般若，百分不及一，千分不及一，百千分不及一，乃至邬波尼杀昙分亦不及一。何以故？是菩萨摩诃萨般若，能使一切有情趣般涅槃，一切声闻、独觉般若不如是故。又，舍利子，修行般若波罗蜜多菩萨摩诃萨，于一日中所修般若，一切声闻、独觉般若所不及故。</p>
<p style="text-align: left">
	　　&ldquo;舍利子，置一三千大千世界，假使汝及大目乾连，充满十方殑伽沙等诸佛世界如稻、麻、竹、苇、甘蔗林等所有般若，比行般若波罗蜜多菩萨摩诃萨般若，百分不及一，千分不及一，百千分不及一，乃至邬波尼杀昙分亦不及一。何以故？是菩萨摩诃萨般若，能使一切有情趣般涅槃，一切声闻、独觉般若不如是故。又，舍利子，修行般若波罗蜜多菩萨摩诃萨，于一日中所修般若，一切声闻、独觉般若所不及故。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>