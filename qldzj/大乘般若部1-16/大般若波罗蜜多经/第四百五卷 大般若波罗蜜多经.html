<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四百五卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四百五卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四百五卷 大般若波罗蜜多经</strong></p>
<p style="text-align: left">
	　　第二分观照品第三之四</p>
<p style="text-align: left">
	　　时，<a>舍利子</a>复白佛言：&ldquo;<a>世尊</a>，云何<a>菩萨</a>摩诃萨<a>修行</a>般若波罗蜜多时所引发宿住<a>随念</a>智证通？&rdquo;</p>
<p style="text-align: left">
	　　佛言：&ldquo;<a>舍利</a>子，有菩萨摩诃萨宿住随念智证通，能如实念十方各如殑伽沙界一切有情诸宿住事。所谓随念若自若他一心、十心、百心、千心、多百千心顷诸宿住事，或复随念一日、十日、百日、千日、多百千日诸宿住事，或复随念一月、十月、百月、千月、多百千月诸宿住事，或复随念一年、十年、百年、千年、多百千年诸宿住事，或复随念一劫、十劫、百劫、千劫、多百千劫乃至无量无数百千俱胝那庾多劫诸宿住事，或复随念前际所有诸宿住事，谓如是时，如是处，如是名，如是姓，如是类，如是食，如是久住，如是寿限，如是长寿，如是受乐，如是受苦，从彼处没来生此间，从此间没往生彼处，如是状貌，如是言说。若略若广、若自若他，诸宿住事皆能随念。</p>
<p style="text-align: left">
	　　&ldquo;舍利子，是菩萨摩诃萨虽有如是宿住智用，而于其中不自高举，不著宿住随念智证通性，不著宿住随念智证通事，不著能得宿住随念智证通者，于著不著俱无所著。何以故？自性空故，自性离故，自性本来不可得故。舍利子，是菩萨摩诃萨不作是念：&lsquo;我今引发宿住智通为自娱乐，唯除为得一切智智。&rsquo;舍利子，是名菩萨摩诃萨修行般若波罗蜜多时所引发宿住随念智证通。&rdquo;</p>
<p style="text-align: left">
	　　时，舍利子复白佛言：&ldquo;世尊，云何菩萨摩诃萨修行般若波罗蜜多时所引发天眼智证通？&rdquo;</p>
<p style="text-align: left">
	　　佛言：&ldquo;舍利子，有菩萨摩诃萨天眼智证通最胜清净过人天眼，能如实见十方各如殑伽沙界情、非情类种种色像，所谓普见诸有情类死时生时，妙色粗色、善趣恶趣、若胜若劣，诸如是等种种色像，因此复知诸有情类随业力用受生差别：如是有情成就身恶行、成就语恶行、成就意恶行，诽毁贤圣邪见因缘，身坏命终当堕恶趣，或<a>生地</a>狱，或生傍生，或生鬼界，或生边地下贱悖恶有情类中受诸苦恼；如是有情成就身妙行、成就语妙行、成就意妙行，赞美贤圣<a>正见</a>因缘，身坏命终当升善趣，或生天上，或生人中受诸快乐。&mdash;&mdash;如是有情种种业类、受果差别皆如实知。</p>
<p style="text-align: left">
	　　&ldquo;舍利子，是菩萨摩诃萨虽有如是天眼作用，而于其中不自高举，不著天眼智证通性，不著天眼智证通事，不著能得如是天眼智证通者，于著不著俱无所著。何以故？自性空故，自性离故，自性本来不可得故。舍利子，是菩萨摩诃萨不作是念：&lsquo;我今引发天眼智通为自娱乐，唯除为得一切智智。&rsquo;舍利子，是名菩萨摩诃萨修行般若波罗蜜多时所引发天眼智证通。&rdquo;</p>
<p style="text-align: left">
	　　时，舍利子复白佛言：&ldquo;世尊，云何菩萨摩诃萨修行般若波罗蜜多时所引发漏尽智证通？&rdquo;</p>
<p style="text-align: left">
	　　佛言：&ldquo;舍利子，有菩萨摩诃萨漏尽智证通，能如实知十方各如殑伽沙界一切有情，若自若他漏尽不尽。此通依止金刚喻定，断诸障习方得<a>圆满</a>。得不退转菩萨地时，于一切漏亦名为尽，毕竟不起现在前故。菩萨虽得此漏尽通，不堕声闻、独觉之地，唯趣无上正等菩提，不复希求余义利故。</p>
<p style="text-align: left">
	　　&ldquo;舍利子，是菩萨摩诃萨虽有如是漏尽智用，而于其中不自高举，不著漏尽智证通性，不著漏尽智证通事，不著能得如是漏尽智证通者，于著不著俱无所著。何以故？自性空故，自性离故，自性本来不可得故。舍利子，是菩萨摩诃萨不作是念：&lsquo;我今引发漏尽智通为自娱乐，唯除为得一切智智。&rsquo;舍利子，是名菩萨摩诃萨修行般若波罗蜜多时所引发漏尽智证通。</p>
<p style="text-align: left">
	　　&ldquo;舍利子，菩萨摩诃萨修行般若波罗蜜多时，能圆满清净六<a>神通</a>波罗蜜多，由此六神通波罗蜜多圆满清净故，便证无上正等菩提。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施波罗蜜多，严净一切智、一切相智道，以毕竟空不起惠舍悭吝心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒波罗蜜多，严净一切智、一切相智道，以毕竟空不起持戒犯戒心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住安忍波罗蜜多，严净一切智、一切相智道，以毕竟空不起慈悲忿恚心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住精进波罗蜜多，严净一切智、一切相智道，以毕竟空不起勤勇<a>懈怠</a>心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住静虑波罗蜜多，严净一切智、一切相智道，以毕竟空不起寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，还住般若波罗蜜多，严净一切智、一切相智道，以毕竟空不起智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、净戒波罗蜜多，严净一切智、一切相智道，以毕竟空不起惠舍悭吝、持戒犯戒心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、安忍波罗蜜多，严净一切智、一切相智道，以毕竟空不起惠舍悭吝、慈悲忿恚心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、精进波罗蜜多，严净一切智、一切相智道，以毕竟空不起惠舍悭吝、勤勇懈怠心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、静虑波罗蜜多，严净一切智、一切相智道，以毕竟空不起惠舍悭吝、寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、般若波罗蜜多，严净一切智、一切相智道，以毕竟空不起惠舍悭吝、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒、安忍波罗蜜多，严净一切智、一切相智道，以毕竟空不起持戒犯戒、慈悲忿恚心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒、精进波罗蜜多，严净一切智、一切相智道，以毕竟空不起持戒犯戒、勤勇懈怠心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒、静虑波罗蜜多，严净一切智、一切相智道，以毕竟空不起持戒犯戒、寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒、般若波罗蜜多，严净一切智、一切相智道，以毕竟空不起持戒犯戒、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住安忍、精进波罗蜜多，严净一切智、一切相智道，以毕竟空不起慈悲忿恚、勤勇懈怠心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住安忍、静虑波罗蜜多，严净一切智、一切相智道，以毕竟空不起慈悲忿恚、寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住安忍、般若波罗蜜多，严净一切智、一切相智道，以毕竟空不起慈悲忿恚、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住精进、静虑波罗蜜多，严净一切智、一切相智道，以毕竟空不起勤勇懈怠、寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住精进、般若波罗蜜多，严净一切智、一切相智道，以毕竟空不起勤勇懈怠、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住静虑、般若波罗蜜多，严净一切智、一切相智道，以毕竟空不起寂静散乱、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、净戒、安忍波罗蜜多，严净一切智、一切相智道，以毕竟空不起惠舍悭吝、持戒犯戒、慈悲忿恚心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、安忍、精进波罗蜜多，严净一切智、一切相智道，以毕竟空不起惠舍悭吝、慈悲忿恚、勤勇懈怠心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、精进、静虑波罗蜜多，严净一切智、一切相智道，以毕竟空不起惠舍悭吝、勤勇懈怠、寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、静虑、般若波罗蜜多，严净一切智、一切相智道，以毕竟空不起惠舍悭吝、寂静散乱、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒、安忍、精进波罗蜜多，严净一切智、一切相智道，以毕竟空不起持戒犯戒、慈悲忿恚、勤勇懈怠心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒、精进、静虑波罗蜜多，严净一切智、一切相智道，以毕竟空不起持戒犯戒、勤勇懈怠、寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒、静虑、般若波罗蜜多，严净一切智、一切相智道，以毕竟空不起持戒犯戒、寂静散乱、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住安忍、精进、静虑波罗蜜多，严净一切智、一切相智道，以毕竟空不起慈悲忿恚、勤勇懈怠、寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住安忍、静虑、般若波罗蜜多，严净一切智、一切相智道，以毕竟空不起慈悲忿恚、寂静散乱、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住精进、静虑、般若波罗蜜多，严净一切智、一切相智道，以毕竟空不起勤勇懈怠、寂静散乱、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、净戒、安忍、精进波罗蜜多，严净一切智、一切相智道，以毕竟空不起惠舍悭吝、持戒犯戒、慈悲忿恚、勤勇懈怠心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、安忍、精进、静虑波罗蜜多，严净一切智、一切相智道，以毕竟空不起惠舍悭吝、慈悲忿恚、精进懈怠、寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、精进、静虑、般若波罗蜜多，严净一切智、一切相智道，以毕竟空不起惠舍悭吝、勤勇懈怠、寂静散乱、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒、安忍、精进、静虑波罗蜜多，严净一切智、一切相智道，以毕竟空不起持戒犯戒、慈悲忿恚、勤勇懈怠、寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒、精进、静虑、般若波罗蜜多，严净一切智、一切相智道，以毕竟空不起持戒犯戒、勤勇懈怠、寂静散乱、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住安忍、精进、静虑、般若波罗蜜多，严净一切智、一切相智道，以毕竟空不起慈悲忿恚、勤勇懈怠、寂静散乱、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、净戒、安忍、精进、静虑波罗蜜多，严净一切智、一切相智道，以毕竟空不起惠舍悭吝、持戒犯戒、慈悲忿恚、勤勇懈怠、寂静散乱心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、安忍、精进、静虑、般若波罗蜜多，严净一切智、一切相智道，以毕竟空不起惠舍悭吝、慈悲忿恚、勤勇懈怠、寂静散乱、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住净戒、安忍、精进、静虑、般若波罗蜜多，严净一切智、一切相智道，以毕竟空不起持戒犯戒、慈悲忿恚、勤勇懈怠、寂静散乱、智慧愚痴心故。</p>
<p style="text-align: left">
	　　&ldquo;舍利子，复有菩萨摩诃萨修行般若波罗蜜多时，安住布施、净戒、安忍、精进、静虑、般若波罗蜜多，严净一切智、一切相智道，以毕竟空不起惠舍悭吝、持戒犯戒、慈悲忿恚、精进懈怠、寂静散乱、智慧愚痴心故。</p>
<p style="text-align: left">
	　　&ldquo;如是，舍利子，诸菩萨摩诃萨修行般若波罗蜜多时，安住六种波罗蜜多，严净一切智、一切相智道，以毕竟空无惠舍悭吝故，无持戒犯戒故，无慈悲忿恚故，无勤勇懈怠故，无寂静散乱故，无智慧愚痴故，不著惠舍，不著悭吝，不著持戒，不著犯戒，不著慈悲，不著忿恚，不著勤勇，不著懈怠，不著寂静，不著散乱，不著智慧，不著愚痴。舍利子，是菩萨摩诃萨当于尔时，不著惠舍悭吝者，不著持戒犯戒者，不著慈悲忿恚者，不著勤勇懈怠者，不著寂静散乱者，不著智慧愚痴者。舍利子，是菩萨摩诃萨当于尔时，于著不著皆无所著。何以故？以一切法毕竟空故。舍利子，是菩萨摩诃萨当于尔时，不著毁骂、不著赞叹，不著损害、不著<a>饶益</a>，不著轻慢、不著恭敬。何以故？毕竟空中，无有毁骂赞叹法故，无有损害饶益法故，无有轻慢恭敬法故。舍利子，是菩萨摩诃萨当于尔时，不著毁骂赞叹者，不著损害饶益者，不著轻慢恭敬者。何以故？毕竟空中，无有毁骂赞叹者故，无有损害饶益者故，无有轻慢恭敬者故。舍利子，是菩萨摩诃萨当于尔时，于著不著皆无所著。何以故？甚深般若波罗蜜多永绝一切著不著故。</p>
<p style="text-align: left">
	　　&ldquo;舍利子，是菩萨摩诃萨修行般若波罗蜜多时，所获功德最上最妙，一切声闻及诸独觉皆无所有。舍利子，此菩萨摩诃萨如是功德既圆满已，复能以四摄事成熟一切有情、严净佛土，便得严净一切智、一切相智道，速能证得一切智智。</p>
<p style="text-align: left">
	　　&ldquo;复次，舍利子，修行般若波罗蜜多菩萨摩诃萨，修行般若波罗蜜多时，于一切有情起平等心，起平等心已，于一切有情起利益安乐心，起利益安乐心已，于一切法性皆得平等，得法性平等已，安立一切有情于一切法平等性中。</p>
<p style="text-align: left">
	　　&ldquo;舍利子，是菩萨摩诃萨于现法中得十方诸佛之所护念，亦得一切菩萨摩诃萨、声闻、独觉之所敬爱。舍利子，是菩萨摩诃萨随所生处，眼终不见不可意色，耳终不闻不可意声，鼻终不嗅不可意香，舌终不尝不可意味，身终不觉不可意触，意终不取不可意法。舍利子，是菩萨摩诃萨于阿耨多罗三藐三菩提永不退转。&rdquo;</p>
<p style="text-align: left">
	　　当佛说此修行般若波罗蜜多诸菩萨摩诃萨获胜利时，众中有三百苾刍即从座起，以所著衣持用奉佛，皆发无上正等觉心。</p>
<p style="text-align: left">
	　　尔时，世尊即便微笑，从面门出种种色光。</p>
<p style="text-align: left">
	　　尊者阿难从座而起，偏覆左肩，右膝著地，合掌恭敬而白佛言：&ldquo;世尊，何因何缘现此微笑？大圣现笑必有因缘，请垂矜愍唯愿为说！&rdquo;</p>
<p style="text-align: left">
	　　佛告阿难：&ldquo;是从座起三百苾刍，从此已后六十一劫星喻劫中，当得作佛皆同一号，谓大幢相如来、应、正等觉、明行圆满、善逝、<a>世间</a>解、无上丈夫、调御士、<a>天人</a>师、佛、薄伽梵。是诸苾刍舍此身已，当生东方不动佛国，于彼佛所修菩萨行。&rdquo;</p>
<p style="text-align: left">
	　　复有六万天子闻佛所说，皆发无上正等觉心。世尊记彼当于<a>弥勒</a>如来法中净信<a>出家</a>专修梵行，弥勒如来为其授记，当得无上正等菩提。</p>
<p style="text-align: left">
	　　尔时，此间一切众会，以佛神力得见十方各千佛土及诸世尊，并彼众会彼诸佛土清净庄严微妙殊特，当于尔时此堪忍界严净之相所不能及。</p>
<p style="text-align: left">
	　　时，此众会一万有情各发愿言：&ldquo;以我所修诸纯净业，愿当往生彼诸佛土。&rdquo;</p>
<p style="text-align: left">
	　　尔时，世尊知其心愿即复微笑，面门又出种种色光。尊者阿难复从座起，恭敬问佛微笑因缘。</p>
<p style="text-align: left">
	　　佛告阿难：&ldquo;汝今见此万有情不？&rdquo;</p>
<p style="text-align: left">
	　　阿难白言：&ldquo;唯然！已见！&rdquo;</p>
<p style="text-align: left">
	　　佛言：&ldquo;阿难，此万有情从此寿尽，随彼愿力于万佛土各得往生，乃至无上正等菩提，在所生处常不离佛，供养恭敬、尊重赞叹，修习六种波罗蜜多，得圆满已俱时成佛，皆同一号，谓庄严王如来、应、正等觉、明行圆满、善逝、世间解、无上丈夫、调御士、天人师、佛、薄伽梵。&rdquo;</p>
<p style="text-align: left">
	　　第二分无等等品第四</p>
<p style="text-align: left">
	　　尔时，尊者舍利子、尊者大目连、尊者善现、尊者大饮光、尊者满慈子，如是等众望所识诸大苾刍、苾刍尼、菩萨摩诃萨、邬波索迦、邬波斯迦，皆从座起恭敬合掌，俱白佛言：&ldquo;世尊，大波罗蜜多是菩萨摩诃萨般若波罗蜜多，广波罗蜜多是菩萨摩诃萨般若波罗蜜多，第一波罗蜜多是菩萨摩诃萨般若波罗蜜多，尊波罗蜜多是菩萨摩诃萨般若波罗蜜多，胜波罗蜜多是菩萨摩诃萨般若波罗蜜多，上波罗蜜多是菩萨摩诃萨般若波罗蜜多，妙波罗蜜多是菩萨摩诃萨般若波罗蜜多，高波罗蜜多是菩萨摩诃萨般若波罗蜜多，极波罗蜜多是菩萨摩诃萨般若波罗蜜多，无上波罗蜜多是菩萨摩诃萨般若波罗蜜多，无上上波罗蜜多是菩萨摩诃萨般若波罗蜜多，无等波罗蜜多是菩萨摩诃萨般若波罗蜜多，无等等波罗蜜多是菩萨摩诃萨般若波罗蜜多，如<a>虚空</a>波罗蜜多是菩萨摩诃萨般若波罗蜜多，无待对波罗蜜多是菩萨摩诃萨般若波罗蜜多，自相空波罗蜜多是菩萨摩诃萨般若波罗蜜多，共相空波罗蜜多是菩萨摩诃萨般若波罗蜜多，一切法空波罗蜜多是菩萨摩诃萨般若波罗蜜多，不可得空波罗蜜多是菩萨摩诃萨般若波罗蜜多，无生空波罗蜜多是菩萨摩诃萨般若波罗蜜多，无灭空波罗蜜多是菩萨摩诃萨般若波罗蜜多，无性空波罗蜜多是菩萨摩诃萨般若波罗蜜多，有性空波罗蜜多是菩萨摩诃萨般若波罗蜜多，无性有性空波罗蜜多是菩萨摩诃萨般若波罗蜜多，奢摩他波罗蜜多是菩萨摩诃萨般若波罗蜜多，昙摩他波罗蜜多是菩萨摩诃萨般若波罗蜜多，开发一切功德波罗蜜多是菩萨摩诃萨般若波罗蜜多，成就一切功德波罗蜜多是菩萨摩诃萨般若波罗蜜多，不可屈伏波罗蜜多是菩萨摩诃萨般若波罗蜜多，能破一切波罗蜜多是菩萨摩诃萨般若波罗蜜多。</p>
<p style="text-align: left">
	　　&ldquo;世尊，修行般若波罗蜜多诸菩萨摩诃萨最尊最胜、具大势力，能行无等等施，能满无等等施，能具无等等布施波罗蜜多；能得无等等自体，所谓无边相好妙庄严身；能证无等等法，所谓无上正等菩提。</p>
<p style="text-align: left">
	　　&ldquo;世尊，修行般若波罗蜜多诸菩萨摩诃萨最尊最胜、具大势力，能持无等等戒，能满无等等戒，能具无等等净戒波罗蜜多；能得无等等自体，所谓无边相好妙庄严身；能证无等等法，所谓无上正等菩提。</p>
<p style="text-align: left">
	　　&ldquo;世尊，修行般若波罗蜜多诸菩萨摩诃萨最尊最胜、具大势力，能修无等等忍，能满无等等忍，能具无等等安忍波罗蜜多；能得无等等自体，所谓无边相好妙庄严身；能证无等等法，所谓无上正等菩提。</p>
<p style="text-align: left">
	　　&ldquo;世尊，修行般若波罗蜜多诸菩萨摩诃萨最尊最胜、具大势力，能发无等等勤，能满无等等勤，能具无等等精进波罗蜜多；能得无等等自体，所谓无边相好妙庄严身；能证无等等法，所谓无上正等菩提。</p>
<p style="text-align: left">
	　　&ldquo;世尊，修行般若波罗蜜多诸菩萨摩诃萨最尊最胜、具大势力，能起无等等定，能满无等等定，能具无等等静虑波罗蜜多；能得无等等自体，所谓无边相好妙庄严身；能证无等等法，所谓无上正等菩提。</p>
<p style="text-align: left">
	　　&ldquo;世尊，修行般若波罗蜜多诸菩萨摩诃萨最尊最胜、具大势力，能习无等等慧，能满无等等慧，能具无等等般若波罗蜜多；能得无等等自体，所谓无边相好妙庄严身；能证无等等法，所谓无上正等菩提。于余种种<a>殊胜</a>功德，随其所应亦复如是。</p>
<p style="text-align: left">
	　　&ldquo;世尊，世尊亦由修行般若波罗蜜多，能修、能住、能满、能具胜功德故，得无等等色，得无等等受、想、行、识，证无等等菩提，转无等等法轮，过去、未来、现在诸佛亦复如是。是故，世尊，若菩萨摩诃萨欲到一切法究竟<a>彼岸</a>者，当习般若波罗蜜多。世尊，修行般若波罗蜜多诸菩萨摩诃萨，一切世间天、人、阿素洛等，皆应供养恭敬、尊重赞叹。&rdquo;</p>
<p style="text-align: left">
	　　尔时，佛告诸大<a>弟子</a>及菩萨摩诃萨等言：&ldquo;如是，如是，如汝所说，修行般若波罗蜜多诸菩萨摩诃萨，一切世间天、人、阿素洛等，皆应供养恭敬、尊重赞叹。何以故？由此菩萨摩诃萨故，世间便有人、天出现，所谓刹帝利大族、<a>婆罗门</a>大族、长者大族、<a>居士</a>大族、转轮圣王、四大王众天乃至他化<a>自在</a>天，梵众天乃至色究竟天，空无边处天乃至非想非非想处天出现世间。由此菩萨摩诃萨故，世间便有预流、一来、不还、阿<a>罗汉</a>、独觉、菩萨、诸佛出现。由此菩萨摩诃萨故，世间便有种种资生乐具出现，所谓饮食、衣服、卧具、房舍、灯明、末尼、真珠、琉璃、螺贝、璧玉、珊瑚、金银等宝出现世间。以要言之，一切世间人乐、天乐及出世乐，无不皆由如是菩萨摩诃萨有。所以者何？此菩萨摩诃萨自布施已教他布施，自持戒已教他持戒，自安忍已教他安忍，自精进已教他精进，自修定已教他修定，自习慧已教他习慧，是故由此修行般若波罗蜜多诸菩萨摩诃萨，一切有情皆获如是利益安乐。&rdquo;</p>
<p style="text-align: left">
	　　第二分舌根相品第五</p>
<p style="text-align: left">
	　　尔时，世尊现舌根相，量等三千<a>大千世界</a>。从此舌相复出无数种种色光，遍照十方殑伽沙等诸佛世界。</p>
<p style="text-align: left">
	　　尔时，东方殑伽沙等诸佛土中，一一各有无量无数菩萨摩诃萨，见此大光心怀犹豫，各各往诣自界佛所，稽首恭敬白言：&ldquo;世尊，是谁威力，复以何缘，有此大光照诸佛土？&rdquo;</p>
<p style="text-align: left">
	　　时，彼彼佛各各报言：&ldquo;于此西方有佛世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众宣说般若波罗蜜多，现舌根相，量等三千大千世界。从彼舌相复出无数种种色光，遍照十方殑伽沙等诸佛世界。今所见光即是彼佛舌相所现。&rdquo;</p>
<p style="text-align: left">
	　　时，彼彼界无量无数菩萨摩诃萨闻是事已，<a>欢喜</a>踊跃叹未曾有，各白佛言：&ldquo;我等欲往堪忍世界，观礼供养释迦牟尼如来、应、正等觉及诸菩萨摩诃萨众，并听般若波罗蜜多，唯愿世尊哀愍听许！&rdquo;</p>
<p style="text-align: left">
	　　时，彼彼佛各各报言：&ldquo;今正是时，随汝意往。&rdquo;</p>
<p style="text-align: left">
	　　时，诸菩萨摩诃萨众既蒙听许，各<a>礼佛</a>足右绕七匝，严持无量宝幢、幡盖、衣服、璎珞、香鬘、珍宝、金银等花，奏击种种上妙音乐，经须臾间至此佛所，供养恭敬、尊重赞叹佛菩萨已绕百千匝，顶礼双足退坐一面。南西北方四维上下殑伽沙等诸佛土中，一一各有无量无数菩萨摩诃萨亦复如是。</p>
<p style="text-align: left">
	　　尔时，四大王众天、三十三天、夜摩天、睹史多天、乐变化天、他化自在天，梵众天&mdash;&mdash;梵辅天、梵会天、大梵天，光天&mdash;&mdash;少光天、无量光天、极光净天，净天&mdash;&mdash;少净天、无量净天、遍净天，广天&mdash;&mdash;少广天、无量广天、广果天，无烦天、无热天、善现天、善见天、色究竟天，各持无量种种香鬘，所谓泽香、末香、<a>烧香</a>、树香、叶香、诸杂和香，悦意花鬘、生类花鬘、龙钱花鬘并无量种杂类花鬘，及持无量上妙天花、嗢钵罗花、钵特摩花、俱某陀花、奔荼利花、微妙音花、大微妙音花及余无量天妙香花来诣佛所，供养恭敬、尊重赞叹佛菩萨已绕百千匝，顶礼双足却住一面。</p>
<p style="text-align: left">
	　　尔时，十方诸来菩萨摩诃萨众及余无量欲、<a>色界</a>天，所献种种宝幢、幡盖、衣服、璎珞、珍宝、香花及诸音乐，以佛神力上踊空中，合成台盖，量等三千大千世界，台顶四角各有宝幢，台盖、宝幢皆垂璎珞，胜幡妙彩、珍异花鬘，种种庄严甚可爱乐。</p>
<p style="text-align: left">
	　　尔时，会中有百千俱胝那庾多众皆从座起，合掌恭敬而白佛言：&ldquo;世尊，我等未来愿当作佛，相好威德如今世尊。国土庄严，声闻、菩萨、人、天众会，所转法轮，皆如今佛。&rdquo;</p>
<p style="text-align: left">
	　　尔时，世尊知其心愿，已于诸法悟无生忍，了达一切不生不灭、无作无为，即便微笑，面门复出种种色光。</p>
<p style="text-align: left">
	　　时，阿难陀即从座起，合掌恭敬白言：&ldquo;世尊，何因何缘现此微笑？诸佛现笑非无因缘！&rdquo;</p>
<p style="text-align: left">
	　　佛告阿难：&ldquo;是从座起百千俱胝那庾多众，已于诸法悟无生忍，了达一切不生不灭、无作无为。彼于当来经六十八俱胝大劫勤修菩萨行，妙法花劫中当得作佛，皆同一号，谓觉分花如来、应、正等觉、明行圆满、善逝、世间解、无上丈夫、调御士、天人师、佛、薄伽梵。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>