<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百六十四卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百六十四卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百六十四卷 大般若波罗蜜多经</strong></p>
<p style="text-align: left">
	　　第五分胜意乐品第二十</p>
<p style="text-align: left">
	　　&ldquo;复次，善现，若诸<a>菩萨</a>以胜意乐，欲证无上正等菩提，常应亲近、供养恭敬、尊重赞叹真净善友。&rdquo;</p>
<p style="text-align: left">
	　　尔时，善现便白佛言：&ldquo;何等名为菩萨善友？&rdquo;</p>
<p style="text-align: left">
	　　佛告善现：&ldquo;诸佛皆名菩萨善友。若能宣说甚深般若波罗蜜多，教诫教授诸菩萨众，令于般若波罗蜜多甚深法门能悟入者，亦得名为菩萨善友。布施、净戒、安忍、精进、静虑、般若波罗蜜多，当知亦名菩萨善友。如是六种波罗蜜多，与诸菩萨为师为导，为明为炬，为光为照，为舍为护，为归为趣，为洲为渚，为父为母。过去、未来、现在诸佛，皆依六种波罗蜜多，而得成办功德事业。所以者何？如是六种波罗蜜多，普能摄受一切<a>佛法</a>。是故，善现，若诸菩萨欲证无上正等菩提，应学六种波罗蜜多。</p>
<p style="text-align: left">
	　　&ldquo;复次，善现，若诸菩萨欲学六种波罗蜜多，应于般若波罗蜜多甚深经典，至心听闻、受持、读诵，观察义趣请决所疑。所以者何？如是般若波罗蜜多甚深经典，能与六种波罗蜜多为尊为导、为生养母。善现当知，若诸菩萨欲得不随他教行，欲住不随他教地，欲断一切有情疑，欲满一切有情愿，应学如是甚深般若波罗蜜多。&rdquo;</p>
<p style="text-align: left">
	　　具寿善现便白佛言：&ldquo;甚深般若波罗蜜多以何为相？&rdquo;</p>
<p style="text-align: left">
	　　佛告善现：&ldquo;甚深般若波罗蜜多无碍为相。&rdquo;</p>
<p style="text-align: left">
	　　尔时，善现复白佛言：&ldquo;颇有因缘，甚深般若波罗蜜多无碍之相，余一切法亦得有耶？&rdquo;</p>
<p style="text-align: left">
	　　佛告善现：&ldquo;有因缘故，甚深般若波罗蜜多无碍之相，余一切法亦可说有。所以者何？以一切法无不皆如甚深般若波罗蜜多是空、远离。&rdquo;</p>
<p style="text-align: left">
	　　具寿善现复白佛言：&ldquo;若一切法皆空、远离，云何有情有染有净？所以者何？非空、远离法可说有染净，非空、远离能证菩提，非离空、远离有别法可得，云何令我解如是义？&rdquo;</p>
<p style="text-align: left">
	　　佛告善现：&ldquo;于意云何？有情长夜有我等心执我等不？&rdquo;</p>
<p style="text-align: left">
	　　善现对曰：&ldquo;如是，<a>世尊</a>。&rdquo;</p>
<p style="text-align: left">
	　　佛告善现：&ldquo;于意云何？有情所执我及我所空、远离不？&rdquo;</p>
<p style="text-align: left">
	　　善现对曰：&ldquo;如是，世尊。&rdquo;</p>
<p style="text-align: left">
	　　佛告善现：&ldquo;于意云何？岂不有情由我、我所<a>流转</a><a>生死</a>？&rdquo;</p>
<p style="text-align: left">
	　　善现对曰：&ldquo;如是，世尊。&rdquo;</p>
<p style="text-align: left">
	　　佛告善现：&ldquo;如是有情流<a>转生</a>死，施设杂染及清净者。由诸有情虚妄执著我及我所说有杂染，而于其中无杂染者；由诸有情不妄执著我及我所说有清净，而于其中无清净者。是故，善现，虽一切法皆空、远离，而诸有情亦可施设有染有净，若诸菩萨能如是行，名行般若波罗蜜多。&rdquo;</p>
<p style="text-align: left">
	　　具寿善现便白佛言：&ldquo;希有，世尊！虽一切法皆空、远离，而诸有情有染有净。若诸菩萨能如是行，则不行色、受、想、行、识，<a>世间</a>天、人、阿素洛等皆不能伏，普胜一切声闻、独觉所行之行至无胜处。是诸菩萨由此般若波罗蜜多相应作意，昼夜安住方便善巧，趣向无上正等菩提，疾证无上正等菩提。&rdquo;</p>
<p style="text-align: left">
	　　佛告善现：&ldquo;如是，如是。复次，善现，于意云何？假使于此赡部洲中一切有情，非前非后皆得人身，发菩提心尽寿布施，持此布施回向菩提，由此因缘得福多不？&rdquo;</p>
<p style="text-align: left">
	　　善现对曰：&ldquo;甚多，世尊！&rdquo;</p>
<p style="text-align: left">
	　　佛告善现：&ldquo;若有菩萨下至一日，安住般若波罗蜜多相应作意，所获功德甚多于前无量无数。所以者何？如是菩萨如如安住甚深般若波罗蜜多相应作意，如是如是堪为一切有情<a>福田</a>，由此菩萨所起慈心，诸有情类无能及者，唯除如来、应、正等觉。</p>
<p style="text-align: left">
	　　&ldquo;如是菩萨具胜妙慧，由胜妙慧，见诸有情受大苦恼如被刑戮，起大悲心。复以天眼，见有情类成无间业堕无暇处受诸苦恼，或为见网之所覆蔽不得正道，见已悲愍生大厌怖，普缘一切有情世间起大慈悲相应作意：&lsquo;我当普为一切有情作大导师令脱众苦。&rsquo;虽作是念而不住此想亦不住余想，是名菩萨大慧光明。由住此住，能作一切世间福田，虽未证得一切智智，而于菩提已不退转，堪受施主一切供养。</p>
<p style="text-align: left">
	　　&ldquo;如是菩萨善住般若波罗蜜多，既能毕竟报施主恩，亦能亲近一切智智。是故菩萨欲不虚受世间信施，欲示有情真净道路，欲为有情作大<a>饶益</a>，欲为世间作大明照，欲脱有情生死牢狱，欲施有情清净<a>法眼</a>，应常安住甚深般若波罗蜜多相应作意。由此作意，所有言说皆与般若波罗蜜多理趣相应，诸余作意无容暂起。所以者何？如是菩萨，甚深般若波罗蜜多相应作意流注相续。譬如有人先未曾有末尼宝珠，后时遇得<a>欢喜</a>自庆，遇缘还失生大忧恼，常怀叹惜未曾离念，思当何计还得此珠？彼人由是相应作意，缘此宝珠无时暂舍。菩萨亦尔，应常安住甚深般若波罗蜜多相应作意，若不安住如是作意，则为丧失一切智智相应作意。&rdquo;</p>
<p style="text-align: left">
	　　尔时，善现便白佛言：&ldquo;若一切法及诸作意皆离自性，云何菩萨不离般若一切智智相应作意？&rdquo;</p>
<p style="text-align: left">
	　　佛告善现：&ldquo;若诸菩萨知一切法及诸作意皆离自性，是诸菩萨不离般若一切智智。所以者何？甚深般若一切智智及诸作意自性皆空、无增无减。&rdquo;</p>
<p style="text-align: left">
	　　具寿善现复白佛言：&ldquo;若深般若波罗蜜多自性常空、无增无减，云何菩萨增长般若波罗蜜多能近菩提？&rdquo;</p>
<p style="text-align: left">
	　　佛告善现：&ldquo;若诸菩萨行深般若波罗蜜多，知一切法无增无减，于深般若波罗蜜多亦无增减。若诸菩萨能如是知，闻一切法无增无减，不惊、不怖亦不沉没，是诸菩萨行深般若波罗蜜多已到究竟，安住菩萨不退转地，疾证无上正等菩提。&rdquo;</p>
<p style="text-align: left">
	　　具寿善现白言：&ldquo;世尊，为即般若波罗蜜多，能行般若波罗蜜多不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为离般若波罗蜜多有法可得，能行般若波罗蜜多不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为即般若波罗蜜多空，能行般若波罗蜜多不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为离般若波罗蜜多空有法可得，能行般若波罗蜜多不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为即空，能行般若波罗蜜多不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为离空有法可得，能行般若波罗蜜多不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为即空，能行空不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为离空有法可得，能行空不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为即般若波罗蜜多，能行空不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为离般若波罗蜜多有法可得，能行空不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为即色、受、想、行、识等，能行般若波罗蜜多及行空不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为离色、受、想、行、识等有法可得，能行般若波罗蜜多及行空不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为即色、受、想、行、识等空，能行般若波罗蜜多及行空不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，为离色、受、想、行、识等空，能行般若波罗蜜多及行空不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　尔时，善现便白佛言：&ldquo;若尔，菩萨以何等法能行般若波罗蜜多及能行空？&rdquo;</p>
<p style="text-align: left">
	　　佛告善现：&ldquo;于意云何？汝见有法能行般若波罗蜜多及行空不？&rdquo;</p>
<p style="text-align: left">
	　　善现对曰：&ldquo;不也，世尊。&rdquo;</p>
<p style="text-align: left">
	　　佛告善现：&ldquo;于意云何？汝见有般若波罗蜜多及见有空，是诸菩萨所行处不？&rdquo;</p>
<p style="text-align: left">
	　　善现对曰：&ldquo;不也，世尊。&rdquo;</p>
<p style="text-align: left">
	　　佛告善现：&ldquo;于意云何？汝所不见法，是法可得不？&rdquo;</p>
<p style="text-align: left">
	　　善现对曰：&ldquo;不也，世尊。&rdquo;</p>
<p style="text-align: left">
	　　佛告善现：&ldquo;于意云何？不可得法颇有生不？&rdquo;</p>
<p style="text-align: left">
	　　善现对曰：&ldquo;不也，世尊。&rdquo;</p>
<p style="text-align: left">
	　　佛告善现：&ldquo;汝所不见、所不得法所有实相，即是菩萨无生法忍。菩萨成就如是忍者，便于无上正等菩提堪得受记，亦名如来无所畏道。若诸菩萨勤行此道，不得无上正等觉智、大智、妙智、自然智、一切智智及如来智，无有是处。&rdquo;</p>
<p style="text-align: left">
	　　具寿善现复白佛言：&ldquo;菩萨为以诸法无生，于佛菩提得受记不？&rdquo;</p>
<p style="text-align: left">
	　　&ldquo;不尔，善现。&rdquo;</p>
<p style="text-align: left">
	　　&ldquo;世尊，若尔，菩萨云何受菩提记？&rdquo;</p>
<p style="text-align: left">
	　　佛告善现：&ldquo;于意云何？汝见有法于佛菩提得受记不？&rdquo;</p>
<p style="text-align: left">
	　　善现对曰：&ldquo;不也，世尊。我不见法于佛菩提堪得受记，亦不见法于佛菩提有能证者，证时、证处及由此证、若所证法皆亦不见。&rdquo;</p>
<p style="text-align: left">
	　　佛告善现：&ldquo;以一切法不可得故，不应念言于佛菩提此是能证、此是所证。&rdquo;</p>
<p style="text-align: left">
	　　时，天帝释便白佛言：&ldquo;如是般若波罗蜜多最为甚深、难见、难觉，毕竟离故，非少善根诸有情类，能于如是甚深般若波罗蜜多书写、听闻、受持、读诵。&rdquo;</p>
<p style="text-align: left">
	　　尔时，佛告天帝释言：&ldquo;如是，如是，如汝所说。憍尸迦，假使于此赡部洲中，一切有情悉皆成就十善业道，如是福聚于能书写、听闻、受持、读诵般若波罗蜜多甚深经典所获功德，百分不及一，千分不及一，乃至邬波尼杀昙分亦不及一。&rdquo;</p>
<p style="text-align: left">
	　　时，有苾刍告天帝释：&ldquo;有于般若波罗蜜多书写、听闻、受持、读诵，所获功德胜于仁者？&rdquo;</p>
<p style="text-align: left">
	　　天帝释言：&ldquo;彼有情类初发心时尚胜于我，况于般若波罗蜜多书写、听闻、受持、读诵、精勤修学、如理思惟！</p>
<p style="text-align: left">
	　　&ldquo;苾刍当知，彼有情类即是菩萨。如是菩萨所获福聚，普胜一切世间天、人、阿素洛等。如是菩萨所获福聚，亦胜预流、一来、不还、应果、独觉，亦胜菩萨远离般若波罗蜜多方便善巧，<a>修行</a>布施、净戒、安忍、精进、静虑波罗蜜多及余功德。苾刍当知，若诸菩萨如说修行甚深般若波罗蜜多方便善巧，是诸菩萨普胜一切世间天、人、阿素洛等，世间天、人、阿素洛等皆应供养。所以者何？是诸菩萨于深般若波罗蜜多，能如说行究竟随转。是诸菩萨能绍一切智智种性令不断绝，常不远离诸佛世尊，常不远离妙菩提座，常能济拨溺生死泥诸有情类。是诸菩萨如是学时，常学菩萨所应<a>学法</a>，不学二乘所应学法。诸天神等常随拥护，四大天王来至其所供养恭敬，咸作是言：&lsquo;善哉！大士，当勤精进学菩萨众所应学法，疾当安坐妙菩提座，速证无上正等菩提。如昔天王所奉四钵，我亦当奉。&rsquo;苾刍当知，是诸菩萨，我等天帝尚往其所供养恭敬，况余天神！苾刍当知，是诸菩萨如是学时，一切如来及诸菩萨、诸天龙等常随守护，由此因缘，世间危厄、身心忧苦皆不侵害，所有疾病亦复不起。苾刍当知，是诸菩萨获如是等现法胜利，后世功德无量无边。&rdquo;</p>
<p style="text-align: left">
	　　时，阿难陀窃作是念：&ldquo;天主帝释为自辩才赞说如是菩萨功德，为是如来威神加被？&rdquo;</p>
<p style="text-align: left">
	　　时，天帝释承佛威神，知阿难陀心之所念，白言：&ldquo;大德，非我辩才，皆是如来威神加被。&rdquo;</p>
<p style="text-align: left">
	　　尔时，佛告阿难陀言：&ldquo;如是，如是，今天帝释承佛威神能如是说。庆喜当知，若时菩萨于深般若波罗蜜多思惟修学，三千世界一切恶魔皆生疑怖，咸作是念：&lsquo;此诸菩萨为于中间便证实际，堕二乘地？为趣无上正等菩提转妙法轮，空我境界？&rsquo;&rdquo;</p>
<p style="text-align: left">
	　　第五分修学品第二十一</p>
<p style="text-align: left">
	　　&ldquo;复次，庆喜，若时菩萨修学般若波罗蜜多，昼夜精勤常不舍离。时，魔眷属如箭入心，怖战忧惶不任自处。</p>
<p style="text-align: left">
	　　&ldquo;复次，庆喜，若时菩萨修学般若波罗蜜多，昼夜精勤将至究竟。时，魔眷属来至其所，化作种种可怖畏事，欲令菩萨身心惊惶，于大菩提暂退便足。</p>
<p style="text-align: left">
	　　&ldquo;复次，庆喜，非诸菩萨修学般若波罗蜜多，皆为恶魔之所扰乱。若诸菩萨先世闻此甚深般若波罗蜜多，无信解心毁呰诽谤，是诸菩萨修学般若波罗蜜多，便为恶魔之所扰乱。</p>
<p style="text-align: left">
	　　&ldquo;复次，庆喜，若诸菩萨闻深般若波罗蜜多，疑惑犹豫为有为无，是诸菩萨修学般若波罗蜜多，便为恶魔之所扰乱。</p>
<p style="text-align: left">
	　　&ldquo;复次，庆喜，若诸菩萨远离善友，恶友摄持，不闻般若波罗蜜多甚深义处，由不闻故，不知不见云何修学甚深般若波罗蜜多。是诸菩萨修学般若波罗蜜多，便为恶魔之所扰乱。</p>
<p style="text-align: left">
	　　&ldquo;复次，庆喜，若诸菩萨摄受邪法，尔时，恶魔便作是念：&lsquo;今此菩萨与我为伴，令无量人弃舍<a>正法</a>满我所愿。&rsquo;是诸菩萨修学般若波罗蜜多，便为恶魔之所扰乱。</p>
<p style="text-align: left">
	　　&ldquo;复次，庆喜，若诸菩萨闻说般若波罗蜜多甚深经时，告余菩萨：&lsquo;如是般若波罗蜜多理趣甚深、难信难解，何用书写、受持、读诵？我尚不能得其源底，况余薄福浅智者哉？&rsquo;是诸菩萨修学般若波罗蜜多，便为恶魔之所扰乱。</p>
<p style="text-align: left">
	　　&ldquo;复次，庆喜，若诸菩萨轻余菩萨，谓作是言：&lsquo;我能安住真远离行，汝等皆无。&rsquo;尔时，恶魔欢喜庆快。是诸菩萨修学般若波罗蜜多，便为恶魔之所扰乱。</p>
<p style="text-align: left">
	　　&ldquo;复次，庆喜，若时菩萨自恃名姓及所修行杜多功德，轻蔑诸余修胜善法诸菩萨众，常自称赞毁訾他人，无不退转诸行、状、相而谓<a>自在</a>，起烦恼业。尔时，恶魔便大欢喜，作如是念：&lsquo;今此菩萨令我境土宫殿不空，增益<a>地狱</a>、傍生、鬼界。&rsquo;是时，恶魔助其神力，令转增益威力辩才，由此多人信受其语，因斯劝发同彼恶见，同恶见已随彼邪学，随邪学已烦恼炽盛。心颠倒故，所起三业皆能感得不可爱果，由此因缘增长恶趣，令魔宫殿转更充满，由此恶魔欢喜踊跃，诸有所作随意自在。是诸菩萨修学般若波罗蜜多，便为恶魔之所扰乱。</p>
<p style="text-align: left">
	　　&ldquo;复次，庆喜，若时菩萨与求声闻、独觉乘者更相毁蔑、斗诤、诽谤，尔时恶魔便作是念：&lsquo;今此菩萨虽远菩提而不极远，虽近恶趣而不甚近。&rsquo;若时菩萨与菩萨乘善男子等更相毁蔑、斗诤、诽谤，尔时恶魔便作是念：&lsquo;此二菩萨极远菩提甚近恶趣。&rsquo;作是念已欢喜踊跃，增其威势，令二朋党斗诤不息，使余无量无边有情皆于大乘深心厌离。是诸菩萨修学般若波罗蜜多，便为恶魔之所扰乱。</p>
<p style="text-align: left">
	　　&ldquo;复次，庆喜，若诸菩萨未得菩提不退转记，于得菩提不退转记诸菩萨所起损害心，斗诤、轻蔑、骂辱、诽谤，是诸菩萨随起尔所念不饶益心，还退尔所劫曾修胜行，经尔所时远离善友，还受尔所生死系缚。若不弃舍大菩提心，还尔所劫被弘誓铠勤修胜行时无间断，然后乃补尔所功德。&rdquo;</p>
<p style="text-align: left">
	　　尔时，庆喜便白佛言：&ldquo;是诸菩萨所起恶心生死罪苦，为要流转经尔所时，为于中间亦得出离？是诸菩萨所退胜行，为要精勤经尔所劫时无间断然后乃补，为于中间有复本义？&rdquo;</p>
<p style="text-align: left">
	　　佛告庆喜：&ldquo;我为菩萨、独觉、声闻，说有出罪还补善法。</p>
<p style="text-align: left">
	　　&ldquo;庆喜当知，若诸菩萨造此罪后，心无惭愧怀恶不舍，不能<a>如法</a>发露悔过，我说彼类，于其中间无出罪苦还补善义。</p>
<p style="text-align: left">
	　　&ldquo;若诸菩萨造此罪后，深生惭愧心不系恶，寻能如法发露悔过，作如是念：&lsquo;我今已得难得人身，何容复起如是过恶失大善利？我应饶益一切有情，何乃于中反作衰损？我应恭敬一切有情如仆事主，何乃于中反生憍慢、毁辱、陵蔑？我应忍受一切有情捶打诃骂，何容于彼返以暴恶身语加报？我应和解一切有情令相敬爱，何容复起勃恶语言与彼乖诤？我应堪耐一切有情长时履践，犹如道路亦如桥梁，何容于彼返加陵辱？我求无上正等菩提，为拨有情生死大苦，令得究竟安乐<a>涅槃</a>，何容返欲加之以苦？我应从今尽未来际，如愚、如哑、如聋、如盲，于诸有情无所分别。假使斩截头足手臂、挑目、割耳、劓鼻、截舌、锯解一切身分肢体，于彼有情终不起恶。若我起恶，即便退坏所发无上正等觉心，障碍所求一切智智，不能利益安乐有情。&rsquo;庆喜当知，是诸菩萨，我说中间有出罪苦还补善义，非要经于尔所劫数，恶魔于彼不能扰乱，疾证无上正等菩提。</p>
<p style="text-align: left">
	　　&ldquo;复次，庆喜，诸菩萨众与求声闻、独觉乘者不应交涉，设与交涉不应共住，设与共住不应与彼论义决择，勿因此故起忿恚心，或复令生粗恶言说，便碍无上正等菩提，亦坏无边菩萨行法。若诸菩萨与菩萨乘善男子等共住相视，尊重敬事应如大师，复作是念：&lsquo;彼是我等真净善友，同载一船、同一所趣、同行一道、同一事业，学时、学处及所学法、若由此学皆无有异。&rsquo;复作是念：&lsquo;若彼菩萨住杂作意，我当于中不同彼学；若彼菩萨离杂作意，我当于中常同彼学。&rsquo;若诸菩萨如是学时，疾证所求一切智智。&rdquo;</p>
<p style="text-align: left">
	　　尔时，善现便白佛言：&ldquo;若诸菩萨为尽故学，为不生故学，为离故学，为灭故学，是学一切智智不？&rdquo;</p>
<p style="text-align: left">
	　　佛告善现：&ldquo;若诸菩萨如是学时，非学一切智智。&rdquo;</p>
<p style="text-align: left">
	　　具寿善现复白佛言：&ldquo;何缘菩萨如是学时，非学一切智智？&rdquo;</p>
<p style="text-align: left">
	　　佛告善现：&ldquo;于意云何？佛证真如极<a>圆满</a>故，说名如来、应、正等觉，如是真如可说为尽乃至灭不？&rdquo;</p>
<p style="text-align: left">
	　　善现对曰：&ldquo;不也，世尊。何以故？真如无相，不可说尽乃至灭故。&rdquo;</p>
<p style="text-align: left">
	　　佛告善现：&ldquo;是故菩萨如是学时，非学一切智智。若诸菩萨不为尽故学，乃至不为灭故学，如是学时，是学一切智智，亦学般若波罗蜜多，亦<a>学佛</a>地、力、<a>无畏</a>等无边佛法。善现当知，若诸菩萨如是学时，至一切学究竟<a>彼岸</a>，天魔外道皆不能伏，息除诸恶众善圆满，少分有情能如是学，是故菩萨欲堕极少有情数者，当勤修学甚深般若波罗蜜多方便善巧。</p>
<p style="text-align: left">
	　　第五分根栽品第二十二之一</p>
<p style="text-align: left">
	　　&ldquo;复次，善现，若诸菩萨如是修学甚深般若波罗蜜多方便善巧，不起根栽俱行之心，不起悭吝、犯戒、瞋忿、<a>懈怠</a>、散动、恶慧、犹豫俱行之心。</p>
<p style="text-align: left">
	　　&ldquo;复次，善现，若诸菩萨如是修学甚深般若波罗蜜多方便善巧，能摄一切波罗蜜多。譬如身见能具摄受六十二见，如是般若波罗蜜多摄受一切波罗蜜多。譬如命根遍能摄受所余诸根，命根灭时诸根随灭；如是般若波罗蜜多摄受一切波罗蜜多，若失般若波罗蜜多则失一切波罗蜜多。所以者何？甚深般若波罗蜜多能持一切<a>殊胜</a>善法，能灭一切恶不善法。是故，善现，若诸菩萨欲摄一切波罗蜜多，应学般若波罗蜜多。若诸菩萨能学般若波罗蜜多，于诸有情最尊最胜。</p>
<p style="text-align: left">
	　　&ldquo;复次，善现，于意云何？于此三千<a>大千世界</a>诸有情类宁为多不？&rdquo;</p>
<p style="text-align: left">
	　　善现对曰：&ldquo;甚多，世尊！赡部洲中诸有情类其数尚多，况三千界！&rdquo;</p>
<p style="text-align: left">
	　　佛告善现：&ldquo;假使三千大千世界一切有情皆成菩萨，一一皆以上妙乐具，尽寿供养一切有情。于意云何？是诸菩萨由此因缘得福多不？&rdquo;</p>
<p style="text-align: left">
	　　善现对曰：&ldquo;甚多，世尊！&rdquo;</p>
<p style="text-align: left">
	　　佛告善现：&ldquo;若有菩萨修学般若波罗蜜多如弹指顷，其福胜彼无量无边。所以者何？甚深般若波罗蜜多具大义用，能摄无上正等菩提。是故，善现，若诸菩萨欲证无上正等菩提，欲为一切有情上首，欲普饶益一切有情，欲为一切有情依怙，欲证一切圆满佛法，欲行诸佛所行境界，欲游戏佛所游戏处，欲作诸佛大师子吼，欲以一音为三千界一切有情宣说正法普令一切获大饶益，当学般若波罗蜜多。善现当知，我曾不见有诸菩萨修学般若波罗蜜多，而不能得世、出世间功德胜利。&rdquo;</p>
<p style="text-align: left">
	　　尔时，善现便白佛言：&ldquo;菩萨修学甚深般若波罗蜜多，岂亦能得声闻、独觉功德善根？&rdquo;</p>
<p style="text-align: left">
	　　佛告善现：&ldquo;声闻、独觉功德善根，此菩萨众亦皆能得，但于其中心不乐住；以胜智见无倒观察，超过声闻及独觉地，为彼开示令皆证得。</p>
<p style="text-align: left">
	　　&ldquo;复次，善现，若诸菩萨如是学时，则为一切世间天、人、阿素洛等真净福田，超诸世间声闻、独觉福田之上，疾能证得一切智智，常不舍离甚深般若波罗蜜多。菩萨若能修行般若波罗蜜多，当知已于一切智智得不退转，远离声闻、独觉等地，亲近无上正等菩提。</p>
<p style="text-align: left">
	　　&ldquo;善现当知，若诸菩萨作如是念：&lsquo;此是般若波罗蜜多，我由般若波罗蜜多，当能引发一切智智。&rsquo;是诸菩萨非行般若波罗蜜多，亦于般若波罗蜜多不知不见。若诸菩萨不作是念：&lsquo;此是般若波罗蜜多，我由般若波罗蜜多，当能引发一切智智。&rsquo;是诸菩萨是行般若波罗蜜多，亦于般若波罗蜜多能知能见。</p>
<p style="text-align: left">
	　　&ldquo;复次，善现，若诸菩萨不见般若波罗蜜多，不闻、不觉、不知般若波罗蜜多，于不见、闻、觉、知诸法亦不分别，是行般若波罗蜜多。&rdquo;</p>
<p style="text-align: left">
	　　时，天帝释作是念言：&ldquo;若诸菩萨修行般若波罗蜜多，尚胜一切有情之类，况得无上正等菩提！若诸有情闻说一切智智名字深生信解，尚为获得人中善利及得世间最胜<a>寿命</a>，况发无上正等觉心，或能听闻甚深般若波罗蜜多！是诸有情世间敬爱，当能调御一切有情。&rdquo;</p>
<p style="text-align: left">
	　　作是念已，即便化作微妙香花，捧散如来及诸菩萨。既散花已，作是愿言：&ldquo;若诸菩萨求趣无上正等菩提，以我所生善根功德，愿彼佛法速得圆满，愿彼所求一切智法及无漏法速得圆满。&rdquo;</p>
<p style="text-align: left">
	　　作是愿已，便白佛言：&ldquo;若菩萨乘善男子等，已发无上正等觉心，我终不生一念异意，令其退转大菩提心；我终不生一念异意，令诸菩萨厌大菩提，退住声闻、独觉等地；我终不起一念异心，令诸菩萨退失大悲相应作意。若诸菩萨已发大心，我愿彼心倍复增进，愿彼菩萨见生死中种种苦已，为欲利乐世间天、人、阿素洛等，发起种种坚固大愿：&lsquo;我既自度，亦当精勤度未度者；我既自脱，亦当精勤脱未脱者；我既自安，亦当精勤安未安者；我既自证究竟涅槃，亦当精勤令未证者皆同证得究竟涅槃。&rsquo;</p>
<p style="text-align: left">
	　　&ldquo;世尊，若有情类于初发心菩萨功德深心<a>随喜</a>，得几所福？于久发心修诸胜行菩萨功德、于不退转地菩萨功德、于一生所系菩萨功德深心随喜，得几所福？&rdquo;</p>
<p style="text-align: left">
	　　尔时，佛告天帝释言：&ldquo;妙高山王可知两数，此有情类随喜俱心所生福德不可知量，乃至三千大千世界可知两数，此有情类随喜俱心所生福德不可知量。&rdquo;</p>
<p style="text-align: left">
	　　时，天帝释复白佛言：&ldquo;若诸有情于诸菩萨从初发心乃至得佛功德善根不生随喜，或复于彼随喜功德不闻不知，当知皆是魔所执持、魔所魅著、魔之朋党，魔天界殁来生此间。所以者何？若诸菩萨发菩提心修菩萨行，得不退转至究竟位，有能于彼起随喜心，定能破坏众魔眷属，疾能证得一切智智。若诸有情深心敬爱佛、法、僧宝，随所生处常欲见佛、闻法、遇僧，于诸菩萨功德善根，应深随喜回向菩提不生执著。若能如是，疾证无上正等菩提，利乐有情破魔军众。&rdquo;</p>
<p style="text-align: left">
	　　尔时，佛告天帝释言：&ldquo;如是，如是，如汝所说。憍尸迦，若诸有情于诸菩萨功德善根，深心随喜回向菩提，速能圆满诸菩萨行，疾证无上正等菩提。若诸有情于诸菩萨功德善根，深心随喜回向菩提，是诸有情具大势力，常能奉事诸佛世尊，于深经典善知义趣。随所生处，一切世间恭敬供养，不见恶色、不闻恶声、不嗅恶香、不尝恶味、不觉恶触、不思恶法、不堕恶趣，生人天中恒受胜乐。何以故？憍尸迦，是诸有情能于无量菩萨功德，深心随喜回向菩提，善根增进，疾能证得一切智智，饶益无量无数有情，令住无余般涅槃界。以是故，憍尸迦，住菩萨乘善男子等，于诸菩萨功德善根，皆应随喜回向菩提，利乐无边诸有情类。&rdquo;</p>
<p style="text-align: left">
	　　尔时，善现便白佛言：&ldquo;心既如幻，云何菩萨能证无上正等菩提？&rdquo;</p>
<p style="text-align: left">
	　　佛告善现：&ldquo;于意云何？汝为见有如幻心不？&rdquo;</p>
<p style="text-align: left">
	　　善现对曰：&ldquo;不也，世尊。&rdquo;</p>
<p style="text-align: left">
	　　佛告善现：&ldquo;于意云何？汝见幻不？&rdquo;</p>
<p style="text-align: left">
	　　善现对曰：&ldquo;不也，世尊。&rdquo;</p>
<p style="text-align: left">
	　　佛告善现：&ldquo;于意云何？若汝不见幻、不见如幻心，若处无幻、无如幻心，汝见有是心能得菩提不？&rdquo;</p>
<p style="text-align: left">
	　　善现对曰：&ldquo;不也，世尊。&rdquo;</p>
<p style="text-align: left">
	　　佛告善现：&ldquo;于意云何？若处离幻、离如幻心，汝见有是法能得菩提不？&rdquo;</p>
<p style="text-align: left">
	　　善现对曰：&ldquo;不也，世尊。我都不见即、离心法，说何等法若有若无？以一切法毕竟离故，不可施设是有是无。若法不可施设有无，则不可说能得菩提，非无所有法能得菩提故。由此般若波罗蜜多亦毕竟离，不应修遣，亦复不应有所引发，无上菩提亦毕竟离，云何可说诸菩萨众依深般若波罗蜜多能证菩提？是故般若波罗蜜多应不可说能证无上正等菩提，离法不得离法故？&rdquo;</p>
<p style="text-align: left">
	　　佛告善现：&ldquo;善哉！善哉！如是，如是，甚深般若波罗蜜多、无上菩提俱毕竟离。甚深般若波罗蜜多毕竟离故，得毕竟离无上菩提，若深般若波罗蜜多非毕竟离，应非般若波罗蜜多。是故，善现，非不依止甚深般若波罗蜜多得大菩提，虽非离法能得离法，而得菩提非不依止甚深般若波罗蜜多。是故菩萨欲得无上正等菩提，应勤修学甚深般若波罗蜜多。</p>
		

	
	

		</div></div><hr><script charset='utf-8' src='../../js/footer.js'></script></body></html>