<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四百一十二卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四百一十二卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四百一十二卷 大般若波罗蜜多经</strong></p>
<p style="text-align: left">
	　　第二分六到<a>彼岸</a>品第十三之二</p>
<p style="text-align: left">
	　　&ldquo;复次，<a>舍利子</a>，诸<a>菩萨</a>摩诃萨<a>修行</a>布施波罗蜜多时，以一切智智相应作意，而修布施波罗蜜多。持此善根，以无所得而为方便，与一切有情同共回向一切智智，于布施时，都无所吝。<a>舍利</a>子，是为菩萨摩诃萨修行布施波罗蜜多时，所被布施波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行布施波罗蜜多时，以一切智智相应作意，而修布施波罗蜜多。持此善根，以无所得而为方便，与一切有情同共回向一切智智，于布施时，不起声闻、独觉作意。舍利子，是为菩萨摩诃萨修行布施波罗蜜多时，所被净戒波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行布施波罗蜜多时，以一切智智相应作意，而修布施波罗蜜多。持此善根，以无所得而为方便，与一切有情同共回向一切智智，于布施时，信忍欲乐修布施法。舍利子，是为菩萨摩诃萨修行布施波罗蜜多时，所被安忍波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行布施波罗蜜多时，以一切智智相应作意，而修布施波罗蜜多。持此善根，以无所得而为方便，与一切有情同共回向一切智智，于布施时，精进勇猛不舍加行。舍利子，是为菩萨摩诃萨修行布施波罗蜜多时，所被精进波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行布施波罗蜜多时，以一切智智相应作意，而修布施波罗蜜多。持此善根，以无所得而为方便，与一切有情同共回向一切智智，于布施时，一心趣向一切智智，究竟利乐一切有情，不杂声闻、独觉作意。舍利子，是为菩萨摩诃萨修行布施波罗蜜多时，所被静虑波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行布施波罗蜜多时，以一切智智相应作意，而修布施波罗蜜多。持此善根，以无所得而为方便，与一切有情同共回向一切智智，于布施时，住如幻想，不得施者、受者、施物、施所得果。舍利子，是为菩萨摩诃萨修行布施波罗蜜多时，所被般若波罗蜜多大功德铠。</p>
<p style="text-align: left">
	　　&ldquo;舍利子，如是菩萨摩诃萨修行布施波罗蜜多时，具被六种波罗蜜多大功德铠。舍利子，若菩萨摩诃萨以一切智智相应作意，修行布施波罗蜜多时，于<a>六波罗蜜</a>多相不取不得，当知是菩萨摩诃萨被大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行净戒波罗蜜多时，以一切智智相应作意，而修净戒波罗蜜多。持此善根，以无所得而为方便，与一切有情同共回向一切智智，修净戒时，于诸所有都无悭吝。舍利子，是为菩萨摩诃萨修行净戒波罗蜜多时，所被布施波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行净戒波罗蜜多时，以一切智智相应作意，而修净戒波罗蜜多。持此善根，以无所得而为方便，与一切有情同共回向一切智智，修净戒时，于诸声闻及独觉地尚不趣求，况异<a>生地</a>？舍利子，是为菩萨摩诃萨修行净戒波罗蜜多时，所被净戒波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行净戒波罗蜜多时，以一切智智相应作意，而修净戒波罗蜜多。持此善根，以无所得而为方便，与一切有情同共回向一切智智，修净戒时，于净戒法信忍欲乐。舍利子，是为菩萨摩诃萨修行净戒波罗蜜多时，所被安忍波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行净戒波罗蜜多时，以一切智智相应作意，而修净戒波罗蜜多。持此善根，以无所得而为方便，与一切有情同共回向一切智智，修净戒时，精进勇猛不舍加行。舍利子，是为菩萨摩诃萨修行净戒波罗蜜多时，所被精进波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行净戒波罗蜜多时，以一切智智相应作意，而修净戒波罗蜜多。持此善根，以无所得而为方便，与一切有情同共回向一切智智，修净戒时，纯以大悲而为上首，尚不间杂二乘作意，况异生心？舍利子，是为菩萨摩诃萨修行净戒波罗蜜多时，所被静虑波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行净戒波罗蜜多时，以一切智智相应作意，而修净戒波罗蜜多。持此善根，以无所得而为方便，与一切有情同共回向一切智智，修净戒时，于一切法住如幻想，于净戒行无恃无得，本性空故。舍利子，是为菩萨摩诃萨修行净戒波罗蜜多时，所被般若波罗蜜多大功德铠。</p>
<p style="text-align: left">
	　　&ldquo;舍利子，如是菩萨摩诃萨修行净戒波罗蜜多时，具被六种波罗蜜多大功德铠。舍利子，若菩萨摩诃萨以一切智智相应作意，修行净戒波罗蜜多时，于六波罗蜜多相不取不得，当知是菩萨摩诃萨被大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行安忍波罗蜜多时，以一切智智相应作意，而修安忍波罗蜜多。持此善根，以无所得而为方便，与一切有情同共回向一切智智，修安忍时，为成安忍于身命等无所恋著。舍利子，是为菩萨摩诃萨修行安忍波罗蜜多时，所被布施波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行安忍波罗蜜多时，以一切智智相应作意，而修安忍波罗蜜多。持此善根，以无所得而为方便，与一切有情同共回向一切智智，修安忍时，不杂声闻及独觉等下劣作意。舍利子，是为菩萨摩诃萨修行安忍波罗蜜多时，所被净戒波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行安忍波罗蜜多时，以一切智智相应作意，而修安忍波罗蜜多。持此善根，以无所得而为方便，与一切有情同共回向一切智智，修安忍时，于安忍法信忍欲乐。舍利子，是为菩萨摩诃萨修行安忍波罗蜜多时，所被安忍波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行安忍波罗蜜多时，以一切智智相应作意，而修安忍波罗蜜多。持此善根，以无所得而为方便，与一切有情同共回向一切智智，修安忍时，精进勇猛不舍加行。舍利子，是为菩萨摩诃萨修行安忍波罗蜜多时，所被精进波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行安忍波罗蜜多时，以一切智智相应作意，而修安忍波罗蜜多。持此善根，以无所得而为方便，与一切有情同共回向一切智智，修安忍时，摄心一境，虽遇众苦而心无乱。舍利子，是为菩萨摩诃萨修行安忍波罗蜜多时，所被静虑波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行安忍波罗蜜多时，以一切智智相应作意，而修安忍波罗蜜多。持此善根，以无所得而为方便，与一切有情同共回向一切智智，修安忍时，住如幻想，为集<a>佛法</a>成熟有情，观诸法空不执怨害。舍利子，是为菩萨摩诃萨修行安忍波罗蜜多时，所被般若波罗蜜多大功德铠。</p>
<p style="text-align: left">
	　　&ldquo;舍利子，如是菩萨摩诃萨修行安忍波罗蜜多时，具被六种波罗蜜多大功德铠。舍利子，若菩萨摩诃萨以一切智智相应作意，修行安忍波罗蜜多时，于六波罗蜜多相不取不得，当知是菩萨摩诃萨被大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行精进波罗蜜多时，以一切智智相应作意，而修精进波罗蜜多。持此善根，以无所得而为方便，与一切有情同共回向一切智智，修精进时，能勤修学难行施行。舍利子，是为菩萨摩诃萨修行精进波罗蜜多时，所被布施波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行精进波罗蜜多时，以一切智智相应作意，而修精进波罗蜜多。持此善根，以无所得而为方便，与一切有情同共回向一切智智，修精进时，勤护净戒终无毁犯。舍利子，是为菩萨摩诃萨修行精进波罗蜜多时，所被净戒波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行精进波罗蜜多时，以一切智智相应作意，而修精进波罗蜜多。持此善根，以无所得而为方便，与一切有情同共回向一切智智，修精进时，能勤修学难行忍行。舍利子，是为菩萨摩诃萨修行精进波罗蜜多时，所被安忍波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行精进波罗蜜多时，以一切智智相应作意，而修精进波罗蜜多。持此善根，以无所得而为方便，与一切有情同共回向一切智智，修精进时，能勤修学有益苦行。舍利子，是为菩萨摩诃萨修行精进波罗蜜多时，所被精进波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行精进波罗蜜多时，以一切智智相应作意，而修精进波罗蜜多。持此善根，以无所得而为方便，与一切有情同共回向一切智智，修精进时，能勤修学静虑等至。舍利子，是为菩萨摩诃萨修行精进波罗蜜多时，所被静虑波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行精进波罗蜜多时，以一切智智相应作意，而修精进波罗蜜多。持此善根，以无所得而为方便，与一切有情同共回向一切智智，修精进时，能勤修学无取著慧。舍利子，是为菩萨摩诃萨修行精进波罗蜜多时，所被般若波罗蜜多大功德铠。</p>
<p style="text-align: left">
	　　&ldquo;舍利子，如是菩萨摩诃萨修行精进波罗蜜多时，具被六种波罗蜜多大功德铠。舍利子，若菩萨摩诃萨以一切智智相应作意，修行精进波罗蜜多时，于六波罗蜜多相不取不著，当知是菩萨摩诃萨被大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行静虑波罗蜜多时，以一切智智相应作意，而修静虑波罗蜜多。持此善根，以无所得而为方便，与一切有情同共回向一切智智，修静虑时，静心行施，乱心悭吝不复现前。舍利子，是为菩萨摩诃萨修行静虑波罗蜜多时，所被布施波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行静虑波罗蜜多时，以一切智智相应作意，而修静虑波罗蜜多。持此善根，以无所得而为方便，与一切有情同共回向一切智智，修静虑时，定心护戒，令诸恶戒不复现前。舍利子，是为菩萨摩诃萨修行静虑波罗蜜多时，所被净戒波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行静虑波罗蜜多时，以一切智智相应作意，而修静虑波罗蜜多。持此善根，以无所得而为方便，与一切有情同共回向一切智智，修静虑时，住慈悲定，而修安忍不恼有情。舍利子，是为菩萨摩诃萨修行静虑波罗蜜多时，所被安忍波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行静虑波罗蜜多时，以一切智智相应作意，而修静虑波罗蜜多。持此善根，以无所得而为方便，与一切有情同共回向一切智智，修静虑时，安住净定，勤修功德，离诸<a>懈怠</a>。舍利子，是为菩萨摩诃萨修行静虑波罗蜜多时，所被精进波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行静虑波罗蜜多时，以一切智智相应作意，而修静虑波罗蜜多。持此善根，以无所得而为方便，与一切有情同共回向一切智智，修静虑时，依静虑等引发胜定，离扰乱心。舍利子，是为菩萨摩诃萨修行静虑波罗蜜多时，所被静虑波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行静虑波罗蜜多时，以一切智智相应作意，而修静虑波罗蜜多。持此善根，以无所得而为方便，与一切有情同共回向一切智智，修静虑时，依静虑等引发胜慧，离恶慧心。舍利子，是为菩萨摩诃萨修行静虑波罗蜜多时，所被般若波罗蜜多大功德铠。</p>
<p style="text-align: left">
	　　&ldquo;舍利子，如是菩萨摩诃萨修行静虑波罗蜜多时，具被六种波罗蜜多大功德铠。舍利子，若菩萨摩诃萨以一切智智相应作意，修行静虑波罗蜜多时，于六波罗蜜多相不取不得，当知是菩萨摩诃萨被大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行般若波罗蜜多时，以一切智智相应作意，而修般若波罗蜜多。持此善根，以无所得而为方便，与一切有情同共回向一切智智，修般若时，虽施一切，而能不见施、受者、物。舍利子，是为菩萨摩诃萨修行般若波罗蜜多时，所被布施波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行般若波罗蜜多时，以一切智智相应作意，而修般若波罗蜜多。持此善根，以无所得而为方便，与一切有情同共回向一切智智，修般若时，虽护净戒，而都不见持犯差别。舍利子，是为菩萨摩诃萨修行般若波罗蜜多时，所被净戒波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行般若波罗蜜多时，以一切智智相应作意，而修般若波罗蜜多。持此善根，以无所得而为方便，与一切有情同共回向一切智智，修般若时，依胜空慧而修安忍，不见能忍、所忍等事。舍利子，是为菩萨摩诃萨修行般若波罗蜜多时，所被安忍波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行般若波罗蜜多时，以一切智智相应作意，而修般若波罗蜜多。持此善根，以无所得而为方便，与一切有情同共回向一切智智，修般若时，虽观诸法皆毕竟空，而以大悲勤修善法。舍利子，是为菩萨摩诃萨修行般若波罗蜜多时，所被精进波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行般若波罗蜜多时，以一切智智相应作意，而修般若波罗蜜多，持此善根，以无所得而为方便，与一切有情同共回向一切智智。修般若时，虽修胜定，而观定境皆毕竟空。舍利子，是为菩萨摩诃萨修行般若波罗蜜多时，所被静虑波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨修行般若波罗蜜多时，以一切智智相应作意，而修般若波罗蜜多。持此善根，以无所得而为方便，与一切有情同共回向一切智智。修般若时，观一切法、一切有情及一切行皆如幻等，而修种种无取著慧。舍利子，是为菩萨摩诃萨修行般若波罗蜜多时所，被般若波罗蜜多大功德铠。</p>
<p style="text-align: left">
	　　&ldquo;舍利子，如是菩萨摩诃萨修行般若波罗蜜多时，具被六种波罗蜜多大功德铠。舍利子，若菩萨摩诃萨以一切智智相应作意，修行般若波罗蜜多时，于六波罗蜜多相不取不得，当知是菩萨摩诃萨被大功德铠。</p>
<p style="text-align: left">
	　　&ldquo;舍利子，如是名为诸菩萨摩诃萨普为利乐一切有情被大功德铠。舍利子，诸菩萨摩诃萨安住一一波罗蜜多，皆修六种波罗蜜多令得<a>圆满</a>，是故名被大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨虽得静虑、无量、无色而不味著，亦不随彼势力受生，亦不为彼势力所引。舍利子，是为菩萨摩诃萨修行静虑波罗蜜多时，所被方便善巧般若波罗蜜多大功德铠。</p>
<p style="text-align: left">
	　　&ldquo;复次，舍利子，诸菩萨摩诃萨虽得静虑、无量、无色，住远离见、寂静见、空无相无愿见而不证实际，不入声闻及独觉地，超胜一切声闻、独觉。舍利子，是为菩萨摩诃萨修行静虑波罗蜜多时，所被方便善巧般若波罗蜜多大功德铠。</p>
<p style="text-align: left">
	　　&ldquo;舍利子，由诸菩萨普为利乐一切有情，被如是等大功德铠故，复名摩诃萨。</p>
<p style="text-align: left">
	　　&ldquo;舍利子，如是普为利乐有情被大功德铠菩萨摩诃萨，普为十方殑伽沙等诸佛世界一切如来、应、正等觉处大众中<a>欢喜</a>赞叹，作如是言：&lsquo;某方某世界中有某名菩萨摩诃萨，普为利乐一切有情被大功德铠，严净佛土、成熟有情，游戏<a>神通</a>作所应作。&rsquo;如是展转声遍十方，人、天等闻皆大欢喜，咸作是言：&lsquo;是菩萨摩诃萨不久当证所求无上正等菩提，令诸有情皆获利乐。&rsquo;&rdquo;</p>
<p style="text-align: left">
	　　尔时，舍利子问满慈子言：&ldquo;云何菩萨摩诃萨普为利乐诸有情故发趣大乘？&rdquo;</p>
<p style="text-align: left">
	　　满慈子言：&ldquo;舍利子，诸菩萨摩诃萨普为利乐一切有情，被六波罗蜜多大功德铠已，复为利乐诸有情故，离欲恶不善法，有寻有伺，离生喜乐，入初静虑具足住，广说乃至断乐断苦，无喜忧没，不苦不乐，舍念清净，入第四静虑具足住。复依静虑起慈俱心，行相广大，无二无量，无怨、无害、无恨、无恼，遍满善修，胜解周普，充溢十方，尽<a>虚空</a>穷法界，慈心胜解具足而住；起悲、喜、舍俱心行相胜解，亦复如是。依此加行，复超一切色想，灭有对想，不思惟种种想，入无边空，空无边处具足住；广说乃至超一切无所有处，入非想非非想处具足住。舍利子，是菩萨摩诃萨持此静虑、无量、无色，以无所得而为方便，与一切有情同共回向一切智智。舍利子，是为菩萨摩诃萨普为利乐诸有情故发趣大乘。</p>
<p style="text-align: left">
	　　&ldquo;复次，舍利子，诸菩萨摩诃萨普为利乐诸有情故，先自安住如是静虑、无量、无色，于入、住、出诸行、相、状善分别知。得<a>自在</a>已复作是念：&lsquo;我今当以一切智智相应作意，大悲为首，为断一切有情诸烦恼故，说诸静虑、无量、无色，分别开示令善了知诸定爱味、过患、出离，及入、住、出诸行、相、状。&rsquo;舍利子，是为菩萨摩诃萨依止静虑波罗蜜多，修行布施波罗蜜多，普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，说诸静虑、无量、无色时，不为声闻、独觉等心之所间杂。舍利子，是为菩萨摩诃萨依止静虑波罗蜜多，修行净戒波罗蜜多，普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，说诸静虑、无量、无色时，于如是法信忍欲乐。舍利子，是为菩萨摩诃萨依止静虑波罗蜜多，修行安忍波罗蜜多，普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，修诸静虑、无量、无色时，以自善根为有情故，回求无上正等菩提，于诸善根勤修不息。舍利子，是为菩萨摩诃萨依止静虑波罗蜜多，修行精进波罗蜜多，普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，依诸静虑、无量、无色，引发<a>殊胜</a>等持、等至、<a>解脱</a>、胜处、遍处等定，于入、住、出皆得自在，不堕声闻、独觉等地。舍利子，是为菩萨摩诃萨依止静虑波罗蜜多，修行静虑波罗蜜多，普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，修诸静虑、无量、无色时，于诸静虑、无量、无色及静虑支，以无常、苦、<a>无我</a>行相及空、无相、无愿行相，如实观察不舍大悲，不堕声闻及独觉地。舍利子，是为菩萨摩诃萨依止静虑波罗蜜多，修行般若波罗蜜多，普为利乐诸有情故发趣大乘。</p>
<p style="text-align: left">
	　　&ldquo;复次，舍利子，若菩萨摩诃萨以一切智智相应作意，大悲为首，修慈定时作如是念：&lsquo;我当赈济一切有情皆令得乐。&rsquo;修悲定时作如是念：&lsquo;我当救拨一切有情皆令离苦。&rsquo;修喜定时作如是念：&lsquo;我当赞励一切有情皆令解脱。&rsquo;修舍定时作如是念：&lsquo;我当等益一切有情皆令尽漏。&rsquo;舍利子，是为菩萨摩诃萨依止无量，修行布施波罗蜜多，普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，于四无量入、住、出时，终不趣求声闻、独觉，唯求无上正等菩提。舍利子，是为菩萨摩诃萨依止无量，修行净戒波罗蜜多，普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，于四无量入、住、出时，不杂声闻、独觉作意，唯于无上正等菩提信忍欲乐。舍利子，是为菩萨摩诃萨依止无量，修行安忍波罗蜜多，普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，于四无量入、住、出时，勤断诸恶勤修诸善，求趣菩提曾无暂舍。舍利子，是为菩萨摩诃萨依止无量，修行精进波罗蜜多，普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，于四无量入、住、出时，引发种种等持、等至，能于其中得大自在，不为彼定之所引夺，亦不随彼势力受生。舍利子，是为菩萨摩诃萨依止无量，修行静虑波罗蜜多，普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，于四无量入、住、出时，以无常、苦、无我行相及空、无相、无愿行相，如实观察不舍大悲，不堕声闻及独觉地。舍利子，是为菩萨摩诃萨依止无量，修行般若波罗蜜多，普为利乐诸有情故发趣大乘。</p>
<p style="text-align: left">
	　　&ldquo;舍利子，诸菩萨摩诃萨依如是等方便善巧，修习六种波罗蜜多，普为利乐诸有情故发趣大乘。</p>
<p style="text-align: left">
	　　&ldquo;复次，舍利子，若菩萨摩诃萨以一切智智相应作意，大悲为首，修一切种四念住乃至八圣道支，修一切种三解脱门，乃至修一切种如来十力乃至十八佛不共法，以无所得而为方便，与一切有情同共回向一切智智。舍利子，是为菩萨摩诃萨普为利乐诸有情故发趣大乘。</p>
<p style="text-align: left">
	　　&ldquo;复次，舍利子，若菩萨摩诃萨以一切智智相应作意，大悲为首，无所得为方便，起内空智，乃至起无性自性空智，以无所得而为方便，与一切有情同共回向一切智智。舍利子，是为菩萨摩诃萨普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，无所得为方便，于一切法发起非乱非定妙智、非常非无常妙智、非乐非苦妙智、非我非无我妙智、非净非不净妙智、非空非不空妙智、非有相非无相妙智、非有愿非无愿妙智、非寂静非不寂静妙智、非远离非不远离妙智，以无所得而为方便，与一切有情同共回向一切智智。舍利子，是为菩萨摩诃萨普为利乐诸有情故发趣大乘。</p>
<p style="text-align: left">
	　　&ldquo;若菩萨摩诃萨以一切智智相应作意，大悲为首，无所得为方便，智不行过去、未来、现在，非不知三世法；智不行欲、色、无<a>色界</a>，非不知<a>三界</a>法；智不行善、不善、无记，非不知三性法；智不行<a>世间</a>、出世间，非不知世间、出世间法；智不行有为、无为，非不知有为、无为法；智不行有漏、无漏，非不知有漏、无漏法，智以无所得而为方便，与一切有情同共回向一切智智。舍利子，是为菩萨摩诃萨普为利乐诸有情故发趣大乘。</p>
<p style="text-align: left">
	　　&ldquo;舍利子，以诸菩萨由如是等方便善巧，普为利乐诸有情故发趣大乘，故复名摩诃萨。</p>
<p style="text-align: left">
	　　&ldquo;舍利子，如是普为利乐有情发趣大乘菩萨摩诃萨，普为十方殑伽沙等诸佛世界一切如来、应、正等觉处大众中欢喜赞叹，作如是言：&lsquo;某方某世界中有某名菩萨摩诃萨，普为利乐一切有情发趣大乘，严净佛土、成熟有情，游戏神通作所应作。&rsquo;如是展转声遍十方，人、天等闻皆大欢喜，咸作是言：&lsquo;是菩萨摩诃萨不久当证所求无上正等菩提，令诸有情皆获利乐。&rsquo;&rdquo;</p>
<p style="text-align: left">
	　　第二分乘大乘品第十四</p>
<p style="text-align: left">
	　　尔时，舍利子问满慈子言：&ldquo;云何菩萨摩诃萨普为利乐诸有情故乘于大乘？&rdquo;</p>
<p style="text-align: left">
	　　满慈子言：&ldquo;舍利子，若菩萨摩诃萨修行般若波罗蜜多时，以一切智智相应作意，大悲为首，用无所得而为方便，虽乘布施波罗蜜多而不得布施波罗蜜多，不得施者、受者、施物及所遮法；虽乘净戒波罗蜜多而不得净戒波罗蜜多，不得持戒及犯戒者并所遮法；虽乘安忍波罗蜜多而不得安忍波罗蜜多，不得能忍及所忍境并所遮法；虽乘精进波罗蜜多而不得精进波罗蜜多，不得精进及懈怠者并所遮法；虽乘静虑波罗蜜多而不得静虑波罗蜜多，不得修定及散乱者，不得定境及所遮法；虽乘般若波罗蜜多而不得般若波罗蜜多，不得修慧及愚痴者，不得善、不善、无记法，不得世间、出世间法，不得有为、无为法，不得有漏、无漏法及所遮法。舍利子，是为菩萨摩诃萨普为利乐诸有情故乘于大乘。</p>
<p style="text-align: left">
	　　&ldquo;复次，舍利子，若菩萨摩诃萨以一切智智相应作意，大悲为首，用无所得而为方便，为遣修故修四念住乃至八圣道支，修三解脱门，如是乃至修佛十力乃至十八佛不共法。舍利子，是为菩萨摩诃萨普为利乐诸有情故乘于大乘。</p>
<p style="text-align: left">
	　　&ldquo;复次，舍利子，若菩萨摩诃萨以一切智智相应作意，大悲为首，用无所得而为方便，如实观察菩萨摩诃萨但有假名、施设、言说，菩提及萨埵俱不可得故；色乃至识但有假名、施设、言说，不可得故；眼乃至意但有假名、施设、言说，不可得故；色乃至法但有假名、施设、言说，不可得故；眼识界乃至<a>意识</a>界但有假名、施设、言说，不可得故；四念住乃至八圣道支但有假名、施设、言说，不可得故；内空乃至无性自性空但有假名、施设、言说，不可得故；广说乃至如来十力乃至十八佛不共法但有假名、施设、言说，不可得故；真如、法界、法性、法定、法住、实际但有假名、施设、言说，不可得故；能觉、所觉但有假名、施设、言说，不可得故；诸佛无上正等菩提但有假名、施设、言说，不可得故。舍利子，是为菩萨摩诃萨普为利乐诸有情故乘于大乘。</p>
<p style="text-align: left">
	　　&ldquo;复次，舍利子，若菩萨摩诃萨以一切智智相应作意，大悲为首，用无所得而为方便，从初发心乃至证得一切智智，常修圆满不退神通，成熟有情、严净佛土，从一佛国至一佛国，供养恭敬、尊重赞叹诸佛<a>世尊</a>，于诸佛所听受大乘相应妙法，既听受已，如理思惟、精勤修学。舍利子，是为菩萨摩诃萨普为利乐诸有情故乘于大乘。</p>
<p style="text-align: left">
	　　&ldquo;舍利子，是菩萨摩诃萨虽乘大乘，从一佛国至一佛国，供养恭敬、尊重赞叹诸佛世尊，于诸佛所听受妙法，成熟有情、严净佛土，而心都无佛土等想。舍利子，是菩萨摩诃萨住不二地，观诸有情应以何身而得度者，即便现受如是之身。舍利子，是菩萨摩诃萨乃至证得一切智智，随所生处常不远离大乘<a>正法</a>。舍利子，是菩萨摩诃萨不久当得一切智智，为天、人等转正法轮，如是法轮，声闻、独觉、天、魔、梵等所不能转。舍利子，以诸菩萨普为利乐诸有情故，乘于大乘故复名摩诃萨。</p>
<p style="text-align: left">
	　　&ldquo;舍利子，如是普为利乐有情乘于大乘菩萨摩诃萨，普为十方殑伽沙等诸佛世界一切如来、应、正等觉处大众中欢喜赞叹，作如是言：&lsquo;某方某世界中某名菩萨摩诃萨，普为利乐一切有情乘于大乘，不久当得一切智智，为天、人等转正法轮，其轮世间诸声闻等皆不能转。&rsquo;如是展转声遍十方，人、天等闻皆大欢喜，咸作是言：&lsquo;是菩萨摩诃萨不久当得一切智智，转妙法轮度无量众。&rsquo;&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>