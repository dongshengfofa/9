<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四百三十四卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四百三十四卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四百三十四卷 大般若波罗蜜多经</strong></p>
<p style="text-align: left">
	　　第二分大师品第三十八</p>
<p style="text-align: left">
	　　尔时，具寿<a>舍利子</a>白佛言：&ldquo;<a>世尊</a>，如是般若波罗蜜多能作照明，毕竟净故；如是般若波罗蜜多皆应敬礼，诸<a>天人</a>等所钦奉故；如是般若波罗蜜多无所染著，<a>世间</a>诸法不能污故；如是般若波罗蜜多远离一切<a>三界</a>翳眩，能除烦恼诸见暗故；如是般若波罗蜜多最为上首，于一切种菩提分法极尊胜故；如是般若波罗蜜多能作安隐，永断一切惊恐逼迫灾横事故；如是般若波罗蜜多能施光明，摄受诸有情令得五眼故；如是般若波罗蜜多能示中道，令失路者离二边故；如是般若波罗蜜多善能发生一切相智，永断一切烦恼相续并习气故；如是般若波罗蜜多是诸<a>菩萨</a>摩诃萨母，菩萨所修一切<a>佛法</a>从此生故；如是般若波罗蜜多不生不灭，自相空故；如是般若波罗蜜多离一切<a>生死</a>，非常非坏故；如是般若波罗蜜多能为依怙，施诸有情<a>正法</a>宝故；如是般若波罗蜜多能成<a>圆满</a>如来十力，一切他论皆能伏故；如是般若波罗蜜多能转三转十二行相无上法轮，达一切法无转还故；如是般若波罗蜜多能示诸法无倒自性，显了无性自性空故。世尊，若诸菩萨若趣菩萨乘者、若诸声闻若趣声闻乘者、若诸独觉若趣独觉乘者，于此般若波罗蜜多应云何住？&rdquo;</p>
<p style="text-align: left">
	　　佛言：&ldquo;<a>舍利</a>子，是诸有情住此般若波罗蜜多应如大师，供养礼敬如是般若波罗蜜多应如供养礼敬大师。何以故？舍利子，大师不异般若波罗蜜多，般若波罗蜜多不异大师，大师即是般若波罗蜜多，般若波罗蜜多即是大师。舍利子，一切如来、应、正等觉皆由般若波罗蜜多而得出现。舍利子，一切菩萨摩诃萨、独觉、阿<a>罗汉</a>乃至预流皆由般若波罗蜜多而得出现。舍利子，一切世间十善业道皆由般若波罗蜜多而得出现。舍利子，一切四静虑、四无量、四无色定、五<a>神通</a>皆由般若波罗蜜多而得出现。舍利子，一切布施波罗蜜多乃至般若波罗蜜多皆由般若波罗蜜多而得出现。舍利子，一切内空乃至无性自性空，四念住乃至八圣道支，如是乃至如来十力乃至十八佛不共法，乃至一切相智，皆由般若波罗蜜多而得出现。&rdquo;</p>
<p style="text-align: left">
	　　时，天帝释作是念言：&ldquo;今舍利子何因缘故问佛此事？&rdquo;念已，即白舍利子言：&ldquo;大德今者有何因缘发如是问？&rdquo;</p>
<p style="text-align: left">
	　　时，舍利子告帝释言：&ldquo;憍尸迦，诸菩萨摩诃萨由是般若波罗蜜多所摄持故，方便善巧能于过去、未来、现在十方世界，一切如来、应、正等觉从初发心至得无上正等菩提、转妙法轮度无量众、入无余依般<a>涅槃</a>界乃至法灭，于其中间所有一切功德善根，若诸声闻、独觉、菩萨余有情类功德善根，如是一切能以无相及无所得而为方便，合集称量现前<a>随喜</a>，既随喜已，与诸有情平等共有回向无上正等菩提，由是因缘故问此事。</p>
<p style="text-align: left">
	　　&ldquo;复次，憍尸迦，诸菩萨摩诃萨所学般若波罗蜜多，超胜布施、净戒、安忍、精进、静虑波罗蜜多无量倍数。憍尸迦，如生盲者若百、若千、若多百千，无净眼者而为前导，犹尚不能近趣正道，况能远至安隐丰乐国邑王都？如是布施、净戒、安忍、精进、静虑波罗蜜多诸生盲众，若无般若波罗蜜多净眼者导，尚不能趣菩萨正道，况能远达一切智城？</p>
<p style="text-align: left">
	　　&ldquo;复次，憍尸迦，布施等五波罗蜜多，要由般若波罗蜜多所摄引故，名有目者。复由般若波罗蜜多所摄持故，此五方得到<a>彼岸</a>名。&rdquo;</p>
<p style="text-align: left">
	　　时，天帝释便白具寿舍利子言：&ldquo;如大德说布施等五波罗蜜多，要由般若波罗蜜多所摄持故，乃得名为到彼岸者，岂不应说要由布施乃至静虑波罗蜜多所摄持故，余五乃得到彼岸名？若尔，何缘独赞般若波罗蜜多？&rdquo;</p>
<p style="text-align: left">
	　　舍利子言：&ldquo;如是，如是，如汝所说，布施等<a>六波罗蜜</a>多互相摄持能到彼岸。然住般若波罗蜜多具大势力方便善巧，能速圆满所修布施、净戒、安忍、精进、静虑波罗蜜多，非住前五能办是事，是故般若波罗蜜多于前五种为最为胜、为尊为高、为妙为微妙、为上为无上、无等无等等。由是因缘，独赞般若超胜余五波罗蜜多？&rdquo;</p>
<p style="text-align: left">
	　　尔时，舍利子白佛言：&ldquo;世尊，诸菩萨摩诃萨云何应引发般若波罗蜜多？&rdquo;</p>
<p style="text-align: left">
	　　佛言：&ldquo;舍利子，诸菩萨摩诃萨不为引发色乃至识故，应引发般若波罗蜜多；不为引发眼处乃至意处故，应引发般若波罗蜜多；不为引发色处乃至法处故，应引发般若波罗蜜多；不为引发眼界乃至意界故，应引发般若波罗蜜多；不为引发<a>色界</a>乃至法界故，应引发般若波罗蜜多；不为引发眼识界乃至<a>意识</a>界故，应引发般若波罗蜜多；不为引发眼触乃至意触故，应引发般若波罗蜜多；不为引发眼触为缘所生诸受乃至意触为缘所生诸受故，应引发般若波罗蜜多；不为引发布施波罗蜜多乃至般若波罗蜜多故，应引发般若波罗蜜多；不为引发内空乃至无性自性空故，应引发般若波罗蜜多；不为引发四念住乃至八圣道支故，应引发般若波罗蜜多；如是乃至不为引发如来十力乃至十八佛不共法故，应引发般若波罗蜜多；不为引发一切智、道相智、一切相智故，应引发般若波罗蜜多；不为引发一切法故，应引发般若波罗蜜多。&rdquo;</p>
<p style="text-align: left">
	　　时，舍利子白言：&ldquo;世尊，诸菩萨摩诃萨云何不为引发色乃至一切法故，应引发般若波罗蜜多？&rdquo;</p>
<p style="text-align: left">
	　　佛言：&ldquo;舍利子，以色乃至一切法无作、无生、无得、无坏、无自性故，诸菩萨摩诃萨不为引发色乃至一切法故，应引发般若波罗蜜多。&rdquo;</p>
<p style="text-align: left">
	　　时，舍利子复白佛言：&ldquo;世尊，诸菩萨摩诃萨如是引发般若波罗蜜多与何法合？&rdquo;</p>
<p style="text-align: left">
	　　佛言：&ldquo;舍利子，诸菩萨摩诃萨如是引发般若波罗蜜多不与一切法合，以不合故得名般若波罗蜜多。&rdquo;</p>
<p style="text-align: left">
	　　舍利子言：&ldquo;如是般若波罗蜜多不与何等一切法合？&rdquo;</p>
<p style="text-align: left">
	　　世尊告曰：&ldquo;如是般若波罗蜜多，不与善法合，不与非善法合；不与世间法合，不与出世间法合；不与有漏法合，不与无漏法合；不与有罪法合，不与无罪法合；不与有为法合，不与无为法合。何以故？舍利子，如是般若波罗蜜多于一切法无所得故，不可说与如是法合。&rdquo;</p>
<p style="text-align: left">
	　　时，天帝释白佛言：&ldquo;世尊，如是般若波罗蜜多岂亦不与一切相智合？&rdquo;</p>
<p style="text-align: left">
	　　佛言：&ldquo;憍尸迦，如是，如是，如汝所说，如是般若波罗蜜多亦不与一切相智合，由此于彼无所得故。</p>
<p style="text-align: left">
	　　&ldquo;世尊，云何般若波罗蜜多于一切相智无合亦无得？&rdquo;</p>
<p style="text-align: left">
	　　&ldquo;憍尸迦，非般若波罗蜜多于一切相智如名、如相、如其所作、有合有得。&rdquo;</p>
<p style="text-align: left">
	　　&ldquo;世尊，云何般若波罗蜜多于一切相智亦可说有合有得？&rdquo;</p>
<p style="text-align: left">
	　　&ldquo;憍尸迦，由般若波罗蜜多于一切相智如名相等，无受无取、无住无断、无执无舍，如是合得，而无合得。&rdquo;</p>
<p style="text-align: left">
	　　&ldquo;憍尸迦，如是般若波罗蜜多于一切法亦如名相等，无受无取、无住无断、无执无舍，如是合得，而无合得。&rdquo;</p>
<p style="text-align: left">
	　　时，天帝释复白佛言：&ldquo;希有，世尊！如是般若波罗蜜多为一切法无生无灭、无作无成、无得无坏、无自性故，而现在前，虽有合有得，而无合无得，如是理趣不可思议。&rdquo;</p>
<p style="text-align: left">
	　　尔时，具寿善现白佛言：&ldquo;世尊，若菩萨摩诃萨<a>修行</a>般若波罗蜜多时，起如是想：&lsquo;如是般若波罗蜜多与诸法合，或不与诸法合。&rsquo;是菩萨摩诃萨俱舍般若波罗蜜多，俱远般若波罗蜜多。&rdquo;</p>
<p style="text-align: left">
	　　佛言：&ldquo;善现，复有因缘，诸菩萨摩诃萨舍远般若波罗蜜多，谓菩萨摩诃萨修行般若波罗蜜多时，起如是想：&lsquo;如是般若波罗蜜多，无所有、非真实、不坚固、不<a>自在</a>。&rsquo;是菩萨摩诃萨舍远般若波罗蜜多。&rdquo;</p>
<p style="text-align: left">
	　　具寿善现复白佛言：&ldquo;世尊，若菩萨摩诃萨信般若波罗蜜多时，为不信何法？&rdquo;</p>
<p style="text-align: left">
	　　佛言：&ldquo;善现，若菩萨摩诃萨信般若波罗蜜多时，则不信色，不信受、想、行、识；不信眼处，不信耳、鼻、舌、身、意处；不信色处，不信声、香、味、触、法处；不信眼界，不信耳、鼻、舌、身、意界；不信色界，不信声、香、味、触、法界；不信眼识界，不信耳、鼻、舌、身、意识界；不信眼触，不信耳、鼻、舌、身、意触；不信眼触为缘所生诸受，不信耳、鼻、舌、身、意触为缘所生诸受；不信布施波罗蜜多，不信净戒、安忍、精进、静虑波罗蜜多；不信内空，不信外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空；不信四念住，不信四正断、四神足、五根、五力、七等觉支、八圣道支；如是乃至不信佛十力，不信四无所畏、四无碍解、大慈、大悲、大喜、大舍、十八佛不共法；不信预流果，不信一来、不还、阿<a>罗汉果</a>；不信独觉菩提；不信一切菩萨摩诃萨行，不信诸佛无上正等菩提；不信一切智，不信道相智、一切相智。&rdquo;</p>
<p style="text-align: left">
	　　时，具寿善现复白佛言：&ldquo;世尊，云何菩萨摩诃萨信般若波罗蜜多时，则不信色，广说乃至不信一切相智？&rdquo;</p>
<p style="text-align: left">
	　　佛言：&ldquo;善现，诸菩萨摩诃萨修行般若波罗蜜多时，观一切色不可得故，虽信般若波罗蜜多而不信色，广说乃至观一切相智不可得故，虽信般若波罗蜜多，而不信一切相智。是故，善现，诸菩萨摩诃萨信般若波罗蜜多时，则不信色，广说乃至不信一切相智。&rdquo;</p>
<p style="text-align: left">
	　　尔时，具寿善现白佛言：&ldquo;世尊，如是般若波罗蜜多是大波罗蜜多。&rdquo;</p>
<p style="text-align: left">
	　　佛言：&ldquo;善现，汝缘何意作如是说：如是般若波罗蜜多是大波罗蜜多？&rdquo;</p>
<p style="text-align: left">
	　　善现对曰：&ldquo;世尊，由此般若波罗蜜多，于色乃至识不作大不作小，于眼处乃至意处不作大不作小，于色处乃至法处不作大不作小，于眼界乃至意界不作大不作小，于色界乃至法界不作大不作小，于眼识界乃至意识界不作大不作小，于眼触乃至意触不作大不作小，于眼触为缘所生诸受乃至意触为缘所生诸受不作大不作小，于布施波罗蜜多乃至般若波罗蜜多不作大不作小，于内空乃至无性自性空不作大不作小，于四念住乃至八圣道支不作大不作小，如是乃至于佛十力乃至十八佛不共法不作大不作小，于佛无上正等菩提不作大不作小，于诸如来、应、正等觉不作大不作小。世尊，我缘此意，故说般若波罗蜜多是大波罗蜜多。</p>
<p style="text-align: left">
	　　&ldquo;复次，世尊，由此般若波罗蜜多于色不作集不作散，于受、想、行、识不作集不作散，如是乃至于佛无上正等菩提不作集不作散，于诸如来、应、正等觉不作集不作散。世尊，我缘此意，故说般若波罗蜜多，是大波罗蜜多。</p>
<p style="text-align: left">
	　　&ldquo;复次，世尊，由此般若波罗蜜多于色不作量不作非量，于受、想、行、识不作量不作非量，如是乃至于佛无上正等菩提不作量不作非量，于诸如来、应、正等觉不作量不作非量。世尊，我缘此意，故说般若波罗蜜多是大波罗蜜多。</p>
<p style="text-align: left">
	　　&ldquo;复次，世尊，由此般若波罗蜜多于色不作广不作狭，于受、想、行、识不作广不作狭，如是乃至于佛无上正等菩提不作广不作狭，于诸如来、应、正等觉不作广不作狭。世尊，我缘此意，故说般若波罗蜜多是大波罗蜜多。</p>
<p style="text-align: left">
	　　&ldquo;复次，世尊，由此般若波罗蜜多于色不作强不作弱，于受、想、行、识不作强不作弱，如是乃至于佛无上正等菩提不作强不作弱，于诸如来、应、正等觉不作强不作弱。世尊，我缘此意，故说般若波罗蜜多是大波罗蜜多。</p>
<p style="text-align: left">
	　　&ldquo;复次，世尊，若菩萨摩诃萨新趣大乘依止般若乃至布施波罗蜜多，起如是想：&lsquo;如是般若波罗蜜多于色不作大不作小，于受、想、行、识亦不作大不作小，乃至于佛无上正等菩提不作大不作小，于诸如来、应、正等觉亦不作大不作小。如是般若波罗蜜多于色不作集不作散，于受、想、行、识亦不作集不作散，乃至于佛无上正等菩提不作集不作散，于诸如来、应、正等觉亦不作集不作散。如是般若波罗蜜多于色不作量不作非量，于受、想、行、识亦不作量不作非量，乃至于佛无上正等菩提不作量不作非量，于诸如来、应、正等觉亦不作量不作非量。如是般若波罗蜜多于色不作广不作狭，于受、想、行、识亦不作广不作狭，乃至于佛无上正等菩提不作广不作狭，于诸如来、应、正等觉亦不作广不作狭。如是般若波罗蜜多于色不作强不作弱，于受、想、行、识亦不作强不作弱，乃至于佛无上正等菩提不作强不作弱，于诸如来、应、正等觉亦不作强不作弱。&rsquo;世尊，是菩萨摩诃萨由起此想非行般若波罗蜜多。</p>
<p style="text-align: left">
	　　&ldquo;复次，世尊，若菩萨摩诃萨新趣大乘依止般若乃至布施波罗蜜多，起如是想：&lsquo;如是般若波罗蜜多于色作大作小，于受、想、行、识亦作大作小，乃至于佛无上正等菩提作大作小，于诸如来、应、正等觉亦作大作小。如是般若波罗蜜多于色作集作散，于受、想、行、识亦作集作散，乃至于佛无上正等菩提作集作散，于诸如来、应、正等觉亦作集作散。如是般若波罗蜜多于色作量作非量，于受、想、行、识亦作量作非量，乃至于佛无上正等菩提作量作非量，于诸如来、应、正等觉亦作量作非量。如是般若波罗蜜多于色作广作狭，于受、想、行、识亦作广作狭，乃至于佛无上正等菩提作广作狭，于诸如来、应、正等觉亦作广作狭。如是般若波罗蜜多于色作强作弱，于受、想、行、识亦作强作弱，乃至于佛无上正等菩提作强作弱，于诸如来、应、正等觉亦作强作弱。&rsquo;世尊，是菩萨摩诃萨由起此想非行般若波罗蜜多。</p>
<p style="text-align: left">
	　　&ldquo;复次，世尊，若菩萨摩诃萨新趣大乘不依般若乃至布施波罗蜜多，起如是想：&lsquo;如是般若波罗蜜多于色不作大不作小，于受、想、行、识亦不作大不作小，乃至于佛无上正等菩提不作大不作小，于诸如来、应、正等觉亦不作大不作小。如是般若波罗蜜多于色不作集不作散，于受、想、行、识亦不作集不作散，乃至于佛无上正等菩提不作集不作散，于诸如来、应、正等觉亦不作集不作散。如是般若波罗蜜多于色不作量不作非量，于受、想、行、识亦不作量不作非量，乃至于佛无上正等菩提不作量不作非量，于诸如来、应、正等觉亦不作量不作非量。如是般若波罗蜜多于色不作广不作狭，于受、想、行、识亦不作广不作狭，乃至于佛无上正等菩提不作广不作狭，于诸如来、应、正等觉亦不作广不作狭。如是般若波罗蜜多于色不作强不作弱，于受、想、行、识亦不作强不作弱，乃至于佛无上正等菩提不作强不作弱，于诸如来、应、正等觉亦不作强不作弱。&rsquo;世尊，是菩萨摩诃萨由起此想非行般若波罗蜜多。</p>
<p style="text-align: left">
	　　&ldquo;复次，世尊，若菩萨摩诃萨新趣大乘不依般若乃至布施波罗蜜多，起如是想：&lsquo;如是般若波罗蜜多于色作大作小，于受、想、行、识亦作大作小，乃至于佛无上正等菩提作大作小，于诸如来、应、正等觉亦作大作小。如是般若波罗蜜多于色作集作散，于受、想、行、识亦作集作散，乃至于佛无上正等菩提作集作散，于诸如来、应、正等觉亦作集作散。如是般若波罗蜜多于色作量作非量，于受、想、行、识亦作量作非量，乃至于佛无上正等菩提作量作非量，于诸如来、应、正等觉亦作量作非量。如是般若波罗蜜多于色作广作狭，于受、想、行、识亦作广作狭，乃至于佛无上正等菩提作广作狭，于诸如来、应、正等觉亦作广作狭。如是般若波罗蜜多于色作强作弱，于受、想、行、识亦作强作弱，乃至于佛无上正等菩提作强作弱，于诸如来、应、正等觉亦作强作弱。&rsquo;世尊，是菩萨摩诃萨由起此想，非行般若波罗蜜多。何以故？</p>
<p style="text-align: left">
	　　&ldquo;世尊，若菩萨摩诃萨起如是想：&lsquo;如是般若波罗蜜多于色若作大小、不作大小，于受、想、行、识若作大小、不作大小，乃至于佛无上正等菩提若作大小、不作大小，于诸如来、应、正等觉若作大小、不作大小。如是般若波罗蜜多于色若作集散、不作集散，于受、想、行、识若作集散、不作集散，乃至于佛无上正等菩提若作集散、不作集散，于诸如来、应、正等觉若作集散、不作集散。如是般若波罗蜜多于色若作量非量、不作量非量，于受、想、行、识若作量非量、不作量非量，乃至于佛无上正等菩提若作量非量、不作量非量，于诸如来、应、正等觉若作量非量、不作量非量。如是般若波罗蜜多于色若作广狭、不作广狭，于受、想、行、识若作广狭、不作广狭，乃至于佛无上正等菩提若作广狭、不作广狭，于诸如来、应、正等觉若作广狭、不作广狭。如是般若波罗蜜多于色若作强弱、不作强弱，于受、想、行、识若作强弱、不作强弱，乃至于佛无上正等菩提若作强弱、不作强弱，于诸如来、应、正等觉若作强弱、不作强弱。&rsquo;世尊，如是一切皆非般若波罗蜜多等流果故。</p>
<p style="text-align: left">
	　　&ldquo;世尊，若菩萨摩诃萨起如是想：&lsquo;如是般若波罗蜜多于色若作大小、不作大小，于受、想、行、识若作大小、不作大小，乃至于佛无上正等菩提若作大小、不作大小，于诸如来、应、正等觉若作大小、不作大小。如是般若波罗蜜多于色若作集散、不作集散，于受、想、行、识若作集散、不作集散，乃至于佛无上正等菩提若作集散、不作集散，于诸如来、应、正等觉若作集散、不作集散。如是般若波罗蜜多于色若作量非量、不作量非量，于受、想、行、识若作量非量、不作量非量，乃至于佛无上正等菩提若作量非量、不作量非量，于诸如来、应、正等觉若作量非量、不作量非量。如是般若波罗蜜多于色若作广狭、不作广狭，于受、想、行、识若作广狭、不作广狭，乃至于佛无上正等菩提若作广狭、不作广狭，于诸如来、应、正等觉若作广狭、不作广狭。如是般若波罗蜜多于色若作强弱、不作强弱，于受、想、行、识若作强弱、不作强弱，乃至于佛无上正等菩提若作强弱、不作强弱，于诸如来、应、正等觉若作强弱、不作强弱。&rsquo;世尊，是菩萨摩诃萨名大有所得，非行般若波罗蜜多。何以故？非有所得想能证无上正等菩提故。所以者何？</p>
<p style="text-align: left">
	　　&ldquo;世尊，有情无生故，当观般若波罗蜜多亦无生；色无生故，当观般若波罗蜜多亦无生；受、想、行、识无生故，当观般若波罗蜜多亦无生；如是乃至诸佛无上正等菩提无生故，当观般若波罗蜜多亦无生；一切如来、应、正等觉无生故，当观般若波罗蜜多亦无生。</p>
<p style="text-align: left">
	　　&ldquo;世尊，有情无自性故，当观般若波罗蜜多亦无自性；色无自性故，当观般若波罗蜜多亦无自性；受、想、行、识无自性故，当观般若波罗蜜多亦无自性；如是乃至诸佛无上正等菩提无自性故，当观般若波罗蜜多亦无自性；一切如来、应、正等觉无自性故，当观般若波罗蜜多亦无自性。</p>
<p style="text-align: left">
	　　&ldquo;世尊，有情无所有故，当观般若波罗蜜多亦无所有；色无所有故，当观般若波罗蜜多亦无所有；受、想、行、识无所有故，当观般若波罗蜜多亦无所有；如是乃至诸佛无上正等菩提无所有故，当观般若波罗蜜多亦无所有；一切如来、应、正等觉无所有故，当观般若波罗蜜多亦无所有。</p>
<p style="text-align: left">
	　　&ldquo;世尊，有情空故，当观般若波罗蜜多亦空；色空故，当观般若波罗蜜多亦空；受、想、行、识空故，当观般若波罗蜜多亦空；如是乃至诸佛无上正等菩提空故，当观般若波罗蜜多亦空；一切如来、应、正等觉空故，当观般若波罗蜜多亦空。</p>
<p style="text-align: left">
	　　&ldquo;世尊，有情远离故，当观般若波罗蜜多亦远离；色远离故，当观般若波罗蜜多亦远离；受、想、行、识远离故，当观般若波罗蜜多亦远离；如是乃至诸佛无上正等菩提远离故，当观般若波罗蜜多亦远离；一切如来、应、正等觉远离故，当观般若波罗蜜多亦远离。</p>
<p style="text-align: left">
	　　&ldquo;世尊，有情不可得故，当观般若波罗蜜多亦不可得；色不可得故，当观般若波罗蜜多亦不可得；受、想、行、识不可得故，当观般若波罗蜜多亦不可得；如是乃至诸佛无上正等菩提不可得故，当观般若波罗蜜多亦不可得；一切如来、应、正等觉不可得故，当观般若波罗蜜多亦不可得。</p>
<p style="text-align: left">
	　　&ldquo;世尊，有情不可思议故，当观般若波罗蜜多亦不可思议；色不可思议故，当观般若波罗蜜多亦不可思议；受、想、行、识不可思议故，当观般若波罗蜜多亦不可思议；如是乃至诸佛无上正等菩提不可思议故，当观般若波罗蜜多亦不可思议；一切如来、应、正等觉不可思议故，当观般若波罗蜜多亦不可思议。</p>
<p style="text-align: left">
	　　&ldquo;世尊，有情无坏灭故，当观般若波罗蜜多亦无坏灭；色无坏灭故，当观般若波罗蜜多亦无坏灭；受、想、行、识无坏灭故，当观般若波罗蜜多亦无坏灭；如是乃至诸佛无上正等菩提无坏灭故，当观般若波罗蜜多亦无坏灭；一切如来、应、正等觉无坏灭故，当观般若波罗蜜多亦无坏灭。</p>
<p style="text-align: left">
	　　&ldquo;世尊，有情无觉知故，当观般若波罗蜜多亦无觉知；色无觉知故，当观般若波罗蜜多亦无觉知；受、想、行、识无觉知故，当观般若波罗蜜多亦无觉知；如是乃至诸佛无上正等菩提无觉知故，当观般若波罗蜜多亦无觉知；一切如来、应、正等觉无觉知故，当观般若波罗蜜多亦无觉知。</p>
<p style="text-align: left">
	　　&ldquo;世尊，有情力不成就故，当观般若波罗蜜多亦力不成就；色力不成就故，当观般若波罗蜜多亦力不成就；受、想、行、识力不成就故，当观般若波罗蜜多亦力不成就；如是乃至诸佛无上正等菩提力不成就故，当观般若波罗蜜多亦力不成就；一切如来、应、正等觉力不成就故，当观般若波罗蜜多亦力不成就。世尊，我缘此意，故说菩萨摩诃萨般若波罗蜜多是大波罗蜜多。&rdquo;</p>
<p style="text-align: left">
	　　第二分<a>地狱</a>品第三十九之一</p>
<p style="text-align: left">
	　　尔时，具寿舍利子白佛言：&ldquo;世尊，若菩萨摩诃萨于此般若波罗蜜多能信解者，是菩萨摩诃萨从何处没来生此间？发趣无上正等菩提已经几时？曾亲供养几所如来、应、正等觉？修习布施乃至般若波罗蜜多为已久如？云何信解如是般若波罗蜜多甚深义趣？&rdquo;</p>
<p style="text-align: left">
	　　佛告舍利子：&ldquo;若菩萨摩诃萨于此般若波罗蜜多能信解者，是菩萨摩诃萨从十方殑伽沙等世界无量无数无边如来、应、正等觉法会中没，来生此间。是菩萨摩诃萨发趣无上正等菩提，已经无量无数无边百千俱胝那庾多劫。是菩萨摩诃萨已曾亲近供养无量无数无边不可思议不可称量如来、应、正等觉。是菩萨摩诃萨从初发心，常勤修习布施、净戒、安忍、精进、静虑般若波罗蜜多，已经无量无数无边百千俱胝那庾多劫。舍利子，是菩萨摩诃萨若见、若闻如是般若波罗蜜多，便作是念：&lsquo;我见大师，闻大师说。&rsquo;舍利子，是菩萨摩诃萨以无相、无二、无所得为方便，能正信解如是般若波罗蜜多甚深义趣。&rdquo;</p>
<p style="text-align: left">
	　　尔时，具寿善现白佛言：&ldquo;世尊，如佛所说，是菩萨摩诃萨若见、若闻如是般若波罗蜜多，便作是念：&lsquo;我见大师，闻大师说。&rsquo;世尊，甚深般若波罗蜜多为有能闻、能见者不？&rdquo;</p>
<p style="text-align: left">
	　　佛言：&ldquo;善现，甚深般若波罗蜜多实无能闻及能见者。何以故？善现，甚深般若波罗蜜多实非所闻、所见法故。善现，般若波罗蜜多无见无闻，诸法钝故，乃至布施波罗蜜多无见无闻，诸法钝故；内空无见无闻，诸法钝故，乃至无性自性空无见无闻，诸法钝故；四念住无见无闻，诸法钝故，乃至八圣道支无见无闻，诸法钝故；如是乃至如来十力无见无闻，诸法钝故，乃至十八佛不共法无见无闻，诸法钝故；诸佛无上正等菩提无见无闻，诸法钝故，一切如来、应、正等觉无见无闻，诸法钝故。&rdquo;</p>
<p style="text-align: left">
	　　具寿善现复白佛言：&ldquo;世尊，诸菩萨摩诃萨已于无上正等菩提积行久如，乃能修学甚深般若波罗蜜多？&rdquo;</p>
<p style="text-align: left">
	　　佛言：&ldquo;善现，于此事中应分别说。善现，有菩萨摩诃萨从初发心即能修学甚深般若波罗蜜多，亦能修学静虑、精进、安忍、净戒、布施波罗蜜多。善现，是菩萨摩诃萨有方便善巧故，不坏诸法，不见诸法有增有减。常不远离布施波罗蜜多乃至般若波罗蜜多相应正行，常不远离诸佛世尊及诸菩萨摩诃萨众。从一佛国趣一佛国，欲以种种上妙供具，供养恭敬、尊重赞叹诸佛世尊及诸菩萨摩诃萨等，随意能办，亦能于彼诸如来所种诸善根，令速圆满。是菩萨摩诃萨随受身处，不堕母腹胞胎中生。心常不与烦恼杂住，亦曾不起二乘之心。是菩萨摩诃萨常不远离<a>殊胜</a>神通，从一佛国至一佛国，成熟有情、严净佛土。善现，是菩萨摩诃萨能正修学甚深般若波罗蜜多。</p>
		

	
	

		</div></div><hr><script charset='utf-8' src='../../js/footer.js'></script></body></html>