<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五百七十六卷 大般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五百七十六卷 大般若波罗蜜多经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五百七十六卷 大般若波罗蜜多经</strong></p>
<p style="text-align: left">
	　　第八那伽室利分</p>
<p style="text-align: left">
	　　如是我闻：一时，薄伽梵在室罗筏住誓多林给孤独园，为诸大众宣扬<a>正法</a>。</p>
<p style="text-align: left">
	　　尔时，妙吉祥<a>菩萨</a>摩诃萨于日初分著衣持钵，渐次将入室罗筏城。</p>
<p style="text-align: left">
	　　时，有菩萨名龙吉祥，见已问言：&ldquo;尊者何所往？&rdquo;</p>
<p style="text-align: left">
	　　妙吉祥曰：&ldquo;我欲入此室罗筏城巡行乞食，为欲利乐多众生故，哀愍<a>世间</a>大众生故，利益安乐诸天、人故。&rdquo;</p>
<p style="text-align: left">
	　　龙吉祥言：&ldquo;唯然！尊者，今于食想犹未破耶？&rdquo;</p>
<p style="text-align: left">
	　　妙吉祥曰：&ldquo;吾于食想都不见有，知何所破？所以者何？以一切法本性空寂，犹若<a>虚空</a>无坏无断，我何能破？诸天、魔、梵，世间<a>沙门</a>、<a>婆罗门</a>等亦不能破。所以者何？诸法自性等虚空界，毕竟皆空，不可动摇，无能破者。又一切法如太虚空，无有天、魔、梵、沙门等诸有情类可能摄受。所以者何？以一切法性远离故非所摄受。&rdquo;</p>
<p style="text-align: left">
	　　龙吉祥言：&ldquo;若如所说，云何菩萨与魔战诤？&rdquo;</p>
<p style="text-align: left">
	　　妙吉祥曰：&ldquo;菩萨未尝与击大鼓魔军战诤，菩萨尔时亦不见法有少真实可依入定。所以者何？菩萨见彼虽击鼓等而无怖畏。譬如幻师幻作怨敌，虽现扰恼而不生怖；如是菩萨知法性空皆如幻等，都无怖畏。若时菩萨有怖畏者，非天、人等所应供养，然诸菩萨解空无怖，堪为一切真净<a>福田</a>。&rdquo;</p>
<p style="text-align: left">
	　　龙吉祥言：&ldquo;颇有能证菩提者不？&rdquo;</p>
<p style="text-align: left">
	　　妙吉祥曰：&ldquo;亦有能证。&rdquo;</p>
<p style="text-align: left">
	　　龙吉祥言：&ldquo;谁为证者？&rdquo;</p>
<p style="text-align: left">
	　　妙吉祥曰：&ldquo;若无名姓、施设、语言，彼为能证。&rdquo;</p>
<p style="text-align: left">
	　　龙吉祥言：&ldquo;彼既如是，云何能证？&rdquo;</p>
<p style="text-align: left">
	　　妙吉祥曰：&ldquo;彼心无生，不念菩提及菩提座，亦不愍念一切有情，以无表心、无见心等能证无上正等菩提。&rdquo;</p>
<p style="text-align: left">
	　　龙吉祥言：&ldquo;若尔，尊者以何心等当得菩提？&rdquo;</p>
<p style="text-align: left">
	　　妙吉祥曰：&ldquo;我无所趣亦非能趣，都无所学。非我当来诣菩提树，坐金刚座证大菩提，转妙法轮拨济<a>生死</a>。所以者何？诸法无动，不可破坏，不可摄受，毕竟空寂。我以如是非趣心等当得菩提。&rdquo;</p>
<p style="text-align: left">
	　　龙吉祥言：&ldquo;尊者所说皆依胜义，令诸有情信解是法<a>解脱</a>烦恼。若诸有情烦恼解脱，便能毕竟破魔罥网。&rdquo;</p>
<p style="text-align: left">
	　　妙吉祥曰：&ldquo;魔之罥网不可破坏。所以者何？魔者不异菩提增语。何以故？魔及魔军性俱非有都不可得，是故我说魔者不异菩提增语。&rdquo;</p>
<p style="text-align: left">
	　　龙吉祥言：&ldquo;菩提何谓？&rdquo;</p>
<p style="text-align: left">
	　　妙吉祥曰：&ldquo;言菩提者，遍诸时处一切法中。譬如虚空都无障碍，于时处法无所不在；菩提亦尔，无障碍故遍在一切时处法中。如是菩提最为无上，仁今欲证何等菩提？&rdquo;</p>
<p style="text-align: left">
	　　龙吉祥言：&ldquo;欲证无上。&rdquo;</p>
<p style="text-align: left">
	　　妙吉祥曰：&ldquo;汝今应止！无上菩提非可证法，汝欲证者便行戏论。何以故？无上菩提离相寂灭，仁今欲取，成戏论故。譬如有人作如是说：&lsquo;我令幻士坐菩提座，证幻无上正等菩提。&rsquo;如是所言极成戏论，以诸幻士尚不可得，岂令能证幻大菩提？幻于幻法，非合非散，无取无舍，自性俱空。诸佛<a>世尊</a>说一切法不可分别皆如幻事，汝今欲证无上菩提，岂不便成分别幻法？然一切法皆不可取亦不可舍，无成无坏，非法于法能有造作及有灭坏，无法于法能有和合及有别离。所以者何？以一切法非合非散，自性皆空，离我、我所，等虚空界，无说无示、无赞无毁、无高无下、无损无益、不可想像、不可戏论，本性虚寂，皆毕竟空，如幻如梦，无对无比，宁可于彼起分别心？&rdquo;</p>
<p style="text-align: left">
	　　龙吉祥言：&ldquo;善哉！尊者，我今由此定得菩提。何以故？由尊为我说深法故。&rdquo;</p>
<p style="text-align: left">
	　　妙吉祥曰：&ldquo;吾于今者，曾未为汝有所宣说若显若密、若深若浅，云何令汝能得菩提？所以者何？诸法自性皆不可说，汝谓我说甚深法者，为行戏论；然我实非能<a>说法</a>者，诸法自性亦不可说。如有人言：&lsquo;我能辩说幻士识相，谓诸幻士识有如是如是差别。&rsquo;彼由此说害自实言。所以者何？夫幻士者尚非所识，况有识相？汝今谓我说甚深法，令汝证得无上菩提，亦复如是。以一切法皆如幻事，毕竟性空尚不可知，况有宣说？&rdquo;</p>
<p style="text-align: left">
	　　尔时，无能胜菩萨摩诃萨来至其所，闻已赞言：&ldquo;善哉！善哉！正士，大士，能共辩说甚深法门。&rdquo;</p>
<p style="text-align: left">
	　　时，妙吉祥诘无能胜言：&ldquo;正士、大士为说何法？夫为菩萨不作是念：&lsquo;我是菩萨正士、大士，能为有情说甚深法。&rsquo;作是念者便行戏论。又，无能胜，颇有谷响，自性实有能发语言，众生闻者识诠诸法不？&rdquo;</p>
<p style="text-align: left">
	　　时，无能胜答曰：&ldquo;不也。&rdquo;</p>
<p style="text-align: left">
	　　妙吉祥言：&ldquo;如是诸法一切非实，皆如谷响无名、无相、无所取著，于斯有执便行戏论，若行戏论流<a>转生</a>死。彼于如响一切法中不如实知，起诸乖诤，乖诤起故心则动摇，心动摇时多诸迷谬，迷谬增故诸趣轮回。是故世尊亲于昼夜教诫教授诸苾刍言：&lsquo;汝等苾刍勿行戏论，于我所说寂灭法中，常应思惟、审谛观察、精勤修习无得法忍。&rsquo;如是能寂大圣法王说诸法空本性寂静，无染、无得、无所依住。能如实知解脱生死，定当证得菩提<a>涅槃</a>。&rdquo;</p>
<p style="text-align: left">
	　　时，龙吉祥闻是语已，因即复问妙吉祥言：&ldquo;尊者从何生死解脱？&rdquo;</p>
<p style="text-align: left">
	　　妙吉祥曰：&ldquo;仁谓如来从何生死而得解脱？十力世尊常说过去、未来、现在为生死法。&rdquo;</p>
<p style="text-align: left">
	　　龙吉祥言：&ldquo;世尊岂不说一切法皆如幻化，既尔，有情应本已证无上菩提，宁有生死？所以者何？尊者亦说诸法非实皆如幻化。&rdquo;</p>
<p style="text-align: left">
	　　妙吉祥曰：&ldquo;我从昔来于法性相曾未宣说，亦不分别，取著造作。所以者何？诸法性相不可表示、不可分别、不可取著、不可造作。</p>
<p style="text-align: left">
	　　&ldquo;一切有情设能如实了达诸法皆如幻化，应本已证无上菩提；然由有情于一切法，不能通达皆如幻化故，于诸趣生死轮回。如工幻师随依何物，幻作种种所幻化事，所谓世间天、魔、梵、释、沙门、梵志、诸龙、药叉、阿素洛等人非人众，诸愚痴类迷执实有，智者幻师知无实性，但有种种虚妄相现。如是诸法虽如幻化，而有情类愚痴不了，非有计有、无常计常，于诸法中种种分别，或分别色或分别心，有为无为、有漏无漏如是等类种种分别，由此分别于诸法中，不如实知皆如幻化，由不知故生死轮回。设诸有情于一切法如实了知皆如幻化，则于<a>佛法</a>不复增长。所以者何？诸有情类本来皆有，诸佛妙法一切已有，无退佛智故。</p>
<p style="text-align: left">
	　　&ldquo;诸有情咸可安立于佛妙法觉慧无动，知法性空，无名无相、无依无住、无取无执、无碍无著、犹如虚空，无阿赖耶、无尼延底，无上寂静、最极寂静，无生无灭、无染无净、无成无坏、非有非无。由此于中成甚深忍，常不远离诸佛妙法。所以者何？诸佛妙法离性离相，不可施设、不可宣说、不可表示，遍有情类犹若虚空。&rdquo;</p>
<p style="text-align: left">
	　　时，龙吉祥闻甚深法<a>欢喜</a>踊跃，赞妙吉祥：&ldquo;善哉！善哉！尊者所说，甚深微妙不可思议，说诸有情常不远离诸佛妙法，谁能信解？&rdquo;</p>
<p style="text-align: left">
	　　妙吉祥曰：&ldquo;诸佛真子皆能信解，谓随信行、若随法行、若第八、若预流、若一来、若不还、若阿<a>罗汉</a>、若诸独觉、若诸菩萨已得不退，于诸白法无动无转，已善安住毕竟空法无所得法，能深信解。所以者何？是诸菩萨妙菩提座已现在前，能对世间天、魔、梵、释、沙门、梵志、阿素洛等人非人前大师子吼：&lsquo;我于此座结跏趺坐，乃至未得无上菩提，终不中间暂解斯坐。&rsquo;何以故？是诸菩萨已善安住毕竟空法无所得法，不可动故。譬如帝杙极善安固，诸牛王等不能动摇；如是菩萨已善安住毕竟空法无所得法，一切有情不能倾动，令离觉所觉及菩提座处。&rdquo;</p>
<p style="text-align: left">
	　　龙吉祥言：&ldquo;觉所觉处、菩提座处何所谓耶？&rdquo;</p>
<p style="text-align: left">
	　　时，妙吉祥还诘彼曰：&ldquo;云何名为如来变化？云何如来变化之处？云何如来变化所依？云何如来变化证法，由此说为如来变化说法示导？&rdquo;</p>
<p style="text-align: left">
	　　龙吉祥言：&ldquo;我尚不见有实如来，况当见有如来变化及变化处、变化所依、变化证法，由此可说如来变化说法示导？&rdquo;</p>
<p style="text-align: left">
	　　妙吉祥曰：&ldquo;善哉！善哉！所说所知甚为如理，汝已起证于一切法无所得忍能作是说，觉所觉等应知亦然。&rdquo;</p>
<p style="text-align: left">
	　　龙吉祥言：&ldquo;非一切法无所得忍有起有坏。所以者何？以一切法空无自性，自相亦空。如是诸法无相、无对、无色、无见，与虚空等，云何得起于一切法无所得忍？若一切法无所得忍有可起义，则若响忍、若光影忍、若聚沫忍、若浮泡忍、若阳焰忍、若<a>芭蕉</a>忍、若幻事忍、若梦境忍、若变化忍、若镜像忍、若寻香城忍、若虚空界忍应有起义。所以者何？虚空等忍有起义者必无是处。若菩萨摩诃萨闻如是法，不惊、不怖、无惑、无疑、心不沉没，即是菩萨无上法忍。&rdquo;</p>
<p style="text-align: left">
	　　妙吉祥言：&ldquo;诸菩萨众无得法忍岂无差别？&rdquo;</p>
<p style="text-align: left">
	　　龙吉祥曰：&ldquo;若菩萨众于少分法有执著者，是则名为行有所得。若诸菩萨作是念言：&lsquo;我于甚深悉能解了。&rsquo;是则名为行有所得。若诸菩萨作是念言：&lsquo;我是成就甚深忍者。&rsquo;是则名为行有所得。若诸菩萨作是念言：&lsquo;我于甚深悉能信受。&rsquo;是则名为行有所得。若诸菩萨作是念言：&lsquo;我于诸义悉能解了。&rsquo;是则名为行有所得。若诸菩萨作是念言：&lsquo;我于诸法悉能觉了。&rsquo;是则名为行有所得。若诸菩萨作是念言：&lsquo;我能解了诸法本性。&rsquo;是则名为行有所得。若诸菩萨作是念言：&lsquo;我能<a>修行</a>诸菩萨道。&rsquo;是则名为行有所得。若诸菩萨作是念言：&lsquo;我能严净种种佛土。&rsquo;是则名为行有所得。若诸菩萨作是念言：&lsquo;我能成熟诸有情类。&rsquo;是则名为行有所得。若诸菩萨作是念言：&lsquo;我于菩提决定当证。&rsquo;是则名为行有所得。若诸菩萨作是念言：&lsquo;我定能转无上法轮。&rsquo;是则名为行有所得。若诸菩萨作是念言：&lsquo;我能济拨诸有情类。&rsquo;是则名为行有所得。若诸菩萨作是念言：&lsquo;我有所行、我有所证。&rsquo;是则名为行有所得。若诸菩萨作是念言：&lsquo;我能修行布施、净戒、安忍、精进、静虑、般若波罗蜜多。&rsquo;是则名为行有所得。若诸菩萨作是念言：&lsquo;我能修行四念住等三十七种菩提分法。&rsquo;是则名为行有所得。若诸菩萨作是念言：&lsquo;我能修行静虑、无量、等持、等至、陀罗尼门。&rsquo;是则名为行有所得。若诸菩萨作是念言：&lsquo;我能趣证如来十力、四无所畏、四无碍解、大慈、大悲、大喜、大舍并十八佛不共法等无量无边诸佛妙法。&rsquo;是则名为行有所得。菩萨不行有所得故，无得法忍非有差别。&rdquo;</p>
<p style="text-align: left">
	　　妙吉祥言：&ldquo;若尔，菩萨云何修学趣菩提行？&rdquo;</p>
<p style="text-align: left">
	　　龙吉祥曰：&ldquo;若菩萨众于诸法中无所取著，是为修学趣菩提行。若菩萨众于诸法中无所恃怙，是为修学趣菩提行。若菩萨众现观诸法依托众缘、空无自性、离我、我所，是为修学趣菩提行。若菩萨众虽有所行而无行想，是为修学趣菩提行。&rdquo;</p>
<p style="text-align: left">
	　　妙吉祥言：&ldquo;如是，如是，诚如所说。如人梦中虽谓游止种种方所，而无去、来、行、住、坐、卧，亦无真实游止处所；菩萨亦尔，虽住寤时，有所修行而无行想，观所行行本性皆空，于诸法中无所取著，达一切法无状、无相、无阿赖耶、无尼延底，与虚空等本性空寂。若诸菩萨能如是行，无所执取、离诸戏论，是天、人等真净福田，堪受世间恭敬供养。&rdquo;</p>
<p style="text-align: left">
	　　尔时，龙吉祥菩萨摩诃萨闻是语已，欢喜踊跃而作是言：&ldquo;唯然！尊者！我今欲往室罗筏城，为有情故巡行乞食。&rdquo;</p>
<p style="text-align: left">
	　　妙吉祥曰：&ldquo;随汝意往，然于行时，勿得举足，勿得下足，勿屈、勿伸，勿起于心，勿兴戏论，勿生路想，勿生城邑、聚落之想，勿生小大、男女之想，勿生街巷、园林、舍宅、户牖等想。所以者何？菩提远离诸所有想，无高无下、无卷无舒，心绝动摇，言亡戏论，无有数量，是为菩萨所趣菩提。仁今若能如是<a>行者</a>，随意所往而行乞食。&rdquo;</p>
<p style="text-align: left">
	　　时，龙吉祥既承教授教诫威力入海喻定。譬如大海其水广深，盈满湛然丰诸珍宝，含育种种水族生命；如是此定威力广深、神用难思、三业安静，具功德宝摄养含识。</p>
<p style="text-align: left">
	　　时，有菩萨名曰善思，为欲令彼速出定故，设大加行触动其身，虽令三千<a>大千世界</a>诸山、大地六反变动，而龙吉祥身心宴寂，安固不动如妙高山。所以者何？彼由此定，令身、语、意安住无动。后从定起，雨诸香花，向誓多林曲躬合掌，至诚恭敬而作是言：&ldquo;归命如来、应、正等觉，所证所说无不甚深，自性皆空无染无得，能令闻者获斯胜定。&rdquo;</p>
<p style="text-align: left">
	　　善思菩萨便问彼言：&ldquo;仁在定中觉地动不？&rdquo;</p>
<p style="text-align: left">
	　　龙吉祥曰：&ldquo;善思当知，若诸身心有动转者，见大地等亦有倾摇。诸佛世尊、不退菩萨及大独觉、大阿罗汉，身心安静远离动摇，于诸法中不见不觉有动、有转、有倾、有摇。所以者何？以常安住无动、无转、无倾摇法，谓空、无相、无愿、寂静，证相本空、性远离法，由住此法身心无动。&rdquo;</p>
<p style="text-align: left">
	　　时，妙吉祥见闻此已，欢喜赞叹龙吉祥言：&ldquo;善哉！善哉！能成是事，今者随意入城乞食。&rdquo;</p>
<p style="text-align: left">
	　　龙吉祥曰：&ldquo;我今已证海喻胜定无上法食，于诸段食不复希求。我今唯求布施、净戒、安忍、精进、静虑、般若、方便善巧、妙愿、力、智波罗蜜多及余无边菩萨胜行，疾证无上正等菩提，转妙法轮拨有情类生死大苦，令住究竟清净涅槃。我今欣求弃舍诸行，不欲资养杂秽身心。今我由尊真净善友哀愍我力证获胜定，我今顶礼殊妙吉祥、无边吉祥、勇猛吉祥、广大吉祥、妙法吉祥、胜慧吉祥、难思吉祥、大仙善友、真净善友。&rdquo;</p>
<p style="text-align: left">
	　　妙吉祥言：&ldquo;善哉！仁者，能得如是海喻胜定，了达诸法如响、如像、如梦、如幻、如阳焰、如光影、如变化事、如寻香城。汝今应求如来十力、四无所畏、四无碍解、大慈、大悲、大喜、大舍并十八佛不共法等无量无边无上法食，用自资益解脱法身。一切如来、应、正等觉皆由此食，能经无量、无数、无边不可思议殑伽沙等大劫而住。所以者何？如是法食无漏无系，能永解脱执著世间不出离法，亦能永灭一切憍慢，无阿赖耶、无尼延底，无诸戏论本性空寂。一切菩萨摩诃萨众皆希此食，汝亦当求，勿求世间下劣法食。&rdquo;</p>
<p style="text-align: left">
	　　龙吉祥曰：&ldquo;我今听尊所赞如斯无上法食已为充足，况得食耶！我若当来得斯法食，即以无食而为方便，自充足已，复持充足一切有情。&rdquo;</p>
<p style="text-align: left">
	　　妙吉祥言：&ldquo;汝能充足虚空界不？&rdquo;</p>
<p style="text-align: left">
	　　答曰：&ldquo;不能。&rdquo;</p>
<p style="text-align: left">
	　　妙吉祥言：&ldquo;汝能充足响、像、梦幻、阳焰、光影、诸变化事、寻香城不？&rdquo;</p>
<p style="text-align: left">
	　　答曰：&ldquo;不能。&rdquo;</p>
<p style="text-align: left">
	　　妙吉祥言：&ldquo;汝颇能以众流充足诸大海不？&rdquo;</p>
<p style="text-align: left">
	　　答曰：&ldquo;不能。&rdquo;</p>
<p style="text-align: left">
	　　妙吉祥言：&ldquo;诸法亦尔，云何汝欲充足一切？汝欲一切皆充足者，则欲充足太虚空界，亦欲充足响、像、梦等，亦欲充足一切大海，亦欲充足一切法空、无相、无愿、无造、无作、无生、无灭，亦欲充足远离、寂静、离染、涅槃、毕竟、解脱，亦欲充足无色、无见、无对、一相与虚空等不可执取真如、法界。&rdquo;</p>
<p style="text-align: left">
	　　龙吉祥言：&ldquo;如尊所说食及食者无不皆空，则诸有情应不资食。&rdquo;</p>
<p style="text-align: left">
	　　妙吉祥曰：&ldquo;如是，如是，一切有情皆不资食。设佛化为殑伽沙等诸有情类无不须食，汝令谁造尔所食耶？&rdquo;</p>
<p style="text-align: left">
	　　龙吉祥言：&ldquo;化无所食，何假为造？&rdquo;</p>
<p style="text-align: left">
	　　妙吉祥曰：&ldquo;法及有情皆如幻化，是故一切无资食者。若诸有情不能如实了达诸法皆如幻化，则于诸趣生死轮回，虚妄执为有所资持，然彼资持都不可得。如实观察法及有情，自性俱空无少真实，则于诸食无所资持。&rdquo;</p>
<p style="text-align: left">
	　　龙吉祥言：&ldquo;我今欲住断除饥渴。&rdquo;</p>
<p style="text-align: left">
	　　妙吉祥曰：&ldquo;饥渴尚无，何有能断？譬如幻士作如是言：&lsquo;我今欲求阳焰中水断除饥渴。&rsquo;汝今亦然。所以者何？以一切法皆如阳焰，一切有情皆如幻士，云何欲住断除饥渴？虚妄分别所作法中，能断、所断俱不可得，既无饥渴，除断者谁？诸法本来自性充足都无饥渴，何所除断？愚夫于此不如实知，谓我饥渴欲求除断。诸有智者能如实知饥渴本无不求除断，既能了达诸法性空，不复轮回生死诸趣，远离戏论无所分别，于一切法住无所住，无依、无染，无入、无出，毕竟解脱，分别永无。&rdquo;</p>
<p style="text-align: left">
	　　龙吉祥言：&ldquo;如如尊者说诸法要，如是如是法界出现。&rdquo;</p>
<p style="text-align: left">
	　　妙吉祥曰：&ldquo;非真法界有出、有没、有屈、有伸。所以者何？真法界者，离相寂然，无出、无没，不可分别、不可戏论，无依、无住，无取、无舍，无动、无转，无染、无净。如虚空界，无动、无转，无取、无舍，无依、无住，不可戏论、不可分别，无出、无没；诸法亦尔，自相本空，性亦非有，相不可得。若诸<a>法相</a>有可得者，已般涅槃佛应可得故。</p>
<p style="text-align: left">
	　　&ldquo;一切法无阿赖耶、无尼延底，无色、无见、无对、无相，本来寂灭。是故诸佛如殑伽沙虽已般涅槃而无一法灭，谓无色蕴灭及受、想、行、识蕴灭，亦无眼处灭及耳、鼻、舌、身、意处灭，亦无色处灭及声、香、味、触、法处灭，亦无眼界灭及耳、鼻、舌、身、意界灭，亦无<a>色界</a>灭及声、香、味、触、法界灭，亦无眼识界灭及耳、鼻、舌、身、<a>意识</a>界灭，亦无眼触灭及耳、鼻、舌、身、意触灭，亦无眼触为缘所生诸受灭及耳、鼻、舌、身、意触为缘所生诸受灭，亦无地界灭及水、火、风、空、识界灭。如是诸佛虽般涅槃，而无一法般涅槃者。诸有欲令般涅槃位有法灭者，则为欲令太虚空界彼位亦灭。所以者何？一切法性本来寂灭，自性寂静，最极寂静，不可更灭。</p>
<p style="text-align: left">
	　　&ldquo;诸愚夫类不如实知，般涅槃时方起灭想，谓：&lsquo;我、我所今时乃灭。&rsquo;彼由执著我及有情广说乃至知者、见者，及由执有、无自性法般涅槃时一切永灭，我说彼类皆不能解脱生老病死愁叹苦忧恼。所以者何？彼愚痴类于法本性不知不觉，由不知觉法本性故，与佛世尊及大<a>弟子</a>、不退菩萨&mdash;&mdash;于甚深法有深信解，恒乐受行无所得行，于过去佛多种善根，有大<a>神通</a>具大势力，真净商主、无上天仙&mdash;&mdash;常有违诤。以违诤故，彼诸愚夫长夜沉沦不净臭秽，一切贤圣咸远避之，智者共诃鄙恶生死。如近城邑村落粪壤，如如昼夜人畜往来，如是如是增长不净、可恶、臭秽便利等物；如是愚夫于法本性不能觉了，增长极恶、生臭、烂臭、不净生死，圣贤诃毁，智者远离，我说彼类不能解脱生老病等种种过患。&rdquo;</p>
<p style="text-align: left">
	　　时，龙吉祥问言：&ldquo;尊者，云何于法能如实知？&rdquo;</p>
<p style="text-align: left">
	　　妙吉祥曰：&ldquo;诸有能以无分别心随顺远离、趣向远离、临至远离，如是于法能如实知。&rdquo;</p>
<p style="text-align: left">
	　　龙吉祥言：&ldquo;谁于幻事而能远离？&rdquo;</p>
<p style="text-align: left">
	　　妙吉祥曰：&ldquo;即此能于幻事远离。&rdquo;</p>
<p style="text-align: left">
	　　尔时，善现来到其所，言：&ldquo;二大士何所谈论？&rdquo;</p>
<p style="text-align: left">
	　　时，妙吉祥诘言：&ldquo;大德，今说何法名为大士？我等不见有少实法可名大士而共谈论，大圣法王亦未曾说有少实法名大士者。诸法如响皆非真实，其响岂能有所谈论？&rdquo;</p>
<p style="text-align: left">
	　　具寿善现闻是语已，入无所得三摩地门，经须臾间还从定起，合掌恭敬向誓多林作如是言：&ldquo;我今归佛所证所说，无不甚深、微妙、寂静，难见、难觉，非所寻思、超寻思境，永害执取，断诸缠、缚，如是妙法不可思议，令诸有情闻获利乐。若诸菩萨已得不退，曼殊室利而为上首，乃至或有最初发心趣大菩提诸菩萨众，皆共于此甚深法中，展转相亲作斯谈论。&rdquo;</p>
<p style="text-align: left">
	　　妙吉祥曰：&ldquo;大德，当知此中无亲、无不亲者，亦无迷谬、不迷谬者，又无展转共谈论事。所以者何？无有少法能与少法为亲怨等。何以故？以一切法无所有故。&rdquo;</p>
<p style="text-align: left">
	　　具寿善现复言：&ldquo;向者见二大士共论深法，云何而言无谈论事？&rdquo;</p>
<p style="text-align: left">
	　　妙吉祥曰：&ldquo;大德，颇闻幻士、梦境、响、像、阳焰、光影、变化及寻香城展转共论深法义不？&rdquo;</p>
<p style="text-align: left">
	　　答言：&ldquo;不也。&rdquo;</p>
<p style="text-align: left">
	　　妙吉祥言：&ldquo;诸法如幻、梦境、响等，云何可言见共谈论？岂有幻士闻化佛说甚深法义，信解、受持、取相思惟名身等事？&rdquo;</p>
<p style="text-align: left">
	　　尔时，善现闻是语已，于此方所便入灭定。</p>
<p style="text-align: left">
	　　时，<a>舍利子</a>来至其处，问妙吉祥：&ldquo;大士，颇知善现今者入何等定？&rdquo;</p>
<p style="text-align: left">
	　　妙吉祥言：&ldquo;唯！<a>舍利</a>子，大德善现不违少法，由此常入不违法定、无所住定、无所法定、无执藏定、害执藏定。非住此中，有言有说，有来有往，有住有卧。何以故？大德善现信解诸法自性皆空、不可得故。&rdquo;</p>
<p style="text-align: left">
	　　时，舍利子复问：&ldquo;诸法以何为性？&rdquo;</p>
<p style="text-align: left">
	　　妙吉祥言：&ldquo;诸法皆以无性为性，如是无性亦不可得。&rdquo;</p>
<p style="text-align: left">
	　　善现尔时便从定起。</p>
<p style="text-align: left">
	　　妙吉祥曰：&ldquo;食时将至，宜速入城巡行乞食。&rdquo;</p>
<p style="text-align: left">
	　　善现对曰：&ldquo;大士当知，我今不复入城乞食。所以者何？我已远离一切城邑、村落等想，亦已远离诸色、声、香、味、触、法想。&rdquo;</p>
<p style="text-align: left">
	　　妙吉祥曰：&ldquo;大德善现，若已远离一切想者，云何现有游履往来？&rdquo;</p>
<p style="text-align: left">
	　　善现诘言：&ldquo;如来变化，云何现有色、受、想、行、识等诸法，云何现有游履往来、屈伸、顾视？&rdquo;</p>
<p style="text-align: left">
	　　妙吉祥曰：&ldquo;善哉！善哉！大德善现，佛之真子，是故如来常说：&lsquo;善现得无诤住最为第一。&rsquo;&rdquo;</p>
<p style="text-align: left">
	　　复言：&ldquo;大德，且止斯事，我欲入城巡行乞食，饭食事讫诣如来所。我当奉请令诸大德，设希有食令获善利。&rdquo;</p>
<p style="text-align: left">
	　　舍利子言：&ldquo;大士，今者欲为我辈设何等食？&rdquo;</p>
<p style="text-align: left">
	　　妙吉祥曰：&ldquo;大德，我今所设食者，不可分段，不可吞咽，非香、味、触、非<a>三界</a>摄，亦非不系。大德当知，如是妙食是如来食，非余食也！&rdquo;</p>
<p style="text-align: left">
	　　舍利子言：&ldquo;今我等辈闻大士说希有食名悉已饱满，况当得食？&rdquo;</p>
<p style="text-align: left">
	　　妙吉祥曰：&ldquo;我此食者，肉、天、慧眼皆不能见。&rdquo;</p>
<p style="text-align: left">
	　　尔时，善现及舍利子闻如是语俱入灭定。</p>
<p style="text-align: left">
	　　时，善思菩萨问妙吉祥言：&ldquo;今二上人食何等食、入何等定？&rdquo;</p>
<p style="text-align: left">
	　　妙吉祥言：&ldquo;此二尊者食无漏食，入无所依、无杂染定。诸食此食、住此定者，毕竟不复食三界食。&rdquo;</p>
<p style="text-align: left">
	　　尔时，善现及舍利子俱从定起，与妙吉祥及诸菩萨、声闻等众互相庆慰，各各入城，随意所往巡行乞食。</p>
<p style="text-align: left">
	　　具寿善现随入一家空静之所默然而住，有近事女见已问言：&ldquo;大德，住斯为何所欲？&rdquo;</p>
<p style="text-align: left">
	　　善现报曰：&ldquo;姊妹当知，为乞食故，我来住此。&rdquo;</p>
<p style="text-align: left">
	　　近事女言：&ldquo;圣者善现，今于食想未遍知耶？&rdquo;</p>
<p style="text-align: left">
	　　善现报言：&ldquo;我从本际所有食想皆已遍知。所以者何？一切食想前、中、后际皆自然空。&rdquo;</p>
<p style="text-align: left">
	　　近事女言：&ldquo;唯然！圣者，应自伸手，我当奉食。&rdquo;</p>
<p style="text-align: left">
	　　具寿善现便伸其手。</p>
<p style="text-align: left">
	　　近事女言：&ldquo;圣者善现，阿罗汉手今此是耶？&rdquo;</p>
<p style="text-align: left">
	　　善现报言：&ldquo;阿罗汉手非所能见，亦不可伸。譬如幻士问幻士曰：&lsquo;何等名为幻士之手，吾今欲见请为伸之。&rsquo;姊妹当知，彼幻士手颇有能见及可伸耶？&rdquo;</p>
<p style="text-align: left">
	　　近事女言：&ldquo;不也，大德。&rdquo;</p>
<p style="text-align: left">
	　　善现报曰：&ldquo;如是，姊妹，佛说一切如幻皆空故，不可言阿罗汉手实有可见及有可伸。&rdquo;</p>
<p style="text-align: left">
	　　时，彼女人闻如是说，寻即不见善现之手，遂经淹久不得施食，欲置钵中，钵复不现。彼近事女绕善现身，循环觅手竟不能得，瞬息之间身亦不现，即便恭敬赞善现言：&ldquo;善哉！善哉！圣者！圣者！乃能如是身亦不住、相亦不现，实为希有，是故如来常说：&lsquo;善现得无诤住最为第一。&rsquo;&rdquo;</p>
<p style="text-align: left">
	　　时，近事女即于是处，永断我见获预流果。</p>
<p style="text-align: left">
	　　具寿善现便现其身，赞言：&ldquo;善哉！善哉！姊妹，遂能如是成丈夫业。&rdquo;</p>
<p style="text-align: left">
	　　尔时，女人踊跃欢喜，以所持食奉施善现，善现受已出还食之。</p>
<p style="text-align: left">
	　　时，妙吉祥与诸菩萨、声闻等众，各饭食已，俱诣佛所，顶礼双足，右绕三匝，退坐一面，以如上事具白世尊。</p>
<p style="text-align: left">
	　　尔时，如来闻其所述，即便赞曰：&ldquo;善哉！善哉！汝等乃能成斯胜事，当知皆是佛之神力。&rdquo;</p>
<p style="text-align: left">
	　　具寿善现亦以所经化近事女得初果事以白于佛，尔时，世尊亦赞叹彼善巧方便。</p>
<p style="text-align: left">
	　　时，妙吉祥谓善现曰：&ldquo;彼近事女所断我见即非我见，是故如来说名我见。如是，大德，诸有发趣菩萨乘者，于一切法应知、应见、应深信解。云何信解？谓如其法不住于想。所以者何？大德善现，夫法想者即非法想，是故如来说名法想。</p>
<p style="text-align: left">
	　　&ldquo;大德当知，若菩萨摩诃萨无数世界成满七宝，持用布施，有善男子、善女人等于此般若波罗蜜多，乃至受持一四句颂，为他开示无开示想。是善男子、善女人等所获福聚甚多于前。&rdquo;</p>
<p style="text-align: left">
	　　尔时，世尊而说颂曰：</p>
<p style="text-align: left">
	　　&ldquo;如星翳灯幻，露泡梦电云，</p>
<p style="text-align: left">
	　　于一切有为，应作如是观。&rdquo;</p>
<p style="text-align: left">
	　　时，薄伽梵说是经已，一切菩萨及诸苾刍，世间天、人、阿素洛等一切众会，闻佛所说皆大欢喜、信受奉行。</p>
<p style="text-align: left">
	　　般若经第九会序&nbsp;</p>
<p style="text-align: left">
	　　明寺沙门玄则撰</p>
<p style="text-align: left">
	　　窃寻浩汗其源者，必总灵怪之储；纷纠其峰者，自动郁冥之观。况冲照倬存，逸韵遐举，规真附体，纽玄立极。根大衍于初会，革小成于后心，蓄灵蕴福，信哉！宜矣！故其承闲语要，三问桀其标；节理情涂，两如肃其致。穷非想以布想，弘不济之大勋，摄众度以檀度，励无行之广德。愿侔皦日，挌虚空而未量；信异随风，泛声香而不住。忘法身于相好，岂见如来；分刹土于微尘，谁为世界！河沙数非多之多福，山王比非大之大身。法性绝言，谓有说而便谤；菩提离取，知无授而乃成。皆所以拂霭疑津，剪萌心迳，赏触类而不极，吝缘情而必尽。</p>
<p style="text-align: left">
	　　然金刚之锐，偿二物之可销；对除之猛，虽一念其无挂。词必举凡，故率言每约，理好钩赜，故属意多迷。前圣由之著论，后贤所以殷学，非直有缘震旦，实亦见重昌期。广略二本，前后五译，无新无故，逾练逾明，然经卷所在，则为有佛，故受持之迹，其验若神，传之物听，具如别录。尔其刷荡二边，彰明九观，云飘丝鬓，愁含变灭之影；电转珠目，荣迁倏忽之光。星夜编而晓落，则邪见难保，露阴泫而阳，则危蕴方促。以有为之若此，加无相之如彼，宁不荷付嘱之遥恩，躬受行之美证矣！</p>
		

	
	

		</div></div><hr><script charset='utf-8' src='../../js/footer.js'></script></body></html>