<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 放光般若波罗蜜经</strong></p>
<p style="text-align: left">
	　　假号品第三</p>
<p style="text-align: left">
	　　&ldquo;复次，<a>舍利弗</a>，行般若波罗蜜<a>菩萨</a>当作是观：菩萨者但字耳，佛亦字耳，般若波罗蜜亦字耳，五阴者亦字耳。<a>舍利</a>弗，一切有言吾我者亦皆字耳，索吾我亦无有吾我，亦无众生亦无所生，亦无生者亦无自生，无人无生无作无造，亦无成者，亦无受者，亦无授者，无见无得。何以故？一切诸法无所有用空故。是故菩萨于一切字法都无所见，于无所见中复不有见。菩萨作是行般若波罗蜜，除诸佛，过一切诸声闻、辟支佛上，用无所有空故。何以故？一切不见所入处故。</p>
<p style="text-align: left">
	　　&ldquo;舍利弗，菩萨如是者，为行般若波罗蜜。譬如一阎浮提内，其中所有树木、生草、稻麻、竽蔗、<a>丛林</a>、竹苇，悉如舍利弗、目揵连等，其数如是，智慧神足其德无量，欲比行般若波罗蜜菩萨，终不可得比，无数亿百千倍不可以譬喻为比。何以故？舍利弗，菩萨持智慧度脱一切众生故。</p>
<p style="text-align: left">
	　　&ldquo;复次，舍利弗，菩萨行般若波罗蜜所念智慧，一日之中过诸声闻、辟支佛上。</p>
<p style="text-align: left">
	　　&ldquo;舍利弗，置阎浮提，其中草木三千大千国土如舍利弗、目揵连等其数满中，复置是事，十方恒边沙悉如舍利弗、目揵连等尽满其中，其数如是不可计量，欲比菩萨行般若波罗蜜者，百分、千分、巨亿万分不得为比。行般若波罗蜜菩萨持是智慧，比诸声闻、辟支佛之智慧，百千万倍不以为比。&rdquo;</p>
<p style="text-align: left">
	　　舍利弗白佛言：&ldquo;唯，<a>世尊</a>，<a>弟子</a>所有智慧，从须陀洹至声闻、辟支佛，上至菩萨、诸佛世尊，是诸众智不相违背，无所出生其实皆空，无有差别不出不生。其实空者无有差特优劣，云何世尊言行般若波罗蜜菩萨一日之念，出过声闻、辟支佛上乎？&rdquo;</p>
<p style="text-align: left">
	　　佛告舍利弗：&ldquo;所以出彼上者，是菩萨行般若波罗蜜一日之念言：&lsquo;我当以道法因缘，当为众生觉一切法度脱众生。&rsquo;云何，舍利弗，诸声闻、辟支佛颇有是念不耶？&rdquo;</p>
<p style="text-align: left">
	　　舍利弗言：&ldquo;唯，世尊，诸声闻、辟支佛初无是念。&rdquo;</p>
<p style="text-align: left">
	　　&ldquo;是故，舍利弗，当作是知，当作是念，诸声闻、辟支佛所有之智，欲比菩萨之智，百分、千分、巨亿万倍不可为比。</p>
<p style="text-align: left">
	　　&ldquo;复次，舍利弗，声闻、辟支佛颇作是念言：&lsquo;我当行<a>六波罗蜜</a>，教授众生净佛国土，具足佛十种力、四无所畏、四无碍慧，具足佛十八法，当成阿惟三佛，使不可计阿僧祇人令得泥洹。&rsquo;颇有是念不？&rdquo;</p>
<p style="text-align: left">
	　　舍利弗言：&ldquo;唯，世尊，无有是念。&rdquo;</p>
<p style="text-align: left">
	　　佛言：&ldquo;菩萨能尔。菩萨行六波罗蜜，具足十八法，成阿惟三佛，当度脱一切众生。</p>
<p style="text-align: left">
	　　&ldquo;舍利弗，譬如萤火虫不作是念言：&lsquo;我光明照阎浮提普令大明&rsquo;；如是，舍利弗，诸声闻、辟支佛亦无是念言：&lsquo;我当行六波罗蜜，具足十八法，成阿惟三佛度脱众生。&rsquo;</p>
<p style="text-align: left">
	　　&ldquo;舍利弗，譬如日出遍照阎浮提莫不蒙明者，如是菩萨行六波罗蜜具足十八法，成阿惟三佛，度不可计一切众生。&rdquo;</p>
<p style="text-align: left">
	　　舍利弗白佛言：&ldquo;云何菩萨过<a>罗汉</a>、辟支佛地，逮得阿惟越致地，严治佛道地？&rdquo;</p>
<p style="text-align: left">
	　　佛告舍利弗：&ldquo;菩萨从初发意以来，常行六波罗蜜，住空、无相、无愿之法，过阿罗汉、辟支佛地，逮阿惟越致地。&rdquo;</p>
<p style="text-align: left">
	　　舍利弗白佛言：&ldquo;菩萨住何所地，为声闻、辟支佛而作<a>福田</a>？&rdquo;</p>
<p style="text-align: left">
	　　佛告舍利弗：&ldquo;菩萨从初发意以来，常行六波罗蜜，乃至道场于其中间常为声闻、辟支佛作护。何以故？舍利弗，世有菩萨，便知有<a>五戒</a>、十善、八斋、四禅、四等意、四无形定，乃至三十七品法尽现于世，便具足十八事、佛十种力、四无所畏；<a>世间</a>适有是法，便知有王者种、梵志种、长者种、迦罗越种，便知有第一四天王上至三十三天，便知有须陀洹、斯陀含、阿那含、阿罗汉、辟支佛，上至佛皆现于世。&rdquo;</p>
<p style="text-align: left">
	　　舍利弗白佛言：&ldquo;云何菩萨毕报施恩？&rdquo;</p>
<p style="text-align: left">
	　　佛告舍利弗：&ldquo;菩萨不报施福。何以故？本已报故。菩萨常施。持何等施？施诸善法。何等善法？十善之法，从十善之法上至诸佛世尊之法&mdash;&mdash;十力、四无所畏，具佛十八法，以是为施与。&rdquo;</p>
<p style="text-align: left">
	　　舍利弗白佛言：&ldquo;菩萨云何与般若波罗蜜相应？&rdquo;</p>
<p style="text-align: left">
	　　佛告舍利弗：&ldquo;菩萨当知色与空合，是为应般若波罗蜜；当知痛、想、行、识与空合，是为应般若波罗蜜；当知眼、耳、鼻、舌、身、意与空合，当知色、声、香、味、细滑、识法与空合，眼色识、耳声识、鼻香识、舌味识、身细滑识、法性识亦尔，是为应；当知苦集尽道<a>四谛</a>之法亦与空合，当知<a>十二因缘</a>&mdash;&mdash;何等十二？一者、痴，二者、所作行，三者、识，四者、名色，五者、六入，六者、触，七者、痛，八者、爱，九者、受，十者、有，十一者、生，十二者、死&mdash;&mdash;此十二因缘亦与空合，当知一切诸法&mdash;&mdash;有为法、无为法亦与空合，当知本性亦与空合，是为应般若波罗蜜。</p>
<p style="text-align: left">
	　　&ldquo;如是，舍利弗，菩萨摩诃萨知七空合&mdash;&mdash;何谓七？上七事是也&mdash;&mdash;知此七事与般若波罗蜜相应者，亦不见五阴合，亦不见不合，亦不见生五阴法，亦不见灭五阴法，亦不见著五阴法，亦不见断五阴法，亦不见色与痛合，亦不见痛与想合，亦不见想与识合，亦不见识与行合。所以者何？初不见有法与法合者，性本空故。</p>
<p style="text-align: left">
	　　&ldquo;舍利弗，用色空故为非色，用痛、想、行、识空故为非识，色空故无所见，痛空故无所觉，想空故无所念，行空故无所行，识空故不见识。何以故？色与空等无异。所以者何？色则是空，空则是色，痛、想、行、识则亦是空，空则是识，亦不见生亦不见灭，亦不见著亦不见断，亦不见增亦不见减，亦不过去、当来、今现在，亦无五阴，亦无色、声、香、味、细滑、法，亦无眼、耳、鼻、舌、身、意，亦无十二因缘，亦无四谛，亦无所逮得，亦无须陀洹、斯陀含、阿那含、阿罗汉、辟支佛，亦无佛，亦无道。</p>
<p style="text-align: left">
	　　&ldquo;如是，舍利弗，菩萨摩诃萨以般若波罗蜜，当作是念，当作是知，当作是应。作是<a>行者</a>，亦不见应，亦不见不应，于六波罗蜜亦不见合，于五阴法乃至身法亦不见合与不合，三十七品、佛十种力、四无所畏及佛十八法乃至萨云若法亦不见应与不应。是故，舍利弗，当知菩萨与般若波罗蜜相应。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜不与空合，不与无相无愿合，无相无愿不与空合。所以者何？空亦不见合，亦不不合，无相无愿亦复如是，是为应般若波罗蜜。</p>
<p style="text-align: left">
	　　&ldquo;舍利弗，菩萨行般若波罗蜜，度空<a>法相</a>已，亦不与五阴合亦不不合，过去色亦不与过去色合，亦不见过去色，当来色亦不与当来色合，亦不见当来色，现在色亦不与现在色合，亦不见现在色，痛、想、行、识亦复如是。所以者何？去来今三世名皆空故。作是合者为应般若波罗蜜。</p>
<p style="text-align: left">
	　　&ldquo;舍利弗，菩萨行般若波罗蜜萨云若法，亦不见与过去、当来、今现在合，亦不见过去、当来、今现在。菩萨当作是念，当作是应。</p>
<p style="text-align: left">
	　　&ldquo;复次，舍利弗，萨云若亦不见与五阴合，五阴亦不见与萨云若合；萨云若亦不与六情合，六情亦不与萨云若合；色、声、香、味、细滑、法亦不与萨云若合，萨云若亦不与色、声、香、味、细滑、法合；亦不不合，是为应般若波罗蜜。</p>
<p style="text-align: left">
	　　&ldquo;舍利弗，菩萨行般若波罗蜜，于檀波罗蜜亦不见与萨云若合，尸波罗蜜、羼提波罗蜜、惟逮波罗蜜、禅波罗蜜乃至般若波罗蜜亦不见与萨云若合，亦不见萨云若与六波罗蜜合，亦不见萨云若与三十七品、十力合，三十七品、十力亦不见与萨云若合，亦不见萨云若，是为应般若波罗蜜。</p>
<p style="text-align: left">
	　　&ldquo;舍利弗，行般若波罗蜜菩萨，佛亦不与萨云若合，萨云若亦不与佛合，道亦不与萨云若合，萨云若亦不与道合。所以者何？萨云若则是佛，佛则是萨云若，道则是萨云若，萨云若则是道，是为与般若波罗蜜合。</p>
<p style="text-align: left">
	　　&ldquo;复次，舍利弗，菩萨行般若波罗蜜，知五阴不与有合，有亦不与五阴合，五阴亦不与苦乐有我<a>无我</a>合，六情法亦复如是。五阴亦不与空、无相、无愿合，亦不不合，亦不见行，亦不见不行。菩萨当作是行，当作是应。</p>
<p style="text-align: left">
	　　&ldquo;复次，舍利弗，菩萨亦不以般若波罗蜜故，行檀，行尸，行羼，行惟逮，行禅波罗蜜；亦不以五波罗蜜故，行般若波罗蜜；亦不以阿惟越致故，教授众生；亦不以净佛国土故，行般若波罗蜜；亦不以四无所畏、四无碍慧、佛十种力、十八法不共故，行般若波罗蜜；亦不以内空、外空、所有无所有空、空空、大空、毕竟空故，行般若波罗蜜；亦不以有为空、无为空、无底空、诸法相空、一切诸法空，亦不以生空，亦不无生空，亦不真空，亦不伪空，亦不如，亦不法性，亦不真际故，行般若波罗蜜行。所以者何？不见法有所破坏者。</p>
<p style="text-align: left">
	　　&ldquo;复次，舍利弗，菩萨行般若波罗蜜，亦不以神足彻视、彻听、知他人意、自知<a>宿命</a>故，行般若波罗蜜。所以者何？行般若波罗蜜者，尚不见般若波罗蜜，何况见有菩萨<a>神通</a>众事？是为应般若波罗蜜。</p>
<p style="text-align: left">
	　　&ldquo;舍利弗，行般若波罗蜜菩萨，心不自念&lsquo;我当以神足到十方见诸佛世尊&rsquo;，亦不念言&lsquo;十方诸佛有所<a>说法</a>，我当听受&rsquo;，亦不念言&lsquo;我当尽知十方众生心中所念&rsquo;，亦不自念&lsquo;我当自知不可计劫所从生之事&rsquo;，亦复不念见十方众生<a>生死</a>所趣、<a>善恶</a>之趣，是菩萨为应般若波罗蜜。</p>
<p style="text-align: left">
	　　&ldquo;舍利弗，菩萨自念&lsquo;我当度不可计阿僧祇人令般泥洹&rsquo;，是为菩萨行般若波罗蜜。菩萨作是行者，众魔不能得其便，诸世间之事皆为降伏。十方恒沙诸佛皆共拥护是菩萨，令不堕声闻、辟支佛地。四天王上至阿迦腻吒天，是诸天皆共护是菩萨，不令中道有碍。是菩萨身中所有众病现世为愈。所以者何？用有普慈加众生故。当知是为应般若波罗蜜。</p>
<p style="text-align: left">
	　　&ldquo;复次，舍利弗，菩萨行般若波罗蜜者，疾得陀邻尼，诸三昧门皆现在前，在所生处常见诸佛乃至道场常不离佛，是为应般若波罗蜜。菩萨行般若波罗蜜者，亦不念有法合与不合、等与不等。所以者何？以不见法合，亦不见法等，是为应般若波罗蜜。菩萨行般若波罗蜜者，亦不念&lsquo;我当疾逮觉法性，亦不不逮觉&rsquo;。何以故？法性者，无所逮觉是为合。</p>
<p style="text-align: left">
	　　&ldquo;复次，舍利弗，行般若波罗蜜菩萨，不见有法与法性别者亦不见合，亦不念言&lsquo;法性作若干差别&rsquo;，是为菩萨一切皆合，亦不作念言&lsquo;是法于法性现亦不不现&rsquo;。何以故？初不见于法性现者，当知是则为合。</p>
<p style="text-align: left">
	　　&ldquo;复次，舍利弗，菩萨行般若波罗蜜者，于法性不与空合，空亦不与法性合，是为合；六情、十八性亦不与空合，空亦不与六情、十八性合，乃至法性不与空合，空亦不与法性合。舍利弗，如是空合最为第一，行空菩萨不堕声闻、辟支佛地，净佛国土教授众生疾成至佛。舍利弗，诸所有应般若波罗蜜无过，是应最尊第一、应无上。所以者何？为是空、无相、无愿无上正真应故。</p>
<p style="text-align: left">
	　　&ldquo;舍利弗，如是行者，当知是菩萨已受莂近于道场；如是行者，为不可计阿僧祇人而作益厚。菩萨亦不念言&lsquo;我与般若波罗蜜相应&rsquo;，亦复不念&lsquo;诸佛世尊当授我莂&rsquo;，亦不念&lsquo;我受莂不久，当净佛国土&rsquo;，亦不念&lsquo;我当成至佛而转法轮&rsquo;。所以者何？与法性一体无有别，亦不见有法。行般若波罗蜜者，亦不见诸佛有所说为阿耨多罗三耶三菩者。何以故？菩萨行般若波罗蜜，初不见有生众生相，亦不见灭众生相。何以故？一切众生初不见起灭故。一切众生不见有生，尚不见有生灭，云何行般若波罗蜜？菩萨作是行者，为行般若波罗蜜，不起众生相，不空众生相，不见众生行，不别众生行，是为菩萨行第一空行。菩萨住是中者，为都合集众合于其中住。菩萨如是住者，为处大慈大悲，无嫉慢意，无乱怠意，无恚恨意，无起恶意，不起恶智意也。&rdquo;</p>
<p style="text-align: left">
	　　学五眼品第四</p>
<p style="text-align: left">
	　　舍利弗白佛言：&ldquo;菩萨摩诃萨应般若波罗蜜者，从何所来而生是间？于是间去复生何所？&rdquo;</p>
<p style="text-align: left">
	　　佛告舍利弗言：&ldquo;菩萨与般若波罗蜜相应者，于兜率天上来生是间，或于他方佛国来生是间，或从人道中来生是间。从兜率天上来者，终不失般若波罗蜜，诸陀邻尼、诸三昧门、诸众智门悉皆在前。从他方佛国来者，便疾成般若波罗蜜，于智慧中日日增益，诸深法要皆现在前，却后乃成般若波罗蜜，所生常见诸佛不离诸佛。从人道中来者，是菩萨未及阿惟越致者，诸根闇钝不能疾得般若波罗蜜，不能便见陀邻尼门。</p>
<p style="text-align: left">
	　　&ldquo;舍利弗，汝所问菩萨习行般若波罗蜜者，于是间终当生何所？是菩萨当生他方佛国，从一佛国复生一佛国，常见诸佛不离诸佛世尊。</p>
<p style="text-align: left">
	　　&ldquo;复有菩萨无有沤和拘舍罗，从四禅行六波罗蜜，持是禅福生长寿天，不尽天寿来生世间供养诸佛，是菩萨辈诸根闇钝不大聪明。</p>
<p style="text-align: left">
	　　&ldquo;舍利弗，复有菩萨行于四禅及四等意、四无形禅念、三十七品、大慈大悲，持沤和拘舍罗禅福不能稽留，常生诸佛所教授处，当生是拔陀劫中成逮觉者，常不离般若波罗蜜。</p>
<p style="text-align: left">
	　　&ldquo;复有菩萨以行四禅及四等意、四无形定，以沤和拘舍罗不随禅生，生于种姓大豪贵家，生梵志家，生迦罗越家，所可生处常教众生。</p>
<p style="text-align: left">
	　　&ldquo;复有菩萨行四禅、四等意、四无形定，以沤和拘舍罗不为禅所稽留，来生四王天，生忉利天，生第六天，常教授诸天净佛国土，教授众生供侍诸佛。</p>
<p style="text-align: left">
	　　&ldquo;复有菩萨行般若波罗蜜，以沤和拘舍罗行第一禅，生于梵天于梵天中尊，从梵天已至十方诸佛转法轮处，请诸佛世尊转于法轮。复有一生补处菩萨，行般若波罗蜜，以沤和拘舍罗，具于四禅，具四等意、四无形定、三十七品、空无相无愿，具足三昧不随禅处，常见诸佛供事世尊，持清净行便生兜术天，于其天上随其<a>寿命</a>诸根具足，为无央数诸<a>天人</a>眷属围绕而为说法已，复来生世间人中，作阿惟三佛。</p>
<p style="text-align: left">
	　　&ldquo;舍利弗，复有菩萨得六神通不生欲界、形界、无形界，从一佛国至一佛国礼事诸佛。</p>
<p style="text-align: left">
	　　&ldquo;复有菩萨得六神通游诸佛刹，其所至处无有声闻、辟支<a>佛教</a>名。</p>
<p style="text-align: left">
	　　&ldquo;复有菩萨持六神通生诸佛刹，其寿无量往生其国。</p>
<p style="text-align: left">
	　　&ldquo;复有菩萨以六神通游诸世界，到无佛处于其刹中叹<a>佛法</a>众，令彼众生闻三尊之功德，闻已<a>欢喜</a>皆得往生诸佛国土。</p>
<p style="text-align: left">
	　　&ldquo;复有菩萨从初发意得于四禅，得四清净、四无形定、三十七品乃至佛十八法，不生<a>三界</a>，常生有益于众生之处。</p>
<p style="text-align: left">
	　　&ldquo;复有菩萨行六波罗蜜，从初发意便上菩萨位至阿惟越致地。</p>
<p style="text-align: left">
	　　&ldquo;复有菩萨从初发意便得阿惟三佛转于法轮，益于无数亿百千众生已，于无余界而般泥洹，其法留住或半劫一劫。</p>
<p style="text-align: left">
	　　&ldquo;复有菩萨适发道意便与般若波罗蜜相应，与诸无数亿百千诸菩萨，共游诸佛国净诸佛土。</p>
<p style="text-align: left">
	　　&ldquo;复有菩萨行六波罗蜜、四禅、四等至四无形定，皆于其中而自娱乐，住于四禅从四禅起还至<a>解脱</a><a>禅定</a>，解脱禅起至无形定，从无形定起入解脱禅，从解脱禅起至无思想慧禅，复从是起还入解脱，以沤和拘舍罗入蒲佉阇三昧，是为行般若波罗蜜。</p>
<p style="text-align: left">
	　　&ldquo;复有菩萨以三十七品乃至佛十八法，不取声闻、辟支佛证。</p>
<p style="text-align: left">
	　　&ldquo;复有菩萨行般若波罗蜜，以沤和拘舍罗入三十七品，诸发小道者各使得度，诸有声闻及辟支佛所得道慧，皆是菩萨之忍也。行般若波罗蜜者，当知是为阿惟越致。</p>
<p style="text-align: left">
	　　&ldquo;舍利弗，复有菩萨行六波罗蜜生兜术天者，当知是拔陀劫中诸菩萨等也。</p>
<p style="text-align: left">
	　　&ldquo;复有菩萨以四禅福乃至佛十八法，所可有道志不信受，当知是菩萨则一生补处。</p>
<p style="text-align: left">
	　　&ldquo;复有菩萨行六波罗蜜，从一佛刹复至一佛国，建立众生使至道场，知是菩萨从初发意以来，当更无数阿僧祇劫乃成佛耳。</p>
<p style="text-align: left">
	　　&ldquo;复有菩萨行六波罗蜜，为众生故不说无益之事。</p>
<p style="text-align: left">
	　　&ldquo;复有菩萨行六波罗蜜，为众生故从一佛国复至一佛国断三恶趣。</p>
<p style="text-align: left">
	　　&ldquo;复有菩萨行六波罗蜜，常以惠施安乐一切，恣所求索，象马、车乘、衣被、财谷、国城、珍宝皆给与之。</p>
<p style="text-align: left">
	　　&ldquo;复有菩萨行般若波罗蜜，能自变身如佛形像，入三恶趣随其语言而为说法皆度脱之。</p>
<p style="text-align: left">
	　　&ldquo;复有菩萨行六波罗蜜，变身如佛遍至十方，教授众生能净佛土，已至十方，悉观诸佛威仪法则好丑清浊，而便自起上妙最尊殊异之土，淳以一乘教诸一生补处菩萨。</p>
<p style="text-align: left">
	　　&ldquo;复有菩萨行六波罗蜜，便具大士三十二相，诸根特异，众生见者莫不敬喜，因其欢喜以三乘法而度脱之令般泥洹。</p>
<p style="text-align: left">
	　　&ldquo;舍利弗，菩萨行般若波罗蜜者，先当学清净身口意，便得诸根特异，已得殊异亦不自举亦不下人。</p>
<p style="text-align: left">
	　　&ldquo;复有菩萨从初发意行檀波罗蜜、尸波罗蜜，乃成阿惟三佛，初不堕三恶趣。</p>
<p style="text-align: left">
	　　&ldquo;复有菩萨从始发意至阿惟越致，初不忘舍十善之行。</p>
<p style="text-align: left">
	　　&ldquo;复有菩萨行檀尸波罗蜜，得作遮迦越罗，得化众生建立十善，所有财宝惠施众生。</p>
<p style="text-align: left">
	　　&ldquo;复有菩萨行檀尸波罗蜜，亿百千返作遮迦越罗，常供养诸佛恭敬启受。</p>
<p style="text-align: left">
	　　&ldquo;复有菩萨行六波罗蜜，为诸众生照明法化，乃至阿惟三佛不离照明。是故菩萨常明佛法，是为菩萨摩诃萨行般若波罗蜜。菩萨行者，常摄身口意，不善之事不令妄起。&rdquo;</p>
<p style="text-align: left">
	　　舍利弗白佛言：&ldquo;何谓菩萨摄身口意？&rdquo;</p>
<p style="text-align: left">
	　　佛言：&ldquo;菩萨心念：&lsquo;不持身口意诸恶因缘用作罪事。&rsquo;菩萨行般若波罗蜜，亦不见身口意；虽有身口意，终不嫉恚、邪见，不两舌、恶口、妄言、绮语，无杀盗淫，无懈慢意，初不起恶智之事。若有菩萨不能舍此诸恶事者，此非菩萨。</p>
<p style="text-align: left">
	　　&ldquo;复有菩萨行六波罗蜜者，除身恶行，除口恶言，除意恶念。&rdquo;</p>
<p style="text-align: left">
	　　舍利弗白佛言：&ldquo;何谓菩萨除身口意？&rdquo;</p>
<p style="text-align: left">
	　　佛言：&ldquo;菩萨不倚身口意，是故能除。菩萨从初发意以来常奉十善，是故过诸声闻、辟支佛上。菩萨行般若波罗蜜者，净于佛道，净于六波罗蜜。&rdquo;</p>
<p style="text-align: left">
	　　舍利弗白佛言：&ldquo;云何菩萨净于佛道？&rdquo;</p>
<p style="text-align: left">
	　　佛言：&ldquo;菩萨不倚身口意，不倚六波罗蜜，不倚罗汉、辟支佛，不倚菩萨，亦不倚佛。所以者何？于一切法无所倚故，是为菩萨道。舍利弗，复有菩萨一一行诸波罗蜜，用是故无能伏者。&rdquo;</p>
<p style="text-align: left">
	　　舍利弗白佛言：&ldquo;云何菩萨行六波罗蜜无能伏者？&rdquo;</p>
<p style="text-align: left">
	　　佛言：&ldquo;菩萨行六波罗蜜者，不有念五阴、六情，不有念色、声、香、味、细滑、法，不有念十八性，不有念三十七品，不有念六波罗蜜，不有<a>念佛</a>十种力、四无所畏、佛十八法不共，不有念声闻、辟支佛道，不有念佛道，不有念阿耨多罗三耶三菩。如是，舍利弗，菩萨行六波罗蜜，于功德中展转增益，用是故无能伏者。</p>
<p style="text-align: left">
	　　&ldquo;复次，舍利弗，菩萨住于般若波罗蜜具足萨云若，以诸慧不堕恶趣，不堕贫贱中，所受身体诸根具足人不憎恶，常为诸天、阿须伦所敬爱。&rdquo;</p>
<p style="text-align: left">
	　　舍利弗白佛言：&ldquo;云何菩萨摩诃萨慧？&rdquo;</p>
<p style="text-align: left">
	　　佛言：&ldquo;菩萨以具足诸慧尽见恒沙诸佛世尊，从诸世尊听受法教，悉闻诸佛德好之法。得慧菩萨无有佛想，亦无菩萨想，亦无声闻、辟支佛想，亦无我想，亦无人想，亦无诸佛国想。慧行菩萨行檀波罗蜜，亦不见檀，亦不见般若波罗蜜，行三十七品亦复不闻三十七品名，亦不见佛十八法。舍利弗，是为菩萨之慧，以是慧故具足诸法，亦不贡高见一切诸法。行般若波罗蜜菩萨净于五眼&mdash;&mdash;肉眼、天眼、慧眼、<a>法眼</a>、佛眼。&rdquo;</p>
<p style="text-align: left">
	　　舍利弗白佛言：&ldquo;何谓菩萨净于肉眼？&rdquo;</p>
<p style="text-align: left">
	　　佛言：&ldquo;有菩萨以肉眼见百踰旬中、二百踰旬；有菩萨以肉眼见一阎浮提，见二阎浮提，见四天下；有菩萨以肉眼见千世界，见二千世界，有见三千世界。是为菩萨于肉眼净。&rdquo;</p>
<p style="text-align: left">
	　　舍利弗白佛言：&ldquo;何谓天眼？&rdquo;</p>
<p style="text-align: left">
	　　佛言：&ldquo;菩萨以天眼见四王天上所有悉识悉知，从忉利天至第六天乃至阿迦腻吒天，菩萨悉见悉识悉知。从四王天上至阿迦腻吒天，此诸天人皆不识、不知、不见菩萨天眼所见。菩萨天眼悉见十方恒沙世界，众生生死善恶之事悉见悉知。是为菩萨于天眼净。&rdquo;</p>
<p style="text-align: left">
	　　舍利弗白佛言：&ldquo;何谓菩萨于慧眼净？&rdquo;</p>
<p style="text-align: left">
	　　佛言：&ldquo;菩萨慧眼不作是念：&lsquo;有为法，无为法，有道法、俗法。&rsquo;慧眼菩萨无法不见，无法不闻，无法不识，无法不觉。是为菩萨于慧眼净。&rdquo;</p>
<p style="text-align: left">
	　　舍利弗白佛言：&ldquo;何谓菩萨得法眼净？&rdquo;</p>
<p style="text-align: left">
	　　佛言：&ldquo;菩萨以法眼见是人，坚信坚住于法，是人无相无愿之脱立，于五根受不中止定，于不中止定成解脱慧，以解脱慧度于三碍&mdash;&mdash;有身碍、有狐疑碍、有邪信碍，度是三碍得须陀洹，便得道念于淫怒痴薄得斯陀含，精勤于道却淫怒痴得阿那含，便消五爱&mdash;&mdash;一者、色爱，二者、无色爱，三者、痴爱，四者、恨戾爱，五者、乱志爱&mdash;&mdash;已度是者便得罗汉。如是行空菩萨，便得空脱，便成五根，疾近不中止禅至罗汉道。是人已得无相解脱，逮得五力乃至罗汉，是为菩萨得法眼净。</p>
<p style="text-align: left">
	　　&ldquo;菩萨所知生法即是灭法便逮五根，是为菩萨得法眼净。</p>
<p style="text-align: left">
	　　&ldquo;菩萨发意，从檀波罗蜜至般若波罗蜜，具足信根、精进辩根、沤和拘舍罗根，持是<a>三根</a>及诸功德，便生王者家、大种姓家、梵志家、迦罗越家，生四天王上至第六天，便于其中育养<a>教化</a>众生，随其所乐净佛国土礼事诸佛，不堕声闻、辟支佛地，当成三耶三佛，是为菩萨得法眼净。</p>
<p style="text-align: left">
	　　&ldquo;法眼菩萨悉知一切&mdash;&mdash;从佛受决、未受决者；有动还者，不动还者；有具足神通者，未具足者；已具足神通游诸世界礼事诸佛者，有未得足者；得佛国净者，得不净者；菩萨教化众生者、不教众生者；菩萨为诸佛所称誉者、不称誉者；菩萨有亲近诸佛者，有不亲近者；菩萨成佛，其弟子众诸菩萨数，其数无限者、有限者；是菩萨成佛时，以诸菩萨为僧者，不以菩萨为僧者；有菩萨以勤苦行成佛者，不以勤苦行成佛者；有菩萨一生补处者、未补处者；有菩萨至道场者、不至道场者；有菩萨坐树下降致魔者、不致魔者。是诸众事一一悉知，是为菩萨得法眼净。&rdquo;</p>
<p style="text-align: left">
	　　舍利弗白佛言：&ldquo;何谓菩萨得佛眼净？&rdquo;</p>
<p style="text-align: left">
	　　佛言：&ldquo;已得金刚三昧，得萨云若、佛十种力、四无所畏，行四等心、十八不共、大慈大悲，是菩萨眼所见诸法一切众事，无事不见，无声不闻，无物不护，无法不觉。舍利弗，是为菩萨得阿惟三佛，得最正觉眼。</p>
<p style="text-align: left">
	　　&ldquo;菩萨欲得五眼净者，当习六波罗蜜。所以者何？诸所有善法悉含在六波罗蜜中故。一切菩萨、声闻、辟支佛法，诸法等者，无过般若波罗蜜等。般若波罗蜜者，是五眼之母。菩萨学五眼者，疾成阿惟三佛。</p>
<p style="text-align: left">
	　　度五神通品第五</p>
<p style="text-align: left">
	　　&ldquo;复次，舍利弗，菩萨行般若波罗蜜，当念具足度五神通。逮诸菩萨无量神足，能动天地，变身无数更合为一，彻视无碍石壁皆过，譬如鸟飞无所触碍，能履水蹈虚，身出水火，手扪摸日月，身至梵天。有是神通不自贡高，不见贡高，用本空故。谁有能起是神足者？唯有得萨云若者乃能起是耳。</p>
<p style="text-align: left">
	　　&ldquo;舍利弗，菩萨学般若波罗蜜者，为已得神足之证，耳所彻听为过诸天人耳，虽得彻听亦不贡高，于有无之中了无所得，于有空无空无所生。菩萨行般若波罗蜜，得天耳慧神通之证，能知他人心中所念，知有淫怒痴者、无淫怒痴者，知有爱欲意、无爱欲意者，知有有者，知无无者，知有乱意、无乱意者、有多者、有少者、有定意者、无定意者、有脱者、无脱者、有高者、有下者，虽知是不自贡高。何以故？是意非意故，意不可思议故。以神通灭宿命之证，识一意至百意，从一日至百日、一月至百月、一岁至百岁、一劫至百劫、无数百劫、无数千劫、无数亿百千那术，尽自识知，名姓、种族、所作所习、寿命长短、所受苦乐、死此生彼、从彼生此、所作事物、威仪礼节都识所，更不以神通而自贡高。菩萨学如是为学般若波罗蜜，以神通明识宿命，以天眼见众生生死所趣，善恶之道所得高下各随本行&mdash;&mdash;身行恶，口言恶，意念恶，谤毁圣贤信邪倒见，以邪见因缘自怀其身，死堕<a>地狱</a>中；为人身善，言念亦善，不谤圣贤<a>正见</a>信行得生天上&mdash;&mdash;能见十方众生乃至五道，所见如是。其一神通之德尽见十方，持神通灭漏尽之证，不取声闻、辟支佛道，不持余法，当成阿惟三佛，不以神通漏尽证故而自贡高。</p>
<p style="text-align: left">
	　　&ldquo;菩萨行般若波罗蜜具足神通，其功德转增上乃至阿惟三佛。有菩萨行般若波罗蜜，住檀波罗蜜净萨云若迹，计空无狐疑。菩萨住尸波罗蜜，净除萨云若迹不疑罪福，以空无所起故。舍利弗，有菩萨住羼波罗蜜中，净除萨云若迹以空故不起瞋恚。菩萨住惟逮波罗蜜，净除萨云若迹于身精进不起<a>懈怠</a>。菩萨住禅波罗蜜，净除萨云若迹定志意不起。菩萨住般若波罗蜜中，净除萨云若迹不起愚痴。菩萨行般若波罗蜜，住六波罗蜜中，净除萨云若迹从空来往，不疑不犯，不瞋不忍，不进不怠，不定不乱，不智不愚，亦不施与，亦不有贪，不戒不犯，不进不退，不忍不恚，不定不乱，不慧不痴，不谤不誉，不有为，不无为。如是，舍利弗，无所从生法，无有骂者，无有叹者，无有为，无无为，是为菩萨摩诃萨行般若波罗蜜，以得奇特之德，诸声闻、辟支佛所不能及，具足之德以教众生净佛国土。</p>
<p style="text-align: left">
	　　授决品第六</p>
<p style="text-align: left">
	　　&ldquo;复次，舍利弗，菩萨行般若波罗蜜以发等意，于一切人发等意已便得一切诸法等，已得诸法等便能等意于一切法，便为现在诸佛、菩萨、罗汉、辟支佛之所爱敬，所在生处，眼终不见恶色，意初无恶念。行般若波罗蜜菩萨终不耗减于阿耨多罗三耶三菩。&rdquo;</p>
<p style="text-align: left">
	　　尔时，说般若波罗蜜行时，坐中有三万<a>比丘</a>，以身所著衣尽用奉佛，皆发无上正真道意，于是佛笑。</p>
<p style="text-align: left">
	　　时，阿难从坐起，正衣服，右膝著地，叉手白佛言：&ldquo;佛不妄笑，会当有意。&rdquo;</p>
<p style="text-align: left">
	　　佛告阿难：&ldquo;是三万比丘于是寿终当生阿閦佛国，却后六十二劫皆当作佛，号摩诃伎头。复有六万欲天子，皆当生<a>弥勒</a>佛前，皆当<a>出家</a>作<a>沙门</a>。&rdquo;</p>
<p style="text-align: left">
	　　佛之威神，令会者见东方千佛，及四部众，及诸十方各千佛现。</p>
<p style="text-align: left">
	　　尔时，娑诃楼陀刹土，不如彼佛国土严净。</p>
<p style="text-align: left">
	　　尔时，坐中有十千人皆发愿言：&ldquo;我曹皆当作功德生彼净国。&rdquo;</p>
<p style="text-align: left">
	　　尔时，佛知善男子意所念，佛复笑。</p>
<p style="text-align: left">
	　　阿难白佛：&ldquo;愿闻笑意。&rdquo;</p>
<p style="text-align: left">
	　　佛告阿难：&ldquo;见是万人不？&rdquo;</p>
<p style="text-align: left">
	　　阿难言：&ldquo;唯然，世尊！已见。&rdquo;</p>
<p style="text-align: left">
	　　佛言：&ldquo;是万人寿终皆当往生彼诸佛国，皆不离诸佛世尊，后当作佛，号庄严王如来无所著等正觉。&rdquo;</p>
<p style="text-align: left">
	　　妙度品第七</p>
<p style="text-align: left">
	　　尔时，尊者舍利弗、摩诃目揵连、<a>须菩提</a>、摩诃迦葉及诸大神通比丘，复有余大神通菩萨摩诃萨，诸优婆塞、优婆夷，俱白佛言：</p>
<p style="text-align: left">
	　　&ldquo;唯，世尊，般若波罗蜜者，是菩萨摩诃萨之最大度、上度、妙度、无上尊度。</p>
<p style="text-align: left">
	　　&ldquo;唯，世尊辩才之度无与等者，复无无等度、法度、空度、空无相度、诸法空度、有无空度、具足诸德空度。</p>
<p style="text-align: left">
	　　&ldquo;唯，世尊，是诸菩萨摩诃萨行般若波罗蜜，其功德普具无能伏者。</p>
<p style="text-align: left">
	　　&ldquo;唯，世尊，令是菩萨摩诃萨成般若波罗蜜功德，行般若波罗蜜菩萨已作是无等等之施，无与等者，种种具足檀波罗蜜，身体种种无有与等者，已得无等之利行般若波罗蜜，自致得成阿惟三佛。</p>
<p style="text-align: left">
	　　&ldquo;唯，世尊，世尊亦复行般若波罗蜜，种种无与等法之本，种种无等之欲本，种种无与等五阴之利，转无上法轮。过去、当来诸佛世尊，行般若波罗蜜亦复如是，亦复转于无上法轮。</p>
<p style="text-align: left">
	　　&ldquo;唯，世尊，诸菩萨摩诃萨欲得度于诸法<a>彼岸</a>，当习行般若波罗蜜。</p>
<p style="text-align: left">
	　　&ldquo;唯，世尊，若有菩萨摩诃萨行般若波罗蜜者，诸天、龙、鬼、神，诸阿须伦、世间人民，皆当为作礼。&rdquo;</p>
<p style="text-align: left">
	　　佛告诸大会比丘及诸菩萨：&ldquo;当为善男子、善女人行般若波罗蜜者作礼，诸天、龙、神皆当作礼。&rdquo;</p>
<p style="text-align: left">
	　　佛告舍利弗：&ldquo;世有菩萨摩诃萨，便有诸天、帝王、世间人民，便有梵志、迦罗越种，便有转轮圣王，便有四大天王乃至阿迦腻吒天，便有须陀洹道、罗汉、辟支佛道，便有菩萨，便有佛道，已有菩萨便有供养衣服、饮食、床卧、七宝、珠玑、璎珞、琉璃、摩尼。</p>
<p style="text-align: left">
	　　&ldquo;舍利弗，天上世间人所娱乐便身之具，以菩萨故皆悉有是。所以者何？行菩萨之事，住于六波罗蜜中调伏众生，使布施乃成般若波罗蜜。菩萨摩诃萨欲安隐众生者，当行般若波罗蜜。&rdquo;</p>
<p style="text-align: left">
	　　舌相光品第八</p>
<p style="text-align: left">
	　　尔时，世尊出广长舌相，普遍三千<a>大千世界</a>，于其舌根出种种无央数百千光明，彻照十方各一恒沙国。</p>
<p style="text-align: left">
	　　是时，东方及十方国土无央数诸菩萨，见是光明各各自白其佛：&ldquo;是何瑞应有是大光明？&rdquo;</p>
<p style="text-align: left">
	　　佛告诸菩萨言：&ldquo;西方去是度一恒边沙，有佛世界名娑诃，其佛号释迦文，出舌相光明，为诸菩萨说般若波罗蜜，今有是应。&rdquo;</p>
<p style="text-align: left">
	　　于是，十方恒沙国诸菩萨各白其佛言：&ldquo;我等欲往见释迦文及诸菩萨，并欲闻般若波罗蜜。&rdquo;</p>
<p style="text-align: left">
	　　诸佛各各告诸菩萨言：&ldquo;欲往随意。&rdquo;</p>
<p style="text-align: left">
	　　于是，诸菩萨各各取诸名华、名香，种种幢幡、珍宝、华盖，发其国土来诣忍界。诸四天王乃至阿迦腻吒天各持天上诸名香华来诣佛所。诸天人、诸菩萨皆悉来至，见释迦文佛已，各各供养散诸名华，所散华宝即于佛上在<a>虚空</a>中化成四柱台。其台高显四面窗向，台遍三千大千刹土，各各莫不见有好台罗列分别不相障蔽，其台妙好交露庄严未曾所有。</p>
<p style="text-align: left">
	　　于是，坐中诸亿百千人各各从坐起，长跪叉手前白佛言：&ldquo;唯，世尊，愿使吾等于当来世逮得法利，当如世尊今于百千众围绕说法，所现感动亦当如是。&rdquo;</p>
<p style="text-align: left">
	　　佛于是知诸大众各已有仍堪任于诸法无所从生法忍，佛便笑。</p>
<p style="text-align: left">
	　　阿难白佛：&ldquo;何因缘笑？愿闻其意。&rdquo;</p>
<p style="text-align: left">
	　　佛告阿难：&ldquo;是亿百千众皆得无所从生法忍，却后六十八亿劫，劫名散华，皆当作佛，号觉华如来无所著等正觉。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>