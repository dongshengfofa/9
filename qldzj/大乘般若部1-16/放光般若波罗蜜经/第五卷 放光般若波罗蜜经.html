<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 放光般若波罗蜜经</strong></p>
<p style="text-align: left">
	　　僧那僧涅品第十八</p>
<p style="text-align: left">
	　　尔时，<a>须菩提</a>白佛言：&ldquo;何等为<a>菩萨</a>摩诃萨僧那僧涅？&rdquo;</p>
<p style="text-align: left">
	　　佛告须菩提：&ldquo;<a>六波罗蜜</a>、三十七品、内外空及有无空、佛十八法及一切智&mdash;&mdash;被诸功德之铠成佛身，光彻三千大千刹土，复以光普遍十方恒边沙佛国土，便为六反震动，三千大千刹土复六反震动。十方恒边沙佛国土菩萨，已受是光明住于檀波罗蜜，以大乘之铠便能变化三千大千刹土化为琉璃，自变其形为遮迦越王，布施一切随其所欲&mdash;&mdash;饥渴与饮食，欲得衣者与衣，欲得香华、医药布施种种，随众人身所便乐尽给与之&mdash;&mdash;作是布施已便为众生说六波罗蜜行，众生闻菩萨教已，至得阿耨多罗三耶三菩不离六波罗蜜行，是为菩萨被大乘之铠。</p>
<p style="text-align: left">
	　　&ldquo;须菩提，譬如工幻师在四要道头，于大众人前布施，随人所欲饮食、衣被、钱财，随人意所索，幻人尽与。于须菩提意云何？是幻师颇有所布施于人不？&rdquo;</p>
<p style="text-align: left">
	　　须菩提白佛言：&ldquo;无所施，亦无得者。&rdquo;</p>
<p style="text-align: left">
	　　佛告须菩提：&ldquo;菩萨自<a>化身</a>作遮迦越王布施，随人所乐而在所与，恣人所欲而施与，虽施而无所与亦无得者。何以故？须菩提，法之幻法应尔。</p>
<p style="text-align: left">
	　　&ldquo;复次，须菩提，菩萨摩诃萨住于尸波罗蜜，示现作遮迦越罗，于中使人持十善法，教人使为四禅、四等、四无形禅，立于三十七品至佛十八法，众生闻是法教，至得道终不离是法教。</p>
<p style="text-align: left">
	　　&ldquo;须菩提，譬如幻师化作大众人，教幻人持十善，立以三十七品至佛十八法。于须菩提意云何？颇有人立于十善、四禅、四无形禅？颇有人立于三十七品及佛十八法者不？&rdquo;</p>
<p style="text-align: left">
	　　须菩提对曰：&ldquo;无有立者也，<a>世尊</a>。&rdquo;</p>
<p style="text-align: left">
	　　佛告须菩提：&ldquo;菩萨立诸众生于十善地、三十七品、佛十八法，亦不见有人住是法者。所以者何？法幻之法自应当尔。以是故，须菩提，菩萨摩诃萨为被大乘之铠。</p>
<p style="text-align: left">
	　　&ldquo;复次，须菩提，菩萨住羼波罗蜜，亦立众生于羼波罗蜜。菩萨从初发意以来作誓言：&lsquo;假令众生持刀杖害，我悉受终不起恶意如弹指之顷，当复立众生于忍辱地亦复如是。&rsquo;虽立众生于羼波罗蜜，亦复如幻师亦无众生想。须菩提，是为菩萨大乘之铠。</p>
<p style="text-align: left">
	　　&ldquo;复次，须菩提，菩萨摩诃萨住于惟逮波罗蜜，立众生精进意应萨云若，亦复如幻师，是为菩萨大乘之铠。菩萨住于禅波罗蜜，亦复教一切人行一心。菩萨住于等法，不见法有乱者、有一心者。须菩提，是为菩萨住于禅波罗蜜，亦复教一切人行禅乃至阿耨多罗三耶三菩，终不离是一心，亦复如幻师，是故名为僧那僧涅。</p>
<p style="text-align: left">
	　　&ldquo;复次，须菩提，菩萨摩诃萨住于般若波罗蜜，亦复劝助教一切人，使立于般若波罗蜜。须菩提，是为菩萨摩诃萨行般若波罗蜜，于诸法不见有彼此岸；是为菩萨住于般若波罗蜜，亦复劝助众生<a>教化</a>立人于般若波罗蜜，教化众生亦复如幻，不见有学者，不见有受者。以是故，须菩提，菩萨摩诃萨僧那僧涅。</p>
<p style="text-align: left">
	　　&ldquo;复次，须菩提，菩萨被大乘铠，以安处十方恒边沙佛国众生立于六波罗蜜，为众生说六波罗蜜法使众生闻之，闻已至阿耨多罗三耶三菩不离是法，亦复如幻，亦不见受法者，亦不见受是教者。以是故，菩萨为大乘之铠。菩萨复被大乘之铠意应萨云若，菩萨不言&lsquo;我当教若干人立于六波罗蜜&rsquo;，亦不言&lsquo;我当教若干人行三十七品、佛十八法&rsquo;，亦复不言&lsquo;我不能教若干人&rsquo;，亦复不言&lsquo;我教若干人得须陀洹乃至阿<a>罗汉</a>、辟支佛&rsquo;，不言&lsquo;我不教若干人至阿罗汉&rsquo;，亦不言&lsquo;我立若干人至萨云若&rsquo;，不言&lsquo;我不悉教尔所人&rsquo;。何以故？菩萨所度无有限碍亦无适莫，菩萨所度亦无有数亦无有量。</p>
<p style="text-align: left">
	　　&ldquo;须菩提，菩萨譬如幻师教幻人，不见有所教，亦不见有受者，是为菩萨摩诃萨僧那僧涅。&rdquo;</p>
<p style="text-align: left">
	　　须菩提白佛言：&ldquo;如我从佛所闻义，当知菩萨非为僧那僧涅。何以故？诸法空故。色、痛、想、行、识空，眼、耳、鼻、舌、身、意、色、声、香、味、细滑、法十八性各随其相各自空，檀波罗蜜至般若波罗蜜亦自空，内外空皆自空，从三十七品至佛十八法皆空，菩萨亦空，僧那僧涅亦自空。以是故，世尊，当知菩萨为非僧那僧涅。&rdquo;</p>
<p style="text-align: left">
	　　佛告须菩提：&ldquo;如所言无有异。须菩提，萨云若非为非作，菩萨为众生作摩诃僧那僧涅者，是众生亦非为非作。&rdquo;</p>
<p style="text-align: left">
	　　须菩提白佛言：&ldquo;何以故萨云若及众生非为非作？&rdquo;</p>
<p style="text-align: left">
	　　佛言：&ldquo;不见有人故，是故萨云若无为无作。何以故？须菩提，五阴亦不有所作亦非不作，六情、六衰亦无所为亦无所作，我、人、<a>寿命</a>亦无所为亦无所作。何以故？边际不可得故。须菩提，梦、响、影、幻、热时炎、化无所作亦无所为，内外空、三十七品、佛十八法亦无所为亦无所作。何以故？其本际不可得见故。如及法性、真际亦无所作亦无所为，菩萨、萨云若亦无所作亦无所为。何以故？无有本际故。以是故，须菩提，萨云若及众生无所有、无所作，以是当知菩萨非为摩诃僧那僧涅。&rdquo;</p>
<p style="text-align: left">
	　　须菩提白佛言：&ldquo;如观世尊所说义，五阴亦无缚无脱。&rdquo;</p>
<p style="text-align: left">
	　　邠耨文陀尼子问须菩提：&ldquo;何等五阴无缚无脱？&rdquo;</p>
<p style="text-align: left">
	　　须菩提报言：&ldquo;五阴如梦、如响、如影、如幻、如化、如热时炎，当来、过去、今现在五阴无缚无脱，五阴无端绪无缚无脱，五阴寂无所生无缚无脱，五阴善不善俗、五阴道、五阴有漏无漏亦无缚无脱，一切诸法无缚无脱，无际寂静无缚无脱，六波罗蜜无缚无脱，无际寂静内外空无缚无脱，三十七品无缚无脱，佛十八法无缚无脱无际寂静故，道及菩萨、萨云若、一切智事、无际寂静无所生亦不缚亦不脱，如、法性、真际、无为亦无缚无脱，无际寂静不生无缚无脱。</p>
<p style="text-align: left">
	　　&ldquo;如是，邠耨，菩萨摩诃萨于无缚无脱六波罗蜜中，住无缚无脱萨云若，于无缚无脱育养众生，无著无缚无脱净佛国土，无著无缚无脱见诸世尊，以无缚无脱闻法终不离，无缚无脱诸佛世尊终不离，无缚无脱诸<a>神通</a>终不离，无缚无脱五眼终不离，无缚无脱转无缚无脱法轮，无缚无脱安立众生于三乘。如是，邠耨，菩萨摩诃萨于无缚无脱六波罗蜜，于诸法得逮觉，无际寂静无所生故。</p>
<p style="text-align: left">
	　　&ldquo;邠耨，当知是为菩萨摩诃萨无缚无脱之僧那僧涅。&rdquo;</p>
<p style="text-align: left">
	　　问摩诃衍品第十九</p>
<p style="text-align: left">
	　　是时，须菩提白佛言：&ldquo;何等为菩萨摩诃萨大誓？世尊，云何当知菩萨趣大乘？乘是乘当至何所？谁当成是乘者？&rdquo;</p>
<p style="text-align: left">
	　　佛告须菩提言：&ldquo;六波罗蜜是菩萨摩诃萨之大乘。何等为六？檀、尸、羼、惟逮、禅、般若波罗蜜。&rdquo;</p>
<p style="text-align: left">
	　　须菩提白佛言：&ldquo;何等为菩萨檀波罗蜜？&rdquo;</p>
<p style="text-align: left">
	　　佛告言：&ldquo;菩萨摩诃萨布施意应萨云若，内外所有布施已，持是功德尽施众生，与众生共发阿耨多罗三耶三菩，是为菩萨摩诃萨檀波罗蜜。&rdquo;</p>
<p style="text-align: left">
	　　须菩提白佛言：&ldquo;何等为尸波罗蜜？&rdquo;</p>
<p style="text-align: left">
	　　佛言：&ldquo;菩萨持戒发意应萨云若，自持十善，教他人行十善亦无所倚，是为菩萨不[打-丁+此]戒应无所倚。&rdquo;</p>
<p style="text-align: left">
	　　须菩提白佛言：&ldquo;何等为羼波罗蜜？&rdquo;</p>
<p style="text-align: left">
	　　佛言：&ldquo;菩萨自具足于忍地，复劝他人令行忍辱而无所倚，是为菩萨摩诃萨行羼波罗蜜。&rdquo;</p>
<p style="text-align: left">
	　　须菩提白佛言：&ldquo;何等为惟逮波罗蜜？&rdquo;</p>
<p style="text-align: left">
	　　佛言：&ldquo;菩萨意应萨云若，不废五波罗蜜，亦复立众生于五波罗蜜而无所倚，是为菩萨惟逮波罗蜜。&rdquo;</p>
<p style="text-align: left">
	　　须菩提白佛言：&ldquo;何等为禅波罗蜜？&rdquo;</p>
<p style="text-align: left">
	　　佛言：&ldquo;菩萨摩诃萨以萨云若意，自以沤和拘舍罗，入诸禅不随禅生，亦复教他人使行禅而无所倚，是为菩萨禅波罗蜜。&rdquo;</p>
<p style="text-align: left">
	　　须菩提白佛言：&ldquo;何等为菩萨般若波罗蜜？&rdquo;</p>
<p style="text-align: left">
	　　佛言：&ldquo;菩萨摩诃萨以萨云若意，不入于诸法而观诸法之性而无所倚，亦复教他人令不入于诸法而观诸法之性而无所倚，是为菩萨摩诃萨般若波罗蜜，是为菩萨摩诃萨摩诃衍。</p>
<p style="text-align: left">
	　　&ldquo;又，须菩提，复有摩诃衍，内空、外空乃至有无空是也。</p>
<p style="text-align: left">
	　　&ldquo;何等为内空？内法是谓眼、耳、鼻、舌、身、意。眼本空不著垢亦不坏。何以故？本性尔。耳、耳本空，鼻、鼻本空，舌、舌本空，身、身本空，意、意本空，亦不著垢亦不坏。何以故？本性尔。是为内空。</p>
<p style="text-align: left">
	　　&ldquo;何等为外空？谓色、声、香、味、细滑、法。色本空亦不著垢亦不坏。何以故？色本性尔。声、香、味、细滑、法皆尔。何以故？本性空故。是为外空。</p>
<p style="text-align: left">
	　　&ldquo;何等为内外空？内六衰、外六衰，是为内外法。以外法故内法空，以内法故外法空，亦不著亦不坏。何以故？本性尔。是为内外空。</p>
<p style="text-align: left">
	　　&ldquo;何等为空空？诸法之空，持诸法空空于空，是为空空。</p>
<p style="text-align: left">
	　　&ldquo;何等为大空？八方上下皆空，是为大空。</p>
<p style="text-align: left">
	　　&ldquo;何等为最空？泥洹是不著不坏，是为最空。</p>
<p style="text-align: left">
	　　&ldquo;何等为有为空？从不著不坏本至<a>三界</a>空，是为有为空。</p>
<p style="text-align: left">
	　　&ldquo;何等为无为空？不生不灭住于不异，从不著不坏皆空。何以故？本空故。是为无为空。</p>
<p style="text-align: left">
	　　&ldquo;何等为至竟空？所可不得边际者，是为至竟空。</p>
<p style="text-align: left">
	　　&ldquo;何等为不可得源空？诸可来者，不知所从来无有处故，是为无有源空。</p>
<p style="text-align: left">
	　　&ldquo;何等为无作空？于诸法无所弃，是为无作空。</p>
<p style="text-align: left">
	　　&ldquo;何等为性空？诸法所有性及有为无为性，非罗汉、辟支佛、诸佛世尊所，不作是为性空。</p>
<p style="text-align: left">
	　　&ldquo;何等为诸法空？诸法者，谓五阴、十二衰、十八性、有为法、无为法，是为诸法。从不著不坏至诸法之性，是为诸法空。</p>
<p style="text-align: left">
	　　&ldquo;何等为自相空？色相、所受相是所持相为想，所有相便有所觉相，是为识乃至有为无为相。从有为无为相至诸法皆悉空，是为自相空。</p>
<p style="text-align: left">
	　　&ldquo;何等为无所得空？从无著无坏至无所得法，亦无所得，是为无所得空。</p>
<p style="text-align: left">
	　　&ldquo;何等为无空？于中无所见，是为无空。</p>
<p style="text-align: left">
	　　&ldquo;何等为有空？诸法无有偶者，于诸合会中皆无有实，是为有空。</p>
<p style="text-align: left">
	　　&ldquo;何等为有无空？于诸聚会中亦无有实，是为有无空。</p>
<p style="text-align: left">
	　　&ldquo;复次，须菩提，有以有为空，无以无为空，异以异为空。</p>
<p style="text-align: left">
	　　&ldquo;何等为有？有者谓五阴性，性以性为空，是为有空。</p>
<p style="text-align: left">
	　　&ldquo;何等为无？以无为空无所成，无所成为空，空者亦非知可作，亦非见可作。</p>
<p style="text-align: left">
	　　&ldquo;何等为余事空？有佛无佛，法性、法寂、如及尔真际住如故，以是异空是为余事空。</p>
<p style="text-align: left">
	　　&ldquo;须菩提，是为菩萨摩诃萨摩诃衍。</p>
<p style="text-align: left">
	　　&ldquo;须菩提，复有摩诃衍。何等为衍？百七三昧是各各有名。</p>
<p style="text-align: left">
	　　&ldquo;何等三昧？名首楞严三昧。</p>
<p style="text-align: left">
	　　&ldquo;何等为首楞严三昧？诸三昧门之所趣聚皆来入其中，是故名首楞严。</p>
<p style="text-align: left">
	　　&ldquo;复有三昧名宝印。何等为宝印三昧？诸三昧所有印皆而印之。</p>
<p style="text-align: left">
	　　&ldquo;复有三昧名师子游戏。何等为师子游戏？住是三昧者，尽游戏诸三昧中。</p>
<p style="text-align: left">
	　　&ldquo;复有月三昧，住是三昧者，能以光明照诸三昧。</p>
<p style="text-align: left">
	　　&ldquo;复有月幢三昧，住是三昧者，持诸三昧。</p>
<p style="text-align: left">
	　　&ldquo;复有在诸法上三昧，住是三昧者，诸三昧悉从其中出。</p>
<p style="text-align: left">
	　　&ldquo;复有照顶三昧，住是三昧者，能以光明照诸三昧上。</p>
<p style="text-align: left">
	　　&ldquo;复有法性毕三昧，住是三昧者，能决了诸法。</p>
<p style="text-align: left">
	　　&ldquo;复有必造幢三昧，住是三昧者，于诸三昧中必持坚固幢。</p>
<p style="text-align: left">
	　　&ldquo;复有金刚三昧，住是三昧者，诸三昧无有敢当者。</p>
<p style="text-align: left">
	　　&ldquo;复有法所入印三昧，住是三昧者，与诸法印相应。</p>
<p style="text-align: left">
	　　&ldquo;复有安住三昧，住是三昧者，便能住诸三昧。</p>
<p style="text-align: left">
	　　&ldquo;复有放光明三昧，住是三昧者，便能遍照诸三昧。</p>
<p style="text-align: left">
	　　&ldquo;复有势进三昧，住是三昧者，能以力势教诸三昧。</p>
<p style="text-align: left">
	　　&ldquo;复有等步三昧，住是三昧者，能等行诸三昧。</p>
<p style="text-align: left">
	　　&ldquo;复有入辩才教授三昧，住是三昧者，能辩解诸三昧。</p>
<p style="text-align: left">
	　　&ldquo;复有过量音声三昧，住是三昧者，得入无量名字三昧。</p>
<p style="text-align: left">
	　　&ldquo;复有照处处三昧，住是三昧者，于诸三昧能遍照于诸方面。</p>
<p style="text-align: left">
	　　&ldquo;复有总持印三昧，住是三昧者，能持诸三昧印。</p>
<p style="text-align: left">
	　　&ldquo;复有不忘三昧，住是三昧者，不忘诸三昧。</p>
<p style="text-align: left">
	　　&ldquo;复有一切法所聚海三昧，住是三昧者，能使一切诸三昧等行。</p>
<p style="text-align: left">
	　　&ldquo;复有<a>虚空</a>普三昧，住是三昧者，能遍足诸三昧。</p>
<p style="text-align: left">
	　　&ldquo;复有金刚部三昧，住是三昧者，持诸三昧部。</p>
<p style="text-align: left">
	　　&ldquo;复有宝胜三昧，住是三昧者，降伏诸垢浊。</p>
<p style="text-align: left">
	　　&ldquo;复有炽炎三昧，住是三昧者，能以光炎遍照诸三昧。</p>
<p style="text-align: left">
	　　&ldquo;复有无愿三昧，住是三昧者，于诸法无所取。</p>
<p style="text-align: left">
	　　&ldquo;复有审住三昧，住是三昧者，不见诸法有住处。</p>
<p style="text-align: left">
	　　&ldquo;复有选择三昧，住是三昧者，于诸三昧无意念想。</p>
<p style="text-align: left">
	　　&ldquo;复有无垢灯三昧，住是三昧者，为诸三昧作灯明。</p>
<p style="text-align: left">
	　　&ldquo;复有无限光三昧，住是三昧者，于诸三昧无有限量。</p>
<p style="text-align: left">
	　　&ldquo;复有作光明三昧，住是三昧者，能于诸三昧而有所照。</p>
<p style="text-align: left">
	　　&ldquo;复有普照明三昧，住是三昧者，诸三昧皆在眼前现。</p>
<p style="text-align: left">
	　　&ldquo;复有净要三昧，住是三昧者，逮得等净三昧。</p>
<p style="text-align: left">
	　　&ldquo;复有无垢光三昧，住是三昧者，散诸三昧垢。</p>
<p style="text-align: left">
	　　&ldquo;复有造乐三昧，住是三昧者，受诸三昧乐。</p>
<p style="text-align: left">
	　　&ldquo;复有电明三昧，住是三昧者，为诸三昧作灯明。</p>
<p style="text-align: left">
	　　&ldquo;复有无尽三昧，住是三昧者，不见尽以不尽。</p>
<p style="text-align: left">
	　　&ldquo;复有上威三昧，住是三昧者，于诸三昧中威德独然。</p>
<p style="text-align: left">
	　　&ldquo;复有毕尽三昧，住是三昧者，见诸三昧尽所可见如不见。</p>
<p style="text-align: left">
	　　&ldquo;复有不动三昧，住是三昧者，令诸三昧不动不觉不戏。</p>
<p style="text-align: left">
	　　&ldquo;复有不别三昧，住是三昧者，不见离别。</p>
<p style="text-align: left">
	　　&ldquo;复有日灯三昧，住是三昧者，照诸三昧门。</p>
<p style="text-align: left">
	　　&ldquo;复有月无垢三昧，住是三昧者，能去诸三昧冥。</p>
<p style="text-align: left">
	　　&ldquo;复有净光明三昧，住是三昧者，于诸三昧分别四无碍慧。</p>
<p style="text-align: left">
	　　&ldquo;复有作明三昧，住是三昧者，为诸三昧门作明。</p>
<p style="text-align: left">
	　　&ldquo;复有造作三昧，住是三昧者，为诸三昧作毕竟。</p>
<p style="text-align: left">
	　　&ldquo;复有诸慧三昧，住是三昧者，见诸三昧慧。</p>
<p style="text-align: left">
	　　&ldquo;复有金刚三昧，住是三昧者，决断诸三昧。</p>
<p style="text-align: left">
	　　&ldquo;复有住意三昧，住是三昧者，不动不摇，不恐不怖，亦无意想。</p>
<p style="text-align: left">
	　　&ldquo;复有现明三昧，住是三昧者，于诸三昧悉遍见明。</p>
<p style="text-align: left">
	　　&ldquo;复有安立三昧，住是三昧者，于诸三昧善处。</p>
<p style="text-align: left">
	　　&ldquo;复有宝积三昧，住是三昧者，普见诸三昧宝。</p>
<p style="text-align: left">
	　　&ldquo;复有法印三昧，住是三昧者，印诸三昧从印及不印。</p>
<p style="text-align: left">
	　　&ldquo;复有等三昧，住是三昧者，不见法有等脱。</p>
<p style="text-align: left">
	　　&ldquo;复有弃乐三昧，住是三昧者，悉弃诸乐。</p>
<p style="text-align: left">
	　　&ldquo;复有过法定三昧，住是三昧者，灭诸法之冥在诸三昧上。</p>
<p style="text-align: left">
	　　&ldquo;复有散结三昧，住是三昧者，能散用诸三昧。</p>
<p style="text-align: left">
	　　&ldquo;复有解诸法句三昧，住是三昧者，能解诸三昧及诸法句。</p>
<p style="text-align: left">
	　　&ldquo;复有等文字三昧，住是三昧者，得诸等字。</p>
<p style="text-align: left">
	　　&ldquo;复有毕字三昧，住是三昧者，不见一字。</p>
<p style="text-align: left">
	　　&ldquo;复有断因缘三昧，住是三昧者，断诸因缘。</p>
<p style="text-align: left">
	　　&ldquo;复有无态三昧，住是三昧者，不得诸法态。</p>
<p style="text-align: left">
	　　&ldquo;复有无行三昧，住是三昧者，不见诸法行。</p>
<p style="text-align: left">
	　　&ldquo;复有无窟行三昧，住是三昧者，未见诸三昧有窠窟之行。</p>
<p style="text-align: left">
	　　&ldquo;复有毕阴三昧，住是三昧者，能净诸阴。</p>
<p style="text-align: left">
	　　&ldquo;复有主行三昧，住是三昧者，见诸三昧行。</p>
<p style="text-align: left">
	　　&ldquo;复有不起三昧，住是三昧者，不见诸三昧起。</p>
<p style="text-align: left">
	　　&ldquo;复有度境界三昧，住是三昧者，过诸境界。</p>
<p style="text-align: left">
	　　&ldquo;复有聚诸善三昧，住是三昧者，能得聚诸法、诸三昧。</p>
<p style="text-align: left">
	　　&ldquo;复有止选三昧，住是三昧者，意不堕落。</p>
<p style="text-align: left">
	　　&ldquo;复有清净华三昧，住是三昧者，得诸三昧清净华。</p>
<p style="text-align: left">
	　　&ldquo;复有主觉三昧，住是三昧者，于诸三昧有七觉意。</p>
<p style="text-align: left">
	　　&ldquo;复有无限辩三昧，住是三昧者，逮得无量之辩。</p>
<p style="text-align: left">
	　　&ldquo;复有无等等三昧，住是三昧者，便得无等等。</p>
<p style="text-align: left">
	　　&ldquo;复有度诸法三昧，住是三昧者，越度三界。</p>
<p style="text-align: left">
	　　&ldquo;复有决断三昧，住是三昧者，能见诸法，见诸三昧决断事。</p>
<p style="text-align: left">
	　　&ldquo;复有散诸狐疑三昧，住是三昧者，逮得散诸法三昧。</p>
<p style="text-align: left">
	　　&ldquo;复有无住三昧，住是三昧者，不见诸法处。</p>
<p style="text-align: left">
	　　&ldquo;复有一行三昧，住是三昧者，不见诸法有二。</p>
<p style="text-align: left">
	　　&ldquo;复有众生所入三昧，住是三昧者，不见众生亦不见所入。</p>
<p style="text-align: left">
	　　&ldquo;复有一事三昧，住是三昧者，不见诸三昧事。</p>
<p style="text-align: left">
	　　&ldquo;复有厌该众事三昧，住是三昧者，不见有别</p>
<p style="text-align: left">
	　　&ldquo;复有散诸<a>生死</a>劳怨三昧，住是三昧者，逮得诸厌三昧慧，所入处无所觉。</p>
<p style="text-align: left">
	　　&ldquo;复有众行音所入三昧，住是三昧者，众行音声皆悉随从。</p>
<p style="text-align: left">
	　　&ldquo;复有脱诸音响字三昧，住是三昧者，见诸三昧脱于音字。</p>
<p style="text-align: left">
	　　&ldquo;复有然炬三昧，住是三昧者，于诸三昧中威德独明。</p>
<p style="text-align: left">
	　　&ldquo;复有净相三昧，住是三昧者，能净一切三昧相。</p>
<p style="text-align: left">
	　　&ldquo;复有无准三昧，住是三昧者，于诸三昧不见于准。</p>
<p style="text-align: left">
	　　&ldquo;复有具足众事三昧，住是三昧者，于诸三昧皆得具足。</p>
<p style="text-align: left">
	　　&ldquo;复有不愿苦乐三昧，住是三昧者，不见诸三昧有苦乐。</p>
<p style="text-align: left">
	　　&ldquo;复有事不减三昧，住是三昧者，不见诸三昧有尽。</p>
<p style="text-align: left">
	　　&ldquo;复有持迹三昧，住是三昧者，尽看诸三昧。</p>
<p style="text-align: left">
	　　&ldquo;复有邪正聚三昧，住是三昧者，于诸三昧不见邪正。</p>
<p style="text-align: left">
	　　&ldquo;复有灭恚诤三昧，住是三昧者，于诸三昧不见恚诤。</p>
<p style="text-align: left">
	　　&ldquo;复有无恚三昧，住是三昧者，不见于诸法于诸三昧有恚无恚。</p>
<p style="text-align: left">
	　　&ldquo;复有无垢光三昧，住是三昧者，于诸三昧亦不见光，亦不见垢。</p>
<p style="text-align: left">
	　　&ldquo;复有主要三昧，住是三昧者，于诸三昧不见无要。</p>
<p style="text-align: left">
	　　&ldquo;复有明月满无垢炎三昧，住是三昧者，能使诸三昧满具足，如月十五日时。</p>
<p style="text-align: left">
	　　&ldquo;复有大庄饰三昧，住是三昧者，能使诸三昧严好。</p>
<p style="text-align: left">
	　　&ldquo;复有与<a>世间</a>作光明三昧，住是三昧者，光明普照十方及诸法。</p>
<p style="text-align: left">
	　　&ldquo;复有三昧名三昧等，住是三昧者，于诸法亦不见有乱，亦不见有定。</p>
<p style="text-align: left">
	　　&ldquo;复有无忿三昧，住是三昧者，能使诸三昧而无有忿。</p>
<p style="text-align: left">
	　　&ldquo;复有无倚无窟无乐三昧，住是三昧者，于诸三昧不见巢窟。</p>
<p style="text-align: left">
	　　&ldquo;复有最如三昧，住是三昧者，于诸三昧不转于如。</p>
<p style="text-align: left">
	　　&ldquo;复有三昧名身骸，住是三昧者，不见此三昧性。</p>
<p style="text-align: left">
	　　&ldquo;复有三昧名断口行与空合，住是三昧者，不见诸三昧有言。</p>
<p style="text-align: left">
	　　&ldquo;复有三昧名虚空本脱无色，住是三昧者，逮得诸法本空。</p>
<p style="text-align: left">
	　　&ldquo;须菩提，是为菩萨摩诃萨行般若波罗蜜摩诃衍。</p>
<p style="text-align: left">
	　　陀邻尼品第二十</p>
<p style="text-align: left">
	　　&ldquo;复次，须菩提，复有摩诃衍。何所为衍？所谓四意止是。何等四意止？菩萨自观身、观他人身、观内外身已，亦无身想，亦无所倚，若行若寂常念世间从痴有恼；观内痛意行法，观外痛意行法，观内外痛意行法，若行若寂常念世间痴恼。</p>
<p style="text-align: left">
	　　&ldquo;须菩提，云何菩萨观内身行？菩萨自知可行知行，可住知住，可坐知坐，可卧知卧，随身所行皆能自知。是为菩萨自观身行，若行若寂常念世间苦恼。</p>
<p style="text-align: left">
	　　&ldquo;又须菩提，菩萨出入进止安详视瞻不忘，坐卧左右亦常安详，服三法衣不失威仪，行般若波罗蜜菩萨自观内外身行如是而无所倚。菩萨常观息出入，息长亦知，息短亦知，譬如陶轮调其缓急，菩萨息知意与息俱，俱出俱入。是为菩萨观内身行，若行若寂常念世间痴苦受患。</p>
<p style="text-align: left">
	　　&ldquo;复次，须菩提，用是行般若波罗蜜，常当观身分别四分&mdash;&mdash;地、水、火、风。譬如屠牛分为四分，菩萨观身分别四事，本末从来亦复如是。是为菩萨观内外身亦无所倚。</p>
<p style="text-align: left">
	　　&ldquo;复次，须菩提，菩萨观身从头至足但有不净，发毛、爪齿、筋骨、五藏三十六物有何可贪？譬如田家器盛五谷，有目之士若开发器分别识知，菩萨观身身中所有亦复如是。是为菩萨自观内身，若行若寂常念世间痴爱<a>痛苦</a>亦无所倚。</p>
<p style="text-align: left">
	　　&ldquo;复次，须菩提，菩萨观人初死之日至于五日，膖胀烂臭，体坏汁流，互相浇灒无有净处，或为飞鸟走兽所食，或啖其半恶露不净，或有死人筋缠骸骨血浇，或有死人血肉已尽筋骨相縺，中有骸骨已解离者节节异处，或见久死骸骨青白色者，或腐坏者，或与地土共同色者。菩萨都作是观，作是观已，还自计校&lsquo;我身分未脱未离此法，俱亦当尔&rsquo;。是为菩萨观内身法观他人身无所贪倚，若行若寂常念世间痴苦灾患。自观觉意法亦观他人觉意法，分别思念断痴惑意。</p>
<p style="text-align: left">
	　　&ldquo;须菩提，是为菩萨摩诃萨摩诃衍。</p>
<p style="text-align: left">
	　　&ldquo;须菩提，复有摩诃衍，渐御四意断是。何谓为四？恶意法未生，乐御习精进摄意使不生；已起恶意法，亦复乐御精进摄意习使断；未生善事法，持乐意精进习使得生；已生善法念欲处，具足广显欲使不忘，亦复乐习精进摄意御使得成。是为菩萨摩诃萨摩诃衍。</p>
<p style="text-align: left">
	　　&ldquo;须菩提，复有摩诃衍，谓四神足是。何谓为四？已得乐定除诸所作行总摄神足，以精进定除诸所作行总摄神足，以持意定除诸所作行总摄神足，以智之定除诸所作行总摄神足。是为菩萨摩诃萨摩诃衍。</p>
<p style="text-align: left">
	　　&ldquo;须菩提，复有摩诃衍，谓五根是。何谓五根？信根、精进根、志根、定根、智慧根。是为菩萨摩诃萨摩诃衍。</p>
<p style="text-align: left">
	　　&ldquo;须菩提，复有摩诃衍，谓五力是。何谓为五？信力、精进力、志力、<a>定力</a>、智慧力。是为菩萨摩诃萨摩诃衍。</p>
<p style="text-align: left">
	　　&ldquo;须菩提，复有摩诃衍，谓七觉意是。何谓为七？以志觉意，以法觉意，以精进觉意，以悦喜觉意，以信觉意，以定觉意，以适无以著觉意。是为菩萨摩诃萨摩诃衍。</p>
<p style="text-align: left">
	　　&ldquo;须菩提，复有摩诃衍，谓贤圣八品道是。何谓为八？<a>正见</a>、<a>正念</a>、正言、正行、正业、正习、正志、正定。是为菩萨摩诃萨摩诃衍，亦复无所倚。</p>
<p style="text-align: left">
	　　&ldquo;须菩提，复有摩诃衍，谓三三昧是。何谓为三？空三昧、无相三昧、无愿三昧。是为菩萨摩诃萨摩诃衍。</p>
<p style="text-align: left">
	　　&ldquo;复有摩诃衍，谓诸慧事是&mdash;&mdash;苦慧、习慧、尽慧、道慧、消慧、无所起慧、法慧、明慧、各各知他人所念慧、真慧。</p>
<p style="text-align: left">
	　　&ldquo;何等为苦慧？不生苦是为苦慧。</p>
<p style="text-align: left">
	　　&ldquo;何等为习慧？习灭已断是为习慧。</p>
<p style="text-align: left">
	　　&ldquo;何等为尽慧？灭诸苦事是为尽慧。</p>
<p style="text-align: left">
	　　&ldquo;何等为道慧？贤圣八品道是为道慧。</p>
<p style="text-align: left">
	　　&ldquo;何等为消慧？贪、淫、瞋恚、愚痴尽是为消慧。</p>
<p style="text-align: left">
	　　&ldquo;何等为不起慧？不受生死处是为不起慧。</p>
<p style="text-align: left">
	　　&ldquo;何等为法慧？晓断五阴是为法慧。</p>
<p style="text-align: left">
	　　&ldquo;何等为明慧？眼、耳、鼻、舌、身、意无常，色、声、香、味、细滑、法亦复无常，是为明慧。</p>
<p style="text-align: left">
	　　&ldquo;何等为各各知他人所念慧？一切众生心中所念所起种种悉知，是为各各知他人所念慧。</p>
<p style="text-align: left">
	　　&ldquo;何等为真慧？所谓如来萨云若智是为真慧，亦无所倚。</p>
<p style="text-align: left">
	　　&ldquo;须菩提，是为菩萨摩诃萨摩诃衍。</p>
<p style="text-align: left">
	　　&ldquo;复有摩诃衍，所谓<a>三根</a>是。何等为三根？谓学士从白衣至须陀洹五根，是未曾知当知；从斯陀含至阿那含，亦有五根应知当知；从阿罗汉、辟支佛、菩萨至佛亦有五根，谓已知无所复学。当知是为菩萨摩诃萨摩诃衍。</p>
<p style="text-align: left">
	　　&ldquo;须菩提，复有摩诃衍，谓三三昧也。何等为三？第一、有觉有观，第二、无觉有观，第三、无觉无观。何等为有觉有观？谓第一禅是为有觉有观。何等为无觉有观？谓第一禅未至二禅在其中间，是为无觉有观。何等为无觉无观？从第二禅至无思想无思想慧禅，是为无觉无观。是为菩萨摩诃萨摩诃衍。</p>
<p style="text-align: left">
	　　&ldquo;须菩提，复有摩诃衍，谓十念是&mdash;&mdash;佛念、法念、僧念、戒念、施念、天念、灭念、安般念、身苦念、死亡念，是亦无所倚。是为摩诃衍。</p>
<p style="text-align: left">
	　　&ldquo;须菩提，复有摩诃衍，谓四禅、四等、四无形禅、八惟无禅、九次第禅、佛十种力、四无所畏。</p>
<p style="text-align: left">
	　　&ldquo;十种力者，谓佛现身相好神足变化，感动众邪回使入正，一力也；口之所说在众智上，能变疑结开令<a>解脱</a>，二力也；意入空定清明六达，邪神娆乱道志不摇，三力也；默然断想神足无为，感动三千大千日月人无惊悚，四力也；道意聪睿演法布化，流盈十方各得其所，五力也；逆知众意晓人行趣，若缚若脱悉能解散，六力也；三世所作殃福本际报受之未，大慧悉知无有挂碍，七力也；一切人民众行根源，种种各异受身不同，悉觉本际因缘起处，八力也；慧眼以净所察无限，见诸生死往来所堕，九力也；大慧已足方便，已备生死，已断著行，已尽所作，已讫不复还受，自然无师称一切智，是谓十力也。</p>
<p style="text-align: left">
	　　&ldquo;四无所畏者，佛为正觉，或有<a>沙门</a>、<a>婆罗门</a>，或魔，或天，或梵，若复有余众，无有能来难诘我者，佛亦不见有起是意者，以是证故，佛行安隐逮无所畏，一<a>无畏</a>也；逮精进行得知最处，在众人中得师子吼能转梵轮，诸沙门、婆罗门，诸天梵魔，一切余法所不能转，独佛能转，二无畏也；佛漏已尽，若有沙门、婆罗门，或天魔梵，无有敢言佛漏未尽者，三无畏也；如佛所说言真无讳，<a>善恶</a>之报不失所行，一切余众诸天魔梵，不见能敢违佛言者，如佛所说贤圣八道，行是得道得度众苦，一切余众诸天魔梵，亦无有能戾此教者，佛亦不见有此处者，四无所畏也。</p>
<p style="text-align: left">
	　　&ldquo;是为菩萨摩诃萨摩诃衍亦无所倚。</p>
<p style="text-align: left">
	　　&ldquo;须菩提，复有摩诃衍，谓四无碍慧是。何等为四？知诸<a>法事</a>其慧无碍，解诸句义其慧无碍，分别辩才其慧无碍，所说了了其慧无碍。是为菩萨摩诃萨摩诃衍。</p>
<p style="text-align: left">
	　　&ldquo;须菩提，复有摩诃衍，谓佛十八法。何等为十八法？一者、谓佛从得佛以来初无误时，二者、从得佛以来言无粗无漏失，三者、无忘志，四者、无有种种想，五者、意无有不定时，六者、初无他观，七者、<a>自在</a>无有减，八者、精进无有减，九者、志念无减，十者、智慧无减，十一者、解脱无减，十二者、见解脱慧无减，十三者、一切身所行智慧最在前，十四者、口所言事智慧最在前，十五者、意所行事智慧最在前，十六者、见过去事其慧无碍，十七者、见当来事其慧无碍，十八者、见现在事其慧无碍。是为摩诃衍亦无所倚。</p>
<p style="text-align: left">
	　　&ldquo;须菩提，复有摩诃衍，所谓陀邻尼目佉是。何等为陀邻尼目佉？与字等与言等字所入门。何等为字门？一者、阿，阿者谓诸法来入不见有起者；二者、罗，罗者垢貌于诸法无有尘；三者、波，波者于诸法泥洹最第一教度；四者、遮，遮者于诸法不见有生死；五者、那，那者于诸法字已讫字本性亦不得亦不失；六者、罗，罗者得度世爱枝各因缘已灭；七者、陀，陀者诸法如无断绝时；八者、波，波者诸法已离狱；九者、茶，茶者诸法垢已尽；十者、沙，沙者诸法无有挂碍；十一者、和，和者诸法言行已断；十二者、多，多者诸法如不动；十三者、夜，夜者诸法谛无所生；十四者、吒，吒者诸法强垢不可见；十五者、加，加者诸法造作者亦不可得见；十六者、娑，娑者诸法不可得时不可转；十七者、摩，摩者诸法吾我不可得见；十八者、伽，伽者受持诸法者不可得见；十九者、他，他者诸法处不可得；二十者、阇，阇者诸法生者亦不可得；二十一者、湿波，湿波者诸法善不可得；二十二者、大，大者诸法性不可得；二十三者、赦，赦者诸法寂不可得；二十四者、佉，佉者诸法虚空不可得；二十五者、叉，叉者诸法消灭不可得；二十六者、侈，侈者诸法各在其所处不可动摇；二十七者、若，若者诸法慧不可得；二十八者、伊陀，伊陀者诸法义不可得；二十九者、繁，繁者诸法无有闲时；三十者、车，车者诸法无可弃者；三十一者、魔，魔者诸法无有丘墓；三十二者、叵，叵者诸法不可分别；三十三者、蹉，蹉者诸法死亡不可得；三十四者、峨，峨者诸法无有朋党；三十五者、咃，咃者诸法各有异无不有处；三十六者、那，那者诸法无来无去，亦不住，亦不坐，亦不卧，亦不别；三十七者、破，破者诸法皆于三界不安；三十八者、歌，歌者诸法性不可得；三十九者、嵯，嵯者诸法不可得常；四十者、嗟，嗟者诸法分舍不可得；四十一者、吒，吒者诸法无有度者；四十二者、嗏，嗏者诸法边际尽竟处亦不生亦不死。诸字数无有过嗏上者。何以故？是字无有数，亦不念言是字有失，亦不可见，亦无所说，亦无所书，亦不现。</p>
<p style="text-align: left">
	　　&ldquo;须菩提，当知一切法譬如虚空，是字教所入皆是陀邻尼所入门。若有菩萨摩诃萨晓了是字事者，不住于言数便晓知言数之慧。若有菩萨摩诃萨，闻是四十二字所入句，印者，持讽诵者，若复为他人解说其义，不以妄见持讽诵者，当得二十功德。何等为二十？一者、得强识念力；二者、得惭愧羞耻力；三者、得坚固行力；四者、得觉知力；五者、得辩才工谈语力；六者、得陀邻尼不难力；七者、所语不说不急之事；八者、终不狐疑于经；九者、闻善不喜，闻恶不忧；十者、亦不自贡高，亦不自卑；十一者、进止安详不失威仪；十二者、晓了五阴、六衰；十三者、善于<a>四谛</a>、十二缘起事；十四者、善知识因缘事；十五者、善于法慧能满具诸根；十六者、知他人所念吉凶<a>报应</a>；十七者、善于天耳彻听自识<a>宿命</a>；十八者、善知众生所生；十九者、能消诸漏；二十者、善于往来处处教授。须菩提，是为陀邻尼门，是为字门，是为来入门，是为菩萨摩诃萨，是为摩诃衍。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>