<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十八卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十八卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十八卷 放光般若波罗蜜经</strong></p>
<p style="text-align: left">
	　　叹深品第五十五</p>
<p style="text-align: left">
	　　尔时，诸欲天子、诸色天子以天名华而散佛上，来诣佛所头面作礼，叉手白佛言：&ldquo;<a>世尊</a>，是般若波罗蜜甚深！难晓难了！不可思议！是智者之所知，是一切<a>世间</a>所可信者，是诸如来无所著等正觉之道径。从是成阿耨多罗三耶三菩阿惟三佛者，皆是般若波罗蜜之恩，是为一教。一教者，五阴则萨云然，萨云然则五阴，萨云然如五阴如，萨云然、五阴一如无二，佛如及萨云然如亦无有二。&rdquo;</p>
<p style="text-align: left">
	　　佛告诸欲色天子：&ldquo;如是，如是，如诸天子所言，五阴则萨云然，萨云然则五阴，佛则萨云然，萨云然则佛，一如无有二。以是故，诸天子，如来坦然无为而不<a>说法</a>。何以故？是法甚深清净，难晓难了，特可信故。诸如来之道于过去、当来、今现在无有逮觉者，于法无有二者，是乃为法。</p>
<p style="text-align: left">
	　　&ldquo;诸天子，如<a>虚空</a>之甚深微妙，是法亦如是；以<a>如法</a>之深妙故，是法深妙；法性、不可思议性、真际、无涯底、无来无往、无著无断、不生不灭甚深微妙无有逮觉者，以无有逮觉者甚深微妙故，般若波罗蜜甚深微妙。诸天子，以诸法甚深微妙故，众生、我、人、<a>寿命</a>亦复甚深微妙，五阴深妙，<a>六波罗蜜</a>深妙，内空、外空及有无空、三十七品、佛十八法至萨云若甚深微妙。以是甚深微妙故，诸天子，般若波罗蜜法甚深微妙。&rdquo;</p>
<p style="text-align: left">
	　　诸欲色天子俱白佛言：&ldquo;世尊，是法于世间特可信者。如是说者，亦不受五阴亦不不受，乃至十八法亦无所受亦不不受；如是说者，从须陀洹乃至萨云然，亦不受持亦不不受，持诸世间者皆是受持。云何受持？五阴是我所，我是五阴所，十八法是我所，我是十八法所，从须陀洹至萨云然皆是我所，我是萨云若所，是为世间受持。&rdquo;</p>
<p style="text-align: left">
	　　佛告诸天子：&ldquo;如诸天子所言，是法亦不受持五阴，亦不受持萨云然。诸天子，诸有受持行五阴者，受持萨云然<a>行者</a>，则不堪任行六波罗蜜，亦不堪任行萨云然。&rdquo;</p>
<p style="text-align: left">
	　　<a>须菩提</a>白佛言：&ldquo;世尊，是法不逆于诸法而有顺。何等法顺？是法顺六波罗蜜，是法顺内外空及有无空，顺三十七品至萨云然，是为顺法。是法于诸法无所碍。云何无碍？不碍于五阴，至萨云然亦无所碍，是法无碍之相譬如虚空。何以故？其住如法性，如真际，如不思议性，如空、无相、无愿。是般若波罗蜜法亦不生亦不灭，以五阴不生不有故，乃至萨云若亦不生亦不有。是法无有迹，以五阴迹不可见故，至萨云若迹亦不可见。&rdquo;</p>
<p style="text-align: left">
	　　尔时，诸欲天子、诸色天子俱白佛言：&ldquo;世尊，尊者须菩提诸<a>弟子</a>中佛之真子，何以故所说但说空无缚之法？&rdquo;</p>
<p style="text-align: left">
	　　时，须菩提语诸欲色天子言：&ldquo;如卿所说，诸弟子中我为真弟子，云何为真子？&rdquo;</p>
<p style="text-align: left">
	　　诸天子报须菩提言：&ldquo;佛从如生无去无来，须菩提如亦不来亦不去，以是故，须菩提从佛生。</p>
<p style="text-align: left">
	　　&ldquo;佛之如者则为一切诸法之如，如诸法如则佛之如，如者亦复非如，是故须菩提为从佛生。</p>
<p style="text-align: left">
	　　&ldquo;如佛如住，须菩提如亦如是住；如佛之如无作无为亦无所有，须菩提如亦复如是。如佛之如无所挂碍，诸法之如亦无所碍，如佛之如、诸法之如一如无二亦无作者，无作之如常尔无不不尔，从有如尔无不尔时常一无二，是故知尊者须菩提从如来生。</p>
<p style="text-align: left">
	　　&ldquo;如佛之如亦无所坏，须菩提之如亦无所坏亦不不坏；如佛之如亦不可见不可破坏，须菩提如亦复如是；如佛之如，亦是诸法之如亦无他如，尊者须菩提亦复如是。以是故知，须菩提真从佛生如佛之如。</p>
<p style="text-align: left">
	　　&ldquo;不过去、当来、今现在，诸法之如亦无去来今，是故知须菩提为从佛生。</p>
<p style="text-align: left">
	　　&ldquo;过去、当来、今现在如亦是佛如，佛如者亦是过去、当来、今现在如，等一无二；五阴之如、如来之如亦一无二；吾我寿命众生之如，如佛之如亦一无二；六波罗蜜如、内外空如及有无空如、三十七品如，乃至萨云然如，如佛之如一如无二。</p>
<p style="text-align: left">
	　　&ldquo;何等为如？须菩提，如者，<a>菩萨</a>所可逮觉，得如来名号者是。&rdquo;</p>
<p style="text-align: left">
	　　说是如品时，三千大千刹土地为六反震动&mdash;&mdash;东踊西没，西踊东没，南踊北没，北踊南没，四面都踊则中央没，适中央踊四面都没&mdash;&mdash;是为六反震动。</p>
<p style="text-align: left">
	　　是时，三千大千刹土诸欲天子、诸色天子，以天华、名香、栴檀用散佛上，及散须菩提上，同时叹言：&ldquo;世尊，甚奇！甚特！尊者须菩提，乃从如来如生真佛之子。&rdquo;</p>
<p style="text-align: left">
	　　是时，须菩提更为诸天子说言：&ldquo;诸天子，须菩提者，亦不从五阴生，亦不从五阴如生，亦不离五阴如生；亦不从萨云然如生，亦不离萨云然如生；亦不从有为无为如生，亦不离有为无为如生。何以故？是诸法皆无所有故，亦无法可著乐者。&rdquo;</p>
<p style="text-align: left">
	　　<a>舍利弗</a>白佛言：&ldquo;世尊，如者及尔法住道法，甚深！甚深！五阴尚不可见，况五阴如？乃至萨云然尚不可见，况萨云然如？&rdquo;</p>
<p style="text-align: left">
	　　佛言：&ldquo;如是，如是，<a>舍利</a>弗，如者甚深，五阴及萨云然尚不可见，况萨云然如？舍利弗，如者甚深，说如及尔。&rdquo;</p>
<p style="text-align: left">
	　　尔时，二百<a>比丘</a>僧漏尽意解，五百<a>比丘尼</a>远尘离垢<a>法眼</a>生，五千菩萨天及人得无所从生法忍，六十菩萨漏尽意解。</p>
<p style="text-align: left">
	　　佛告舍利弗：&ldquo;是六十菩萨已便供养五百佛，已尽行六波罗蜜，不持沤和拘舍罗，种种学五波罗蜜离般若波罗蜜，不以沤和拘舍罗行施、行戒、行忍、行精进、行禅，种种相行不得一定菩萨之道，便得须陀洹及<a>罗汉</a>、辟支佛道。舍利弗，菩萨虽得空、无相、无愿之道，离般若波罗蜜，不持沤和拘舍罗，便证真际得弟子乘。&rdquo;</p>
<p style="text-align: left">
	　　舍利弗白佛言：&ldquo;世尊，云何得空、无相、无愿之法，离沤和拘舍罗，真际作证便得弟子乘？云何俱得空、无相、无愿之法，得沤和拘舍罗，便得阿耨多罗三耶三菩？&rdquo;</p>
<p style="text-align: left">
	　　佛告舍利弗言：&ldquo;诸有离萨云然意，念空、无相、无愿之法，不与沤和拘舍罗俱者，便为弟子乘。</p>
<p style="text-align: left">
	　　&ldquo;舍利弗，菩萨得空、无相、无愿之法，应萨云然不离沤和拘舍罗者，便得阿耨多罗三耶三菩。</p>
<p style="text-align: left">
	　　&ldquo;舍利弗，譬如大鸟，身长一百俞旬、二百俞旬、三百俞旬，无有两翅，欲从忉利天上来下至阎浮提，已下中道，复欲还去至忉利天上。舍利弗，是鸟宁得如意周旋往反不？&rdquo;</p>
<p style="text-align: left">
	　　舍利弗言：&ldquo;世尊，不得。&rdquo;</p>
<p style="text-align: left">
	　　&ldquo;假令是鸟来下至地，欲使身不痛，宁得不痛耶？&rdquo;</p>
<p style="text-align: left">
	　　舍利弗言：&ldquo;世尊，不得不痛或闷或死。所以者何？其身长大无有翅故。&rdquo;</p>
<p style="text-align: left">
	　　&ldquo;舍利弗，正使是菩萨如恒边沙劫，相行五波罗蜜，虽得大道欲发大意，欲逮无量觉慧，离般若波罗蜜无沤和拘舍罗者，便堕罗汉、辟支佛道。何以故？离沤和拘舍罗，离萨云若，离般若波罗蜜，行五波罗蜜，便堕罗汉、辟支佛道。</p>
<p style="text-align: left">
	　　&ldquo;舍利弗，菩萨虽于过去、当来、今现在佛所作功德&mdash;&mdash;戒性、忍辱、精进、一心、智慧&mdash;&mdash;皆作相著，是为不晓如来戒性、三昧、智慧、<a>解脱</a>、见解脱慧，亦不知亦不见但遥闻空、无相、无愿之法，但相闻声，以相欲为阿耨多罗三耶三菩，作相念言：&lsquo;是为菩萨所住处也，是为佛所住处，是为声闻、辟支佛所住处。&rsquo;舍利弗，菩萨离般若波罗蜜沤和拘舍罗者，持是功德欲为阿耨多罗三耶三菩是为相。</p>
<p style="text-align: left">
	　　&ldquo;舍利弗，菩萨发意念萨云然，不离六波罗蜜，不离沤和拘舍罗，不离过去、当来、今现在诸佛戒性、三昧、智慧、见解脱慧性，不以相著，于空、无相、无愿亦不以相。舍利弗，当知是菩萨不堕罗汉、辟支佛道。何以故？是菩萨摩诃萨从发意以来，不以相行六波罗蜜，不以相于过去来今佛戒性、三昧、智慧、见解脱慧性，皆无相著。舍利弗，不以相行六波罗蜜，不以相行萨云然，是则为菩萨沤和拘舍罗。&rdquo;</p>
<p style="text-align: left">
	　　舍利弗白佛言：&ldquo;世尊，如我今从如来所闻，菩萨不离般若波罗蜜沤和拘舍罗者，以为至阿耨多罗三耶三菩。何以故？以是菩萨从发意以来，初不见法有逮觉者，亦不见甫当逮觉者，亦不见已逮觉者，五阴至萨云然亦复如是。&rdquo;</p>
<p style="text-align: left">
	　　舍利弗言：&ldquo;世尊，若有行菩萨道者，离般若波罗蜜沤和拘舍罗，当知是辈于阿耨多罗三耶三菩便有狐疑。何以故？用离般若波罗蜜沤和拘舍罗故，行六波罗蜜皆于中有相，以是相故当知有狐疑。是故，世尊，菩萨欲得阿耨多罗三耶三菩者，不当离般若波罗蜜沤和拘舍罗，住般若波罗蜜沤和拘舍罗亦无相无倚，行五波罗蜜者乃至萨云然亦无相倚。&rdquo;</p>
<p style="text-align: left">
	　　尔时，诸欲天子、诸色天子俱白佛言：&ldquo;世尊，欲求阿耨多罗三耶三菩者难得！所以者何？为菩萨者尽当逮觉诸法而无所得。&rdquo;</p>
<p style="text-align: left">
	　　佛言：&ldquo;如是，如是，诸天子，甚难！我亦成阿耨多罗三耶三菩，亦无所成，亦无所得，亦不见法有所成得。所以者何？诸天子，诸法常净故。&rdquo;</p>
<p style="text-align: left">
	　　须菩提白佛言：&ldquo;如我今从佛所闻，求阿耨多罗三耶三菩者甚难得！如我意者，快哉得成阿耨多罗三耶三菩！何以故？诸法空无所逮觉故。于空法中诸法不可得，亦无有法逮觉不逮觉者。所以者何？随如法不增不减，学五波罗蜜至萨云然，是法皆空，亦不可见，亦不可得。以是故，世尊，快哉菩萨逮觉成阿耨多罗三耶三菩！所以者何？五阴、五阴自空，萨云然慧事自空。&rdquo;</p>
<p style="text-align: left">
	　　舍利弗语须菩提言：&ldquo;以是故，阿耨多罗三耶三菩，难解！难得！虚空亦不有念言&lsquo;我当成阿耨多罗三耶三菩&rsquo;，菩萨亦不念&lsquo;我当成阿耨多罗三耶三菩&rsquo;。何以故？诸法如虚空故。菩萨解诸法如虚空，乃成阿耨多罗三耶三菩。若菩萨知诸法如虚空，快哉难成成阿耨多罗三耶三菩，恒边沙等诸菩萨求阿耨多罗三耶三菩终不动还。以是故，须菩提，甚快难成成阿耨多罗三耶三菩。&rdquo;</p>
<p style="text-align: left">
	　　须菩提语舍利弗言：&ldquo;于意云何？五阴于阿耨多罗三耶三菩为动还耶？&rdquo;</p>
<p style="text-align: left">
	　　舍利弗言：&ldquo;不。&rdquo;</p>
<p style="text-align: left">
	　　&ldquo;乃至如于阿耨多罗三耶三菩为动还耶？&rdquo;</p>
<p style="text-align: left">
	　　舍利弗言：&ldquo;不。&rdquo;</p>
<p style="text-align: left">
	　　&ldquo;于意云何？颇有异离五阴为还者无？颇有离萨云然还者不？&rdquo;</p>
<p style="text-align: left">
	　　舍利弗言：&ldquo;无。&rdquo;</p>
<p style="text-align: left">
	　　须菩提言：&ldquo;舍利弗于意云何？五阴如为还不？萨云然如为还不？&rdquo;</p>
<p style="text-align: left">
	　　舍利弗言：&ldquo;无。&rdquo;</p>
<p style="text-align: left">
	　　&ldquo;颇有离五阴如、离萨云然如还者无？&rdquo;</p>
<p style="text-align: left">
	　　舍利弗言：&ldquo;无。&rdquo;</p>
<p style="text-align: left">
	　　&ldquo;于舍利弗意云何？如法、法性、法住、道法、真际、不可思议性，于阿耨多罗三耶三菩有还者无？&rdquo;</p>
<p style="text-align: left">
	　　舍利弗言：&ldquo;无。&rdquo;</p>
<p style="text-align: left">
	　　&ldquo;颇有离如乃至不可思议性有还者无？&rdquo;</p>
<p style="text-align: left">
	　　舍利弗言：&ldquo;无是义，是法亦不可得。&rdquo;</p>
<p style="text-align: left">
	　　&ldquo;何所法于阿耨多罗三耶三菩有还者？&rdquo;</p>
<p style="text-align: left">
	　　舍利弗语须菩提言：&ldquo;如尊者须菩提所说法忍，无有菩萨于阿耨多罗三耶三菩有动还者。如来所记菩萨三乘之行皆无有处，如须菩提所说为一乘耳。&rdquo;</p>
<p style="text-align: left">
	　　分耨曼陀尼子语舍利弗：&ldquo;须菩提为欲说一菩萨乘耶？当问须菩提。&rdquo;</p>
<p style="text-align: left">
	　　舍利弗问须菩提：&ldquo;云何为欲说菩萨一乘行耶？&rdquo;</p>
<p style="text-align: left">
	　　须菩提报言：&ldquo;卿欲于如中说三乘耶&mdash;&mdash;罗汉乘、辟支佛乘、菩萨佛乘？&rdquo;</p>
<p style="text-align: left">
	　　舍利弗言：&ldquo;不也。&rdquo;</p>
<p style="text-align: left">
	　　须菩提言：&ldquo;于舍利弗意云何？于如中颇有三乘不？&rdquo;</p>
<p style="text-align: left">
	　　答言：&ldquo;无有。&rdquo;</p>
<p style="text-align: left">
	　　须菩提言：&ldquo;颇于如中有一事、二事、三事不？&rdquo;</p>
<p style="text-align: left">
	　　舍利弗言：&ldquo;无。&rdquo;</p>
<p style="text-align: left">
	　　&ldquo;颇于如中见一菩萨不？&rdquo;</p>
<p style="text-align: left">
	　　答言：&ldquo;无也。&rdquo;</p>
<p style="text-align: left">
	　　&ldquo;是法名无为无所有法，云何欲于中求索三乘&mdash;&mdash;罗汉、辟支佛、三耶三佛？舍利弗，菩萨摩诃萨于如出生诸法，闻是不恐不厌不还，出生于阿耨多罗三耶三菩。&rdquo;</p>
<p style="text-align: left">
	　　尔时，佛叹须菩提：&ldquo;善哉！善哉！汝之所说皆是佛事，菩萨闻是诸法皆出于如，不恐不惧不厌不还，当知是菩萨成阿耨多罗三耶三菩。&rdquo;</p>
<p style="text-align: left">
	　　舍利弗白佛言：&ldquo;世尊，菩萨摩诃萨当出何道？&rdquo;</p>
<p style="text-align: left">
	　　佛言：&ldquo;是菩萨当出生阿耨多罗三耶三菩道。&rdquo;</p>
<p style="text-align: left">
	　　须菩提言：&ldquo;世尊，菩萨欲出成阿耨多罗三耶三菩，当云何住？&rdquo;</p>
<p style="text-align: left">
	　　佛言：&ldquo;常当等意于众生，大慈普念无有偏党；当为众生执劳护念安隐，与语和顺无得中伤，视众生等如父、如母、如身、如子，以慈劝人令不害生，常劝众生令行十善，见人行正离于邪见代其<a>欢喜</a>。</p>
<p style="text-align: left">
	　　&ldquo;菩萨摩诃萨欲得成阿耨多罗三耶三菩，当作是住：自行<a>四谛</a>、四禅、四等行、四空定，劝人令行，见人行者代其欢喜；自行六波罗蜜，常劝教人行六波罗蜜，见有行者代其欢喜；自行内外空及有无空、三十七品，自行八惟无、佛十种力、大慈大悲，自行逆顺<a>十二因缘</a>，劝人行逆顺，见有行者代其欢喜；自行声闻、辟支佛慧，劝人令行不证真际，见有行者代其欢喜；自上菩萨位教人令进，自行<a>神通</a>净佛国土，<a>教化</a>众生劝彼令学，见有学者代其欢喜；自灭习绪劝彼令灭，自寿命成就自受法住，劝彼住法，见彼为者皆代欢喜。</p>
<p style="text-align: left">
	　　&ldquo;须菩提，菩萨摩诃萨欲成阿耨多罗三耶三菩者，当作是学，当作是住。菩萨摩诃萨当作是学般若波罗蜜沤和拘舍罗。作如是学，如是住者，于五阴无有挂碍，乃至法住亦无挂碍。所以者何？是菩萨摩诃萨，真际学不受五阴，乃至萨云若亦无所受。所以者何？不受五阴则非五阴，不受萨云然则非萨云然。&rdquo;</p>
<p style="text-align: left">
	　　说是菩萨住品时，二千菩萨得无所从生法忍。</p>
<p style="text-align: left">
	　　阿惟越致品第五十六</p>
<p style="text-align: left">
	　　于是，须菩提白佛言：&ldquo;世尊，我等当以何貌相像，知是阿惟越致？&rdquo;</p>
<p style="text-align: left">
	　　佛告须菩提言：&ldquo;解知凡人地及弟子地、辟支佛地乃至如来地，尽是一如而不分别，一无有二，入自身如等一入不分别。闻是如已直过无狐疑，于如无所失，所说无增减，亦不视他人长短，以是貌像当知是为阿惟越致菩萨。&rdquo;</p>
<p style="text-align: left">
	　　&ldquo;世尊，当复以何相像之貌，知是阿惟越致菩萨？&rdquo;</p>
<p style="text-align: left">
	　　佛言：&ldquo;诸法亦无形，亦无貌像，亦无有相。&rdquo;</p>
<p style="text-align: left">
	　　须菩提言：&ldquo;世尊，若诸法无形无像亦无相，为从何法转还而为阿惟越致菩萨？&rdquo;</p>
<p style="text-align: left">
	　　佛言：&ldquo;于五阴转还，知是阿惟越致菩萨。须菩提，菩萨于六波罗蜜转还，于内空、外空及有无空、三十七品、佛十八法转还，于声闻、辟支佛地及阿耨多罗三耶三菩地转还。须菩提，当知是为阿惟越致菩萨。何以故？须菩提，五阴无有形，道亦无有形，是故菩萨于五阴转还及于道。何以故？五阴及道无有处故。</p>
<p style="text-align: left">
	　　&ldquo;复次，须菩提，菩萨摩诃萨亦不观视外道及<a>沙门</a>、<a>婆罗门</a>所为所知所见，亦不观视诸外道家邪见直见，亦不狐疑，亦不[打-丁+此]外道沙门、婆罗门戒，亦不狡戏堕诸邪见，不持香华、缯盖、幢幡奉诸天神，亦不教他人令奉邪见，以是像貌观其相行具足，知是阿惟越致菩萨。</p>
<p style="text-align: left">
	　　&ldquo;须菩提，阿惟越致不生下贱之家，不生八剧之处，不受女人身，以是像貌具足，知是阿惟越致菩萨。</p>
<p style="text-align: left">
	　　&ldquo;须菩提，阿惟越致常行十善而不毁犯，常于梦中守行十善，教人令行，见人行者代其欢喜，以是像貌具足知是为阿惟越致菩萨。</p>
<p style="text-align: left">
	　　&ldquo;须菩提，阿惟越致为众生故，行六波罗蜜，自学十二部经，常作愿言：&lsquo;持是十二部经，劝勉众生，满众生愿。持是功德皆施众生，成阿耨多罗三耶三菩。&rsquo;以是像貌具足知是为阿惟越致菩萨。</p>
<p style="text-align: left">
	　　&ldquo;须菩提，阿惟越致，于深经中亦不狐疑平相。&rdquo;</p>
<p style="text-align: left">
	　　须菩提白言：&ldquo;云何阿惟越致于深经法中无有狐疑？&rdquo;</p>
<p style="text-align: left">
	　　佛言：&ldquo;是菩萨亦不见有法，亦不见五阴，亦不见道有平相狐疑者，以是像貌具足知是为阿惟越致。</p>
<p style="text-align: left">
	　　&ldquo;须菩提，阿惟越致菩萨，身口意行常慈柔软，身口意业常施众生，以是像貌具足知是为阿惟越知菩萨。</p>
<p style="text-align: left">
	　　&ldquo;须菩提，阿惟越致菩萨不与五盖事俱，初无恋慕于恩爱意，以是相故知是为阿惟越致菩萨。</p>
<p style="text-align: left">
	　　&ldquo;须菩提，阿惟越致坐起行步卧觉安详而不卒暴，以是相具足知是阿惟越致菩萨。</p>
<p style="text-align: left">
	　　&ldquo;须菩提，阿惟越致菩萨，净洁自喜无有尘垢，衣服床卧亦复净洁，少于疾病。凡人身中有八万种虫常侵食人，阿惟越致无复是虫。何以故？是菩萨功德过出世间、诸天鬼神、阿须伦上，为诸善本于功德中稍渐增益，身口意净，以是相行像貌具足，是为阿惟越致菩萨。&rdquo;</p>
<p style="text-align: left">
	　　须菩提白佛言：&ldquo;云何菩萨受身口意净？&rdquo;</p>
<p style="text-align: left">
	　　佛言：&ldquo;随诸善本，身口意净瑕秽即除，功德稍增瑕秽转灭，是为身口意净。以是三事净，过于声闻、辟支佛上，以是相行像貌具足，是为阿惟越致菩萨。</p>
<p style="text-align: left">
	　　&ldquo;须菩提，阿惟越致菩萨不贪利养，不贪衣服，具足十二沙门法，行无嫉妒意，亦无愚痴贪利之意，无不等意，无<a>懈怠</a>意，无恶戒意，以是相行像貌具足，是为阿惟越致菩萨。</p>
<p style="text-align: left">
	　　&ldquo;须菩提，阿惟越致志常安隐，意常深入一意，听受所闻法教与般若波罗蜜俱等意奉行，所有俗事皆与般若波罗蜜俱，有不入法性者皆见与般若波罗蜜合，以是相行像貌具足知是阿惟越致菩萨。</p>
<p style="text-align: left">
	　　&ldquo;须菩提，阿惟越致菩萨，若魔波旬化作大小泥犁，一一泥犁中有无数亿千菩萨，皆在其中受诸苦痛，波旬指示语菩萨言：&lsquo;是诸苦人皆过去佛所授记莂，皆是阿惟越致菩萨，今皆堕是中受诸苦痛。今卿若是阿惟越致受记莂者，佛为授卿泥犁记莂，不为授卿菩萨记莂。卿不如舍菩萨道可得生天，不复受是泥犁勤苦。&rsquo;须菩提，若是菩萨意不乱者终不堕泥犁中，当知是为阿惟越致菩萨。</p>
<p style="text-align: left">
	　　&ldquo;时，魔波旬复作沙门被服，至菩萨所言：&lsquo;卿前可所受六波罗蜜，欲求阿耨多罗三耶三菩意者，诸可行法，今疾悔之。疾悔过者可得解脱。汝前所可供养诸佛及弟子众，从初发意至于法尽，中间所作善本及劝助代欢喜之福，求阿耨多罗三耶三菩，汝疾舍是意早悔过。若舍若悔者，我便当语汝佛所说深经要法如来所教。汝所闻者皆非<a>佛经</a>，非如来教，是异道人所撰集耳。&rsquo;若菩萨得是意乱狐疑者，当知是菩萨非如来所授记莂，是菩萨未正定住阿惟越致地。若菩萨不疑不乱不转意无所受，不信他事，不用他教，行六波罗蜜便自具足，疾逮萨云然慧道，自归之不受他教，譬如漏尽罗汉面自见法不信余教，魔终不能耶！&rdquo;</p>
<p style="text-align: left">
	　　&ldquo;阿罗汉、辟支佛终不能转阿惟越致菩萨！&rdquo;</p>
<p style="text-align: left">
	　　佛告须菩提：&ldquo;如汝所言，罗汉、辟支佛不能动转阿惟越致菩萨。不能转者为不转还。是菩萨必至阿耨多罗三耶三菩，正住阿惟越致地，尚不信如来无所著等正觉，何况当信罗汉、辟支佛及魔波旬诸异学语？所以者何？初不见有法当可信者，亦不见五阴如有可信者，亦不见道如可信者。须菩提，当以是像貌观其相行知是为阿惟越致菩萨。</p>
<p style="text-align: left">
	　　&ldquo;须菩提，魔复化作比丘被服形像，来至菩萨前语菩萨言：&lsquo;善男子，如卿所行，皆世俗事，非萨云然行。&rsquo;魔复语言：&lsquo;我当断卿勤苦之本。&rsquo;便为菩萨说像道法教，则是世事像道教者，或示尸解，或说四禅及四空定言：&lsquo;善男子，是还正道，从是可得须陀洹道，可至罗汉、辟支佛道。从我教者可断<a>生死</a>勤苦根本，用是勤苦为学之乎？随我教者，可生欲天，得生色天。&rsquo;须菩提，菩萨闻是便大欢喜，不乱不转亦不狐疑，意复念言：&lsquo;今是比丘持是像法来为我说，益我不少。所以者何？像法所说不于须陀洹取证，至于罗汉、辟支佛道亦不取证，至阿耨多罗三耶三菩亦不取证。今受是比丘恩，我所应觉知之事今为我说，觉知是已当遍知三乘之事。&rsquo;</p>
<p style="text-align: left">
	　　&ldquo;时，魔波旬知菩萨喜，语菩萨言：&lsquo;善男子，欲得知供养如恒边沙佛，衣被、饮食、床卧、医药菩萨者，不复从是过去恒边沙佛受行五波罗蜜，从彼诸佛所闻所问：菩萨摩诃萨当云何住？当云何行五波罗蜜、三十七品、大悲大慈？如诸佛所教：当作是行，当作是住，如菩萨所应从是成阿耨多罗三耶三菩，如其教住，如诸行者逮萨云然。诸过去菩萨作是辈行，乃作尔所功德，尚不能得阿耨多罗三耶三菩！卿学以来甫尔，便当那得阿耨多罗三耶三菩？&rsquo;若菩萨闻是意无有异不恐不惧，倍复欢喜言：&lsquo;是辈比丘重复益我，令我得须陀洹至萨云然。&rsquo;</p>
<p style="text-align: left">
	　　&ldquo;时，魔波旬知是菩萨意不动转，更便化作大比丘众示菩萨言：&lsquo;是辈比丘，诸漏已尽发意求佛，不能得佛今皆取罗汉。如是辈人不能得成，况卿欲得阿耨多罗三耶三菩菩萨？&rsquo;觉知是魔事者，不堕罗汉、辟支佛道，当成阿耨多罗三耶三菩。若有菩萨行檀波罗蜜至萨云然不动还者，成阿耨多罗三耶三菩。</p>
<p style="text-align: left">
	　　&ldquo;复次，须菩提，若有菩萨行般若波罗蜜，作是念言：&lsquo;如佛所说菩萨尽奉持，不离诸<a>佛教</a>，至萨云然终不耗减。&rsquo;须菩提，菩萨行般若波罗蜜当作念言：&lsquo;觉知魔事者，终不耗减于阿耨多罗三耶三菩。&rsquo;须菩提，以是相行像貌具足，当知是阿惟越致菩萨。&rdquo;</p>
<p style="text-align: left">
	　　须菩提言：&ldquo;世尊，菩萨于何所转而言不转还？&rdquo;</p>
<p style="text-align: left">
	　　佛言：&ldquo;于五阴相还，于十二衰相还，于十八性相还，于淫怒痴相还，于见相还，于三十七品相还，于声闻、辟支佛相还，于佛相还。何以故？阿惟越致菩萨，空像色貌<a>法相</a>上菩萨位，于不生法亦无所有，既无所有亦无所作，亦不作亦不生，是故名为无所从生法忍。菩萨得是忍者，则是阿惟越致菩萨摩诃萨。须菩提，以是相行像貌具足，知是阿惟越致菩萨摩诃萨。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>