<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 放光般若波罗蜜经</strong></p>
<p style="text-align: left">
	　　衍与空等品第二十四</p>
<p style="text-align: left">
	　　佛告<a>须菩提</a>：&ldquo;如汝所言，衍与空等。如是，如是，实与空等。</p>
<p style="text-align: left">
	　　&ldquo;譬如<a>虚空</a>，亦不可知东，亦不知西，亦不知南，亦不知北，亦不知四维、上下。须菩提，如来衍者，亦无有东西南北，亦无四维、上下。</p>
<p style="text-align: left">
	　　&ldquo;须菩提，譬如虚空，无长无短，无方无圆，如来衍者亦如是。譬如虚空，亦不青黄，亦不赤白，亦不红缥，如来衍者亦如是。是故，须菩提，衍与空等，是故名为衍。譬如虚空，不过去，不当来，亦不现在，如来衍者亦如是，衍与空等。譬如虚空，不长亦不大，不增亦不减，如来衍者亦如是，是故衍与空等。</p>
<p style="text-align: left">
	　　&ldquo;须菩提，譬如虚空亦不著亦不断，如来衍者亦如是。譬如虚空不生亦不灭，亦不住亦无异，是故名为衍与空等。譬如虚空，亦不善亦不不善，亦不言亦不语，衍亦如是不语亦不<a>善恶</a>，是故衍与空等。</p>
<p style="text-align: left">
	　　&ldquo;须菩提，譬如虚空，亦不见亦不闻，亦不有亦不识；衍者，亦不闻亦不见，亦不有亦不识，是故衍与空等。</p>
<p style="text-align: left">
	　　&ldquo;须菩提，譬如虚空，不思亦不觉亦不作证，亦不弃亦不念，衍亦如是。譬如虚空，亦不淫法亦不无淫，摩诃衍亦如是。</p>
<p style="text-align: left">
	　　&ldquo;须菩提，譬如虚空，亦不属欲界，亦不属形界，亦不属无形界，衍亦如是亦不属<a>三界</a>，是故衍与空等。譬如虚空，亦不初发意，亦不二三四五六七八九亦不十住意，衍亦如是亦无十住意，是故衍与空等。譬如虚空，亦无须陀洹道、斯陀含道、阿那含道、阿<a>罗汉</a>道，衍亦如是，是故衍与空等。</p>
<p style="text-align: left">
	　　&ldquo;须菩提，譬如虚空，亦非<a>弟子</a>地，亦非辟支佛地，亦非阿惟三佛地，衍亦如是，是故衍与空等。譬如虚空，亦非形色亦不非形色，亦非碍亦不非碍，亦非应亦不非应，衍亦如是，是故衍与空等。</p>
<p style="text-align: left">
	　　&ldquo;须菩提，譬如虚空，亦不有常亦不无常，亦非苦亦非乐，亦非我亦不非我，衍亦如是，是故衍与空等。譬如虚空，亦非空亦不非空，亦不相亦非不相，亦不愿亦非不愿，衍亦如是，是故衍与空等。</p>
<p style="text-align: left">
	　　&ldquo;须菩提，譬如虚空，亦不灭净亦不不灭净，亦非寂亦不非寂，衍亦如是，是故衍与空等。譬如虚空，亦不明亦不冥，衍亦如是。</p>
<p style="text-align: left">
	　　&ldquo;须菩提，譬如虚空，亦不可见亦非不见，衍亦如是，是故衍与空等。譬如虚空，亦无行亦无不行，衍亦如是，是故衍与空等。以是故，须菩提，摩诃衍与空等。</p>
<p style="text-align: left">
	　　&ldquo;如须菩提言，虚空覆护不可计阿僧祇人，摩诃衍亦如是。须菩提，众生无有绪，虚空亦无有绪；虚空无有绪，摩诃衍亦无有绪，当作是念，当作是知。须菩提，是故不可计阿僧祇人仰摩诃衍。何以故？须菩提，众生、摩诃衍、虚空俱无所有故。众生无有限量，虚空亦无有限量，摩诃衍亦不可限量。是故，须菩提，无量阿僧祇众生望摩诃衍。</p>
<p style="text-align: left">
	　　&ldquo;须菩提，虚空、摩诃衍、众生俱不可得见。须菩提，如众生无有限，虚空无有限，当作是知，摩诃衍亦无有限。众生无有绪，法性亦无有绪；<a>如法</a>性无有绪，虚空亦无有绪；如虚空无有绪，摩诃衍亦无有绪；如摩诃衍无有绪，无量无限亦无有绪；如无限无有绪，不可计亦无有绪。以是须菩提，不可计众生望摩诃衍。何以故？众生及法性、虚空、摩诃衍、阿僧祇、无有量、不可计皆不可得见。</p>
<p style="text-align: left">
	　　&ldquo;须菩提，如众生无绪，当知如来亦无绪；如佛无有绪，虚空亦无有绪；如虚空无有绪，当知摩诃衍亦无绪；如衍无绪，阿僧祇无有绪；如阿僧祇无绪，当知无量无限亦无绪；如无限无有绪，当知一切众生亦无有绪。如是，须菩提，不可计阿僧祇人皆仰摩诃衍。何以故？众生及佛、虚空、摩诃衍、阿僧祇、无量无限、一切诸法皆不可见。</p>
<p style="text-align: left">
	　　&ldquo;复次，须菩提，吾我绪乃至知见绪、真际绪、如真际绪，当如是知诸法绪。是故，须菩提，无央数阿僧祇人皆仰摩诃衍。何以故？众生及诸法皆不可见。</p>
<p style="text-align: left">
	　　&ldquo;须菩提，吾我众生绪及知见不可思议体，如不可思议当知五阴绪、诸法绪。须菩提，不可计阿僧祇人望摩诃衍。何以故？所谓吾我及诸法皆不可见故。</p>
<p style="text-align: left">
	　　&ldquo;须菩提，如吾我绪、知见绪，眼、耳、鼻、舌、身、意亦无有绪；如六情无有绪，当知诸法亦无有绪。如是，须菩提，不可计阿僧祇人皆仰摩诃衍。何以故？所谓吾我及诸法皆不可见故。</p>
<p style="text-align: left">
	　　&ldquo;须菩提，如吾我无绪，及知见亦无有绪，当作是知，<a>六波罗蜜</a>亦无有绪；如般若波罗蜜无绪，当知诸法亦无有绪。须菩提，是故无央数阿僧祇人皆仰摩诃衍。何以故？吾我及诸法皆不可见。</p>
<p style="text-align: left">
	　　&ldquo;须菩提，以吾我无绪，内外空无绪，及有无空亦复无绪；如有无空无端绪，诸法亦无端绪。以是故，不可计阿僧祇众生皆望摩诃衍。何以故？吾我及诸法皆不可见故。</p>
<p style="text-align: left">
	　　&ldquo;须菩提，吾我众生及知见无端绪，及三十七品、十八法亦无端绪，如十八法无端绪。须菩提，是故不可计阿僧祇人望摩诃衍。何以故？吾我诸法皆不可见故。</p>
<p style="text-align: left">
	　　&ldquo;须菩提，吾我无端绪，种性已办及诸法无有绪，是故不可计众生望摩诃衍。何以故？吾我及诸法皆不可见。</p>
<p style="text-align: left">
	　　&ldquo;须菩提，须陀洹无有绪，斯陀含、阿那含、阿罗汉、辟支佛上至佛萨云若及诸法无有绪，以是故一切众生望摩诃衍。何以故？吾我及诸法皆不可见。譬如泥洹性为一切众生而作覆护，是故摩诃衍为一切众生而作覆护。</p>
<p style="text-align: left">
	　　&ldquo;须菩提，所言摩诃衍，亦不见来时，亦不见去时，亦不见住处。何以故？诸法不动摇故。诸法亦不去，亦不来，亦无有住处。何以故？五阴性、五阴相、五阴事、五阴如，亦不来，亦不去，亦无住处；眼、耳、鼻、舌、身、意、色、声、香、味、细滑、识法性如事相，亦不来，亦不去，亦无住处；四大性如事相、识性空如事相，亦不来，亦不去，亦无住处；如、真际、不可思议性，亦不来，亦不去，亦无住处；六波罗蜜性如事相，亦不来，亦不去，亦无住处；三十七品、十八法性如事相，亦不来，亦不去，亦无住处；道及<a>佛性</a>如事相，亦不来，亦不去，亦无住处；有为无为性如事相，亦不来，亦不去，亦无住处。</p>
<p style="text-align: left">
	　　&ldquo;须菩提，如汝所言，摩诃衍亦不见东西南北、四维、上下者，名与三世等，是故为摩诃衍。须菩提，如汝所言审谛无异。何以故？过去世非世空，当来世非世空，现在世非世空，三世等等者空，摩诃衍、衍自空，<a>菩萨</a>、菩萨自空。</p>
<p style="text-align: left">
	　　&ldquo;须菩提，空者亦非数，亦非多，亦非少，是故菩萨摩诃萨、摩诃衍与三世等，无偶无只，无淫怒痴亦不离淫怒痴，亦不恚亦不可见，善恶亦不可见，有常无常及与吾我亦不可见，苦乐我非我亦不可见，三界亦不可见，度三界亦不可见。何以故？其形事不可见故。过去色以过去色自空，当来色以当来色自空，今现在色以现在色自空，痛、想、行、识亦尔。过去色空不可见，过去空空不可见，现在五阴色空尚不可见，何况当来过去五阴空而可见者？空亦不见五阴，五阴亦不见空。假令空能见五阴者，五阴亦当见空。</p>
<p style="text-align: left">
	　　&ldquo;须菩提，过去六波罗蜜亦不见，当来六波罗蜜亦不见，现在六波罗蜜亦不见，三世等六波罗蜜亦不见，等亦不见，三世等亦复不见等，等不见等故三世不见，过去、当来、今现在三十七品、十八法亦不见，三世等亦不见。</p>
<p style="text-align: left">
	　　&ldquo;须菩提，等亦不见，三十七品及十八法、过去、当来、今现在等亦不于三世不可见，于三世中亦不见三十七品及十八法，何况于三世等而可见者？</p>
<p style="text-align: left">
	　　&ldquo;复次，须菩提，过去凡人、当来凡人、现在凡人亦不可见，三世等凡人亦不可见。何以故？众生本不可见故。过去、当来、今现在弟子、缘觉、菩萨、如来亦不可见，三世等弟子、缘觉、菩萨、如来众生本不可见故。</p>
<p style="text-align: left">
	　　&ldquo;须菩提，菩萨摩诃萨住般若波罗蜜中，当了三世事，当具足萨云若，是为菩萨摩诃萨三世等学摩诃衍。菩萨摩诃萨已住其中者，便过诸天、阿须伦、<a>世间</a>人民上，出萨云若。&rdquo;</p>
<p style="text-align: left">
	　　须菩提白佛言：&ldquo;善哉！善哉！<a>世尊</a>，菩萨摩诃萨从摩诃衍中学，自致具足萨云若慧。过去十方诸菩萨，皆从是摩诃衍得成逮萨云若慧；当来十方诸菩萨，亦当从是摩诃衍中学得成逮萨云若；今现在十方无央数不可计诸菩萨摩诃萨，亦皆从是摩诃衍得成具足萨云若。是故菩萨摩诃萨摩诃衍。&rdquo;</p>
<p style="text-align: left">
	　　佛告须菩提：&ldquo;如是，如是，须菩提，过去、当来、今现在诸佛，皆当从是衍中学成萨云若；已逮者、未逮者、甫当逮者，皆当从是摩诃衍中学具足萨云若慧。&rdquo;</p>
<p style="text-align: left">
	　　合聚品第二十五</p>
<p style="text-align: left">
	　　于是，邠耨文陀尼子白佛言：&ldquo;唯，世尊，世尊使须菩提说般若波罗蜜，乃说摩诃衍教为？&rdquo;</p>
<p style="text-align: left">
	　　须菩提白佛言：&ldquo;唯，世尊，须菩提说摩诃衍教，将无离般若波罗蜜耶？&rdquo;</p>
<p style="text-align: left">
	　　佛言：&ldquo;不也，须菩提，汝所说摩诃衍教者，顺从无违，不失般若波罗蜜教也。何以故？须菩提，诸所可有一切善法，及诸声闻、辟支<a>佛法</a>上至佛法，皆共合集于般若波罗蜜中。&rdquo;</p>
<p style="text-align: left">
	　　须菩提白佛言：&ldquo;世尊，云何善法及声闻、辟支佛法、菩萨法、佛法皆共合在般若波罗蜜中？&rdquo;</p>
<p style="text-align: left">
	　　佛告须菩提：&ldquo;所谓六波罗蜜、四意止、四意断、四神足、五根、五力、七觉意、贤圣八品道、三脱门、四无碍慧、大慈大悲、十种力、四无所畏、十八不共、无所望法、常等行，须菩提，是为善法、三十七品、声闻法、辟支佛法、菩萨法、佛法，是为合聚般若波罗蜜中。须菩提，所谓摩诃衍、六波罗蜜、五阴、十二衰、十八性、三十七品乃至佛十八法、三脱门、善法、漏法、有为法、无为法、苦集尽道法、欲界、形界、无形界、内空、外空、所有空、无所有空、诸三昧门、陀邻尼门、佛十八法，如是如来所<a>说法</a>、教、律，法性及如、真际、不可思议性、泥洹，一切诸法亦不合亦不散，亦无有形亦不可见，亦无有对一相，一相者所谓无有相。以是故，须菩提，汝所说摩诃衍教与般若波罗蜜，其义顺从不相违错。所以者何？摩诃衍与般若波罗蜜无别无异，摩诃衍与三十七品至十八法亦复不别。摩诃衍则佛法，佛法则摩诃衍，是事一，无有二，亦不相违背。须菩提，以是故说摩诃衍教者，则为说般若波罗蜜。&rdquo;</p>
<p style="text-align: left">
	　　不可得三际品第二十六</p>
<p style="text-align: left">
	　　于是，须菩提白佛言：&ldquo;菩萨摩诃萨，无有端绪，无有边际，亦无有底；色、痛、想、行、识，亦无有端绪，亦无有边际。当知菩萨亦复如是。欲言色是菩萨乎？非也。痛、想、行、识是菩萨耶？非也。&rdquo;</p>
<p style="text-align: left">
	　　须菩提言：&ldquo;世尊，我都卢不见有菩萨，当为何谁说般若波罗蜜？当教何谁？&rdquo;</p>
<p style="text-align: left">
	　　须菩提言：&ldquo;所谓菩萨，菩萨但字耳。世尊，譬如自言&lsquo;我有无之法不生&rsquo;，云何色、痛、想、行、识不生？世尊，不生者，为非色亦非痛、想、行、识，尚无所生，当为谁说般若波罗蜜？亦不离于生处。见菩萨行道作是说者，菩萨闻是不恐、不怖、不悔、不怯，是为菩萨摩诃萨行般若波罗蜜。&rdquo;</p>
<p style="text-align: left">
	　　<a>舍利弗</a>问须菩提：&ldquo;若使菩萨前后边际、中央际不可得，何以故色与菩萨俱无有边？云何色、痛、想、行、识为非菩萨？云何言都卢不见有菩萨？当为谁说般若波罗蜜？何以故言菩萨但有字耳？何以故言我有无之法不生，五阴何以生？何以故言不生者为非五阴？云何言无生当教谁说般若波罗蜜？云何言不见有离生行菩萨道者？何以故言菩萨闻是不恐不怖为行般若波罗蜜？&rdquo;</p>
<p style="text-align: left">
	　　须菩提语<a>舍利</a>弗言：&ldquo;用众生始终端绪不可得故，菩萨前后中央际不可得见。舍利弗，以众生空故，菩萨端绪亦不可得见；用众生寂故，菩萨端绪不可得见；用五阴无有边际，用五阴空，用五阴寂，用五阴不真故，是故菩萨端绪不可得见，以六波罗蜜无有底、无有边际故。何以故？舍利弗，空及五阴、菩萨等无异，是三事一无有二。是故，舍利弗，菩萨端绪不可得见。以六波罗蜜空寂不真，是故菩萨端绪不可得见。何以故？舍利弗，空本际亦不可见，末际亦不可得见，中际亦不可得见，空与菩萨俱亦不可得见。舍利弗，空、菩萨、端绪一无有二，是故菩萨端绪不可见；内空、外空及有无空边际不可见，是故菩萨端绪不可得见。</p>
<p style="text-align: left">
	　　&ldquo;复次，舍利弗，三十七品及佛十八法皆无有端绪，佛法空，佛法寂，佛法不真，是故菩萨端绪不可得见。从六波罗蜜至佛十八法皆无有端绪，皆空，皆寂，皆不真，是故菩萨端绪不可得、不可见。</p>
<p style="text-align: left">
	　　&ldquo;复次，舍利弗，诸三昧门、陀邻尼门皆无有端绪，皆空，皆寂，皆不真，是故菩萨端绪不可得见。</p>
<p style="text-align: left">
	　　&ldquo;复次，舍利弗，法性及如、真际、不可思议性皆无有端绪，空寂不真，是故菩萨端绪不可得见。</p>
<p style="text-align: left">
	　　&ldquo;复次，舍利弗，声闻、辟支佛、如来皆无有端绪，皆空，皆寂，皆不真，是故菩萨端绪不可得见。道、萨云若皆无有端绪，皆空，皆寂，皆不真，是故菩萨端绪不可得见。何以故？舍利弗，空始终端绪中边皆不可得见，故菩萨亦不可得见。舍利弗，空、五阴、菩萨是三事皆一，无有二法，是故菩萨端绪不可见。如舍利弗所问，五阴无有底故，当知菩萨亦无有底。&rdquo;</p>
<p style="text-align: left">
	　　须菩提言：&ldquo;五阴如虚空，虚空亦无边、亦无际、亦不可量、亦无有底，但以名字为虚空耳。舍利弗，色空无有边际，痛想行识、识空无有边际亦不可得见。是故，舍利弗，虚空底、五阴底、菩萨底亦不可得见。十二衰、<a>十二因缘</a>、三十七品、佛十八法此诸法端绪、菩萨端绪皆不可得见，皆无有边际故。&rdquo;</p>
<p style="text-align: left">
	　　须菩提言：&ldquo;舍利弗，所问五阴是菩萨耶？不可得见亦无边、亦无际、亦不可量、亦无有底，但以名字为虚空耳。舍利弗，色空无有边际，痛想行识、识空无有边际亦不可得见。是故，舍利弗，虚空底、五阴底、菩萨底亦不可得见。十二衰、十二因缘、三十七品、佛十八法，此诸法端绪、菩萨端绪，皆不可得见，皆无有边际故。&rdquo;</p>
<p style="text-align: left">
	　　须菩提言：&ldquo;舍利弗所问五阴是菩萨耶？不可得见，是故五阴与菩萨皆不可得见。舍利弗，六波罗蜜、六波罗蜜自空，内外空、内外空自空，乃至有无空、有无空自空，三十七品、三十七品自空，乃至佛十八法、十八法自空，如及真际、不思议性、陀邻尼三昧门、萨云若、道事、声闻、缘觉、佛、佛义各各自空。舍利弗，如来五阴空，亦不有亦不可见。以是故，舍利弗，是故菩萨五阴不可得见。舍利弗所问，何以故菩萨不可见、不可得？当为何谁说般若波罗蜜？&rdquo;</p>
<p style="text-align: left">
	　　须菩提语舍利弗：&ldquo;色不见色，色亦不见痛，痛亦不见色，痛亦不见行，行亦不见痛，痛亦不见想，想亦不见痛，想亦不见识，识亦不见想，色、痛、想、行、识亦如是。眼眼亦不有亦不可见，至意意亦不有亦不可见，眼识、<a>意识</a>亦不有亦不可见，眼触至意意触至因缘法亦不有亦不可见，至六波罗蜜亦不有亦不可见，内空、外空至所有空、无所有空、三十七品及佛十八法亦不有亦不可见，诸三昧门、陀邻尼门亦不有亦不可得见，从须陀洹法至罗汉法亦不有亦不可见，十住亦不有亦不可见，道法、萨云若法亦不有亦不可见，须陀洹至罗汉、辟支佛及佛亦不有亦不可见，至教法亦不有亦不可见。舍利弗，以诸法无所有不可见，菩萨不可见，以是故无所教。&rdquo;</p>
<p style="text-align: left">
	　　须菩提语舍利弗：&ldquo;如所问，何以故但以字为菩萨者？字法但以名字假号为菩萨耳，以是故但字为菩萨也。色、痛、想、行、识亦复假号有字耳，诸有名者亦无色、痛、想、行、识。何以故？空无有真名故。若使空者非是菩萨，是故言但以字为菩萨耳。</p>
<p style="text-align: left">
	　　&ldquo;复次，舍利弗，六波罗蜜者但字耳，六波罗蜜亦非字，字亦非六波罗蜜。何以故？字、菩萨、诸波罗蜜俱等不可见故，是以菩萨但以假号为字耳。舍利弗，内外空、有无空亦但以字著耳，字亦非空，空亦非字。何以故？字空、内外空乃至有无空俱不可见故。舍利弗，是故但以字为菩萨耳。舍利弗，三十七品至十八法亦假名与字耳，诸三昧门、陀邻尼门亦复如是，乃至萨云若普皆如是。</p>
<p style="text-align: left">
	　　&ldquo;如是，舍利弗所问，何以故名为吾我至本无所生？从本已来至于吾我，亦不可得见，当那得生？从有生、有命至于知见，常不可见，当那得生？从有名以来五阴不可见知，当那得生？从六情至十二因缘起亦不可见，何况有生？六波罗蜜亦不可见，何况有生？从内外空及有无空常不可见，何况有生？从有名以来三十七品及十八法亦不可见，当从何生？从有名以来诸三昧门、陀邻尼门亦不可见，当从何生？从有名已来声闻、辟支佛及佛亦不可见，当从何生？舍利弗，是故名为吾我，诸法皆不生故。</p>
<p style="text-align: left">
	　　&ldquo;复次，舍利弗，如所问诸法有无之事，无有作者。&rdquo;</p>
<p style="text-align: left">
	　　舍利弗问须菩提：&ldquo;何等所有无有作者？&rdquo;</p>
<p style="text-align: left">
	　　须菩提言：&ldquo;五阴所有无有作者，六情内外至于十二缘起所有亦无作者，六波罗蜜所有亦无作者。以是因缘，舍利弗，诸法亦不有亦不无。复次，舍利弗，一切诸法皆悉无常无能坏者。&rdquo;</p>
<p style="text-align: left">
	　　舍利弗问须菩提：&ldquo;何等诸法无有常无能坏者？&rdquo;</p>
<p style="text-align: left">
	　　答言：&ldquo;五阴无有常无能坏者。何以故？无常无所有消尽，是故诸法无常无能坏者。乃至有为法、无为法、有漏法、无漏法、已记法、未记法无常无能坏者。舍利弗，无常无所有消尽，以是故诸法无常无能坏者。舍利弗，诸法亦不聚亦不散。&rdquo;</p>
<p style="text-align: left">
	　　舍利弗言：&ldquo;何等不聚？何等不散？&rdquo;</p>
<p style="text-align: left">
	　　须菩提言：&ldquo;五阴不聚不散。何以故？性自尔。乃至善法、恶法、有为法、无为法、有漏法、无漏法亦不聚亦不散。何以故？性自尔。以是故，诸法亦不有亦不无。舍利弗，所问五阴无所生者，用五阴六衰无有作者，不见有作者故。诸法皆无有作者，以是故无所生。</p>
<p style="text-align: left">
	　　&ldquo;舍利弗，所问无所生非五阴者，以五阴性自空故，不生亦不灭亦不住，乃至有为性性空故。性自空者，亦不起亦不灭亦不住，是故无所生非五阴。</p>
<p style="text-align: left">
	　　&ldquo;舍利弗，所问无所生为谁说般若波罗蜜者，若无所生为非般若波罗蜜，般若波罗蜜亦非无所生，无所生、般若波罗蜜一法无有二，是故言当为谁说般若波罗蜜。</p>
<p style="text-align: left">
	　　&ldquo;舍利弗，所问亦不离五阴生行菩萨道者，无所生则是般若波罗蜜，般若波罗蜜则是无所生，无所生则是五阴，五阴则是无所生，而不别是法亦不二。舍利弗，是故亦不离生行菩萨道也。</p>
<p style="text-align: left">
	　　&ldquo;舍利弗，所问云何闻是不恐不怖为行般若波罗蜜者，菩萨摩诃萨见诸法皆空如梦、如幻、如炎、如响、如影、如化，以是故菩萨闻是教不恐不怖。&rdquo;</p>
<p style="text-align: left">
	　　须菩提白佛言：&ldquo;菩萨行般若波罗蜜时作是观，是时亦不见色，亦不入色，亦不生色，亦不住色，亦不言是色；痛、想、行、识亦不见识，亦不入识，亦不生识，亦不住识，亦不言是识；眼、耳、鼻、舌、身、意亦不见，亦不入，亦不生，亦不住，亦不言是我所；六波罗蜜亦不见，亦不入，亦不生，亦不住，亦不言是我所；内外空至有无空亦不见，亦不入，亦不生，亦不住，亦不言是我所。</p>
<p style="text-align: left">
	　　&ldquo;世尊，菩萨行般若波罗蜜至三十七品、佛十八法，亦不见，亦不入，亦不生，亦不住，亦不言是我所；诸三昧门、陀邻尼门，亦不见，亦不入，亦不生，亦不住，亦不言是我所。何以故？菩萨行般若波罗蜜亦不见色，乃至萨云若亦无所见。</p>
<p style="text-align: left">
	　　&ldquo;世尊，不生色者为非色，亦不生痛、想、行、识者为非识，不生六衰者为非六衰，不生六波罗蜜者为非六波罗蜜，六波罗蜜至无所生一法无二。不生内外空为非空，不生有无空为非空，有无空及无所生一法耳无二。</p>
<p style="text-align: left">
	　　&ldquo;世尊，三十七品不生为非三十七品，佛十八法不生为非十八法，无所生及佛十八法一法无二。</p>
<p style="text-align: left">
	　　&ldquo;世尊，无所生一法耳，亦非二，亦非三，亦非四，亦非五，亦不若干数，是故佛法、无所生法一法无二。</p>
<p style="text-align: left">
	　　&ldquo;世尊，如及不思议性不生者，为非如，为非不思议性，不生道者为非道，不生萨云若者为非萨云若，无所生、萨云若一法无二。</p>
<p style="text-align: left">
	　　&ldquo;世尊，无所生亦不一无有若干数，是故不生。萨云若者为非萨云若，灭色者为非色，灭色者是一法无有二。</p>
<p style="text-align: left">
	　　&ldquo;世尊，灭者一无有二，是故灭色者为非色，灭痛、想、行、识者为非识，是故生识者为非识，内空、外空至有无空及三十七品、佛十八法亦如是。</p>
<p style="text-align: left">
	　　&ldquo;世尊，是为灭非若干也，从识至萨云若亦如是，是为行般若波罗蜜。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>