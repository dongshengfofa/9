<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十九卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十九卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十九卷 放光般若波罗蜜经</strong></p>
<p style="text-align: left">
	　　坚固品第五十七</p>
<p style="text-align: left">
	　　佛告<a>须菩提</a>：&ldquo;彼魔波旬至<a>菩萨</a>所言：&lsquo;萨云若者与<a>虚空</a>等，有无之事皆空，是法及形亦复空。于空无之法初无能得，已过去者亦不能得空无之法，甫当来者亦不能得，有无之相皆空如空。汝唐勤苦！成阿耨多罗三耶三菩者，是皆魔事，非三耶三佛所说。诸贤者当觉魔事。卿作是意者，卿将无长夜堕恶趣中。&rsquo;&rdquo;</p>
<p style="text-align: left">
	　　佛言：&ldquo;是善男子、善女人若闻是所言，便当觉知是为魔事。&lsquo;魔欲坏我阿耨多罗三耶三菩。是一切诸法有无之事虽与空等，一切众生无能见者、无能知者，我当以有无之空为僧那僧涅，逮萨云若为众生<a>说法</a>使得度脱，当令众生得须陀洹道、得阿<a>罗汉</a>、辟支佛道，令得阿耨多罗三耶三菩。&rsquo;菩萨摩诃萨从发意以来，当坚其意不动不转，不信余事意已坚固，便行<a>六波罗蜜</a>便上菩萨之位。&rdquo;</p>
<p style="text-align: left">
	　　须菩提言：&ldquo;云何，<a>世尊</a>，菩萨不动还者为阿惟越致耶？动还者为阿惟越致耶？&rdquo;</p>
<p style="text-align: left">
	　　佛报言：&ldquo;不动转者是阿惟越致，动转者亦是阿惟越致。&rdquo;</p>
<p style="text-align: left">
	　　须菩提言：&ldquo;是事云何，世尊？&rdquo;</p>
<p style="text-align: left">
	　　佛言：&ldquo;从阿罗汉、辟支佛地动转者，是则阿惟越致；从阿罗汉、辟支佛地虽不动转者，是菩萨则为动转者。须菩提，以是相行像貌具足是为阿惟越致。有如是相者，彼魔波旬不能坏菩萨令不至阿耨多罗三耶三菩。</p>
<p style="text-align: left">
	　　&ldquo;须菩提，阿惟越致菩萨，欲得四禅则便能得，欲得灭脱禅亦复能得，欲得三十七品禅、空无相无愿禅皆悉能得，欲得五<a>神通</a>者悉能得之，虽受诸禅不取禅证，不取声闻、辟支佛证，自取所应以济众生。须菩提，以是相行像貌具足知是阿惟越致菩萨。</p>
<p style="text-align: left">
	　　&ldquo;复次，须菩提，阿惟越致，常念于道不离于道，不贪形色，不贪身相，不贪巢窟，不贪六波罗蜜，不贪四等，亦不贪四空定，不贪神通，不贪十力及十八法，不贪佛国亦不贪教授众生，不贪见佛，不贪善本。所以者何？于空无法，不见空无无相之法有可贪者。何以故？一切诸法有无之事相皆空故。须菩提，阿惟越致菩萨，已具足菩萨念，具足四事，行步、坐起、卧觉、出处安谛详审，终不卒暴用意不忘。须菩提，以是相行像貌具足，是为阿惟越致菩萨。</p>
<p style="text-align: left">
	　　&ldquo;须菩提，阿惟越致菩萨为众生故，以沤和拘舍罗，现在居家五欲之中，施诸穷厄衣被饮食，随人所欲皆供给之，自行六波罗蜜劝彼使行<a>六度</a>，常称叹六度功德，见有<a>行者</a>代其<a>欢喜</a>。阿惟越致处于居家，满阎浮提珍宝施于众生，及三千大千国土珍宝布施众生初不贪惜，无有淫欲之意，常等法行语言谦下，不陵易于人，不使众生起于恚意。须菩提，以是相行像貌具足，是为阿惟越致。</p>
<p style="text-align: left">
	　　&ldquo;复次，须菩提，和夷罗洹阅叉常随后护彼，阅叉等言：&lsquo;我常当护是菩萨，至成阿耨多罗三耶三菩，使意不乱终不远离。&rsquo;复有五性和夷阅叉，亦复侍护阿惟越致菩萨摩诃萨，令余小神及非人神无能得其便者。</p>
<p style="text-align: left">
	　　&ldquo;须菩提，阿惟越致菩萨，信根、志根、精进根、三昧根、智慧根&mdash;&mdash;诸根具足，人中勇猛不为怯弱。&rdquo;</p>
<p style="text-align: left">
	　　须菩提白佛言：&ldquo;云何为勇猛？云何不为怯弱？&rdquo;</p>
<p style="text-align: left">
	　　佛语须菩提：&ldquo;于道意坚固不动还者，是则勇猛不为怯弱，当知是为阿惟越致相。</p>
<p style="text-align: left">
	　　&ldquo;复次，须菩提，阿惟越致菩萨道念常具足，不学咒术符书，不作蛊道，不作医师合和诸药，不学神仙外道卜相知他男子及女人意。所以者何？菩萨于空无<a>法相</a>不见是事，无有是相，常愿清净，以是相行像貌具足知是阿惟越致。&rdquo;</p>
<p style="text-align: left">
	　　佛告须菩提：&ldquo;我今当说阿惟越致菩萨像貌相行，谛听！谛受！&rdquo;</p>
<p style="text-align: left">
	　　须菩提言：&ldquo;唯，世尊，受教！&rdquo;</p>
<p style="text-align: left">
	　　佛告须菩提：&ldquo;菩萨行般若波罗蜜者不离于道行，顺应五阴，顺应诸性，顺应诸衰。所以者何？五阴空故性衰亦空。所行不逆国事。何以故？住于空法亦不见法有增有减者。不逆盗事。何以故？以住于空于空法中，亦不见法有持来者、亦不持去者。不逆兵事。何以故？住于空性于空法中，亦不见法有多有少者。不逆斗事。何以故？住于空法亦不见法有憎有爱者。所语常顺。何以故？住于诸法空如亦不见有常无常故。</p>
<p style="text-align: left">
	　　&ldquo;须菩提，阿惟越致不说城郭事。何以故？住于虚空之空，亦不见聚，亦不见散，亦不见聚落之事。何以故？住于本际不见有得，不见有失。亦不说吾我之事，亦不说种种俗事，但说般若波罗蜜不离萨云然事。行檀波罗蜜不为贪嫉，行尸波罗蜜不为恶戒，行羼波罗蜜不为瞋恚，行惟逮波罗蜜不为<a>懈怠</a>，行禅波罗蜜不为乱意，行般若波罗蜜不为愚痴，行诸法空为诸法主非为非法之主，行于法性赞叹不坏法者，与诸如来缘觉<a>弟子</a>及诸菩萨及诸新发大道意者族姓男女共为亲友，常愿欲得见诸如来无所著等正觉，常愿欲见十方诸佛，随所见佛愿往生彼便得往生，昼夜意常不离诸佛之念。何以故？诸阿惟越致菩萨，随顺入欲界，奉行十善得生十方佛前，起第一禅至四禅，从四禅至无形禅，便得生十方佛前。须菩提，以是像貌相行具足，知是阿惟越致菩萨。</p>
<p style="text-align: left">
	　　&ldquo;须菩提，行般若波罗蜜菩萨，住内空者，住三十七品者，住三脱门者，终不言&lsquo;我是阿惟越致&rsquo;，亦不言&lsquo;我非阿惟越致&rsquo;，自住其地终无有疑。何以故？初不见法有动转不动转者。譬如须陀洹自住其道亦不疑怪，阿惟越致亦譬如是，自住其地<a>教化</a>众生净佛国土，魔事适起即时觉知，不随魔教破坏魔事。譬如下愚之人，意欲怀逆恶至死不移，须菩提，阿惟越致菩萨自住其地亦譬如是，诸天及人、诸鬼神龙、诸阿须伦、诸魔波旬所不能移转。所以者何？出诸<a>世间</a>诸天、龙、鬼、神一切之上，自于其地具足五通，教化众生净佛国土，从一佛国至一佛国，于诸佛所植诸善本，问诸佛受诸教，所住处有魔事即觉知，以沤和拘舍罗处魔事著本际，自于其地亦不疑厌。所以者何？于真际无狐疑，知真际亦不一亦不二，以过罗汉、辟支佛地。</p>
<p style="text-align: left">
	　　&ldquo;须菩提，菩萨于是空无法相，亦不见生亦不见灭，亦不见断亦不见著，亦不作念言&lsquo;我当得阿惟三佛&rsquo;，亦不言&lsquo;我不得阿惟三佛&rsquo;。何以故？以阿耨多罗三耶三菩相自空故。是菩萨自住无所乏短之地，不复希望余事，无能坏是地者。何以故？须菩提，阿惟越致菩萨，所有慧不与他人共。彼魔波旬化作佛像，来至菩萨所言：&lsquo;来取罗汉！亦无有授卿阿耨多罗三耶三菩记者，卿亦未得无所从生法忍，诸如来无所著等正觉不受卿记莂。卿亦未有是事，亦无是行，亦无是相，亦无是像貌任受记莂者。&rsquo;须菩提，菩萨闻是不恐不怖、不疑不厌，意无有二者，是菩萨当自知&lsquo;我已从诸如来无所著等正觉受记莂已&rsquo;。所以者何？菩萨自知&lsquo;我有是事，堪任受莂为阿耨多罗三耶三菩&rsquo;。彼魔波旬复作佛形像来至菩萨所，便以魔事授与菩萨阿耨多罗三耶三菩记莂，是菩萨即觉知，或能是魔、或能为魔所使作是像来，非是佛，但欲使我堕于罗汉、辟支佛耳。须菩提，若魔波旬复作佛像来至菩萨所，语菩萨言：&lsquo;汝所行者非佛所说，亦非弟子所说，但魔事耳。&rsquo;须菩提，菩萨即知复是魔耳，或为魔所使是非佛也，&lsquo;欲坏我阿耨多罗三耶三菩意，我意终不可转&rsquo;。是菩萨意不可转者，以从过去诸佛受记莂已，以为住阿惟越致地。何以故？以是像貌相行具足堪任阿惟越致，以是当知阿惟越致相。</p>
<p style="text-align: left">
	　　&ldquo;复次，须菩提，行般若波罗蜜菩萨者，欲护持诸法故不惜身命。若菩萨摩诃萨以沤和拘舍罗，乃能作是<a>护法</a>不惜身命者，则为护过去、当来、今现在诸<a>佛法</a>已。&rdquo;</p>
<p style="text-align: left">
	　　须菩提白佛言：&ldquo;菩萨不惜身命欲护法者，为欲护持何等法耶？&rdquo;</p>
<p style="text-align: left">
	　　佛言：&ldquo;我说空法，愚痴之人骂詈诽谤言：&lsquo;是非法，亦非律行，又非尊教。&rsquo;须菩提，为是法故，菩萨摩诃萨护持<a>正法</a>，菩萨当作是念：&lsquo;诸当来佛所可说法，我亦在是数中受记。是法亦复是我法，以是法故不惜身命。&rsquo;须菩提，菩萨为是法故不惜身命，以是像貌相行具足知是阿惟越致。</p>
<p style="text-align: left">
	　　&ldquo;复次，须菩提，阿惟越致闻说深法，亦不狐疑，亦不惊怪，诸佛所说皆能受持终不遗忘。所以者何？用得陀邻尼故。&rdquo;</p>
<p style="text-align: left">
	　　须菩提白佛言：&ldquo;世尊，菩萨得何等陀邻尼，能受持诸如来无所著等正觉法而不遗忘？&rdquo;</p>
<p style="text-align: left">
	　　佛言：&ldquo;菩萨以得闻持等陀邻尼，便能受持诸<a>佛经</a>法而不遗忘。&rdquo;</p>
<p style="text-align: left">
	　　&ldquo;世尊，如来所言非声闻所说，亦非天、龙、鬼、神所说，亦非阿须伦、真陀罗、摩休勒所说。&rdquo;</p>
<p style="text-align: left">
	　　佛告须菩提：&ldquo;诸所有音声之名，是菩萨闻是初不惊怪意无狐疑，用得陀邻尼故。以是像貌相行具足，是为阿惟越致菩萨摩诃萨。&rdquo;</p>
<p style="text-align: left">
	　　甚深品第五十八</p>
<p style="text-align: left">
	　　须菩提白佛言：&ldquo;世尊，阿惟越致菩萨大功德具足，不可称量功德具足。&rdquo;</p>
<p style="text-align: left">
	　　佛告须菩提：&ldquo;如是，如是，阿惟越致有大功德、不可得称量功德具足。所以者何？以得无碍无限之慧，非诸罗汉、辟支佛所能及故。阿惟越致住是慧中便受神通，亦非诸天世间人民所能及者。&rdquo;</p>
<p style="text-align: left">
	　　须菩提白佛言：&ldquo;世尊，能以恒边沙劫之寿，叹说阿惟越致菩萨摩诃萨功德像貌相行具足，所入所住深奥之慧，行六波罗蜜，具足三十七品及萨云然，可令人得知是阿惟越致菩萨摩诃萨功德者不？&rdquo;</p>
<p style="text-align: left">
	　　佛言：&ldquo;善哉！善哉！须菩提，汝乃能问阿惟越致深奥之处，说甚深空、无相、无愿，说无所有，说无所生灭，诸淫垢，说泥洹净，说如，说寂真际法性，是诸深法皆是泥洹之像。&rdquo;</p>
<p style="text-align: left">
	　　须菩提言：&ldquo;世尊，如是说者，但是甚深泥洹，非诸法之教耶？&rdquo;</p>
<p style="text-align: left">
	　　佛言：&ldquo;须菩提，甚深亦是诸法之教也。须菩提，五阴甚深，六衰甚深，乃至于道亦复甚深。须菩提，五阴云何甚深？五阴如，如以是甚深，亦如道如，是故五阴甚深，道亦甚深。云何如如？夫如者，亦非五阴亦不离五阴，如亦非道亦不离道。&rdquo;</p>
<p style="text-align: left">
	　　须菩提白佛言：&ldquo;世尊，阿惟越致菩萨摩诃萨，甚奇甚特甚深微妙乃尔，除五阴，处泥洹；若道若俗之所有法，所作无作，有漏无漏，皆悉已除，处于泥洹。&rdquo;</p>
<p style="text-align: left">
	　　佛告须菩提：&ldquo;若菩萨摩诃萨应般若波罗蜜深妙之法，若念若持自念所住，当如般若波罗蜜教住，所学亦当如般若波罗蜜教。是菩萨尽具足如般若波罗蜜教，持是具足之念受无央数善本功德，舍无量劫<a>生死</a>之难，何况至意守行与般若波罗蜜、与道相应者！</p>
<p style="text-align: left">
	　　&ldquo;譬如士夫情多放逸，与彼端正女人克期，其女人有事不得时往。未到之间于意云何？彼人为有几意起想？&rdquo;</p>
<p style="text-align: left">
	　　须菩提言：&ldquo;世尊，是想甚多！甚多！&rdquo;</p>
<p style="text-align: left">
	　　佛告须菩提：&ldquo;菩萨奉行般若波罗蜜如其中教，至念一日意不转者，却若干劫生死之垢。是菩萨应般若波罗蜜行，一日所受善本功德，胜于菩萨但行布施如恒边沙劫。</p>
<p style="text-align: left">
	　　&ldquo;复次，须菩提，菩萨布施三尊如恒边沙劫。于意云何？其人植福宁为多不？&rdquo;</p>
<p style="text-align: left">
	　　须菩提言：&ldquo;世尊，甚多！甚多！不可称计。&rdquo;</p>
<p style="text-align: left">
	　　佛言：&ldquo;不如是菩萨摩诃萨念般若波罗蜜，应行一日如般若波罗蜜中教，其功德不可计。何以故？菩萨因是乘疾得成阿耨多罗三耶三菩故。</p>
<p style="text-align: left">
	　　&ldquo;须菩提，若有菩萨行般若波罗蜜，以恒边沙劫之寿，为须陀洹作功德，及罗汉、辟支佛作功德，至三耶三佛作善本。于意云何？其人功德宁为多不？&rdquo;</p>
<p style="text-align: left">
	　　须菩提言：&ldquo;世尊，甚多！甚多！&rdquo;</p>
<p style="text-align: left">
	　　佛言：&ldquo;不如是菩萨行般若波罗蜜如中教，其功德不可计。何以故？菩萨行般若波罗蜜，已过罗汉、辟支佛地故，从菩萨位成至阿耨多罗三耶三菩故。</p>
<p style="text-align: left">
	　　&ldquo;须菩提，若有菩萨寿如恒边沙劫，行六波罗蜜。其人功德宁多不？&rdquo;</p>
<p style="text-align: left">
	　　须菩提言：&ldquo;甚多！甚多！&rdquo;</p>
<p style="text-align: left">
	　　佛言：&ldquo;不如是菩萨随般若波罗蜜教，一日如中行六波罗蜜，其功德不可计。何以故？般若波罗蜜者，是菩萨摩诃萨之母，住是般若波罗蜜中，具足诸佛法故。</p>
<p style="text-align: left">
	　　&ldquo;须菩提，若有菩萨行般若波罗蜜，如恒边沙劫之寿行法之施。于意云何？其人功德宁多不？&rdquo;</p>
<p style="text-align: left">
	　　须菩提言：&ldquo;甚多！甚多！&rdquo;</p>
<p style="text-align: left">
	　　佛言：&ldquo;不如是菩萨行般若波罗蜜如中教一日法施，其功德不可计。何以故？菩萨不离般若波罗蜜者，则为不离萨云然。菩萨欲得成阿耨多罗三耶三菩，不当离般若波罗蜜。</p>
<p style="text-align: left">
	　　&ldquo;须菩提，若有菩萨行般若波罗蜜如恒边沙寿，行三十七品及空、无相、无愿，其人功德宁为多不？&rdquo;</p>
<p style="text-align: left">
	　　须菩提言：&ldquo;世尊，甚多！甚多！&rdquo;</p>
<p style="text-align: left">
	　　佛言：&ldquo;不如是菩萨行般若波罗蜜如其中教，一日如般若波罗蜜中教，行三十七品及十八法，其功德不可计。何以故？初不见有菩萨行般若波罗蜜从萨云然有还者，离般若波罗蜜者便有动还故。须菩提，是故菩萨不当离般若波罗蜜。&rdquo;</p>
<p style="text-align: left">
	　　佛告须菩提：&ldquo;若有菩萨以恒边沙劫之寿，行六波罗蜜，所有财物饮食布施，以法布施及诸三昧事，欲为阿耨多罗三耶三菩。其人功德宁为多不？&rdquo;</p>
<p style="text-align: left">
	　　须菩提言：&ldquo;世尊，甚多！甚多！&rdquo;</p>
<p style="text-align: left">
	　　佛言：&ldquo;不如是菩萨行般若波罗蜜如中教，所可布施及法施与诸三昧事，欲为阿耨多罗三耶三菩，其功德不可计。所以者何？如般若波罗蜜教者，于诸功德中为最第一。离般若波罗蜜念者，是为非念，亦为非求。</p>
<p style="text-align: left">
	　　&ldquo;复次，须菩提，菩萨欲发阿耨多罗三耶三菩者，当善于智求。须菩提，若有菩萨习行六波罗蜜者，寿如恒边沙劫，劝助过去、当求、现在诸佛及僧所作功德代其欢喜，持是欢喜持作阿耨多罗三耶三菩。其功德宁多不？&rdquo;</p>
<p style="text-align: left">
	　　须菩提言：&ldquo;世尊，甚多！甚多！&rdquo;</p>
<p style="text-align: left">
	　　佛言：&ldquo;不如是菩萨一日与般若波罗蜜教相应，持是功德当成阿耨多罗三耶三菩。须菩提，菩萨欲得阿耨多罗三耶三菩者，当善于智求。&rdquo;</p>
<p style="text-align: left">
	　　须菩提白佛言：&ldquo;世尊，如佛所说，菩萨从无所作为为最第一。若无所作、无所为者，云何而得<a>正见</a>、须陀洹及罗汉、辟支佛至萨云然，成阿惟三佛？&rdquo;</p>
<p style="text-align: left">
	　　佛言：&ldquo;如是，如是，须菩提，不可从有所作得须陀洹至萨云然，成阿惟三佛。行般若波罗蜜布施，亦不求有所作，亦不有是布施意，常念言&lsquo;是布施空亦无所有&rsquo;。何以故？是菩萨学善于内外空及有无空故。须菩提，菩萨住是空已，观诸所作作是空观，则已不离般若波罗蜜；不离般若波罗蜜，则受无有数、无有限、无有量诸福功德。&rdquo;</p>
<p style="text-align: left">
	　　须菩提白佛言：&ldquo;无有数、无有限、无有量，有何等异？&rdquo;</p>
<p style="text-align: left">
	　　佛言：&ldquo;阿僧祇者为无有数，有数身亦不可得，无有数身亦不可得。无有量者，当来、过去、今现在不可限、不可量，亦不可思议。&rdquo;</p>
<p style="text-align: left">
	　　须菩提白佛言：&ldquo;世尊，可使五阴不可量、不可数、不可限不？&rdquo;</p>
<p style="text-align: left">
	　　佛言：&ldquo;有是。&rdquo;</p>
<p style="text-align: left">
	　　须菩提言：&ldquo;世尊，何因五阴不可量、不可数、不可限？&rdquo;</p>
<p style="text-align: left">
	　　佛言：&ldquo;五阴空，不可数，不可量。&rdquo;</p>
<p style="text-align: left">
	　　&ldquo;云何，世尊，但五阴空，诸法为不空耶？&rdquo;</p>
<p style="text-align: left">
	　　佛言：&ldquo;我初不说诸法空耶？&rdquo;</p>
<p style="text-align: left">
	　　&ldquo;世尊，亦说诸法空耳。世尊，空者，为是不可尽，为是不可数，为是不可量。空者，不可数，不可量，亦不可平相。世尊，是法义解亦不可得若干。&rdquo;</p>
<p style="text-align: left">
	　　佛言：&ldquo;如须菩提所说无异，以诸法不可得故。佛说若干不可得，是法空、无相、无愿、无所有、无所生，是为灭，是为泥洹，是为如来无尽至于泥洹。&rdquo;</p>
<p style="text-align: left">
	　　须菩提白佛言：&ldquo;未曾有，世尊，甚奇！甚特！如世尊所说无所得法，我听世尊所说诸法亦不可得，以诸法不可得，空亦不可得。不可得义为有增减不？&rdquo;</p>
<p style="text-align: left">
	　　佛言：&ldquo;无有增减。&rdquo;</p>
<p style="text-align: left">
	　　须菩提言：&ldquo;六波罗蜜亦无增减，三十七品亦不增减，八惟无禅、四无碍慧、四等、佛十八法及十种力、四无所畏亦无增亦无减。&rdquo;</p>
<p style="text-align: left">
	　　须菩提言：&ldquo;世尊，若是法从六波罗蜜至四无所畏若有增有减者，便不成阿耨多罗三耶三菩。&rdquo;</p>
<p style="text-align: left">
	　　&ldquo;须菩提，如是，如是，不可得之法亦无增亦无减。若行般若波罗蜜，若念般若波罗蜜，若习般若波罗蜜沤和拘舍罗，亦不念言&lsquo;我增六波罗蜜&rsquo;，亦不念&lsquo;我减六波罗蜜&rsquo;，当作是念&lsquo;但有名故有六波罗蜜&rsquo;，持是所念，持是发意，持是善本，施作阿耨多罗三耶三菩如诸法如。&rdquo;</p>
<p style="text-align: left">
	　　须菩提白佛言：&ldquo;云何为阿耨多罗三耶三菩如诸法如？世尊，何等为诸法之如，为阿耨多罗三耶三菩？&rdquo;</p>
<p style="text-align: left">
	　　佛言：&ldquo;五阴之如，泥洹之如，是故为阿耨多罗三耶三菩，是亦不增亦不减。是故菩萨不离般若波罗蜜，倍复精进行般若波罗蜜，亦不见诸法有增有减者，是故不可得法亦无增减。须菩提，是故六波罗蜜亦不增减，至四无碍亦不增减。菩萨行般若波罗蜜，当作是不增不减之意。&rdquo;</p>
<p style="text-align: left">
	　　须菩提白佛言：&ldquo;世尊，菩萨摩诃萨成阿耨多罗三耶三菩，为用初时意得成？为用后头意得成？前意后意各各不俱，云何善本得聚成阿耨多罗三耶三菩？世尊，是不俱不同之意，云何有所成功德，不成不聚不得成阿耨多罗三耶三菩？&rdquo;</p>
<p style="text-align: left">
	　　佛告须菩提：&ldquo;我当为汝说譬喻，诸有智之士以譬喻得解。于意云何？譬如灯炷，始燃之时，为用初明得燃？为用后明得燃？炷燋之时为用初时明燋？为用后时明燋？&rdquo;</p>
<p style="text-align: left">
	　　须菩提言：&ldquo;世尊，亦不用初头焰得燃，亦不离初焰因缘得燃；亦不用后焰得燃，亦不离后焰因缘。&rdquo;</p>
<p style="text-align: left">
	　　&ldquo;须菩提，菩萨亦不用初意得阿耨多罗三耶三菩，亦不离初意因缘；亦不用后意得，亦不离后意因缘得。</p>
<p style="text-align: left">
	　　&ldquo;须菩提，菩萨行般若波罗蜜，从初发意至十住地，成阿耨多罗三耶三菩。&rdquo;</p>
<p style="text-align: left">
	　　&ldquo;世尊，云何从十住地成阿耨多罗三耶三菩？&rdquo;</p>
<p style="text-align: left">
	　　佛言：&ldquo;先从智地观地，具足阿耨多罗三耶三菩，从八辈观地、薄地、离淫地、已办地、辟支佛地、菩萨地、阿耨多罗三耶三菩地、佛地，具足佛地已，便成阿耨多罗三耶三菩。菩萨于是十地学，亦不从初发意得阿耨多罗三耶三菩，亦不离初发意得，亦不以后意得，亦不离后意得。&rdquo;</p>
<p style="text-align: left">
	　　须菩提言：&ldquo;世尊，<a>十二因缘</a>起甚深！不以初发意得阿耨多罗三耶三菩，亦不离初发意因缘；亦不用后意得阿耨多罗三耶三菩，亦不离后意而成阿耨多罗三耶三菩。&rdquo;</p>
<p style="text-align: left">
	　　&ldquo;须菩提，于意云何？意已灭可复使更生不？&rdquo;</p>
<p style="text-align: left">
	　　&ldquo;世尊，已灭不复生。&rdquo;</p>
<p style="text-align: left">
	　　&ldquo;须菩提，意已生为是灭法不？&rdquo;</p>
<p style="text-align: left">
	　　&ldquo;世尊，是实灭法。&rdquo;</p>
<p style="text-align: left">
	　　佛言：&ldquo;已灭法者是为灭不？&rdquo;</p>
<p style="text-align: left">
	　　&ldquo;世尊，不也。&rdquo;</p>
<p style="text-align: left">
	　　&ldquo;须菩提，于意云何？为正尔住不？&rdquo;</p>
<p style="text-align: left">
	　　&ldquo;世尊，住如如住。&rdquo;</p>
<p style="text-align: left">
	　　佛告须菩提：&ldquo;若如住者，真际住当住如如耶？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　佛言：&ldquo;于须菩提意云何？如者为甚深不？&rdquo;</p>
<p style="text-align: left">
	　　&ldquo;世尊，甚深！甚深！&rdquo;</p>
<p style="text-align: left">
	　　&ldquo;须菩提，如者为是意耶？&rdquo;</p>
<p style="text-align: left">
	　　&ldquo;不也，世尊，如非意。&rdquo;</p>
<p style="text-align: left">
	　　&ldquo;须菩提，意为离如耶？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;须菩提，如以如为相见不？&rdquo;</p>
<p style="text-align: left">
	　　&ldquo;不也，世尊，如如不相见。&rdquo;</p>
<p style="text-align: left">
	　　&ldquo;须菩提，如是行者，为行深般若波罗蜜不？&rdquo;</p>
<p style="text-align: left">
	　　须菩提言：&ldquo;世尊，如是行者为行深般若波罗蜜。&rdquo;</p>
<p style="text-align: left">
	　　须菩提言：&ldquo;作如是行，为行何法，世尊？&rdquo;</p>
<p style="text-align: left">
	　　佛言：&ldquo;作是行者为无所行。何以故？行般若波罗蜜者无若干行。&rdquo;</p>
<p style="text-align: left">
	　　&ldquo;世尊，夫如者，亦无若干，亦无作若干行。&rdquo;</p>
<p style="text-align: left">
	　　佛告须菩提：&ldquo;菩萨行般若波罗蜜，为行何等？&rdquo;</p>
<p style="text-align: left">
	　　对曰：&ldquo;为行毕竟无有二处。&rdquo;</p>
<p style="text-align: left">
	　　佛言：&ldquo;行毕竟者，为有若干行，为有相行耶？&rdquo;</p>
<p style="text-align: left">
	　　&ldquo;无有，世尊。&rdquo;</p>
<p style="text-align: left">
	　　佛言：&ldquo;无相为有相念耶？&rdquo;</p>
<p style="text-align: left">
	　　&ldquo;无有，世尊。&rdquo;</p>
<p style="text-align: left">
	　　佛言：&ldquo;云何有相念？&rdquo;</p>
<p style="text-align: left">
	　　须菩提言：&ldquo;世尊，菩萨行般若波罗蜜，亦不作是念有相无相。菩萨行般若波罗蜜不具佛十种力及十八法，不成阿耨多罗三耶三菩。菩萨沤和拘舍罗于诸法无所念亦不不念。何以故？菩萨知一切诸法相皆空故。住空法为众生故行三三昧，持是三昧教化众生。世尊，菩萨摩诃萨何等三三昧？&rdquo;</p>
<p style="text-align: left">
	　　佛言：&ldquo;住是三昧者，与空、无相、无愿相应。一切众生皆著于空，著于相、愿，菩萨摩诃萨安处众生以空、无相、无愿之法，行般若波罗蜜菩萨以是三事教化众生。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>