<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九卷 放光般若波罗蜜经</strong></p>
<p style="text-align: left">
	　　雨法雨品第三十</p>
<p style="text-align: left">
	　　于是，释提桓因意念言：&ldquo;尊者<a>须菩提</a>所<a>说法</a>，为雨法雨三千大千刹土。&rdquo;</p>
<p style="text-align: left">
	　　从四天王上至阿迦腻吒天各各念言：&ldquo;今须菩提所说法雨，我等宁可作华散佛<a>世尊</a>及诸<a>菩萨</a>、大<a>弟子</a>众，及散须菩提上。&rdquo;</p>
<p style="text-align: left">
	　　尔时，三千大千刹土诸释提桓因及诸四天王各化作华，散佛菩萨及<a>比丘</a>僧，及散须菩提上，持是供养般若波罗蜜。诸天散华，应时普遍三千大千国土，地无空缺处譬如敷坐也。<a>虚空</a>中华未堕地者，应时化成华交露台殊妙严事。</p>
<p style="text-align: left">
	　　时，须菩提意念：&ldquo;我数至天上，初未曾所见如是华比。是诸天子所散华者，不从树生，化华耳。&rdquo;</p>
<p style="text-align: left">
	　　释提桓因语须菩提：&ldquo;是华非生华，亦非意树华。&rdquo;</p>
<p style="text-align: left">
	　　须菩提言：&ldquo;如拘翼所言，是华亦非生华，亦非意树华。拘翼，若不生者，是为非华。&rdquo;</p>
<p style="text-align: left">
	　　释提桓因语须菩提：&ldquo;但是华不生耶？五阴亦不复生耶？&rdquo;</p>
<p style="text-align: left">
	　　须菩提言：&ldquo;是华及五阴俱亦无所生，若使不生为非五阴；六情亦无所生，若使不生为非六情；<a>六波罗蜜</a>亦无所生，若使不生为非六波罗蜜；从内外空至有无空亦不生，若不生者为非有无空；三十七品、佛十八法亦不生，若不生者为非十八法；至萨云若亦不生，若不生者为非萨云若。&rdquo;</p>
<p style="text-align: left">
	　　释提桓因意念言：&ldquo;今须菩提辩才深妙乃如是耶，随其所应如为说法而无违背。&rdquo;</p>
<p style="text-align: left">
	　　佛告释提桓因：&ldquo;如是，如是，拘翼，须菩提实为深入辩才第一，随所应而为说法无有违错。&rdquo;</p>
<p style="text-align: left">
	　　释提桓因白佛言：&ldquo;唯，世尊，云何须菩提随其所应而为说法而不违错？&rdquo;</p>
<p style="text-align: left">
	　　佛告拘翼：&ldquo;五阴、六情但有数耳，以五阴、六情但有数故，是故须菩提所说无错。何以故？<a>如法</a>者亦不违错亦不和合，以无和无错，是故须菩提所说无错。至六波罗蜜及内外空至有无空、三十七品、佛十八法皆如是，从须陀洹道至辟支佛道至萨云若、萨云若事亦如是，从须陀洹、<a>罗汉</a>、辟支佛上至佛三耶三佛，拘翼，亦复是法数所施耳，须菩提所说亦复如法数所施，是故所说无有违背。何以故？拘翼，如法者亦不和亦不错，以不和以不错故，须菩提作是说法，随其所应无有违错。&rdquo;</p>
<p style="text-align: left">
	　　须菩提言：&ldquo;如是，如是，拘翼，如佛世尊施诸法教，菩萨摩诃萨行般若波罗蜜当知诸法亦复但是法数所施。拘翼，菩萨作是学者，为不学色、痛、想、行、识，亦不见五阴当所学者，如是学者为不学六波罗蜜。何以故？不见六波罗蜜当所学者。如是学者不学内外空及有无空。何以故？不见空法有所学者。如是学者为不学三十七品、佛十八法，不学须陀洹道，不学罗汉、辟支佛道，不学萨云若道。何以故？不见萨云若当所学者。&rdquo;</p>
<p style="text-align: left">
	　　释提桓因白须菩提言：&ldquo;何以故不见五阴？至萨云若亦不见耶？&rdquo;</p>
<p style="text-align: left">
	　　须菩提言：&ldquo;是故，拘翼，五阴、五阴自空，萨云若、萨云若自空。何以故？不可空色而学色空，不可以萨云若空学空萨云若，不作空学为学空，不以二学如是学，不以二事学五阴空，亦不以二事学萨云若空。</p>
<p style="text-align: left">
	　　&ldquo;拘翼，不以二事学空五阴者为学六波罗蜜；不以二事学萨云若空者为学六波罗蜜，为学内外空至有无空，为学三十七品，为<a>学佛</a>十八法；不以二事学为学须陀洹至罗汉、辟支佛，不以二事学为学三耶三佛，亦不以二事学为学萨云若。</p>
<p style="text-align: left">
	　　&ldquo;学佛、学萨云若者，为学不可计阿僧祇诸<a>佛法</a>；学诸佛法者，不学增五阴不学减五阴，亦不增萨云若学亦不减萨云若学。如是不增不减学者，亦不受五阴，亦不中道灭五阴，学至萨云若亦不受学，亦不中道灭萨云若。&rdquo;</p>
<p style="text-align: left">
	　　<a>舍利弗</a>语须菩提：&ldquo;菩萨作是学，亦不受萨云若学，亦不中道灭萨云若学耶？&rdquo;</p>
<p style="text-align: left">
	　　须菩提报言：&ldquo;如是，如是。&rdquo;</p>
<p style="text-align: left">
	　　<a>舍利</a>弗复问：&ldquo;何以故从五阴至萨云若亦不受学，亦不中道灭萨云若学？&rdquo;</p>
<p style="text-align: left">
	　　报言：&ldquo;色自无受，亦无有受色者；萨云若亦自无受，亦无受萨云若者；从内外空至有无空亦自不受，亦无受空者。如是，舍利弗，菩萨摩诃萨于诸法无所受，是故于萨云若中出生。&rdquo;</p>
<p style="text-align: left">
	　　舍利弗言：&ldquo;菩萨学般若波罗蜜，于诸法无所受，为出生萨云若耶？&rdquo;</p>
<p style="text-align: left">
	　　须菩提言：&ldquo;如是，如是。&rdquo;</p>
<p style="text-align: left">
	　　舍利弗复问：&ldquo;菩萨作如是学，于诸法无所受，亦不学受，亦不学灭，云何出生萨云若？&rdquo;</p>
<p style="text-align: left">
	　　须菩提报言：&ldquo;菩萨行般若波罗蜜，亦不见色生，亦不见色灭，亦不受亦不不受，亦不著亦不断，亦不增亦不减。何以故？舍利弗，不以五阴故有，亦不见生亦不见灭，亦不见受亦不见不受，亦不见著亦不见断，亦不见增亦不见减。何以故？舍利弗，不见五阴有乃至萨云若，亦不见生灭亦不见受，亦不见著断，亦不见增减。何以故？萨云若空故无所得。是故菩萨于诸法无所生、无所灭、无所受、无著无断、无增无减，学般若波罗蜜出萨云若，当作是念，亦无所学，亦无所出。&rdquo;</p>
<p style="text-align: left">
	　　释提桓因问舍利弗：&ldquo;菩萨当从何所求般若波罗蜜？&rdquo;</p>
<p style="text-align: left">
	　　舍利弗报言：&ldquo;拘翼，菩萨摩诃萨当从须菩提所转品中求。&rdquo;</p>
<p style="text-align: left">
	　　释提桓因言：&ldquo;以须菩提因缘恩力，使舍利弗言：&lsquo;菩萨摩诃萨般若波罗蜜，当于须菩提所转品中求。&rsquo;&rdquo;</p>
<p style="text-align: left">
	　　须菩提报言：&ldquo;拘翼，非我因缘恩力。&rdquo;</p>
<p style="text-align: left">
	　　释提桓因言：&ldquo;是谁之恩力所处？&rdquo;</p>
<p style="text-align: left">
	　　须菩提言：&ldquo;是佛威神恩力所处。&rdquo;</p>
<p style="text-align: left">
	　　释提桓因言：&ldquo;诸法皆无处所，云何言是佛之威神所处乎？如来亦不于异无处所法中见佛，亦不于异如中见。&rdquo;</p>
<p style="text-align: left">
	　　须菩提言：&ldquo;如是，拘翼，如来亦不于余处中见，亦不于异处如中见，亦不以如来为如，亦不以如为如来，亦不以五阴如为如来，亦不以如来为五阴如，亦不以五阴法为如来，亦不以如来为五阴法，亦不以萨云若如为如来，亦不以如来为萨云若如，亦不以萨云若法为如来，亦不以如来为萨云若法。</p>
<p style="text-align: left">
	　　&ldquo;拘翼，若佛与五阴法不合亦非不合者，亦不离五阴法有合不合，亦不离五阴如有合不合，乃至萨云若、萨云若法如亦不合亦不不合，亦不离萨云若、萨云若法如亦不合亦不不合。</p>
<p style="text-align: left">
	　　&ldquo;拘翼，以是诸法不合不散神力之所处，是为无处所行。如拘翼向之所问，当于何所求般若波罗蜜，亦不于五阴中求，亦不离五阴中求。何以故？拘翼，般若波罗蜜、五阴是法亦不同亦不异，亦无有形亦不可见，亦无有碍一相，一相者则无相。</p>
<p style="text-align: left">
	　　&ldquo;复次，拘翼，菩萨摩诃萨求般若波罗蜜，亦不离萨云若求，亦不于萨云若求。何以故？般若波罗蜜、萨云若及所求者，亦不同亦不异，亦无形亦不见，亦不碍一相，一相所谓无相。何以故？般若波罗蜜亦非五阴亦不离五阴，般若波罗蜜亦非萨云若亦不离萨云若，五阴如亦非般若波罗蜜，般若波罗蜜亦不离五阴如，般若波罗蜜亦非五阴法亦不离五阴法，般若波罗蜜亦非萨云若法亦不离萨云若法。何以故？拘翼，是诸法亦不有亦不可得，以诸法不可得故。五阴非般若波罗蜜，般若波罗蜜亦不离五阴，般若波罗蜜亦非五阴法亦不离五阴法，般若波罗蜜亦非五阴如亦不离五阴如，般若波罗蜜亦非萨云若亦不离萨云若，亦非萨云若如亦不离萨云若如，亦非萨云若法亦不离萨云若法。&rdquo;</p>
<p style="text-align: left">
	　　释提桓因言：&ldquo;摩诃波罗蜜是菩萨摩诃萨之大度。波罗蜜者，是诸菩萨无量无限之大度，于是中学得须陀洹、斯陀含、阿那含、阿罗汉、辟支佛，于中学成菩萨，净佛国土<a>教化</a>众生，成得阿耨多罗三耶三佛。&rdquo;</p>
<p style="text-align: left">
	　　须菩提言：&ldquo;拘翼，如是，如是，如释提桓因所言无异，已得者、甫当得者，皆当从般若波罗蜜中成阿惟三佛。以五阴大故，般若波罗蜜亦广大。拘翼，五阴亦无前亦无后，亦无中亦无边际，至萨云若亦如是。</p>
<p style="text-align: left">
	　　&ldquo;拘翼，是为菩萨摩诃萨之大度。以五阴无有量，是故菩萨摩诃萨无量之度。何以故？五阴不可量故。譬如虚空不可度量，五阴亦不可度量；如空不可度量，五阴亦不可度量；以五阴不可度量，般若波罗蜜亦不可量，乃至萨云若不可量故，菩萨之度般若波罗蜜亦不可量。何以故？拘翼，萨云若亦不可量，如虚空不可平量，以萨云若不可平量，虚空不可平量；以虚空不可平量，般若波罗蜜亦不可平量。以是故，拘翼，菩萨摩诃萨般若波罗蜜不可平量，空亦不可平量。</p>
<p style="text-align: left">
	　　&ldquo;以五阴无底，菩萨、般若波罗蜜亦无底。何以故？五阴底、边际不可得见故。乃至萨云若亦无有底，菩萨般若波罗蜜亦无有底。何以故？拘翼，萨云若亦不可得底，亦不可得边际故。是故菩萨般若波罗蜜无有底，从五阴无有底，至萨云若亦无有底。</p>
<p style="text-align: left">
	　　&ldquo;复次，拘翼，以因缘无有底故，菩萨般若波罗蜜亦无有底。&rdquo;</p>
<p style="text-align: left">
	　　释提桓因言：&ldquo;唯，须菩提，云何因缘无底，菩萨般若波罗蜜无底？&rdquo;</p>
<p style="text-align: left">
	　　报言：&ldquo;以萨云若因缘无底故，菩萨般若波罗蜜无底；法因缘无底，是故菩萨般若波罗蜜无底。&rdquo;</p>
<p style="text-align: left">
	　　又问：&ldquo;云何法因缘无底，菩萨般若波罗蜜无底？&rdquo;</p>
<p style="text-align: left">
	　　报言：&ldquo;拘翼，法性无底故，菩萨般若波罗蜜无底；如因缘无底，菩萨般若波罗蜜无底。&rdquo;</p>
<p style="text-align: left">
	　　复问：&ldquo;云何如因缘无底，菩萨般若波罗蜜无底？&rdquo;</p>
<p style="text-align: left">
	　　答言：&ldquo;如如无底，如因缘无底；以如因缘无底，菩萨般若波罗蜜无底；众生无底，菩萨般若波罗蜜无底。&rdquo;</p>
<p style="text-align: left">
	　　复问：&ldquo;云何众生无底，菩萨般若波罗蜜无底？&rdquo;</p>
<p style="text-align: left">
	　　答言：&ldquo;于拘翼意云何？何所法言有菩萨者，亦不以法言，亦不非法言，但假名举字耳。是名所举亦无有形，所举名字亦无因缘，所举字及众生亦无因缘。于拘翼意云何？般若波罗蜜颇说有作众生者不？&rdquo;</p>
<p style="text-align: left">
	　　&ldquo;唯，须菩提，无有也。&rdquo;</p>
<p style="text-align: left">
	　　&ldquo;拘翼，若无有说作众生者，何所众生有底？拘翼，如来无所著等正觉，住寿如恒边沙劫，言众生有生、众生有灭。于拘翼意云何？颇有众生有生者、有灭者不？&rdquo;</p>
<p style="text-align: left">
	　　答言：&ldquo;不也，须菩提。何以故？众生净故，无所有净故。&rdquo;</p>
<p style="text-align: left">
	　　&ldquo;以是故，拘翼，当知众生无底，般若波罗蜜亦无有底，亦无有边际。&rdquo;</p>
<p style="text-align: left">
	　　叹品第三十一</p>
<p style="text-align: left">
	　　尔时，诸梵王与诸梵天俱在会中，释提桓因与释眷属及婇女众亦在会中，释梵诸天子各各叹言：&ldquo;须菩提所说法，快哉！快哉！皆是佛之威神因缘能演布是教。若有不远离是般若波罗蜜<a>行者</a>，我等当视是辈菩萨摩诃萨当如如来。亦无有能得见是法者，亦无有能见色、痛、想、行、识者，至萨云若三乘教处&mdash;&mdash;罗汉、辟支佛及佛亦不可得。&rdquo;</p>
<p style="text-align: left">
	　　佛告诸天子：&ldquo;如是，如是，如诸天子所言，法无可得者亦不可见，从色、痛、想、行、识至萨云若皆不可得亦不可见，但有三乘之教耳，三乘之教亦不可得亦不可见。有行是般若波罗蜜无所倚者，当视如如来。何以故？于般若波罗蜜中广说三乘之教故。亦不离六波罗蜜而得佛者，亦不离内外空及有无空，亦不离三十七品、佛十八法，亦不离萨云若而得佛者。诸天子，菩萨尽当学知诸法&mdash;&mdash;从檀波罗蜜至萨云若，以是故，当知是菩萨为如如来。&rdquo;</p>
<p style="text-align: left">
	　　佛告诸天子：&ldquo;昔者我于华严国从提和竭佛以来，初不离六波罗蜜，内外空至有无空、三十七品、四禅、四等及四空净、诸三昧门、陀邻尼门、佛十种力、四无所畏、四无碍慧、大慈大悲、佛十八法，余无央数诸佛上法，初不离此诸法亦无所倚。是时，提和竭佛使记我言：&lsquo;后阿僧祇劫当来之世，汝当作佛，号释迦文如来、无所著、等正觉、无上士、道法御、<a>天人</a>师。&rsquo;&rdquo;</p>
<p style="text-align: left">
	　　于是，诸天子白佛言：&ldquo;唯，世尊，甚奇！甚特！菩萨摩诃萨行般若波罗蜜，于萨云若无取无舍，于五阴法亦无所取亦无所舍。&rdquo;</p>
<p style="text-align: left">
	　　时，佛于四辈弟子中，比丘、<a>比丘尼</a>、优婆塞、优婆夷，诸菩萨摩诃萨，诸四天王上至阿迦腻吒诸天等见诸众已定，佛告释提桓因：</p>
<p style="text-align: left">
	　　&ldquo;拘翼，若有菩萨摩诃萨、比丘、比丘尼、优婆塞、优婆夷及诸天、天女受持般若波罗蜜者，讽诵读者，复布施与人使讽诵习念不离萨云若意者，魔及魔天子不能得其便。何以故？是善男子、善女人，住五阴空、无相、无愿行故，无有能得空、无相、无愿便者，乃至萨云若空行，亦无能得萨云若空便者，不见是事可得便者。</p>
<p style="text-align: left">
	　　&ldquo;拘翼，是善男子、善女人，非人不能得其便。何以故？是善男子、善女人有大慈大悲，以四等心加众生故。</p>
<p style="text-align: left">
	　　&ldquo;拘翼，是善男子、善女人，随其<a>寿命</a>终不中错。何以故尔？用是善男子、善女人行檀波罗蜜时，等为一切众生故，以是故寿命不错。</p>
<p style="text-align: left">
	　　&ldquo;拘翼，是三千大千国土，诸四天王、忉利天、炎天、兜术天、尼摩罗天、波罗尼蜜天、梵天、阿波会天、首诃既那天、惟于颇罗天，是诸天人发至阿耨多罗三耶三菩意者，是诸天子所未闻般若波罗蜜者，未讽诵读持者，是诸天子皆当习行般若波罗蜜讽诵读持，意常不离于萨云若者。</p>
<p style="text-align: left">
	　　&ldquo;拘翼，是善男子、善女人行般若波罗蜜，若有受持讽诵读说，习念守行不离萨云若意者，是善男子、善女人若远出空寂处、若露坐、若在家，终不恐，终不怖。何以故尔？用是善男子、善女人明于内外空及有无空故亦无所倚。&rdquo;</p>
<p style="text-align: left">
	　　尔时，三千大千国土诸四天王上至首陀会天俱白佛言：&ldquo;唯，世尊，我等当护是善男子、善女人行般若波罗蜜讽诵读说习守持者，我当拥护使不离萨云若。何以故？以菩萨来往因缘断三恶趣，断天人贫，断人中贫，断是辈灾变，断诸饥饿谷贵；以菩萨摩诃萨来往因缘故，以十善之事现于<a>世间</a>，便知有四禅、四等、四空定、六波罗蜜，从内外空至有无空，便知有三十七品、佛十八法至萨云若；以菩萨来往因缘故，世间便知有刹利、长者种，便知有<a>婆罗门</a>大姓种，便知有转轮圣王，便知有四天王上至阿迦腻吒天；菩萨来往因缘故，便知有须陀洹、斯陀含、阿那含、阿罗汉、辟支佛道，便知有教授众生，便知有净佛国土；以菩萨来往因缘故，便知有佛世尊如来无所著等正觉，便知有转法轮，便知有三宝。以是故，诸天、阿须伦，诸世间人，皆拥护是菩萨摩诃萨。&rdquo;</p>
<p style="text-align: left">
	　　佛告释提桓因：&ldquo;如是，拘翼，用菩萨来往因缘故，三恶趣断，佛三宝兴，以是故，诸天世人皆当共恭敬承事是菩萨摩诃萨，给其所须常拥护之。拘翼，供养承事是菩萨摩诃萨，当如恭敬承事供养我，当作是知，如供养如来无异。是故，拘翼，诸天世间人当作是恭敬之。</p>
<p style="text-align: left">
	　　&ldquo;拘翼，使三千大千国土满中<a>甘蔗</a>、竹苇、稻麻、<a>丛林</a>，皆为声闻、辟支佛，其数如是，若有善男子、善女人悉供养承事给其所须，不如是善男子、善女人供养承事发意行六波罗蜜菩萨者。何以故？拘翼，不以有罗汉、辟支佛故知有菩萨、如来无所著等正觉，以有菩萨因缘故，乃知有罗汉、辟支佛、三耶三佛。是故，拘翼，诸天世人当恭敬承事是菩萨摩诃萨，当拥护之。&rdquo;</p>
<p style="text-align: left">
	　　降众生品第三十二</p>
<p style="text-align: left">
	　　尔时，释提桓因白佛言：&ldquo;唯，世尊，甚奇！甚特！受持般若波罗蜜讽诵习读守行念者，为得现世功德，教授众生净诸佛国，从一佛刹至一佛刹，见诸佛已意欲供养，随其所愿辄得供养，具足善本所从诸佛闻经法者，至得三耶三佛初不中忘，便得家成就，得父母成就，得生成就，得眷属成就，得相成就，得光明成就，得眼成就，得耳成就，得三昧成就，得陀罗尼成就，以沤和拘舍罗变身如佛，从一国至一国至无佛处，到已便称叹六波罗蜜之功德，称叹内外空及有无空，四禅、四等及四空净，皆称叹是之功德，又复称叹三十七品、佛十八法之功德，以沤和拘舍罗为众生说法，以三乘降众生。&rdquo;</p>
<p style="text-align: left">
	　　释提桓因白佛言：&ldquo;快哉！世尊，甚奇！甚特！云何持般若波罗蜜总持五波罗蜜，亦复总持三十七品至佛十八法，亦复总持至声闻、辟支佛法，亦复总持萨云若、萨云若事？&rdquo;</p>
<p style="text-align: left">
	　　佛告释提桓因：&ldquo;如是，拘翼，持般若波罗蜜者，为已总持诸波罗蜜已，为已总持三十七品、佛十八法，声闻、辟支佛法、萨云若事悉总持已。复次，拘翼，持般若波罗蜜者，执者、读者、念者，诸所可得功德之应，且听！谛听！是善男子、善女人，所得功德今为汝说之。&rdquo;</p>
<p style="text-align: left">
	　　释提桓因言：&ldquo;唯，世尊，愿乐欲闻。&rdquo;</p>
<p style="text-align: left">
	　　佛言：&ldquo;若有异学外道若魔及其部界顽佷之人，念欲破坏者，念欲乖错者，诸持恶意欲来坏者，皆不从愿便中道灭去。何以故？拘翼，是菩萨摩诃萨长夜行六波罗蜜，以众生贪诤于财故，菩萨悉弃舍内外所有法，安立众生故行檀波罗蜜；以诸众生行恶戒者故，菩萨弃舍内外法，安立众生于尸波罗蜜；以众生长夜有斗讼怨恚故，菩萨弃舍内外法，安立众生于羼波罗蜜；以众生<a>懈怠</a>故，菩萨弃舍内外法，安立众生行于惟逮波罗蜜；以众生常乱意故，菩萨弃舍内外法，安立众生使行禅波罗蜜；以众生耽于恶智故，菩萨弃舍内外法，安立众生使行般若波罗蜜；以众生住于<a>生死</a>恩爱故，是故菩萨波罗蜜沤和拘舍罗，于恩爱中拔擢于生死，安立于四禅、四等、四空定、三十七品、空无相无愿，劝助安立劝立众生得须陀洹至阿罗汉，劝立众生得辟支佛，劝立众生使行菩萨得佛。拘翼，行菩萨之行，是为得现世奇特之德；后世便使得阿耨多罗三耶三菩阿惟三佛，便转法轮随众生所应而度脱之，是为菩萨后世奇异之德。</p>
<p style="text-align: left">
	　　&ldquo;复次，拘翼，善男子、善女人受持般若波罗蜜者，若讽诵读习守行般若波罗蜜者，其地处，魔及魔天、异学外道、顽佷之人若欲坏乱者，若欲中道断者，若有斗讼持恶意向者，终不得发是意。是菩萨其行功德，转更高显殊异无能逮者，以般若波罗蜜音声故，出生三乘而得度脱。譬如，拘翼，有药名摩祇，有蛇蚖饥行求索虫欲食之，虫遥见蛇蚖走趣药所，蛇欲得往，以药气故不能得前。何以故？以药威德故，使蛇中道还。拘翼，是摩祇药威德乃尔。若有善男子、善女人行般若波罗蜜若讽诵读习持守者，有欲乱者，若欲断坏斗诤向者，以般若波罗蜜威德之力故，随其所趣处令于彼间便自灭去。何以故尔？般若波罗蜜者，是诸法之定也，非诸法之诤&mdash;&mdash;何等诸法？谓淫怒痴，从无黠<a>十二因缘</a>，意有所著，有我见，有人见，有众生见，有尽见，有常见，无垢见，无有见，众邪见，嫉恶戒见，瞋恚见，懈怠乱意恶智常见，有乐想、净想、我想、恩爱行，受色、痛、想、行、识，受六波罗蜜，受内外空，受有无空，受三十七品，受十八法，受萨云若，受于泥洹增益五根&mdash;&mdash;是为诸法之空。三千大千刹土，诸四天王，诸释提桓因及诸梵天，乃至阿迦腻吒天，是诸天人皆拥护是善男子、善女人行般若波罗蜜者，讽诵读说习持守者，十方诸现在佛皆共拥护是善男子、善女人。</p>
<p style="text-align: left">
	　　&ldquo;行般若波罗蜜者，讽诵读说习持守者，诸恶悉消，诸善增益，于六波罗蜜转复增益亦无所倚；于内外空亦复增益而无所倚；于三十七品、佛十八法、诸三昧门、陀邻尼门、萨云若慧悉转增益而无所倚；所言说者人皆信用，与诸众生共作朋友所语无失，终无瞋恚，终不自用，亦不嫉妒；自不<a>杀生</a>教人行慈，为众生称叹不杀之德，常复赞叹诸不杀者；常自远离于不与取，教人不盗，常复称叹不盗之德；自行清净教人不淫，亦复称叹不淫之德；身自远离妄语、粗言、恶口、绮语，亦常远离嫉恚邪见，教人<a>正见</a>，亦复赞叹正见之德；自行六波罗蜜，常劝助人行六波罗蜜，常复称说行六波罗蜜之大功德；自行内外空，劝人行空，亦复赞叹行空之德，有无空亦复如是；自行陀邻尼诸三昧门，教人行持学诸三昧，叹说总持三昧之德；自行四禅教人行禅，称说行<a>禅定</a>意之德；自行四等，教人行四等，亦复称说慈悲功德；自行四无形定，教人行之，称誉无形定功德；自行根、力、三十七品，教人使行，亦复称誉道品功德；自行三三昧、八惟无、九次第禅、如来十力、四无所畏、四无碍慧、大慈大悲、佛十八法、萨云若慧，教人行萨云若，赞叹称誉萨云若之功德；常行六波罗蜜，所可布施皆与众生，共为阿耨多罗三耶三菩亦无所倚；所作布施、持戒、精进、忍辱、一心、智慧，但为一切众生之类，令得度脱阿耨多罗三耶三菩亦无所倚。</p>
<p style="text-align: left">
	　　&ldquo;善男子、善女人作如是行于六波罗蜜，生念言：&lsquo;若我不布施者，或生贫贱家，便不能得教授众生，亦不能得净佛国土，亦复不能得萨云若。我若不持戒者，或生三恶趣不得人身，便不得教授众生净佛国土，亦不得萨云若。我若不行忍辱者，便毁坏诸根，亦不能得覆面舌相，形不成就，不得菩萨具足行身教授众生净佛国土，亦不能得成萨云若。我不精进有懈怠者，或生恶处身不明了，亦复不能教授众生净佛国土成萨云若。若我不行禅意不定者，亦不能得诸三昧慧教授众生净佛国土成萨云若。若我行恶智者，便不能得沤和拘舍罗度罗汉、辟支佛地，亦不能教授众生及净佛土成萨云若。&rsquo;善男子、善女人当作是念：&lsquo;我不可随贪嫉之心而不具足行檀波罗蜜，我不可随恶戒故而不具足行尸波罗蜜，我不可以瞋恚故不具足行羼波罗蜜，我不可以懈怠故不具足行惟逮波罗蜜，我不可以乱意故不具足行禅波罗蜜，我不可从恶智故不具足行般若波罗蜜，我不具足行六波罗蜜者终不生萨云若。&rsquo;是善男子、善女人受持讽诵守行般若波罗蜜者，当得现世、后世功德，意终不离萨云若意。&rdquo;</p>
<p style="text-align: left">
	　　释提桓因白佛言：&ldquo;唯，世尊，甚奇！甚特！快哉！般若波罗蜜者，是菩萨摩诃萨之所施，为将导乃尔。&rdquo;</p>
<p style="text-align: left">
	　　佛言：&ldquo;拘翼，云何般若波罗蜜为菩萨摩诃萨作施为将导？&rdquo;</p>
<p style="text-align: left">
	　　释提桓因白佛言：&ldquo;诸所世俗布施，不以沤和拘舍罗，若与佛及声闻、辟支佛及与贫穷乞丐者，无沤和拘舍罗者便堕贡高，言&lsquo;我具足行檀尸波罗蜜、羼惟逮波罗蜜、禅波罗蜜&rsquo;，言&lsquo;我具足行般若波罗蜜&rsquo;，于世俗波罗蜜中便堕贡高，言&lsquo;我具足三十七品行三三昧&rsquo;，言&lsquo;我具足行陀邻尼诸三昧门&rsquo;，言&lsquo;我具足于十种力、佛十八法，我当教授众生净佛国土&rsquo;，言&lsquo;我当得萨云若慧&rsquo;，以入吾我贡高者是为世俗般若波罗蜜。菩萨行是世俗法者，便入吾我贡高。</p>
<p style="text-align: left">
	　　&ldquo;菩萨摩诃萨行道檀波罗蜜者，亦无吾我想，亦无施想，亦无物想，亦无受施者想，是为行般若波罗蜜菩萨摩诃萨之施为将导。菩萨行戒不有尸波罗蜜，行于忍辱亦不有羼，行于精进亦不有惟逮，行于定意亦不有禅波罗蜜，行大智者不有般若波罗蜜，行三十七品乃至佛十八法亦无所有亦无所倚，行大慈大悲行萨云若者亦无所有亦无所倚。世尊，是为行般若波罗蜜菩萨之施为将导。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>