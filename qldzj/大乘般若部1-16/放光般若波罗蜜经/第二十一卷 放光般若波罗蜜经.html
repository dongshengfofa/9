<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十一卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十一卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十一卷 放光般若波罗蜜经</strong></p>
<p style="text-align: left">
	　　释提桓因品第六十三</p>
<p style="text-align: left">
	　　尔时，释提桓因白佛言：&ldquo;<a>世尊</a>，般若波罗蜜者，甚深微妙！难晓难了！难解难知！不可思议！以本净故。闻是深般若波罗蜜书持学者，为已具足从大功德来，想著之意为不复生，至阿耨多罗三耶三菩亦无想著。&rdquo;</p>
<p style="text-align: left">
	　　佛告释提桓因言：&ldquo;如是，如是，拘翼，有行般若波罗蜜者，不从小功德来。拘翼，阎浮提满中众生，皆行十善、四等、四禅及四空定，不如是善男子、善女人书持般若波罗蜜，讽诵受学如其教住，至阿耨多罗三耶三菩不听余念。其福百倍、千倍、巨亿万倍，不可以譬喻为比。&rdquo;</p>
<p style="text-align: left">
	　　尔时，有异<a>比丘</a>语释提桓因言：&ldquo;拘翼，是善男子、善女人守行奉持般若波罗蜜转复教人者，其功德出彼阎浮提众生所作者上。&rdquo;</p>
<p style="text-align: left">
	　　释提桓因语是比丘言：&ldquo;善男子、善女人，于般若波罗蜜中一发意，胜阎浮提所作十善、四禅、四等、五通者上，何况奉行书持讽诵如中教者！皆过诸天、阿须伦、<a>世间</a>人上。是<a>菩萨</a>不独过诸天世间人，乃过须陀洹、斯陀含、阿那含、阿<a>罗汉</a>、辟支佛上；不但过是上，乃至菩萨行五波罗蜜无般若波罗蜜沤和拘舍罗者上。菩萨如般若波罗蜜教住者，出诸天世人上，诸天世人皆不能及。如般若波罗蜜教住者，为不断萨云然种地住，终不离如来名号。菩萨行如是终不失道场。菩萨摩诃萨所行如是，为欲拔出众生沉没长流者。如是学者，为学菩萨所学，不学声闻、辟支佛学。</p>
<p style="text-align: left">
	　　&ldquo;菩萨如是学者，诸四天王当来至是菩萨所言：&lsquo;善男子、善女人，勤学疾学成阿耨多罗三耶三菩坐于道场时，过去诸如来无所著等正觉所持四钵，今在是间当奉不久。&rsquo;如是行般若波罗蜜者，诸释提桓因亦当复来劝助是善男子、善女人，须焰天子将诸焰天子来下，兜率天子将诸兜率天子来下，诸尼摩罗天皆悉来下，诸波罗尼蜜天亦悉来下，乃至首陀会诸天皆悉来下，至是行深般若波罗蜜菩萨所。十方现在诸如来无所著等正觉，皆常念是善男子、善女人行般若波罗蜜者。行是深般若波罗蜜者，诸可世间所有厄难勤苦之事了无复有。<a>须菩提</a>，是为行般若波罗蜜者现世功德之报。一切世间皆有四病&mdash;&mdash;一事动者身中诸根无不受痛，以受痛故意便受恼&mdash;&mdash;是诸病恼不复著是菩萨身，用行深般若波罗蜜故，是为现世功德之报。&rdquo;</p>
<p style="text-align: left">
	　　尔时，阿难意念：&ldquo;释提桓因自持辩才说？以佛事说？&rdquo;</p>
<p style="text-align: left">
	　　释提桓因知阿难意之所念，语阿难言：&ldquo;我之所说皆是佛事。&rdquo;</p>
<p style="text-align: left">
	　　佛告阿难：&ldquo;释提桓因所可说者，皆是佛事因缘。若菩萨学习念般若波罗蜜时，三千大千国土中魔皆生狐疑：&lsquo;今是菩萨当为真际作证，取声闻、辟支佛道耶？当成阿耨多罗三耶三菩阿惟三佛乎？&rsquo;阿难，若有菩萨不离般若波罗蜜时，魔复大愁毒。尔时，魔复起大风，欲使是菩萨恐怖有难起<a>懈怠</a>之意，欲使菩萨于萨云然念中起一乱意。&rdquo;</p>
<p style="text-align: left">
	　　阿难白佛言：&ldquo;世尊，魔为都卢娆乱诸菩萨耶？有不娆者？&rdquo;</p>
<p style="text-align: left">
	　　佛告阿难：&ldquo;有行乱者，有不乱者。&rdquo;</p>
<p style="text-align: left">
	　　阿难白佛言：&ldquo;有娆者谁？不娆者谁？&rdquo;</p>
<p style="text-align: left">
	　　佛言：&ldquo;菩萨从本闻般若波罗蜜时，意中不乐不解者，波旬便往娆乱。若闻说深般若波罗蜜时，意中狐疑言：&lsquo;为审有是耶？为无有耶？&rsquo;用是故波旬往娆。</p>
<p style="text-align: left">
	　　&ldquo;复次，阿难，若有菩萨远离真知识，便不闻不知般若波罗蜜，不解其事，意便不乐，是故波旬复往娆乱。</p>
<p style="text-align: left">
	　　&ldquo;复次，阿难，若有菩萨远离般若波罗蜜反持非法，用是故魔得其便。</p>
<p style="text-align: left">
	　　&ldquo;复次，阿难，菩萨失般若波罗蜜更叹非法，魔即<a>欢喜</a>念言：&lsquo;彼说非法之事，当有若干伴辈，当满我愿，复并使余人堕于二地罗汉、辟支佛是也。&rsquo;</p>
<p style="text-align: left">
	　　&ldquo;复次，阿难，若有菩萨闻说深般若波罗蜜时，便意念言：&lsquo;是深不能，大深耶！&rsquo;作是念者，魔便念言：&lsquo;我今已得子便。&rsquo;</p>
<p style="text-align: left">
	　　&ldquo;复次，阿难，若有菩萨向余人贡高言：&lsquo;我能行<a>六波罗蜜</a>，汝不能行。&rsquo;是菩萨为魔所得便。阿难，时魔波旬大欢喜踊跃。</p>
<p style="text-align: left">
	　　&ldquo;复次，阿难，若有菩萨自怙智慧，自怙种姓，自怙其善，自怙知识，便起贡高下于他人，亦无阿惟越致相行像貌，专自贡高轻贱他人，便语人言：&lsquo;汝亦不在菩萨种姓之中现，汝亦不在摩诃衍中。&rsquo;尔时，波旬欢喜念言：&lsquo;今我境界宫殿不空，增益三恶趣我种姓不损。&rsquo;魔常伺是菩萨欲使说非法之事，欲使众人皆闻非法，亦当邪见增益劳垢，造颠倒行颠倒于法，身口意错贪著邪福，从是因缘增益三恶趣，魔之眷属宫殿益多。尔时，波旬倍欢喜踊跃而自娱乐。</p>
<p style="text-align: left">
	　　&ldquo;复次，阿难，若行菩萨道者，与声闻道家共争，魔时念言：&lsquo;是善男子离萨云然远，不近大智。&rsquo;所以者何？斗争怨恚非萨云然道，是三恶之业。</p>
<p style="text-align: left">
	　　&ldquo;复次，阿难，菩萨菩萨自还共争，波旬念言：&lsquo;两离佛远，失萨云然，是二菩萨俱不得成阿耨多罗三耶三菩。&rsquo;所以者何？是善男子所造是三恶业，非萨云然。</p>
<p style="text-align: left">
	　　&ldquo;复次，阿难，未受莂者，与得记莂菩萨共争，兴起恶意，随其意起多少之数却若干劫。虽起争意如故不舍萨云然者，当却劫数若干径路，然后乃成阿耨多罗三耶三菩。&rdquo;</p>
<p style="text-align: left">
	　　阿难白佛言：&ldquo;世尊，乃当更尔所劫数，于其中间宁有除不？&rdquo;</p>
<p style="text-align: left">
	　　佛告阿难：&ldquo;我为三乘<a>说法</a>，随其意起多少之数，各尽其事无有中间减少之除。&rdquo;</p>
<p style="text-align: left">
	　　佛告阿难：&ldquo;若菩萨菩萨共争，若恚、若骂、怀恨不悔者，我不说有除，当更劫数勤行僧那，然后乃成。若有菩萨斗争恚已便自悔言：&lsquo;是利难得。我今当为一切下屈，今世后世当使众生皆共和解，我今云何恶声加人而念人恶？我终不敢复作是事，当如聋羊，当自除过。成阿耨多罗三耶三菩度脱众生，云何起恚而自陷溺？不当起恨，不当陷溺。&rsquo;尔时，菩萨适起是意已，魔波旬不能得其便。</p>
<p style="text-align: left">
	　　&ldquo;复次，阿难，行菩萨者不当与声闻家共止，若共止者不当与争。所以者何？当自念言：&lsquo;我不应得与是辈人起恚共争，我当成就阿耨多罗三耶三菩度诸苦厄。&rsquo;&rdquo;</p>
<p style="text-align: left">
	　　阿难白佛言：&ldquo;世尊，菩萨菩萨自共住止，其法云何？&rdquo;</p>
<p style="text-align: left">
	　　佛告阿难：&ldquo;菩萨菩萨共止之法，相视当如世尊共止。所以者何？当作念言：&lsquo;是我真伴共乘一船，彼学我学是为同学，共行檀波罗蜜至萨云然。若彼意愦不顺萨云然者，我所不应。若彼意定不离萨云然者，我亦应尔。&rsquo;菩萨摩诃萨作是学者，为共等学。&rdquo;</p>
<p style="text-align: left">
	　　问等学品第六十四</p>
<p style="text-align: left">
	　　须菩提白佛言：&ldquo;世尊，何等为菩萨摩诃萨之等所应学者？&rdquo;</p>
<p style="text-align: left">
	　　佛告须菩提：&ldquo;内空、外空是菩萨摩诃萨之等，五阴自空乃至于道道亦自空。须菩提，是空为是菩萨摩诃萨之等，于是等空成阿耨多罗三耶三菩。&rdquo;</p>
<p style="text-align: left">
	　　须菩提言：&ldquo;世尊，菩萨学消五阴为学萨云然，五阴不染为学萨云然，学灭五阴为学萨云然，不生五阴为学萨云然，乃至四无碍学为学萨云然。&rdquo;</p>
<p style="text-align: left">
	　　佛告须菩提：&ldquo;如所言，学消五阴为学萨云然，乃至学无所生为学萨云然。&rdquo;</p>
<p style="text-align: left">
	　　佛言：&ldquo;于须菩提意云何？五阴所有如乃至道如及世尊如，是诸如颇有减尽灭时不？&rdquo;</p>
<p style="text-align: left">
	　　须菩提言：&ldquo;不也，世尊。&rdquo;</p>
<p style="text-align: left">
	　　佛言：&ldquo;菩萨如是学，为学如，为学萨云然；如亦不尽、亦不减、亦不灭，如是学，为学如，为学萨云然。菩萨如是学，为学六波罗蜜，为学三十七品，为<a>学佛</a>十八法，为学萨云然。&rdquo;</p>
<p style="text-align: left">
	　　佛告须菩提：&ldquo;菩萨作如是学，为度诸学表，为第一学；如是学者，诸天及魔不能坏败；作如是学，疾近阿惟越致；如是学者，为习尊业，为习如来；如是学者，为导御众生；如是学者，为净佛土，为学大慈大悲，为学<a>教化</a>众生。</p>
<p style="text-align: left">
	　　&ldquo;须菩提，菩萨如是学者，为学三合十二法轮转度脱众生；如是学者，为学不断佛种；如是学者，为学开<a>甘露</a>法门；作如是学，为学示无为法。</p>
<p style="text-align: left">
	　　&ldquo;须菩提，下劣之人不能学是。作是学者，为欲拔一切众生<a>生死</a>之根；如是学者，为不入三恶趣，不生边地，不生旃陀罗家；如是学者，不复聋盲喑哑跛蹇；如是学者，诸根具足终不缺减，无恶音声，不犯十恶，终不学邪以自<a>生活</a>，不为无反复不与恶者俱。</p>
<p style="text-align: left">
	　　&ldquo;须菩提，如是学者，不生长寿天，用沤和拘舍罗故。何等为沤和拘舍罗？般若波罗蜜所说沤和拘舍罗，四禅、四等及四空定不随禅计。如是学者，为净一切诸法之力，净罗汉、辟支佛力。&rdquo;</p>
<p style="text-align: left">
	　　须菩提白佛言：&ldquo;世尊，诸法之性皆自清净，云何菩萨欲净诸法？&rdquo;</p>
<p style="text-align: left">
	　　佛告须菩提：&ldquo;如是，如是，菩萨已净性之本，学般若波罗蜜不厌不懈，是为学般若波罗蜜。是法非是凡夫愚人之所能学，所能知见。菩萨为众生故行檀波罗蜜至萨云然。菩萨学如是为学十力，为学无所畏力，如是学者出过众生所为之表。</p>
<p style="text-align: left">
	　　&ldquo;须菩提，譬如地之所出，出金银异宝少少处出耳。如是，须菩提，少少人学般若波罗蜜，多有发声闻、辟支佛意；少少人能行遮迦越罗福者，作粟散小王<a>行者</a>多；少少众生能入萨云然者，多有人入罗汉、辟支佛道。须菩提，多所人求阿耨多罗三耶三菩意者，得成就者少少耳，多住罗汉、辟支佛地。须菩提，多有人行菩萨道，学般若波罗蜜者，至阿惟越致地者亦少少耳。用是故，须菩提，若欲坚住在阿惟越致地者，当学深般若波罗蜜。</p>
<p style="text-align: left">
	　　&ldquo;复次，须菩提，菩萨学般若波罗蜜时，嫉意不生，犯戒意不生，恚意不生，乱意不生，懈怠意不生，愚痴意不生，三毒意不生，疑意不生，五阴意不生乃至道意不生。何以故？须菩提，是菩萨行深般若波罗蜜时，不见法有所生者，于无生法亦无所得，亦无所起。是故菩萨学持深般若波罗蜜，为悉总持诸波罗蜜。何以故？菩萨学深般若波罗蜜时，诸波罗蜜皆悉随从。譬如著吾我之人悉总持六十二见，是故菩萨学般若波罗蜜，诸波罗蜜皆悉随从。譬如人欲死时，风先命去诸根悉灭。须菩提，菩萨行深般若波罗蜜时，诸波罗蜜皆悉入中。菩萨欲出过诸波罗蜜表者，当学深般若波罗蜜，学深般若波罗蜜者为学人中最尊上。</p>
<p style="text-align: left">
	　　&ldquo;须菩提，三千大千刹土其中众生宁为多不？&rdquo;</p>
<p style="text-align: left">
	　　须菩提言：&ldquo;世尊，一阎浮提众生尚多，况乃三千大千刹土所有众生！&rdquo;</p>
<p style="text-align: left">
	　　佛言：&ldquo;令此众生尽得入道，悉得阿耨多罗三耶三菩，若有菩萨一一供养衣被、饮食、众所当得尽其<a>寿命</a>，其福宁多不？&rdquo;</p>
<p style="text-align: left">
	　　须菩提言：&ldquo;甚多！甚多！&rdquo;</p>
<p style="text-align: left">
	　　佛言：&ldquo;不如是善男子、善女人至意念般若波罗蜜也。何以故？是深般若波罗蜜者，是诸菩萨摩诃萨之大益，能使菩萨成阿耨多罗三耶三菩。须菩提，菩萨欲在众生之上&mdash;&mdash;一切众生为无所归、无所依怙&mdash;&mdash;欲受其归、欲为作依怙者，欲为盲人作明导者，欲求作佛者，欲得佛境界者，欲作佛游步者，欲为佛师子音响者，欲撞击佛钟鼓者，欲吹大螺音者，欲为佛会讲说<a>佛法</a>义决断众人诸狐疑者，悉欲得是者，当学深般若波罗蜜。菩萨行般若波罗蜜者，所有<a>三界</a>诸善之福德无事不得。&rdquo;</p>
<p style="text-align: left">
	　　须菩提言：&ldquo;世尊，菩萨宁复得罗汉、辟支佛之福德耶？&rdquo;</p>
<p style="text-align: left">
	　　佛言：&ldquo;亦得罗汉、辟支佛之福德，但不于中作证耳。以智慧观察罗汉、辟支佛慧即得过，不于中住自上菩萨位。菩萨作如是学者，去萨云然不远，疾成阿耨多罗三耶三菩。须菩提，菩萨如是学者，为诸天阿须伦之福祐；如是行者，过诸罗汉、辟支佛上，疾近萨云然。须菩提，如是学者不久行般若波罗蜜不离般若波罗蜜。菩萨如是行深般若波罗蜜，当知是为不耗减法，不远萨云然，疾近三乘慧。</p>
<p style="text-align: left">
	　　&ldquo;菩萨若复反作念言，彼此般若波罗蜜，便不逮萨云然，作是念者为不行般若波罗蜜。</p>
<p style="text-align: left">
	　　&ldquo;若复此彼深般若波罗蜜，不知般若波罗蜜，亦不见般若波罗蜜，亦不知般若波罗蜜为谁，亦不知谁当于般若波罗蜜中得阿耨多罗三耶三菩。若复作是念，般若波罗蜜亦非彼，亦非此，亦无从中出者，法性<a>常住</a>如真际，有佛无佛法性常住。菩萨摩诃萨作是学者，为学般若波罗蜜。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>