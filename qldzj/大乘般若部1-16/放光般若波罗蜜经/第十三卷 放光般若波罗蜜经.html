<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十三卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十三卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十三卷 放光般若波罗蜜经</strong></p>
<p style="text-align: left">
	　　照明品第四十一</p>
<p style="text-align: left">
	　　<a>舍利弗</a>白佛言：&ldquo;<a>世尊</a>，是般若波罗蜜耶？&rdquo;</p>
<p style="text-align: left">
	　　佛言：&ldquo;是，<a>舍利</a>弗。&rdquo;</p>
<p style="text-align: left">
	　　舍利弗言：&ldquo;世尊，般若波罗蜜者作照明故。</p>
<p style="text-align: left">
	　　&ldquo;世尊，般若波罗蜜者至竟清净故。</p>
<p style="text-align: left">
	　　&ldquo;世尊，般若波罗蜜者为有名字。</p>
<p style="text-align: left">
	　　&ldquo;世尊，般若波罗蜜者于<a>三界</a>无沾污。</p>
<p style="text-align: left">
	　　&ldquo;世尊，般若波罗蜜者除诸垢冥。</p>
<p style="text-align: left">
	　　&ldquo;世尊，般若波罗蜜者于三十七品之最尊上。</p>
<p style="text-align: left">
	　　&ldquo;世尊，般若波罗蜜者，安隐诸灾患恐怖者。</p>
<p style="text-align: left">
	　　&ldquo;世尊，般若波罗蜜者，为五荒见蔽者作明故。</p>
<p style="text-align: left">
	　　&ldquo;世尊，般若波罗蜜者，无际众生入邪径者而作正导。</p>
<p style="text-align: left">
	　　&ldquo;世尊，般若波罗蜜者萨云若，是能除诸习绪。</p>
<p style="text-align: left">
	　　&ldquo;世尊，般若波罗蜜者<a>菩萨</a>之母，生诸<a>佛法</a>故。</p>
<p style="text-align: left">
	　　&ldquo;世尊，般若波罗蜜者不生不坏，从有名至竟空故。</p>
<p style="text-align: left">
	　　&ldquo;世尊，般若波罗蜜者离于<a>生死</a>亦无所灭，不与作本故。</p>
<p style="text-align: left">
	　　&ldquo;世尊，般若波罗蜜者受诸孤穷者，为作珍宝施故。</p>
<p style="text-align: left">
	　　&ldquo;世尊，般若波罗蜜者具足初无能伏者。</p>
<p style="text-align: left">
	　　&ldquo;世尊，般若波罗蜜者三转十二事而转法轮，亦无能转者，所转终不动还故。</p>
<p style="text-align: left">
	　　&ldquo;世尊，般若波罗蜜者能现种种之本及所有，无所有空故。</p>
<p style="text-align: left">
	　　&ldquo;唯，世尊，当云何住般若波罗蜜？&rdquo;</p>
<p style="text-align: left">
	　　世尊报言：&ldquo;当如世尊住。舍利弗，礼般若波罗蜜，当如礼世尊。何以故？般若波罗蜜者则是世尊，世尊与般若波罗蜜无有别，般若波罗蜜则是世尊，世尊则是般若波罗蜜。诸佛世尊因般若波罗蜜而得名字，菩萨、辟支佛、阿<a>罗汉</a>至须陀洹皆因般若波罗蜜得其名字，十善、四禅、四等、四空定、五通、内外空及有无空、三十七品、佛十种力及十八法乃至萨云若，皆因般若波罗蜜出生。&rdquo;</p>
<p style="text-align: left">
	　　于是，释提桓因意念：&ldquo;何因尊者舍利弗乃生是问？&rdquo;</p>
<p style="text-align: left">
	　　释提桓因便问舍利弗言：&ldquo;尊者，何缘乃生是问？因何事有是问？&rdquo;</p>
<p style="text-align: left">
	　　舍利弗报言：&ldquo;拘翼，菩萨摩诃萨沤和拘舍罗，为般若波罗蜜所护持，及诸过去、当来、今现在诸佛世尊，从初发意以来至法欲尽，于其中间所作善本，尽持作萨云若。拘翼，是故菩萨摩诃萨持般若波罗蜜过五波罗蜜上。</p>
<p style="text-align: left">
	　　&ldquo;拘翼，譬如人生盲，或百人、或千人、或万人欲有所至，若欲入城而无有导，终不能有所至。拘翼，是五波罗蜜为如盲者，离般若波罗蜜如盲者无导，亦不能具足至道，亦不能成萨云若。五波罗蜜为般若波罗蜜所护，如盲者得眼目。般若波罗蜜护五波罗蜜，令五波罗蜜各得名字。&rdquo;</p>
<p style="text-align: left">
	　　释提桓因语舍利弗：&ldquo;如所言五波罗蜜因般若波罗蜜得名字者，五波罗蜜但有名而无度？&rdquo;</p>
<p style="text-align: left">
	　　舍利弗言：&ldquo;如是，拘翼，五波罗蜜因般若波罗蜜而得名字，五波罗蜜但有名无有度也。菩萨住于般若波罗蜜者，为已具足五波罗蜜，是故般若波罗蜜于五波罗蜜，为最上化、妙化、无比之化。&rdquo;</p>
<p style="text-align: left">
	　　舍利弗白佛言：&ldquo;世尊，当云何入般若波罗蜜中？&rdquo;</p>
<p style="text-align: left">
	　　佛言：&ldquo;如入五阴当作是入般若波罗蜜，如入五波罗蜜当作是入般若波罗蜜，如入内外空及有无空，如入三十七品、佛十种力及十八法，如入萨云若，如入诸法，当作是入般若波罗蜜中。&rdquo;</p>
<p style="text-align: left">
	　　舍利弗言：&ldquo;世尊，云何入五阴如入般若波罗蜜？云何如入诸法作是入般若波罗蜜？&rdquo;</p>
<p style="text-align: left">
	　　佛言：&ldquo;于五阴无所生、无所得、无取无舍、无所坏，当作是入般若波罗蜜。于诸法无所生、无所得、无取无舍亦无所坏，是为入般若波罗蜜。&rdquo;</p>
<p style="text-align: left">
	　　舍利弗言：&ldquo;作如是入般若波罗蜜，为及何法？&rdquo;</p>
<p style="text-align: left">
	　　佛言：&ldquo;于诸法无所及是乃为般若波罗蜜名号。&rdquo;</p>
<p style="text-align: left">
	　　&ldquo;世尊，不逮何法？&rdquo;</p>
<p style="text-align: left">
	　　佛言：&ldquo;不逮善法，亦不逮恶法，亦不逮道法，亦不逮俗法，亦不逮有漏无漏法，亦不逮有为无为法。何以故？般若波罗蜜之兴，亦不为希望起，以是故于诸法无所及、无所逮。&rdquo;</p>
<p style="text-align: left">
	　　释提桓因白佛言：&ldquo;云何，世尊，是般若波罗蜜为不逮萨云若？&rdquo;</p>
<p style="text-align: left">
	　　佛言：&ldquo;如是，拘翼，般若波罗蜜不逮萨云若，亦不逮亦不有。&rdquo;</p>
<p style="text-align: left">
	　　&ldquo;世尊，云何亦不逮亦不有？&rdquo;</p>
<p style="text-align: left">
	　　佛言：&ldquo;般若波罗蜜者，亦不以字，亦不以想，亦不以生死。&rdquo;</p>
<p style="text-align: left">
	　　释提桓因言：&ldquo;世尊，亦不以字，亦不以想，亦不以生死，云何为逮？&rdquo;</p>
<p style="text-align: left">
	　　佛言：&ldquo;如不入、亦不受、亦不舍、亦不住，作是及如不及。拘翼，般若波罗蜜，如是逮诸法如无所逮。&rdquo;</p>
<p style="text-align: left">
	　　释提桓因白佛言：&ldquo;世尊，般若波罗蜜之兴，甚奇甚特！于诸法无所生、无所有、无所倚、无所坏。&rdquo;</p>
<p style="text-align: left">
	　　<a>须菩提</a>白佛言：&ldquo;若菩萨行般若波罗蜜，为逮诸法不逮诸法，菩萨闻是或恐或怖，便离般若波罗蜜。&rdquo;</p>
<p style="text-align: left">
	　　佛言：&ldquo;如是，菩萨闻是或能恐怖。若有行般若波罗蜜菩萨，或作是念言：&lsquo;般若波罗蜜空，般若波罗蜜无有坚固，般若波罗蜜侵欺人。&rsquo;作是念者便能远离般若波罗蜜，以是因缘菩萨便远离般若波罗蜜。&rdquo;</p>
<p style="text-align: left">
	　　须菩提白佛言：&ldquo;信般若波罗蜜者，为不信何等法？&rdquo;</p>
<p style="text-align: left">
	　　佛言：&ldquo;信般若波罗蜜，为不信色，为不信痛、想、行、识，为不信六情，不信色、声、香、味、细滑、法，为不信十八性及<a>十二因缘</a>乃至五波罗蜜，亦不信内外空及有无空，亦不信三十七品及十八法、佛十种力，不信须陀洹至罗汉、辟支佛，亦不信阿耨多罗三耶三菩，亦不信萨云若。&rdquo;</p>
<p style="text-align: left">
	　　佛告须菩提：&ldquo;若不有五阴及萨云若者，为不信般若波罗蜜。以是故，须菩提，信般若波罗蜜者，为不信五阴诸法及萨云若。若不有五阴及诸法者，为不信般若波罗蜜。信般若波罗蜜者，为不信诸法。&rdquo;</p>
<p style="text-align: left">
	　　须菩提白佛言：&ldquo;世尊，般若波罗蜜者为大度。&rdquo;</p>
<p style="text-align: left">
	　　佛言：&ldquo;于意云何？何以知般若波罗蜜为大度？&rdquo;</p>
<p style="text-align: left">
	　　须菩提言：&ldquo;般若波罗蜜，亦不使五阴大，亦不令五阴小，亦不使五波罗蜜大，亦不令五波罗蜜小，从内外空至有无空亦不令大亦不使小，三十七品、佛十八法亦不令大亦不令小，至道及佛法亦不令大亦不令小，亦不聚五阴亦不散五阴，乃至佛法亦不聚亦不散亦不平相，五阴亦不不平相，乃至佛法亦不平相亦不不平相，亦不广五阴亦不狭五阴，乃至佛法亦不广亦不狭，亦不使五阴强亦不使弱，乃至佛法亦不强亦不弱。世尊，以是故，般若波罗蜜为菩萨之大度。</p>
<p style="text-align: left">
	　　&ldquo;世尊，若新发意菩萨未习<a>六波罗蜜</a>者，闻是五阴及六波罗蜜无所增减、无有广狭，闻是语者或能不行般若波罗蜜。何以故？不以般若波罗蜜故，五阴及佛法有大有小；不以般若波罗蜜故，五阴及佛法有强有弱。</p>
<p style="text-align: left">
	　　&ldquo;世尊，行般若波罗蜜，欲求大小五阴，欲强弱佛法，是为大累。何以故？道初无有累想。何以故？众生不生，般若波罗蜜不生，当作是见，当作是知，五阴亦不生，佛法亦不生。当作是观，观般若波罗蜜所有，如观众生所有；观般若波罗蜜所有，当如观五阴所有；观佛所有，当如观般若波罗蜜所有；观般若波罗蜜无所有，亦如观五阴无所有；观般若波罗蜜无所有，如观佛无所有；观般若波罗蜜无所有，如观众生亦无所有；观般若波罗蜜寂，观众生亦寂；观般若波罗蜜寂，观佛法亦寂，观五阴亦寂；观般若波罗蜜亦寂，观般若波罗蜜亦无有绪。当知众生亦无有绪，五阴及佛法亦无有绪，般若波罗蜜亦无有绪。般若波罗蜜不可思议，当知众生亦不可思议，五阴亦不可思议，及佛法亦不可思议。众生不败坏，当知般若波罗蜜亦不坏败。众生不逮阿惟三佛，当知般若波罗蜜亦不逮阿惟三佛，当知五阴亦不逮阿惟三佛，佛亦不逮阿惟三佛。众生力不具足，当知般若波罗蜜力不具足，五阴力不具足，佛力亦不具足。以是世尊大度者，是菩萨摩诃萨般若波罗蜜。&rdquo;</p>
<p style="text-align: left">
	　　泥犁品第四十二</p>
<p style="text-align: left">
	　　舍利弗白佛言：&ldquo;唯，世尊，菩萨摩诃萨解般若波罗蜜者，为从何所来而生是间？发阿耨多罗三耶三菩为几何间？为更见供养几如来？行六波罗蜜为几时？云何解般若波罗蜜导入深义？&rdquo;</p>
<p style="text-align: left">
	　　佛告舍利弗：&ldquo;是菩萨摩诃萨供养十方诸如来无所著等正觉，从彼来生是间。是菩萨从发意以来不可计阿僧祇劫，行六波罗蜜亦不可计，来到是间，从是以来不可复计，常供养诸佛而来生是间。是辈菩萨见般若波罗蜜时，如见世尊无有异。若闻般若波罗蜜时，如闻世尊所说亦无有异。是菩萨摩诃萨解般若波罗蜜导入深义，不以想入、不以二入而无所倚。&rdquo;</p>
<p style="text-align: left">
	　　须菩提白佛言：&ldquo;世尊，般若波罗蜜可得见闻不？&rdquo;</p>
<p style="text-align: left">
	　　佛言：&ldquo;不可得见闻。何以故？须菩提，般若波罗蜜者亦非见事亦非闻事，般若波罗蜜者亦无所闻亦无所见，以诸法聋故；五波罗蜜者亦不见亦不闻，以诸法聋故；内外空及有无空无所闻无所见，以诸法聋故；三十七品、十种力、十八法无所见无所闻，以诸法聋故。须菩提，道及佛亦无所见无所闻，亦如聋法故。&rdquo;</p>
<p style="text-align: left">
	　　须菩提白佛言：&ldquo;菩萨摩诃萨学般若波罗蜜久如当与般若波罗蜜相应。&rdquo;</p>
<p style="text-align: left">
	　　佛语须菩提：&ldquo;是事应当分别：</p>
<p style="text-align: left">
	　　&ldquo;须菩提，有因缘令菩萨适发意便应深般若波罗蜜，以沤和拘舍罗不见诸法荣冀，终不诽谤，终不离六波罗蜜，终不离诸佛世尊。若复欲作诸善之本供养承事诸佛世尊者，即如意愿从一佛国至一佛国，终不复受母人胎生，终不离五通，不与诸垢相近，亦不与声闻、辟支佛意相近，<a>教化</a>众生净佛国土。菩萨如是<a>行者</a>为应深般若波罗蜜。</p>
<p style="text-align: left">
	　　&ldquo;须菩提，复有善男子、善女人行菩萨道者，见无央数不可计阿僧祇诸佛，行六波罗蜜而有所倚，闻说深般若波罗蜜便弃舍去。如是菩萨更生慢意，便离诸佛世尊，便不得闻深般若波罗蜜。&rdquo;</p>
<p style="text-align: left">
	　　佛语须菩提：&ldquo;不乐闻深般若波罗蜜者，今亦在会中坐。何以故？是善男子、善女人行菩萨道时，从本闻深般若波罗蜜不乐舍去，用是故今闻深般若波罗蜜，不乐复欲舍去。与身口意不和，积无黠之罪，以是罪重故拒逆深般若波罗蜜。拒逆深般若波罗蜜者，为拒逆过去、当来、今现在诸佛萨云若已，以逆萨云若罪故断萨云若，用断萨云若罪故当入泥犁中见煮，无央数百千岁从一泥犁出复至一泥犁，至劫尽火烧时，当复至他方大泥犁中，他方劫尽当复从他方一泥犁中复至一他方泥犁中，如是遍诸他方泥犁，以用是断法罪故当复更来生是间泥犁中，当受泥犁中剧痛之罪，至劫尽当堕他方畜生中；如是展转遍堕十方诸畜生中，从畜生中出当生炎楼，受薜荔形极剧勤苦；如是久后才得为人，所生之处常当生盲家，或生杀人家，或生鱼猎家、屠杀家，或生下贱乞丐人家，或盲，或聋，或无手足，或喑哑不能言，受是罪已当复生边地无佛、无法、无<a>弟子</a>处。作是断法者皆当具足受是上罪。&rdquo;</p>
<p style="text-align: left">
	　　舍利弗白佛言：&ldquo;是断法者为入五无间罪。&rdquo;</p>
<p style="text-align: left">
	　　佛言：&ldquo;如是断法之罪不可具说。说是般若波罗蜜时，若断他人言：&lsquo;是非律，是非尊教，是非如来无所著等正觉之教。&rsquo;自不修学，复断他人令远离之，自丧其意复丧他人意，自毒其意复毒他人意，为自亡失复亡失他人，自不解深般若波罗蜜而弃舍去，复教他人令远离之。</p>
<p style="text-align: left">
	　　&ldquo;舍利弗，是曹之人尚不当闻其音声，何况当与共从事而同处坐起？何以故？当知是辈人法中之大患，当知是人为堕衰冥。若闻是辈人所说有信受者，亦当复受不测之罪。舍利弗，断般若波罗蜜之人，当知是为法中之大病。&rdquo;</p>
<p style="text-align: left">
	　　舍利弗言：&ldquo;世尊，是谤法之人在所生处受其身形，宁可说不？&rdquo;</p>
<p style="text-align: left">
	　　佛言：&ldquo;置是谤法之人所生受形。何以故？是人傥闻其身热血从口中出，其人愁忧或病、或死、或痿黄，熟受是苦痛糜死之罪。若使无是辈罪者，世尊终不使舍利弗发是问也。有如是痛者所受身形，以是故如来不为舍利弗说。&rdquo;</p>
<p style="text-align: left">
	　　舍利弗言：&ldquo;世尊，当说是断法之人所受身形。世尊，所说者当为后世而作大明。&rdquo;</p>
<p style="text-align: left">
	　　佛言：&ldquo;我属所说诽谤断法所可受罪，所更泥犁展转劫数，受畜生身、受薜荔形所更劫数，以受人身盲、聋、喑哑、下贱、乞丐所更如是，则为后世作大明。已闻是教者，则不敢复断法诽谤。&rdquo;</p>
<p style="text-align: left">
	　　舍利弗言：&ldquo;世尊，善男子、善女人各当自念：&lsquo;我闻是语其心恐怖，我终不敢有是辈事，尽我形寿终不敢断法诽谤。如彼我若诽谤，或堕恶处勤苦如是。&rsquo;&rdquo;</p>
<p style="text-align: left">
	　　须菩提白佛言：&ldquo;世尊，善男子、善女人常当摄身口意行，意当念言：&lsquo;我等不当受是坏法之罪，不见如来而不见法、不见众僧，或生无佛处，或堕贫家，或生抵突不闻法处。&rsquo;&rdquo;</p>
<p style="text-align: left">
	　　须菩提白佛言：&ldquo;世尊，以口行故便受坏法深重之罪耶？&rdquo;</p>
<p style="text-align: left">
	　　佛言：&ldquo;如是，以口过故便受坏法深重之罪。须菩提，当来之世或有愚人，于善法教为我作<a>沙门</a>，反诽谤远离深般若波罗蜜。诽谤远离深般若波罗蜜者，为已诽谤诸如来无所著等正觉之道；已诽谤如来道者，则为诽谤远离过去、当来、现在诸佛萨云若；已诽谤萨云若者，则为远离法；已远离法者，则为远离僧；已远离僧者，则为远离<a>世间</a><a>正见</a>；已远离正见者，则为远离三十七品、萨云若已；离萨云若者，则为受不可计阿僧祇劫之罪身；受是罪身者，则为受不可计阿僧祇劫愁悲苦恼。&rdquo;</p>
<p style="text-align: left">
	　　须菩提白佛言：&ldquo;世尊，愚痴之人远离深般若波罗蜜为有几事？&rdquo;</p>
<p style="text-align: left">
	　　佛言：&ldquo;有四事。何等为四？一者、为魔所使；二者、不信不解，深法不爱不乐；三者、与恶知识相得，不应顺行，入于五阴，以是三事远离深法；四者、是愚痴人多行瞋恚，喜自贡高訾蔑他人。以是四事故，愚痴之人远离深般若波罗蜜。&rdquo;</p>
<p style="text-align: left">
	　　须菩提白佛言：&ldquo;深般若波罗蜜难了。何以故？解不随顺，不应善本，恶友相得。&rdquo;</p>
<p style="text-align: left">
	　　佛言：&ldquo;如是，须菩提，如汝所言。&rdquo;</p>
<p style="text-align: left">
	　　须菩提复白佛言：&ldquo;世尊，云何深般若波罗蜜难了难知？&rdquo;</p>
<p style="text-align: left">
	　　佛报言：&ldquo;须菩提，五阴不缚不解。何以故？色、色自有性，痛、痛自有性，想、想自有性，行、行自有性，识、识自有性。六波罗蜜亦不缚亦不解。何以故？六波罗蜜所有无所有故。内空、外空及有无空亦不缚亦不解。何以故？内外空亦无所有故。</p>
<p style="text-align: left">
	　　&ldquo;须菩提，三十七品至佛十八法乃至萨云若、萨云若事亦不缚亦不解。何以故？所有者皆无所有故。五阴过去亦不缚亦不解。何以故？诸阴过去空、过去空故。</p>
<p style="text-align: left">
	　　&ldquo;须菩提，乃至萨云若过去亦不缚亦不解。何以故？萨云若过去空故。</p>
<p style="text-align: left">
	　　&ldquo;须菩提，当来五阴亦不缚亦不解。何以故？当来五阴空故。乃至萨云若亦复如是。现在五阴亦不缚亦不解。何以故？现在五阴空故。乃至萨云若亦复如是。&rdquo;</p>
<p style="text-align: left">
	　　须菩提言：&ldquo;世尊，解不随顺，无有善本，恶友相得，<a>懈怠</a>之人，无慧进者，喜乱志者，是辈之人不能解深般若波罗蜜。&rdquo;</p>
<p style="text-align: left">
	　　佛言：&ldquo;如汝所言，是辈之人不能解说深般若波罗蜜。</p>
<p style="text-align: left">
	　　&ldquo;须菩提，五阴净者则道亦净，以道净故所得果净。</p>
<p style="text-align: left">
	　　&ldquo;须菩提，以五阴净则般若波罗蜜净，般若波罗蜜净则五阴净，以五阴净则萨云若净，以萨云若净则五阴净，五阴与萨云若则一无有二，亦不破亦不坏。</p>
<p style="text-align: left">
	　　&ldquo;须菩提，五阴无有二净，萨云若亦无二净，一法无二；众生、知见、<a>寿命</a>亦净，众生亦净，萨云若净，一净无有二。</p>
<p style="text-align: left">
	　　&ldquo;须菩提，吾我净，萨云若净，知见、寿命净，五阴、萨云若一净无二，亦不断亦不破。</p>
<p style="text-align: left">
	　　&ldquo;须菩提，淫怒痴、五阴、萨云若净，一净无二。</p>
<p style="text-align: left">
	　　&ldquo;须菩提，痴净，已痴净则行净，已行净则识净，已识净则名色净，已名色净则六入净，已六入净则触净，已触净则觉净，已觉净则爱净，已爱净则受净，已受净则有净，已有净则生净，已生净则死净，已死净则六波罗蜜净，已六波罗蜜净则内外空及有无空净，已有无空净则三十七品净，已三十七品净则萨云若净，萨云若净是为一净无有二，亦无破亦无断。</p>
<p style="text-align: left">
	　　&ldquo;须菩提，般若波罗蜜净，五阴净，萨云若净，一净无二净。五波罗蜜净，萨云若净；内外空及有无空净，萨云若净；三十七品净，萨云若净；十八法净，萨云若净。</p>
<p style="text-align: left">
	　　&ldquo;须菩提，萨云若净乃至般若波罗蜜净等无有异。</p>
<p style="text-align: left">
	　　&ldquo;须菩提，有为净、无为净，一净无有二。</p>
<p style="text-align: left">
	　　&ldquo;须菩提，过去净、当来净、现在净，过去、当来、今现在净，一净无二，亦不坏亦不断，以是故为净。&rdquo;</p>
<p style="text-align: left">
	　　明净品第四十三</p>
<p style="text-align: left">
	　　舍利弗白佛言：&ldquo;世尊，净为甚深。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　舍利弗言：&ldquo;世尊，何以故常净？&rdquo;</p>
<p style="text-align: left">
	　　佛言：&ldquo;五阴净故常净。舍利弗，三十七品、十种力及十八法、道净、佛净，萨云若、萨云若事净故净甚深。&rdquo;</p>
<p style="text-align: left">
	　　舍利弗言：&ldquo;明净，世尊。&rdquo;</p>
<p style="text-align: left">
	　　佛言：&ldquo;常净故。&rdquo;</p>
<p style="text-align: left">
	　　舍利弗言：&ldquo;何以故明净？&rdquo;</p>
<p style="text-align: left">
	　　佛言：&ldquo;六波罗蜜净，萨云若净，是故明净。&rdquo;</p>
<p style="text-align: left">
	　　舍利弗言：&ldquo;世尊，泥洹净耶？&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，何以故泥洹净？&rdquo;</p>
<p style="text-align: left">
	　　佛言：&ldquo;以五阴无边福，亦无来无去，萨云若无边福，亦无来亦无去故。&rdquo;</p>
<p style="text-align: left">
	　　舍利弗言：&ldquo;世尊，净无所著。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，何谁无所著净？&rdquo;</p>
<p style="text-align: left">
	　　佛言：&ldquo;以五阴性猛无所著常净故，至萨云若性猛无所著常净故。&rdquo;</p>
<p style="text-align: left">
	　　&ldquo;世尊，无所逮、无所得净耶？&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，何以故无所逮、无所得净耶？&rdquo;</p>
<p style="text-align: left">
	　　佛言：&ldquo;五阴无所逮、无所得净，至萨云若无所逮、无所得净。&rdquo;</p>
<p style="text-align: left">
	　　&ldquo;世尊，无所生净。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，何以故无所生，无所生净？&rdquo;</p>
<p style="text-align: left">
	　　佛言：&ldquo;无所生者是无所生净，至萨云若无所生，无所生净。&rdquo;</p>
<p style="text-align: left">
	　　舍利弗言：&ldquo;世尊，不生三界净耶？&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，何以故不生三界净耶？&rdquo;</p>
<p style="text-align: left">
	　　佛言：&ldquo;不有三界所有故不生为净。&rdquo;</p>
<p style="text-align: left">
	　　&ldquo;世尊，无所知净。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，何以故无所知净？&rdquo;</p>
<p style="text-align: left">
	　　佛言：&ldquo;诸法聋故无所知净。&rdquo;</p>
<p style="text-align: left">
	　　&ldquo;世尊，知净。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，云何五阴无所知净？&rdquo;</p>
<p style="text-align: left">
	　　佛言：&ldquo;五阴相空故无所知净。&rdquo;</p>
<p style="text-align: left">
	　　&ldquo;世尊，诸法皆净耶？&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，云何诸法净故净？&rdquo;</p>
<p style="text-align: left">
	　　佛言：&ldquo;诸法无所得故诸法净。&rdquo;</p>
<p style="text-align: left">
	　　舍利弗言：&ldquo;世尊，般若波罗蜜于萨云若，亦不作增事，亦不作损事净。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，何以故般若波罗蜜于萨云若不作增损事净？&rdquo;</p>
<p style="text-align: left">
	　　佛言：&ldquo;法<a>常住</a>故。&rdquo;</p>
<p style="text-align: left">
	　　&ldquo;世尊，般若波罗蜜净诸法无所取？&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，云何般若波罗蜜净诸法无所取耶？&rdquo;</p>
<p style="text-align: left">
	　　佛言：&ldquo;法性不动转故。&rdquo;</p>
<p style="text-align: left">
	　　须菩提白佛言：&ldquo;吾我、五阴净耶？&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　须菩提言：&ldquo;世尊，何以故吾我净、五阴净？何以故常净？&rdquo;</p>
<p style="text-align: left">
	　　佛言：&ldquo;吾我无所有、五阴无所有故常净。&rdquo;</p>
<p style="text-align: left">
	　　须菩提言：&ldquo;世尊，吾我净，六波罗蜜净，三十七品净；吾我净，十力净，十八法净。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　须菩提言：&ldquo;何以故吾我净乃至十八法净？&rdquo;</p>
<p style="text-align: left">
	　　佛言：&ldquo;吾我无所有乃至佛十八法亦无所有故净。&rdquo;</p>
<p style="text-align: left">
	　　&ldquo;世尊，吾我净，须陀洹净乃至罗汉、辟支佛净；吾我净，道亦净。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，何以故吾我净，声闻、辟支佛净乃至道佛道亦净耶？&rdquo;</p>
<p style="text-align: left">
	　　佛言：&ldquo;诸<a>法相</a>空净。&rdquo;</p>
<p style="text-align: left">
	　　&ldquo;世尊，吾我净，萨云若净。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，云何吾我净、萨云若净常净耶？&rdquo;</p>
<p style="text-align: left">
	　　佛言：&ldquo;无有相不变故。&rdquo;</p>
<p style="text-align: left">
	　　须菩提言：&ldquo;世尊，二净无所得、无所逮。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，云何二净无所逮、无所得常净？&rdquo;</p>
<p style="text-align: left">
	　　佛言：&ldquo;不著不断故。&rdquo;</p>
<p style="text-align: left">
	　　&ldquo;世尊，吾我净，无所陷溺。&rdquo;</p>
<p style="text-align: left">
	　　佛言：&ldquo;无所生净。&rdquo;</p>
<p style="text-align: left">
	　　须菩提言：&ldquo;世尊，云何吾我五阴净、无所生常净耶？&rdquo;</p>
<p style="text-align: left">
	　　佛言：&ldquo;空无边际故。&rdquo;</p>
<p style="text-align: left">
	　　须菩提白佛言：&ldquo;若菩萨摩诃萨作是知者，是为行般若波罗蜜。&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，云何作是知为行般若波罗蜜？&rdquo;</p>
<p style="text-align: left">
	　　佛言：&ldquo;常净。&rdquo;</p>
<p style="text-align: left">
	　　&ldquo;世尊，云何作是知为行般若波罗蜜？&rdquo;</p>
<p style="text-align: left">
	　　佛言：&ldquo;知道事故。&rdquo;</p>
<p style="text-align: left">
	　　须菩提白佛言：&ldquo;假令菩萨行般若波罗蜜以沤和拘舍罗者，作是念：&lsquo;色亦不知色，痛、想、行、识亦不知识，过去法亦不知过去法，未来法亦不知未来法，现在法亦不知现在法。&rsquo;&rdquo;</p>
<p style="text-align: left">
	　　佛语须菩提：&ldquo;得般若波罗蜜行沤和拘舍罗菩萨，不作是念，行六波罗蜜言&lsquo;我布施，持是施，为是施&rsquo;，至般若波罗蜜亦复如是，亦不言&lsquo;我作功德，我有功德&rsquo;，亦不言&lsquo;我当得菩萨道&rsquo;，亦不言&lsquo;我教化众生净佛国土&rsquo;，亦不言&lsquo;我逮萨云若&rsquo;。诸行般若波罗蜜沤和拘舍罗者，亦不有是念&lsquo;内空、外空至有无空&rsquo;，无是念故，须菩提，是为菩萨摩诃萨行般若波罗蜜，沤和拘舍罗为无所著。&rdquo;</p>
<p style="text-align: left">
	　　释提桓因问须菩提：&ldquo;善男子、善女人行菩萨道者，何等为著？&rdquo;</p>
<p style="text-align: left">
	　　报言：&ldquo;拘翼，行菩萨道者，有意想，有施想，有六波罗蜜想，有内空、外空及有无空想，有三十七品想，有十八法想，有十力想，有诸佛如来想，有供养诸佛功德想，都卢计之合之，持是想作阿耨多罗三耶三菩。拘翼，善男子行菩萨道者是为著，不能得无碍慧行般若波罗蜜。何以故？五阴性不可旨有所造设，乃至萨云若性亦不可旨有所造设。</p>
<p style="text-align: left">
	　　&ldquo;拘翼，菩萨摩诃萨所为阿耨多罗三耶三菩，为诸众生劝助众生，为众生行檀波罗蜜，念众生故亦复劝助他人，使为众生行檀波罗蜜，不当作想行六波罗蜜，亦不当想行内空、外空及有无空，亦不当想行三十七品，亦不当想行道。善男子、善女人作如是行，复劝助他人令作阿耨多罗三耶三菩，作是劝助者为不自堕落，亦不令他人离诸佛之劝助。如是善男子、善女人离诸际著。&rdquo;</p>
<p style="text-align: left">
	　　佛告须菩提：&ldquo;善哉！善哉！令诸菩萨解诸际著。须菩提，谛听！谛听！善思念之，当更为汝说微妙著。&rdquo;</p>
<p style="text-align: left">
	　　须菩提叉手言：&ldquo;唯，世尊，愿乐欲闻。&rdquo;</p>
<p style="text-align: left">
	　　佛言：&ldquo;善男子、善女人发阿耨多罗三耶三菩想念如来。须菩提，适有想念便著于诸如来，从发意至于法尽于其中间所作功德皆作想念，作是想念求阿耨多罗三耶三菩，随其想念则为著诸佛、弟子众及诸众生所作功德，持是想念作阿耨多罗三耶三菩，如所想如所著。何以故？不当以想念诸佛之功德。&rdquo;</p>
<p style="text-align: left">
	　　须菩提白佛言：&ldquo;般若波罗蜜甚深！&rdquo;</p>
<p style="text-align: left">
	　　佛言：&ldquo;诸法性寂故。&rdquo;</p>
<p style="text-align: left">
	　　须菩提言：&ldquo;世尊，般若波罗蜜者大有名字。&rdquo;</p>
<p style="text-align: left">
	　　佛言：&ldquo;般若波罗蜜，无有作者，无能成者，无能得者，亦无能逮者，亦无能觉者。&rdquo;</p>
<p style="text-align: left">
	　　须菩提言：&ldquo;世尊，一切诸法无能逮得者。&rdquo;</p>
<p style="text-align: left">
	　　佛言：&ldquo;法性无二也。须菩提，诸法性无有若干一性，一性者则非性，非性者则非作，非作者亦不造。须菩提，法性一非造作。&rdquo;</p>
<p style="text-align: left">
	　　佛言：&ldquo;菩萨摩诃萨知一切法非作非造，则弃一切著际。&rdquo;</p>
<p style="text-align: left">
	　　须菩提白佛言：&ldquo;般若波罗蜜难晓难知！&rdquo;</p>
<p style="text-align: left">
	　　佛言：&ldquo;亦无知者，亦无见者，亦无得者，无有识者，亦无逮觉者。&rdquo;</p>
<p style="text-align: left">
	　　须菩提白佛言：&ldquo;世尊，般若波罗蜜者不可思议。&rdquo;</p>
<p style="text-align: left">
	　　佛告须菩提言：&ldquo;亦非意所生，亦非五阴所生，亦非三十七品所生，亦非十力、十八法所生。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>