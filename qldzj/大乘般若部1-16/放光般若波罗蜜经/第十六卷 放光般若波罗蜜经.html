<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十六卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十六卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十六卷 放光般若波罗蜜经</strong></p>
<p style="text-align: left">
	　　不和合品第四十八</p>
<p style="text-align: left">
	　　佛告<a>须菩提</a>：&ldquo;有人乐听乐受般若波罗蜜，为法师者身体疲极不能所说，当觉魔事。&rdquo;</p>
<p style="text-align: left">
	　　佛言：&ldquo;若法师者身体安隐欲有所说，而受法者著余因缘各自罢散，当觉魔事。</p>
<p style="text-align: left">
	　　&ldquo;须菩提，受经之人欲书般若波罗蜜，为法师者欲有所至，是为魔事。</p>
<p style="text-align: left">
	　　&ldquo;为法师者欲得供养床卧、饮食、病瘦、医药、所有衣被，受经之人少欲知足寂无与心，便不和合，是为魔事。</p>
<p style="text-align: left">
	　　&ldquo;须菩提，法师之人少欲知足守戒不贪，志常精进乐在<a>禅定</a>，受经之人不知厌足，贪求供养，两不和合，是为魔事。</p>
<p style="text-align: left">
	　　&ldquo;须菩提，法师之人阿练晏寂行十二法，受经之人不能宴坐，又不奉行十二<a>法事</a>；须菩提，受经之人持十二法能独宴寂，为法师者永无此志，两不和合不得书学，是为魔事。</p>
<p style="text-align: left">
	　　&ldquo;须菩提，受经之人精进有信，奉戒<a>如法</a>，乐般若波罗蜜，为法师者多欲犯律不能守戒；须菩提，为法师者精进信乐，奉律禁戒，行般若波罗蜜，受经之人多有所毁犯戒违律，两不和合，是为魔事。</p>
<p style="text-align: left">
	　　&ldquo;须菩提，为法师者无所贪求，好喜施与志愿广普，受经之人多求有欲贪吝爱惜，志碍意狭，两不和合；须菩提，若受经之人更无所欲，好施不贪志愿无碍，为法师者反更贪求无有止足，志意狭小，两不和合，是为魔事。</p>
<p style="text-align: left">
	　　&ldquo;须菩提，受经之人欲供养，与为法师者所有之具，为法师者不肯受之，不得学持般若波罗蜜；须菩提，为法师者希望供养衣服所有，受经之人更廉洁守节不慕利养，复不和合，是为魔事。</p>
<p style="text-align: left">
	　　&ldquo;须菩提，为法师者明于经道勇辩智猛，然受经者闇塞迟钝志不时寤；须菩提，受经之人志明意达智辩纤寤，为法师者贪闇不达，而不和合，是为魔事。</p>
<p style="text-align: left">
	　　&ldquo;须菩提，为法师者明十二部经，次第解说无所乏短，受经之人不知次第未了逆顺；须菩提，若受经者明解次第，解十二部经知逆顺事，为法师者更不能了，志不和合，是为魔事。</p>
<p style="text-align: left">
	　　&ldquo;须菩提，为法师者具足<a>六波罗蜜</a>，受经之人不能具足；或受法者具足六波罗蜜，为法师者更不具足，两不和合，是为魔事。</p>
<p style="text-align: left">
	　　&ldquo;须菩提，为法师者具足<a>六度</a>，兼有沤和拘舍罗，受经之人既无六事，复无沤和拘舍罗，两不和合，是为魔事。</p>
<p style="text-align: left">
	　　&ldquo;须菩提，为法师者得陀邻尼，受经法者无；若受法者得陀邻尼，为法师者无，两不和合，是为魔事。</p>
<p style="text-align: left">
	　　&ldquo;须菩提，受经之人欲书般若波罗蜜以为经卷，为法师者而不肯与；为法师者适欲与经，受法之人不欲书写，亦不和合，是为魔事。</p>
<p style="text-align: left">
	　　&ldquo;须菩提，为法师者五阴盖所见缠裹，受经之人无有覆盖志不和合；若受经者迷于五蔽，为法师者阴盖已尽，两不和合，是为魔事。</p>
<p style="text-align: left">
	　　&ldquo;须菩提，书是般若波罗蜜时，或有人来说三恶趣苦难之剧，语其人言：&lsquo;我能使卿离勤苦事，用是阿耨多罗三耶三菩学为。&rsquo;是为魔事。</p>
<p style="text-align: left">
	　　&ldquo;须菩提，书般若波罗蜜，若欲说时，反有人来称誉天上：&lsquo;欲天快乐，五欲自恣，饮食、服御、伎乐自然；色天所有以禅为乐为食；无色天以寂为食为乐。从四王天至无有思想无有思想慧天，<a>三界</a>虽乐是亦无常、苦、空、<a>无我</a>，皆当灭尽不得久立，不如更受<a>罗汉</a>、辟支<a>佛法</a>，莫乐三界受是<a>生死</a>。&rsquo;是为<a>菩萨</a>魔事。</p>
<p style="text-align: left">
	　　&ldquo;为法师者欲得寂志独处，其受经法者多将人众乐在愦闹；若法师者意乐人众，而受经者更乐寂独，亦不和同，当觉魔事。</p>
<p style="text-align: left">
	　　&ldquo;若法师者意乐人众多畜<a>弟子</a>，受经之人不同比辈欲得独尔；若受法者欲乐多辈，法师欲寂，亦不和合，是为魔事。</p>
<p style="text-align: left">
	　　&ldquo;为法师者而自尊重欲得恭敬，受经者慢意无恭敬；若法师者无欲于时不喜顺敬，然受法者好行恭敬，亦不和合，是为魔事。</p>
<p style="text-align: left">
	　　&ldquo;若法师者书般若波罗蜜时意欲受取，受经之人永无与心，意不和合，是为魔事。</p>
<p style="text-align: left">
	　　&ldquo;若受经者书般若波罗蜜时，念欲转从般若波罗蜜，于中起意欲得财利，是为魔事。</p>
<p style="text-align: left">
	　　&ldquo;若法师者欲至危命谷贵之处，受经者不乐不能随从，亦不和同，是为魔事。</p>
<p style="text-align: left">
	　　&ldquo;法师之人欲至丰乐谷贱之处，其受经者皆悉乐从，法师中道更作留难：&lsquo;汝辈但欲贪于供养欲随我取，不知前至当得与不？&rsquo;其受经者见发遣相稍稍还去，是为魔事。</p>
<p style="text-align: left">
	　　&ldquo;若法师者语受经法者言：&lsquo;我欲所至道过空泽，彼有盗贼、野人、猎师，又多虎狼蛇虺毒虫，汝能随我忍此苦不？&rsquo;受法者闻意不喜乐不能随去，作是挂碍不得书成学受是经，是为魔事。</p>
<p style="text-align: left">
	　　&ldquo;法师之人曾所教授数往之处，其受法者欲随诣彼中道，法师语受经者言：&lsquo;今我暂当有所经过，卿且还去。&rsquo;受经者愁忧不得随从，不闻不得受持般若波罗蜜，是为魔事。</p>
<p style="text-align: left">
	　　&ldquo;复次，须菩提，彼魔波旬意常计念，欲作<a>沙门</a>被服，常欲坏乱，不欲令有书持讽诵学般若波罗蜜者。&rdquo;</p>
<p style="text-align: left">
	　　须菩提白佛言：&ldquo;<a>世尊</a>，波旬何以故常作沙门被服，坏败不欲令人有受学般若波罗蜜者？&rdquo;</p>
<p style="text-align: left">
	　　佛语须菩提：&ldquo;波旬作沙门被服，欲败坏别离学般若波罗蜜者，复语人言：&lsquo;按我经中教法，观卿经中事非般若波罗蜜。&rsquo;须菩提，未受记莂闻是说者便有狐疑，适有疑意，便不复书持受学般若波罗蜜，是为菩萨魔事。</p>
<p style="text-align: left">
	　　&ldquo;须菩提，波旬复作<a>比丘</a>形像，语学般若波罗蜜者言：&lsquo;善男子、善女人，有学讽诵受持般若波罗蜜者，得真际之证，得须陀洹、罗汉、辟支佛道。&rsquo;作是留难事，便不复学受书持般若波罗蜜，是为魔事。</p>
<p style="text-align: left">
	　　&ldquo;须菩提，说是深般若波罗蜜时，多有魔事起欲令断绝。是故，须菩提，当觉魔事。&rdquo;</p>
<p style="text-align: left">
	　　须菩提言：&ldquo;世尊，菩萨云何当觉魔事，远离魔事？&rdquo;</p>
<p style="text-align: left">
	　　佛语须菩提：&ldquo;其事但像类六波罗蜜，有觉是者是则为护，远离魔事。菩萨常当远离罗汉、辟支佛，所应行经法当远离之。</p>
<p style="text-align: left">
	　　&ldquo;复次，须菩提，波旬于菩萨前说内空、外空及有无空、三十七品至三脱门，是为罗汉所得道事，是为魔事。</p>
<p style="text-align: left">
	　　&ldquo;波旬复化作如来身金色光相，来至菩萨所，令诸菩萨起想，起想者于萨云若则为耗减，当知是为魔事。</p>
<p style="text-align: left">
	　　&ldquo;须菩提，波旬复作佛形像，诸比丘众相随，到是善男子、善女人所，是善男子、善女人便起想言：&lsquo;当来之世令我得身，诸弟子众于中<a>说法</a>亦如今日。&rsquo;作是想者于萨云若则为耗减；波旬复化作无央数百千菩萨行六波罗蜜者于是善男子、善女人前，见已复于中起想，起想者则为耗减萨云若，是为魔事。</p>
<p style="text-align: left">
	　　&ldquo;何以故？须菩提，般若波罗蜜者无有五阴，乃至于道亦无所有，无有五阴，无有道者，亦无佛法及弟子众。所以者何？诸法尽空无所有故。</p>
<p style="text-align: left">
	　　&ldquo;须菩提，善男子、善女人书是般若波罗蜜时，若讽诵读，多有起因缘。譬如阎浮提大长者家，多有金银、真珠、琉璃、上妙珍宝，多有憎嫉者；善男子、善女人受持讽诵般若波罗蜜者，多有憎嫉而欲坏者。&rdquo;</p>
<p style="text-align: left">
	　　须菩提言：&ldquo;如是，世尊，多有魔事，多憎嫉者。何以故？愚痴少智之士为魔所使，专行断坏受学般若波罗蜜者。是辈坏法之人，意终不复在是妙法之中。&rdquo;</p>
<p style="text-align: left">
	　　佛言：&ldquo;如须菩提所言，是愚痴之士为魔所使，专行败坏。是辈愚痴坏法之人，新学适闻法所致，不作功德、善本不多所致，未与真知识相得所致，不供养过去诸如来无所著等正觉所致。</p>
<p style="text-align: left">
	　　&ldquo;须菩提，若书持般若波罗蜜讽诵读说受行守时，无有留难魔事不起，无此难者便能具足六波罗蜜，至萨云若亦无有难。若有是善男子、善女人书持讽诵般若波罗蜜者，便具足五波罗蜜及萨云若已，当知是为佛事；若复具足内外空及有无空、三十七品、佛十八法及十种力，具足萨云若者，当知是亦为佛事；十方现在诸如来无所著等正觉，亦以佛事。如是善男子、善女人行般若波罗蜜者，十方现在诸阿惟越致菩萨摩诃萨，亦复拥护是善男子、善女人行般若波罗蜜者，亦复劝助之。&rdquo;</p>
<p style="text-align: left">
	　　大明品第四十九</p>
<p style="text-align: left">
	　　佛告须菩提：&ldquo;譬如母人一一生子，从一数至于千人，母中得病，彼诸子等各各求救疗治，所进寒温燥湿将育所宜令母安隐。所以者何？长我曹等得见日月，我不<a>孝养</a>永不报恩。如是，须菩提，诸如来无所著等正觉，常以佛眼视行般若波罗蜜者。何以故？深般若波罗蜜者，为<a>世间</a>之大明也。十方诸如来无所著等正觉，亦以佛眼常视行般若波罗蜜者。何以故？深般若波罗蜜者，生诸如来无所著等正觉，使得见萨云若慧。以是故，诸如来无所著等正觉，常等视行般若波罗蜜者，诸如来五波罗蜜者亦生是中，内外空及有无空、三十七品皆于中生，十力、十八法、萨云若亦皆于中生，须陀洹、斯陀含、阿那含、阿罗汉、辟支佛道、三耶三佛道皆从般若波罗蜜中出生，过去、当来、今现在诸佛皆从深般若波罗蜜中出生，自致得成阿耨多罗三耶三菩阿惟三佛。</p>
<p style="text-align: left">
	　　&ldquo;须菩提，若有善男子、善女人书持受学般若波罗蜜者，诸佛常以佛眼视是辈行般若波罗蜜者，诸佛常拥护之使不动转，至阿耨多罗三耶三菩令不耗减。&rdquo;</p>
<p style="text-align: left">
	　　须菩提白佛言：&ldquo;如世尊所说般若波罗蜜者，是菩萨之母，为世间之大明。世尊，般若波罗蜜，云何是菩萨之母？云何是世间之大明？云何出生诸佛？云何为示现世间明？&rdquo;</p>
<p style="text-align: left">
	　　佛告须菩提：&ldquo;般若波罗蜜者，生佛十力及十八法，生萨云若。如来示现是诸法已具，是故诸如来从般若波罗蜜生世间者，谓如来说五阴。&rdquo;</p>
<p style="text-align: left">
	　　&ldquo;世尊，云何深般若波罗蜜示现五阴？&rdquo;</p>
<p style="text-align: left">
	　　佛言：&ldquo;般若波罗蜜亦不生，五阴示现亦不灭，五阴示现亦不著亦不断，亦不增亦不减，亦不持亦不舍，亦不过去、当来、今现在。何以故？空、无相、无愿亦不成败示现，亦不现有为，亦不现无为，亦不示现无所生，亦不示现无所有，亦不示现实诸法，如是不示现成败。须菩提，是为般若波罗蜜示现世间。</p>
<p style="text-align: left">
	　　&ldquo;须菩提，般若波罗蜜亦知一切众生意行，般若波罗蜜不知众生之处，亦不知诸阴六情之处，乃至萨云若亦不知处。须菩提，是为深般若波罗蜜示现世间。深般若波罗蜜者，亦不示现五阴，乃至萨云若亦不示现。何以故？深般若波罗蜜亦不见深般若波罗蜜，何况当见五阴，乃至萨云若当有所见？</p>
<p style="text-align: left">
	　　&ldquo;须菩提，所谓名众生&mdash;&mdash;欲界、形界、无形界是。普世及十方众生乱意、定意如来悉知，复知一切无央数事。须菩提，云何如来悉知众生余无数事？以法故有乱意、无乱意如来悉知。以何等法知众生乱意、定意？&rdquo;</p>
<p style="text-align: left">
	　　佛告须菩提：&ldquo;法尚不可得见，何况欲得众生有乱有定？以是故知。须菩提，如来无所著等正觉，知众生意有乱有定。云何而知？以无常故知，以脱故知，以寂故知，以尽故知，是故知有乱有定。</p>
<p style="text-align: left">
	　　&ldquo;复次，须菩提，如来知众生有淫怒痴者尽知。&rdquo;</p>
<p style="text-align: left">
	　　须菩提白佛言：&ldquo;世尊，云何悉知？&rdquo;</p>
<p style="text-align: left">
	　　佛言：&ldquo;知淫怒痴所有意为非淫怒痴意。何以故？所有及念不可见故，何况当有淫怒痴而可得者？以是故如来悉知。</p>
<p style="text-align: left">
	　　&ldquo;须菩提，如来复知众生无淫怒痴意者悉知。何以故？知所可知无淫怒痴意，意亦非有意。何以故？两意不合故，是故如来悉知。</p>
<p style="text-align: left">
	　　&ldquo;须菩提，如来因般若波罗蜜，悉知众生意，有广大者悉知。云何悉知？须菩提，如来亦不广大众生意，亦不狭众生意，亦不增众生意，亦不减众生意，亦不来众生意，亦不遣众生意。何以故？意不可得进退故，以是故悉知。</p>
<p style="text-align: left">
	　　&ldquo;复次，须菩提，如来因般若波罗蜜悉知众生有大意者。何以故？知以众生意，无来无往，无生无灭，无住无变，以是故知。</p>
<p style="text-align: left">
	　　&ldquo;复次，须菩提，如来以般若波罗蜜，悉知众生意无有限。云何悉知？须菩提，亦不见众生意有增有减、有所住止。何以故？以众生意无有窟不可见故，以是故知。</p>
<p style="text-align: left">
	　　&ldquo;复次，须菩提，如来因般若波罗蜜，悉知众生意不可见。云何悉知？以众生意，意无有形无所有故悉知。</p>
<p style="text-align: left">
	　　&ldquo;复次，须菩提，如来因般若波罗蜜悉知众生意不可观。云何而知？须菩提，如来以五眼悉见众生意之对故，以是故知。</p>
<p style="text-align: left">
	　　&ldquo;复次，须菩提，如来因般若波罗蜜悉知众生屈申卷舒。云何而知？须菩提，众生意之屈申卷舒者，皆出五阴窟之所生生，不知五阴，但知出息入息有我及世，但知是事其余不识不知，五阴亦复不知出息入息，但知有我及世其余不识，身则是命，命则是身，是身非命，是命非身。是故，须菩提，如来因般若波罗蜜悉知众生屈申卷舒。</p>
<p style="text-align: left">
	　　&ldquo;须菩提，佛知五阴。云何知？知五阴如，知如如，知无作如，知无相如，知无进如，知无戏如，知无我如，知无倚如。是故，须菩提，如来以众生之如，屈申出入五阴之如&mdash;&mdash;如五阴如者，是诸法之如；诸法之如者，则六波罗蜜如；六波罗蜜如者，则三十七品如；三十七品如者，则十八空如；十八空如者，则八惟无禅、九次第禅如；八惟无、九次第禅如者，则佛十力如；十力如者，则四无碍慧、四等心、四无所畏、大慈大悲、佛十八法如；十八法如者，则萨云若慧如；萨云若慧如者，则一切诸善法恶法、道法俗法、有漏无漏之法如；此诸法如者，则过去、当来、今现在之如；去来今如者，则有为无为法如；有为无为法如者，则须陀洹、斯陀含、阿那含、阿罗汉之如；罗汉如者，则辟支佛如；辟支佛如者，则阿耨多罗三耶三菩之如；三菩如者，则是道如；道如者，则如来之如；如来如者，则是一如，亦不可坏，亦不可别，亦无有尽，亦无有二不可令异。须菩提，是则诸法之如，如来因般若波罗蜜，悉皆逮觉诸法之如。</p>
<p style="text-align: left">
	　　&ldquo;须菩提，是般若波罗蜜者，则诸如来之母，则是世间之大明。是故，须菩提，如来无所著等正觉，悉知诸法之如，尔非不尔，无能令不尔，悉知诸如诸尔。以是故，诸佛世尊名曰如来。&rdquo;</p>
<p style="text-align: left">
	　　须菩提白佛言：&ldquo;世尊，诸法之如及尔非不尔，甚深！甚深！世尊，因如分流道化，如佛所说甚深之法谁当解者？唯有阿惟越致菩萨摩诃萨、漏尽罗汉乃能解之耳！&rdquo;</p>
<p style="text-align: left">
	　　佛语须菩提：&ldquo;无尽之如者是谁？无尽之如，则是诸法无尽之如。须菩提，如来无所著等正觉，成阿耨多罗三耶三菩时，说是诸法之如。&rdquo;</p>
<p style="text-align: left">
	　　问相品第五十</p>
<p style="text-align: left">
	　　尔时，三千大千刹土诸欲天子、诸色天子，持诸名华、名香而散佛上，作礼却住，各白佛言：&ldquo;世尊，所说般若波罗蜜者，甚深！甚深！何等是般若波罗蜜相？&rdquo;</p>
<p style="text-align: left">
	　　佛告诸天子言：&ldquo;深般若波罗蜜者，空则是相，无相，无愿相，无行之相，无生灭相，无著无断相，无所有之空相，无所依相，<a>虚空</a>之相。</p>
<p style="text-align: left">
	　　&ldquo;诸天子，般若波罗蜜甚深如是。如来者，为世俗故，亦不为道，不为灭尽。</p>
<p style="text-align: left">
	　　&ldquo;诸天子，是相者，诸天、龙、鬼、神、世间人民所不能作无能长养者。所以者何？诸天、龙、鬼、神及世间人民亦是相也。是故相相不相长养，相相不相识，相亦不识无相，无相亦不识相，相以无相是二皆空，无能成者，无能答者，无能识者。</p>
<p style="text-align: left">
	　　&ldquo;诸天子，是相者，非五阴所作，非六波罗蜜所成，亦非内外空及有无空所作，亦非萨云若所成。</p>
<p style="text-align: left">
	　　&ldquo;诸天子，是相者，亦非人亦非非人，亦非漏亦非不漏，亦非道亦非俗，亦非有为亦非无为。&rdquo;</p>
<p style="text-align: left">
	　　尔时，佛告诸天子：&ldquo;若有人问：&lsquo;是虚空是何等相？&rsquo;云何，诸天子，是人所问为等问不？&rdquo;</p>
<p style="text-align: left">
	　　诸天子言：&ldquo;世尊，为不等问。所以者何？虚空无有相，无有作者。&rdquo;</p>
<p style="text-align: left">
	　　佛告诸欲天子、诸色天子言：&ldquo;有佛无佛相体性<a>常住</a>，以如来如实逮觉相性故名为如来。&rdquo;</p>
<p style="text-align: left">
	　　诸天子白佛言：&ldquo;如来所逮觉相甚深！如来从是阿耨多罗三耶三菩无碍之慧住于相聚，于般若波罗蜜甚奇！世尊，深般若波罗蜜者，是诸佛如来无所著等正觉之藏，于是藏成阿耨多罗三耶三菩阿惟三佛，于是藏中作行，逮诸<a>法相</a>，逮五阴相，逮萨云若相。&rdquo;</p>
<p style="text-align: left">
	　　佛告诸天子：&ldquo;色者形之相，所更者觉之相，所受者想之相，<a>善恶</a>者行之相，所知者识之相。如来以无所受相故，逮得正觉。</p>
<p style="text-align: left">
	　　&ldquo;无所爱惜者为檀波罗蜜相，无所腐败者尸波罗蜜相，不起恚意者羼波罗蜜相，无能伏者惟逮波罗蜜相，合聚众事者禅波罗蜜相，所闻即觉即知者般若波罗蜜相。如是，诸天子，无所受相，是故如来得逮正觉。</p>
<p style="text-align: left">
	　　&ldquo;四禅、四等、四空定者则无恚之相，如来不以是相得逮正觉；得出三界者是三十七品之相，如来不以是相逮得正觉；苦相者无愿脱门是，寂相者则空是，净相者则无相是，如来不以是相逮得正觉；寂相者无所起是，无所共相则十八法是，如来不以是相逮得正觉；露现相者则萨云若是，如来不以是相逮得正觉。如是，诸天子，如来不以诸法相逮得正觉法，是故如来名为无碍慧。&rdquo;</p>
<p style="text-align: left">
	　　于是，佛告须菩提言：&ldquo;般若波罗蜜者，是诸佛如来无所著等正觉之母；般若波罗蜜者，是诸佛如来世间之大明，如来依是法而得有所作。以是故，诸如来尊敬礼事是般若波罗蜜。何以故？诸佛如来皆从般若波罗蜜中出，是故如来之所报恩。须菩提，其报恩者无过如来。</p>
<p style="text-align: left">
	　　&ldquo;复次，须菩提，云何如来为知恩？云何为报恩？如来所可乘来法，所可成阿耨多罗三耶三菩阿惟三佛法，逮守持是所乘来法，恭敬承事作礼。须菩提，是为如来无所著等正觉之所知恩之所报恩。</p>
<p style="text-align: left">
	　　&ldquo;复次，须菩提，如来之所逮法者，亦无作者，作者不可见故；如来尽逮是法，得无作法者，是为无诤法。须菩提，如来知恩报恩，因般若波罗蜜于无作之法得逮觉法。</p>
<p style="text-align: left">
	　　&ldquo;复次，须菩提，如来无所著等正觉行般若波罗蜜故，逮诸善法而无所逮，是故般若波罗蜜者，是诸佛之母，为世间之大明导。&rdquo;</p>
<p style="text-align: left">
	　　须菩提白佛言：&ldquo;世尊，诸法无所知、无所见、无所出生，云何般若波罗蜜是佛之母？云何生如来？云何为世间之大明导？&rdquo;</p>
<p style="text-align: left">
	　　佛告须菩提：&ldquo;如是，如是，一切诸法无知无见，云何无知无见？以一切诸法空故。无所有，不坚固，无所生，以是故一切诸法无所出生。</p>
<p style="text-align: left">
	　　&ldquo;复次，须菩提，诸法无知无见。云何无知无见？以诸法无所入、无所著故。以是故般若波罗蜜是如来母世间之导，不见五阴是故为导，乃至萨云若亦无所见是故为导，以是故般若波罗蜜是诸佛母世间之导。&rdquo;</p>
<p style="text-align: left">
	　　须菩提问佛言：&ldquo;世尊，云何不见五阴为世间导？&rdquo;</p>
<p style="text-align: left">
	　　&ldquo;须菩提，不以五阴因缘起识者，是为不见五阴；不以萨云若起想者，是为不见萨云若，以是故般若波罗蜜，诸如来母，为世间导。</p>
<p style="text-align: left">
	　　&ldquo;复次，须菩提，般若波罗蜜云何是如来之母、为世间导？须菩提，般若波罗蜜示现世间空。云何示世间空，示五阴空？十二衰、十八性现世间十恶之法，从痴有爱<a>十二因缘</a>示吾我根本，六十二见示世间空，四禅、四等及四空定示世间空，三十七品、六波罗蜜、内空、外空及有无空示世间空，有为无为之性、十种力、佛十八法示世间空，至萨云若示世间空。是故，须菩提，般若波罗蜜者是诸佛之母、世间明导。</p>
<p style="text-align: left">
	　　&ldquo;复次，须菩提，如来以空示于世间，以空念世间，知世间空，以是故般若波罗蜜，诸佛之母，为世间导。</p>
<p style="text-align: left">
	　　&ldquo;复次，须菩提，般若波罗蜜者，示现如来，示世间空。示何等空？现五阴空、十二衰空、十八性空，现萨云若空，是故般若波罗蜜，诸佛之母，为世间导。是故，须菩提，示现如来、示现世间不可思议，示现五阴不可思议，乃至萨云若示世间不可思议。</p>
<p style="text-align: left">
	　　&ldquo;复次，须菩提，深般若波罗蜜示现如来世间之寂。示现何等寂？示现五阴寂及萨云若寂，以是故般若波罗蜜示现如来世间之寂。须菩提，般若波罗蜜示现如来世间常空。示何等空？从五阴至萨云若示现世间常空。</p>
<p style="text-align: left">
	　　&ldquo;复次，须菩提，般若波罗蜜示现如来世间所有空。示何等空？从五阴乃至萨云若示世间所有空。</p>
<p style="text-align: left">
	　　&ldquo;复次，须菩提，般若波罗蜜示现如来所有无所有空，从五阴乃至萨云若所有无所有空。</p>
<p style="text-align: left">
	　　&ldquo;复次，须菩提，般若波罗蜜示现如来世间之灭。示何等灭？从五阴至萨云若，是为世间灭，以是故般若波罗蜜为如来母、世间之导。般若波罗蜜示现世间，无有今世后世之相。何以故？是法无有今世后世之相。&rdquo;</p>
<p style="text-align: left">
	　　须菩提白佛言：&ldquo;世尊，般若波罗蜜者为大事兴，为不可思议事兴，为不可称量事兴，为不可限事兴，为无有与等事兴。&rdquo;</p>
<p style="text-align: left">
	　　佛言：&ldquo;如是，须菩提，是为大事不可思议事兴。&rdquo;</p>
<p style="text-align: left">
	　　&ldquo;云何为大事兴？&rdquo;</p>
<p style="text-align: left">
	　　答言：&ldquo;须菩提，诸如来无所著等正觉，救护一切众生故不舍众生。&rdquo;</p>
<p style="text-align: left">
	　　&ldquo;云何为不可思议事兴？&rdquo;</p>
<p style="text-align: left">
	　　&ldquo;诸佛事、自然、萨云若不可思议，是故般若波罗蜜为不可思议事兴。&rdquo;</p>
<p style="text-align: left">
	　　&ldquo;云何为不可称量事兴？&rdquo;</p>
<p style="text-align: left">
	　　佛告须菩提：&ldquo;一切众生受身有识，无有能知称量佛事及自然、萨云若者。&rdquo;</p>
<p style="text-align: left">
	　　&ldquo;云何为不可限事兴？&rdquo;</p>
<p style="text-align: left">
	　　&ldquo;须菩提，佛事不可限，如来事亦无有限。一切无有与如来等者，况欲出其上？是故般若波罗蜜诸如来无所著等正觉为无有限事兴。&rdquo;</p>
<p style="text-align: left">
	　　须菩提白佛言：&ldquo;世尊，佛事、如来事、自然事、萨云若不可思议、不可称量，为不可限耶？&rdquo;</p>
<p style="text-align: left">
	　　佛言：&ldquo;如是，如是，须菩提，是佛事、自然事、如来事、萨云若事不可思议、不可称限。&rdquo;</p>
<p style="text-align: left">
	　　佛语须菩提：&ldquo;五阴乃至萨云若不可思议、不可称限。须菩提，诸法之法，索意以想亦不可得。&rdquo;</p>
<p style="text-align: left">
	　　佛言：&ldquo;五阴不可思议、不可称限，乃至萨云若不可思议。&rdquo;</p>
<p style="text-align: left">
	　　须菩提言：&ldquo;何以故世尊言&lsquo;五阴不可思议无有与等者，乃至萨云若亦不可思议无有与等者&rsquo;？&rdquo;</p>
<p style="text-align: left">
	　　佛言，&ldquo;五阴不可为作限，乃至萨云若亦不可为作限。&rdquo;</p>
<p style="text-align: left">
	　　须菩提言：&ldquo;世尊，何以故五阴、萨云若不可为作限？&rdquo;</p>
<p style="text-align: left">
	　　佛言：&ldquo;五阴乃至萨云若不可思议故，不可与作限。于须菩提意云何？不可思议、不可限中，宁可得五阴及与道不？&rdquo;</p>
<p style="text-align: left">
	　　须菩提言：&ldquo;世尊，不可得。&rdquo;</p>
<p style="text-align: left">
	　　&ldquo;以是故，须菩提，诸法不可思议、不可得限，如来之法不可思议无有与等、不可得限，亦不可量，是为不可思议，所说亦不可思议，虚空不可思议，亦无有与等者。须菩提，是如来之法，非世间人及诸天、阿须伦所能思议。&rdquo;</p>
<p style="text-align: left">
	　　说如来不可思议、不可称量、不可得限，说无有与等品时，五百比丘、二千<a>比丘尼</a>漏尽意解，六万优婆塞、二万优婆夷远尘离垢<a>法眼</a>生，二千菩萨得无所从生法忍，皆当于是贤劫中作佛。</p>
		

	
	

		</div></div><hr><script charset='utf-8' src='../../js/footer.js'></script></body></html>