<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十二卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十二卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十二卷 放光般若波罗蜜经</strong></p>
<p style="text-align: left">
	　　亲近品第六十五</p>
<p style="text-align: left">
	　　尔时，释提桓因意念言：&ldquo;<a>菩萨</a>行<a>六波罗蜜</a>乃至佛十八法，尚出众生之上，何况成阿耨多罗三耶三菩者！若有发意念萨云然者，为得<a>寿命</a>中之最、人中之善利，何况发意欲为阿耨多罗三耶三菩者！发阿耨多罗三耶三菩意者，未发者当亲近之。&rdquo;</p>
<p style="text-align: left">
	　　释提桓因以天曼陀罗华而散佛上，散已发愿言：&ldquo;若有发阿耨多罗三耶三菩意者，令具足法愿，具足萨云然愿，具足自然法愿，具足无漏法愿。&rdquo;</p>
<p style="text-align: left">
	　　释提桓因白佛言：&ldquo;<a>世尊</a>，如我意愿，其发阿耨多罗三耶三菩意者，不复欲令动还堕<a>罗汉</a>、辟支佛地，为下大乘终不堕于罗汉、辟支佛乘，倍复发愿精进，愿阿耨多罗三耶三菩，见<a>三界</a>中所有诸勤苦者悉为作护，如是具足菩萨意念：我等已度当复度不度者，我已安隐当复安余，我已泥洹当复度余令得泥洹。&rdquo;</p>
<p style="text-align: left">
	　　释提桓因白佛言：&ldquo;世尊，善男子、善女人代初发意菩萨<a>欢喜</a>者，为得几所福？久发意菩萨复代欢喜，得何等福？阿惟越致菩萨代其欢喜，复得几福？至一生补处菩萨代其欢喜，复得几福？&rdquo;</p>
<p style="text-align: left">
	　　佛告释提桓因言：&ldquo;拘翼，是四天下尚可称知斤两，代其欢喜者，其福不可称！三千大千刹土亦可称知，代其欢喜者，福不可称计！拘翼，三千大千刹土其中海水，取一发破为百分，以一分发尽渧，海水尚可数知几渧，从代欢喜功德福不可计量！拘翼，阿僧祇佛刹所有境界<a>虚空</a>，持斛斗升合量空，尚可知几所，从代欢喜功德福不可计量！&rdquo;</p>
<p style="text-align: left">
	　　释提桓因白佛言：&ldquo;世尊，诸不代初发意菩萨欢喜者，是为魔之所使；不代欢喜者，是魔官属人，从魔中来。何以故？有代发意欢喜者是为坏魔故。诸欲不舍敬三尊，亦不一相亦不二者，当持是代欢喜意，求阿耨多罗三耶三菩。&rdquo;</p>
<p style="text-align: left">
	　　佛言：&ldquo;如是，拘翼，发是代欢喜意者，得至佛国供养诸佛。所以者何？阿僧祇人初发意作功德代欢喜故，从初发意菩萨至于十住阿惟颜，菩萨所作功德皆代其欢喜，持是功德疾近阿耨多罗三耶三菩，成阿惟三佛已，无央数不可说阿僧祇众生皆当得度。以是故，拘翼，是善男子、善女人，有初发意者，当持代欢喜之功德求阿耨多罗三耶三菩，不以意求亦不离意；代阿惟越致及一生补处欢喜，以求阿耨多罗三耶三菩，不以意求而不离意。&rdquo;</p>
<p style="text-align: left">
	　　<a>须菩提</a>言：&ldquo;是意如幻，云何能得阿耨多罗三耶三菩？&rdquo;</p>
<p style="text-align: left">
	　　佛言：&ldquo;于汝意云何？汝见是意如幻不？&rdquo;</p>
<p style="text-align: left">
	　　须菩提言：&ldquo;不见也。世尊，我不见如幻，亦不见意非幻。&rdquo;</p>
<p style="text-align: left">
	　　佛言：&ldquo;亦非法颇见是意不？颇非见幻不离意，见是法成阿耨多罗三耶三菩不？&rdquo;</p>
<p style="text-align: left">
	　　须菩提言：&ldquo;不见也，世尊，我不见法，当持何等起为有为无？法常自寂，不可以有得，亦不可以无得。若法常寂不成阿耨多罗三耶三菩，无所有者亦复不成阿耨多罗三耶三菩。何以故？世尊，一切诸法，亦不可得，亦无有故。世尊，六波罗蜜常寂乃至于道亦复常寂，法亦不应当念，亦无有法而将来有。般若波罗蜜常寂，成阿耨多罗三耶三菩，阿耨多罗三耶三菩常寂。&rdquo;</p>
<p style="text-align: left">
	　　须菩提言：&ldquo;世尊，般若波罗蜜、三耶三菩亦寂之中，云何逮觉？&rdquo;</p>
<p style="text-align: left">
	　　佛言：&ldquo;善哉！善哉！萨云然寂，阿耨多罗三耶三菩亦寂。须菩提，般若波罗蜜及萨云然不寂者，亦非般若，亦非萨云然。是故，须菩提，般若波罗蜜、萨云然寂，亦不因般若波罗蜜成阿惟三佛，不离般若波罗蜜得阿惟三佛。不得般若波罗蜜者，终不得阿惟三佛。&rdquo;</p>
<p style="text-align: left">
	　　须菩提言：&ldquo;世尊，菩萨所行甚深。&rdquo;</p>
<p style="text-align: left">
	　　佛言：&ldquo;如汝所说，菩萨所行入甚深苦行，虽谦苦行不于法中中道取证，堕于罗汉、辟支佛地。&rdquo;</p>
<p style="text-align: left">
	　　须菩提白佛言：&ldquo;世尊，如我从佛所闻，菩萨不为谦苦。何以故？亦不见是可得证者，亦不见般若波罗蜜可取证者，亦不见法当取证者。诸法皆不可得者，有何等义，有何等法，有何等般若波罗蜜，当可取证成阿耨多罗三耶三菩者？&rdquo;</p>
<p style="text-align: left">
	　　须菩提言：&ldquo;菩萨<a>行者</a>，为无所得行。菩萨于无所得法中，还诸法无限之限事。世尊，若有菩萨闻说是事，不却不难亦不<a>懈怠</a>，是为行般若波罗蜜，亦不见行般若波罗蜜者，亦不见成阿耨多罗三耶三菩者。菩萨行般若波罗蜜亦不作是念：&lsquo;罗汉、辟支佛地离我远，萨云然离我近。&rsquo;</p>
<p style="text-align: left">
	　　&ldquo;世尊，譬如虚空亦无近远之念。何以故？虚空无分别故。行般若波罗蜜菩萨亦无是念：&lsquo;二道离我远，萨云然离我近。&rsquo;何以故？般若波罗蜜亦无所分别故。譬如幻人亦不自念：&lsquo;师离我近，观人离我远。&rsquo;何以故？幻人无念故。譬如光影无有念：&lsquo;我所因者离我近，余离我远。&rsquo;菩萨行般若波罗蜜，如来无所著等正觉，亦无所爱。</p>
<p style="text-align: left">
	　　&ldquo;世尊，般若波罗蜜亦如是。譬如如来无有念故，譬如如来所化亦不念：&lsquo;二道离我远，佛离我近。&rsquo;何以故？化以如来无念故，般若波罗蜜无有念故。譬如有所兴为而作化事，化亦无念，所可说般若波罗蜜、作般若波罗蜜事，亦如化亦无所有。譬如绝工之匠若匠<a>弟子</a>，刻作木人若马若象动作，所作彼人象马亦无有念，般若波罗蜜所作所说亦复如是。譬如所为作事亦无念可说，般若波罗蜜事亦如作亦无念故。&rdquo;</p>
<p style="text-align: left">
	　　尊者<a>舍利弗</a>语耆年须菩提：&ldquo;但般若波罗蜜无有念耶？&rdquo;</p>
<p style="text-align: left">
	　　须菩提言：&ldquo;六波罗蜜亦无有念，五阴五情亦复无念，眼色六入亦复无念，四禅、四等及四空定、三十七品至三脱门、佛十种力、十八法、四无所畏、四无碍慧、萨云然事亦无有念，乃至于道亦复无念，有为性亦无念。&rdquo;</p>
<p style="text-align: left">
	　　<a>舍利</a>弗言：&ldquo;若诸法无念，何从有五趣？云何复有须陀洹、斯陀含、阿那含、阿罗汉、辟支佛及佛世尊？&rdquo;</p>
<p style="text-align: left">
	　　须菩提言：&ldquo;诸众生因四颠倒而起四颠倒而造作事，身口意行随受其像，便有疑虑故有泥犁、薜荔、兽、人中、天上。&rdquo;</p>
<p style="text-align: left">
	　　舍利弗言：&ldquo;云何有须陀洹乃至三耶三佛？&rdquo;</p>
<p style="text-align: left">
	　　&ldquo;须陀洹道亦无念，乃至三耶三佛道亦无念，诸过去、当来无所著等正觉及现在十方诸佛无念已尽灭。以是故，舍利弗，当作是知：一切诸法皆无念。信如是法性、真际故，舍利弗，菩萨当以无念行般若波罗蜜；以无念行般若波罗蜜故，便得逮觉无念之法。&rdquo;</p>
<p style="text-align: left">
	　　牢固品第六十六</p>
<p style="text-align: left">
	　　于是，舍利弗语须菩提：&ldquo;菩萨摩诃萨行般若波罗蜜，为行不牢固耶？&rdquo;</p>
<p style="text-align: left">
	　　须菩提报言：&ldquo;如是，如是，菩萨摩诃萨行般若波罗蜜者，为行不牢固。何以故？般若波罗蜜无有牢固，乃至萨云然亦无有牢固，亦无不牢固。何以故？菩萨行般若波罗蜜不牢固尚不可得，乃至萨云然亦不可得见，何况有牢固？&rdquo;</p>
<p style="text-align: left">
	　　若干百千<a>色欲</a>天子意念言：&ldquo;诸有善男子、善女人发阿耨多罗三耶三菩行般若波罗蜜者，当为作礼！既行般若波罗蜜而不中道取证堕罗汉、辟支佛地，以是故当为作礼，于等法不取证故。&rdquo;</p>
<p style="text-align: left">
	　　须菩提语诸天子言：&ldquo;菩萨于等法不取罗汉、辟支佛证，不足为奇；为阿僧祇人盟誓，亦不见有人而欲度脱众生，是乃为奇。以是故，菩萨发意为阿耨多罗三耶三菩者为欲降伏众生，欲降伏众生者则为欲降伏虚空。何以故？当知虚空、众生皆悉寂故。众生亦空，虚空亦空。如虚空之无牢固，众生亦无牢固。诸天子，以众生无有牢固故而结盟誓，是故菩萨摩诃萨为甚奇特。为众生结盟誓者，则为与虚空共斗所；为众生结盟誓者，亦不见众生，亦寂，结盟誓亦寂故。</p>
<p style="text-align: left">
	　　&ldquo;菩萨闻是不恐不懈、不难不怯，为行般若波罗蜜。何以故？五阴寂故，众生亦寂。云何五阴寂故，众生亦寂？以五阴寂故，六波罗蜜寂；以五阴六衰寂故，内外空寂及有无空亦寂；以五阴六衰寂故，十八性亦寂；五阴寂故，三十七品、四禅、四等及四空定、四无碍慧亦寂；以五阴寂故，佛十种力、四无所畏、大慈大悲及十八法、萨云然亦寂。菩萨闻是诸法皆寂，意不恐怖、不难不怯，是为行般若波罗蜜。&rdquo;</p>
<p style="text-align: left">
	　　佛告须菩提：&ldquo;何以故菩萨不恐不懈为行般若波罗蜜？&rdquo;</p>
<p style="text-align: left">
	　　须菩提言：&ldquo;世尊，以无所有故不恐，以寂静故不懈。&rdquo;</p>
<p style="text-align: left">
	　　&ldquo;菩萨以是无所有寂静故，不恐不懈为行般若波罗蜜。何以故？恐畏懈怠亦不可得见故。菩萨闻是恐畏亦不可得复不恐怖，是为行般若波罗蜜。何以故？恐畏皆不可得见故。菩萨摩诃萨如是行者，诸天梵释皆为作礼；不但诸天释梵为行般若波罗蜜菩萨作礼，乃至首陀会诸天皆为行般若波罗蜜菩萨作礼。须菩提，十方现在诸如来无所著等正觉，皆念是菩萨行般若波罗蜜者。菩萨行般若波罗蜜者，为具足五波罗蜜，为具足萨云若。须菩提，若十方诸佛念是行般若波罗蜜菩萨者，当知是菩萨成就佛不久。</p>
<p style="text-align: left">
	　　&ldquo;须菩提，一恒边沙人悉使为魔，一一魔者所将官属如一恒边沙，假令尔所魔及将尔所官属，欲共坏乱行般若波罗蜜菩萨者，终不能坏。有二事魔不能中道坏菩萨。何等为二？一者、观诸法皆空，二者、不舍众生。复有二事魔不能坏。何等为二？一者、所作如所言，二者、常念诸佛菩萨。如是行般若波罗蜜，诸天皆来劝助慰劳言：&lsquo;善男子，今成阿耨多罗三耶三菩不久，是故莫得舍空、无相、无愿之行。&rsquo;如是行者，无所归仰者而受其归仰，无有依护者则为作依护，无有覆盖者而为作舍，为冥者作大明，为盲者作眼目。何以故？是菩萨行般若波罗蜜者，十方诸佛及众菩萨<a>比丘</a>僧众，皆共称扬说其名故。</p>
<p style="text-align: left">
	　　&ldquo;须菩提，譬如我<a>说法</a>时，称扬赞叹宝造菩萨及识挽菩萨，我说法时称誉妙乐佛国中诸菩萨修梵行者，我亦常称誉彼诸正士，亦如十方诸佛欢喜颜色，叹说菩萨行般若波罗蜜者；从初发意菩萨欲具足行佛道，至阿耨多罗三耶三菩成萨云然，十方诸佛亦复欢喜颜色称誉说之。所以者何？少有菩萨有能顺行应佛业者。&rdquo;</p>
<p style="text-align: left">
	　　须菩提白佛言：&ldquo;世尊，诸佛以欢喜颜色称誉诸菩萨，为赞叹动还者、不动还者？&rdquo;</p>
<p style="text-align: left">
	　　佛告须菩提：&ldquo;有行阿惟越致菩萨行般若波罗蜜者，亦有未受记莂菩萨行般若波罗蜜者，佛为是辈说法，佛亦复赞叹说之。若有菩萨在妙乐佛国所学者，佛亦赞叹说之，诸佛所可欢喜颜色赞叹说者。</p>
<p style="text-align: left">
	　　&ldquo;复次，须菩提，诸可行般若波罗蜜菩萨，知诸法无所生未得无所从生，知诸法空亦未得无所从生，知诸法净亦未得无所从生，知诸法无所有、无有坚固亦复未得无所从生，诸佛欢喜颜色赞叹是辈菩萨，称誉说其名字。是辈菩萨摩诃萨以为灭罗汉、辟支佛地，当受记莂于阿耨多罗三耶三菩地。有行般若波罗蜜菩萨者，诸佛皆欢喜称誉赞叹之，亦当住于阿惟越致地逮萨云然。</p>
<p style="text-align: left">
	　　&ldquo;复次，须菩提，闻说般若波罗蜜时，亦不狐疑、不却不懈如来无所著等正觉所说教，是菩萨当复至妙乐佛所闻是般若波罗蜜，妙乐佛土彼诸正士见是间善男子、善女人亦复欢喜。是人曾行般若波罗蜜故来生是间，亦当复得深般若波罗蜜，如诸<a>佛教</a>住于阿惟越致地。须菩提，是故当知，般若波罗蜜音声多有所<a>饶益</a>，般若波罗蜜音声尚有所饶益乃尔，何况有行般若波罗蜜，所行如教住于萨云然者！&rdquo;</p>
<p style="text-align: left">
	　　须菩提白佛言：&ldquo;世尊，不离如教住，不离如者，则为无所有，云何住萨云然？世尊，<a>解脱</a>如者无所得法，谁住如者？谁住如中？谁逮觉者？谁住于如？谁说法者？如尚不可得见，谁有住如者？谁逮觉者？是处不然。&rdquo;</p>
<p style="text-align: left">
	　　佛告须菩提：&ldquo;如汝所言，如者无生亦无有灭。如住无异不生灭者，谁当住是中成阿惟三佛者？谁说法者？是皆无所有。&rdquo;</p>
<p style="text-align: left">
	　　释提桓因白佛言：&ldquo;世尊，般若波罗蜜者甚深！菩萨欲成阿耨多罗三耶三菩甚难得！何以故？亦无住如者，亦无成阿惟三佛者，亦无说法者。虽无所见，无所有，闻是不恐不怖。&rdquo;</p>
<p style="text-align: left">
	　　须菩提语释提桓因言：&ldquo;拘翼，如拘翼所言，菩萨甚奇甚特！于深法中亦无狐疑，亦无追喜。诸法皆空，谁狐疑有进退意者？&rdquo;</p>
<p style="text-align: left">
	　　释提桓因语须菩提：&ldquo;如尊者所言，但说空事无所挂碍。譬如仰射空中箭去无碍，尊者须菩提所说亦无所著。&rdquo;</p>
<p style="text-align: left">
	　　嘱累品第六十七</p>
<p style="text-align: left">
	　　于是，释提桓因白佛言：&ldquo;世尊，我所说者颇为随顺为应法不？&rdquo;</p>
<p style="text-align: left">
	　　佛言：&ldquo;如是，如是，拘翼，汝所说问者为顺事形无有谬误。&rdquo;</p>
<p style="text-align: left">
	　　释提桓因言：&ldquo;世尊，尊者须菩提所说甚可奇异，所说不离空、无相、无愿，不离三十七品，亦不离于道。&rdquo;</p>
<p style="text-align: left">
	　　佛告释提桓因言：&ldquo;拘翼，长老须菩提常行空、行六波罗蜜亦不有，何况有行者？三十七品亦不有，何况有行者？禅、惟无、三昧、三昧越亦不有，四无所畏、四无碍慧、四等、大慈大悲、十力、佛十八法亦不有，何况有行者？道亦不有，何况欲得者？萨云然亦然亦不有，何况有行者？如来尚不有，谁当为如来者？无所从生亦不有，何况有证欲得之者？相亦不有，何况有身有受三十二相者？诸好亦不有，何况有欲得八十种好者？所以者何？拘翼，须菩提者，一切诸法以寂行故；须菩提者，无所有行，为以空行，为无相行，为无愿行。</p>
<p style="text-align: left">
	　　&ldquo;拘翼，是则为须菩提行。如须菩提所行，比菩萨摩诃萨行般若波罗蜜行，百倍、千倍、巨亿万倍不得为比。何以故？菩萨摩诃萨行般若波罗蜜者，比罗汉、辟支佛，菩萨摩诃萨为最上尊，除诸如来无有过者。是故菩萨摩诃萨，欲出诸天<a>世间</a>人民上者，当行般若波罗蜜。何以故？菩萨摩诃萨行般若波罗蜜，出声闻、辟支佛上，住于菩萨地具足<a>佛法</a>，逮萨云然便得如来，除诸习绪。&rdquo;</p>
<p style="text-align: left">
	　　尔时，坐中诸忉利天以文陀罗华而散佛上。</p>
<p style="text-align: left">
	　　尔时，六千比丘整顿衣服已从坐起，为佛作礼长跪佛前，以佛威神诸文陀罗华各各满掬持散佛上，散华已讫，皆同时白言：&ldquo;我等，世尊，当奉妙行如诸佛所行，诸罗汉、辟支佛所不能及处。&rdquo;</p>
<p style="text-align: left">
	　　尔时，世尊知诸比丘意便笑，如诸佛常法五色光从口出，遍照十方还绕身三匝从顶而入。</p>
<p style="text-align: left">
	　　阿难从坐起整衣服，先下右膝长跪白佛言：&ldquo;佛不妄笑，愿闻其意。&rdquo;</p>
<p style="text-align: left">
	　　佛告阿难：&ldquo;是六千比丘后当来世，劫名多楼波尼，于彼劫中皆当成佛，号散华如来无所著等正觉。是诸如来国土皆等，比丘僧数亦各各等，其佛寿命亦等其寿各千岁，作佛时各各尽世雨五色华。&rdquo;</p>
<p style="text-align: left">
	　　佛告阿难：&ldquo;是诸比丘于是寿命终，在所生处常当<a>出家</a>，为道久久共俱，然后乃成阿耨多罗三耶三菩。</p>
<p style="text-align: left">
	　　&ldquo;复次，阿难，菩萨摩诃萨欲得最妙之行者，当行般若波罗蜜。菩萨欲为如来者，当行般若波罗蜜。阿难，若有善男子、善女人行般若波罗蜜者，当知是人从人道中来，或从兜术天上来。当知是人，从人道中广闻般若波罗蜜，亦从兜术天上广闻般若波罗蜜，从本闻其中慧所致。若有善男子、善女人闻是深般若波罗蜜，书持受学讽诵行者，转复教人行菩萨道者说其中事，是善男子、善女人当作是知：如从佛闻亦无有异。当知是人从过去诸佛作善本功德以来，是善男子、善女人不于声闻、辟支佛法中作功德，亦不从声闻所闻是般若波罗蜜。阿难，若有善男子、善女人闻是深般若波罗蜜，读诵持受能解中义广宣教人，当知是人如面见佛无异。</p>
<p style="text-align: left">
	　　&ldquo;复次，阿难，若善男子、善女人闻说是深般若波罗蜜时，不惊不怖倍复喜者，当知是人以从过去佛所作行所致，久与善知识相得所致。是善男子、善女人从过去佛作善本以来，终不失三乘之事，以精进意行六波罗蜜乃至萨云然，亦当庄事精勤久当坚固行六波罗蜜至萨云然，不住罗汉、辟支佛地。是故，阿难，以般若波罗蜜嘱累汝：阿难，我所说诸法，除般若波罗蜜，悉亡悉失其过可可耳。汝持是深般若波罗蜜，若忘失一句、舍一句、亡一句，汝过甚多！是故，阿难，以是深般若波罗蜜嘱累汝，当善持、善受、善讽诵念。</p>
<p style="text-align: left">
	　　&ldquo;若有善男子、善女人受持般若波罗蜜讽诵守行者，则为受持过去、当来、现在诸佛之道。若有善男子、善女人以名华、名香、缯盖、幢幡用供养我者，当供养般若波罗蜜。其有供养般若波罗蜜者，以为供养过去、当来、今现在诸佛已。若有善男子、善女人闻说深般若波罗蜜，于中起恭敬意者，则为供养过去、当来、今现在诸佛已。阿难，汝若恭敬慈于我者，当恭敬慈于般若波罗蜜。若书是般若波罗蜜时，亦当恭敬慎莫失一句。是故，阿难，持般若波罗蜜嘱累于汝：如我今于三界中尊，般若波罗蜜亦复是尊。我所嘱累大有余事耳，我今持以般若波罗蜜嘱累汝。是故，阿难，当宣语诸天龙神、诸世间人，普令闻知：&lsquo;诸不欲舍如来三宝者，不欲弃去来今佛道者，慎莫弃舍般若波罗蜜。&rsquo;是者则我道之法御。</p>
<p style="text-align: left">
	　　&ldquo;若有善男子、善女人受持般若波罗蜜讽诵读习念守行者，转复教人演其中义分别解说者，是人疾得阿耨多罗三耶三菩，得萨云然不久。何以故？阿难，诸佛如来道者，皆出般若波罗蜜中，诸去来今佛皆从般若波罗蜜中出。是故，阿难，菩萨欲得般若波罗蜜者，当学六波罗蜜。何以故？阿难，六波罗蜜者，菩萨之母生诸菩萨故；诸学六波罗蜜者，皆当于中成阿耨多罗三耶三菩。是故，阿难，持六波罗蜜倍嘱累汝：六波罗蜜者，是诸如来无所著等正觉之法藏；六波罗蜜者，无尽之藏；诸去来今佛转法轮<a>教化</a>众生者，皆以六波罗蜜为藏；诸去来今佛皆于六波罗蜜中，学成阿耨多罗三耶三菩；诸去来今佛诸弟子，皆学六波罗蜜而般泥洹；甫当般泥洹者，亦当学是六波罗蜜。</p>
<p style="text-align: left">
	　　&ldquo;阿难，汝若教三千大千刹土中为弟子者说法，皆令成就得阿罗汉，虽有是教未为我弟子之教，不如以般若波罗蜜一句<a>如法</a>教菩萨令学，是则为我弟子之教。阿难，我属所说三千大千国土，教满中人皆令得罗汉行，行六波罗蜜所作功德宁为多不？&rdquo;</p>
<p style="text-align: left">
	　　阿难言：&ldquo;甚多，世尊！&rdquo;</p>
<p style="text-align: left">
	　　佛言：&ldquo;阿难，不如我弟子说般若波罗蜜一日教诸菩萨，若不能一日日中可，不能至日中食时可，不能至食时弹指顷，其福胜度尔所罗汉。所以者何？一菩萨之德，出过一切诸罗汉、辟支佛上。何以故？是菩萨自欲成阿耨多罗三耶三菩，复劝助安慰一切众生，复欲令成阿耨多罗三耶三菩。阿难，行六波罗蜜、三十七品至萨云然增益功德，成阿耨多罗三耶三菩终不中还。&rdquo;</p>
<p style="text-align: left">
	　　说是般若波罗蜜时，四辈弟子及诸天、龙、阿须伦、揵沓和、甄陀罗、摩睺勒，尔时佛于是大众之中而现神足变化，令是会者大众皆见阿閦如来，彼大众围绕而为说法。众大会譬如大海，皆是罗汉诸漏已尽，无复尘垢皆得<a>自在</a>，意已得脱已出解慧，悉舍重担众事已办，譬如大龙，所应已逮习绪已讫，得等解脱已度诸愿&mdash;&mdash;彼会罗汉德皆如是。及诸菩萨摩诃萨数不可计，其德巍巍不可称量。佛摄神足已忽然不现。</p>
<p style="text-align: left">
	　　佛告阿难：&ldquo;诸法如是不可眼见，诸法无对，法法无等，法法不相见，法法不相知。如今诸众不见阿閦如来，彼佛国土亦不与眼作对故，诸法亦如是亦无对，法法不相知、不相见故。阿难，法亦不知亦不见，诸法无所作。何以故？诸法空不可捉，诸法不可思议，诸法无有念。譬如幻士亦无所觉，用不要无坚固。菩萨摩诃萨如是行者，为行般若波罗蜜，于诸法无所入。</p>
<p style="text-align: left">
	　　&ldquo;阿难，菩萨如是学者，为学般若波罗蜜。欲逮诸波罗蜜者，当学般若波罗蜜。如是学者，最尊最上，出诸辩之上，无盖之盖为世覆盖，无所归者能为作归。佛以是学，能以右手举此三千大千刹土复还故处，一切众生无觉知想。所以者何？是般若波罗蜜，诸去来今佛皆于中学成去来今佛无碍诸慧。阿难，是般若波罗蜜学，于诸学中最尊最上过诸辩上；欲平相般若波罗蜜者，欲得虚空边际。何以故？般若波罗蜜不可平相。</p>
<p style="text-align: left">
	　　&ldquo;阿难，我初不说般若波罗蜜限，身体有数，句体为有数，义解为有数，般若波罗蜜者无有限数。&rdquo;</p>
<p style="text-align: left">
	　　阿难白佛言：&ldquo;世尊，何以故，般若波罗蜜无有限数？&rdquo;</p>
<p style="text-align: left">
	　　佛告阿难：&ldquo;般若波罗蜜不可尽故无有限，般若波罗蜜寂故故无有限。过去、当来、今现在诸如来无所著等正觉，皆从是般若波罗蜜中学成，亦不能尽般若波罗蜜。是故，阿难，般若波罗蜜不可尽，亦无能尽者，亦非尽者。若有人言&lsquo;我能尽般若波罗蜜者&rsquo;，为欲尽虚空。阿难，当知六波罗蜜不可尽亦不尽亦无能尽者，乃至萨云然亦不可尽无能尽者亦无有尽。是法亦无有生，尚无有生，云何有尽？&rdquo;</p>
<p style="text-align: left">
	　　于是，世尊以广长舌相障面，告阿难言：&ldquo;持是般若波罗蜜，于四辈中广宣、广说、广分别解说、广演其事令分明。所以者何？是般若波罗蜜中广出诸法故，三乘学者皆当于中随其所应而得学成。</p>
<p style="text-align: left">
	　　&ldquo;阿难，是深般若波罗蜜者，是诸法之藏，一切诸字皆来入中；是般若波罗蜜者，皆是诸陀罗尼之门，诸菩萨欲学陀罗尼者当学般若波罗蜜，诸有菩萨得陀罗尼者，悉为总持诸法之辩才；般若波罗蜜者，是去来今佛法之所。是故我告语一切，其有受持般若波罗蜜讽诵学者，则为总持去来今佛之道。</p>
<p style="text-align: left">
	　　&ldquo;阿难，我今为汝说般若波罗蜜行。汝持般若波罗蜜者，则为总持一切诸法。&rdquo;</p>
<p style="text-align: left">
	　　无尽品第六十八</p>
<p style="text-align: left">
	　　是时，须菩提意念言：&ldquo;诸佛之道大为甚深，我宁可问世尊。&rdquo;</p>
<p style="text-align: left">
	　　于是，须菩提白佛言：&ldquo;世尊，般若波罗蜜云何不可尽？&rdquo;</p>
<p style="text-align: left">
	　　世尊报言：&ldquo;如虚空不可尽，是故般若波罗蜜不可尽。&rdquo;</p>
<p style="text-align: left">
	　　须菩提白佛言：&ldquo;世尊，菩萨当云何入般若波罗蜜中？&rdquo;</p>
<p style="text-align: left">
	　　佛言：&ldquo;如五阴不可尽，菩萨当作是入；如六波罗蜜不可尽，菩萨当作是入；乃至萨云然不可尽，菩萨当作是入般若波罗蜜。</p>
<p style="text-align: left">
	　　&ldquo;复次，须菩提，痴如虚空不可尽，菩萨当作是入；所作行如虚空不可尽，当作是入；识如虚空不可尽，当作是入；名色如虚空不可尽，当作是入；六衰如虚空不可尽，当作是入；觉如虚空不可尽，当作是入；爱如虚空不可尽，当作是入；有如虚空不可尽，当作是入；生如虚空不可尽，当作是入；老病死、忧悲勤苦如虚空不可尽，当作是入。须菩提，菩萨摩诃萨当作是入般若波罗蜜中。菩萨摩诃萨于十二缘起作是观者，为舍痴际，为应无所入；菩萨作是观十二缘起法者，则为得坐道场；作是观者，便得萨云然。须菩提，若有菩萨知虚空不可尽事，为行般若波罗蜜观十二缘起者，终不堕罗汉、辟支佛地，便得三耶三佛地。须菩提，诸有善男子、善女人行菩萨道而转还者，皆以无有般若波罗蜜念故，不知行般若波罗蜜故，不知十二缘起如虚空故，不知沤和拘舍罗故，以是故于阿耨多罗三耶三佛而转还。</p>
<p style="text-align: left">
	　　&ldquo;复次，须菩提，诸有菩萨不转还者，皆以沤和拘舍罗入般若波罗蜜中，知虚空不可尽，作是入般若波罗蜜故。须菩提，菩萨摩诃萨作如是观十二缘起，不见有法无因缘而生者，不见有法有常、常生而不灭者，不见有法无不偶者，亦不见众生，亦不见有我、人、寿命，亦不见有知见者，亦不见无常，亦不见吾我，亦不见净，亦不见不净。须菩提，菩萨摩诃萨行般若波罗蜜，当作是观十二缘起。须菩提，菩萨摩诃萨行般若波罗蜜，尔时不见五阴有常有无常、有苦有乐、有我<a>无我</a>、有净无净，乃至萨云然亦不见法有常无常、有苦有乐、有我无我、有净无净。须菩提，菩萨摩诃萨行般若波罗蜜时，亦不见有法可持见般若波罗蜜者，乃至于道亦不见有法可持见道者。须菩提，菩萨摩诃萨作是行般若波罗蜜者，于诸法无所倚。</p>
<p style="text-align: left">
	　　&ldquo;须菩提，菩萨摩诃萨行般若波罗蜜无所倚持，时魔波旬愁忧不乐，譬如士夫新丧父母。&rdquo;</p>
<p style="text-align: left">
	　　须菩提白佛言：&ldquo;世尊，独是间魔愁忧耶？三千大千刹土中魔复愁忧乎？&rdquo;</p>
<p style="text-align: left">
	　　佛言：&ldquo;三千大千刹土中魔皆大愁毒，各在其处不能自安。菩萨摩诃萨作是行时，诸天及魔不能得其便。须菩提，菩萨欲得阿耨多罗三耶三佛者，当行般若波罗蜜。菩萨学般若波罗蜜者，则为具足诸波罗蜜。&rdquo;</p>
<p style="text-align: left">
	　　须菩提白佛言：&ldquo;世尊，菩萨云何具足六波罗蜜念？&rdquo;</p>
<p style="text-align: left">
	　　佛告须菩提言：&ldquo;菩萨行六波罗蜜所可作为萨云然念行，是为菩萨摩诃萨行六波罗蜜。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>