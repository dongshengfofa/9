<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十四卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十四卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十四卷 放光般若波罗蜜经</strong></p>
<p style="text-align: left">
	　　沤和品第七十之余</p>
<p style="text-align: left">
	　　<a>须菩提</a>白佛言：&ldquo;<a>世尊</a>，云何为行般若波罗蜜？云何念？云何入？&rdquo;</p>
<p style="text-align: left">
	　　佛言：&ldquo;当知五阴有常无常、有坚固无坚固、有真无真，当作是知，是为行般若波罗蜜。入般若波罗蜜，当如入空观，诸所有皆无所有，当作是念。&rdquo;</p>
<p style="text-align: left">
	　　须菩提言：&ldquo;世尊，<a>菩萨</a>学般若波罗蜜当至久如。&rdquo;</p>
<p style="text-align: left">
	　　佛言：&ldquo;菩萨从初发意行般若波罗蜜至坐道场，当作是行，当作是念，当作是入。&rdquo;</p>
<p style="text-align: left">
	　　须菩提言：&ldquo;世尊，菩萨念般若波罗蜜当以一意念耶？&rdquo;</p>
<p style="text-align: left">
	　　佛言：&ldquo;菩萨常以一意至念般若波罗蜜，不得令他余之意中得其便。行般若波罗蜜，作是入，作是念，不离萨云然念。念般若波罗蜜，当如意法随意不离。&rdquo;</p>
<p style="text-align: left">
	　　须菩提言：&ldquo;世尊，般若波罗蜜，持行，持念，持入，逮萨云然？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　须菩提白佛言：&ldquo;世尊，持是不念，得萨云然？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　须菩提白佛言：&ldquo;世尊，持念已不念，得萨云然？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　须菩提白佛言：&ldquo;世尊，亦不念，亦不不念，得萨云然耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　须菩提言：&ldquo;当以云何得萨云然？&rdquo;</p>
<p style="text-align: left">
	　　佛言：&ldquo;如如。&rdquo;</p>
<p style="text-align: left">
	　　&ldquo;云何如如？&rdquo;</p>
<p style="text-align: left">
	　　佛言：&ldquo;如真际。&rdquo;</p>
<p style="text-align: left">
	　　&ldquo;云何如真际？&rdquo;</p>
<p style="text-align: left">
	　　佛言：&ldquo;<a>如法</a>性，如众生性，如寿性，如命性。&rdquo;</p>
<p style="text-align: left">
	　　&ldquo;世尊，云何如法性、如众生性、如<a>寿命</a>性？&rdquo;</p>
<p style="text-align: left">
	　　佛言：&ldquo;于须菩提意云何？吾我、寿命、众生为可得不？&rdquo;</p>
<p style="text-align: left">
	　　须菩提言：&ldquo;世尊，不可得。&rdquo;</p>
<p style="text-align: left">
	　　佛言：&ldquo;吾我、寿命、众生不可得，云何有众生名众生？菩萨当作是知，不以有名入般若波罗蜜，不以有名入诸法得逮萨云然。&rdquo;</p>
<p style="text-align: left">
	　　须菩提言：&ldquo;世尊，是<a>六波罗蜜</a>不当以名耶？&rdquo;</p>
<p style="text-align: left">
	　　佛言：&ldquo;六波罗蜜及诸法，皆不以有为无为之法及三乘之法。&rdquo;</p>
<p style="text-align: left">
	　　须菩提言：&ldquo;世尊，若诸法不可名，不可有名，云何有名？云何有五趣<a>生死</a>及须陀洹、斯陀含、阿那含、阿<a>罗汉</a>、辟支佛、三耶三佛？&rdquo;</p>
<p style="text-align: left">
	　　佛言：&ldquo;于须菩提意云何？众生名处为可得见不？&rdquo;</p>
<p style="text-align: left">
	　　&ldquo;世尊，不可得见。&rdquo;</p>
<p style="text-align: left">
	　　佛言：&ldquo;众生处尚不可得，何况有五趣三乘之法？菩萨行般若波罗蜜者，当学无处所名，诸法无处所。&rdquo;</p>
<p style="text-align: left">
	　　须菩提言：&ldquo;世尊，如世尊所说，为不当学五阴耶？乃至萨云若不当学耶？&rdquo;</p>
<p style="text-align: left">
	　　佛言：&ldquo;当学五阴，亦当学萨云然，虽学亦无所处。&rdquo;</p>
<p style="text-align: left">
	　　&ldquo;云何所学而无所处？&rdquo;</p>
<p style="text-align: left">
	　　佛言：&ldquo;学五阴、萨云然亦无所生、无所灭。&rdquo;</p>
<p style="text-align: left">
	　　复问：&ldquo;云何学无所生、无所灭？&rdquo;</p>
<p style="text-align: left">
	　　佛言：&ldquo;当学所作无所有。&rdquo;</p>
<p style="text-align: left">
	　　&ldquo;云何当学所作无所有？&rdquo;</p>
<p style="text-align: left">
	　　佛言：&ldquo;观法如自观无所有相，是为学所作无所有。&rdquo;</p>
<p style="text-align: left">
	　　&ldquo;云何自观无所有相？&rdquo;</p>
<p style="text-align: left">
	　　佛言：&ldquo;如观五阴空，如观六情空，如观内外空，如观有无空，如观禅空，如观灭脱禅空，如观三十七品空，如观道空。须菩提，菩萨行般若波罗蜜当作是观，当自观相法空。&rdquo;</p>
<p style="text-align: left">
	　　须菩提言：&ldquo;世尊，若五阴空乃至于道亦空，菩萨当云何行般若波罗蜜？&rdquo;</p>
<p style="text-align: left">
	　　佛言：&ldquo;菩萨行般若波罗蜜为不成之行。&rdquo;</p>
<p style="text-align: left">
	　　&ldquo;云何不成之行？&rdquo;</p>
<p style="text-align: left">
	　　佛言：&ldquo;般若波罗蜜不可得见故，菩萨亦不可得，行亦不可得，亦无有<a>行者</a>，亦无有当行者，亦无有已行者，是皆不可得，是菩萨般若波罗蜜无成之行。何以故？诸戏不可得见故。&rdquo;</p>
<p style="text-align: left">
	　　须菩提言：&ldquo;世尊，菩萨如是为不成行，新发意者当云何行般若波罗蜜？&rdquo;</p>
<p style="text-align: left">
	　　佛言：&ldquo;菩萨从发意当无所倚法，学行六波罗蜜皆当无所倚，乃至萨云然当念无所倚。&rdquo;</p>
<p style="text-align: left">
	　　&ldquo;云何为倚？云何为不倚？&rdquo;</p>
<p style="text-align: left">
	　　佛言：&ldquo;二者为倚，一者为不倚。&rdquo;</p>
<p style="text-align: left">
	　　&ldquo;云何为二？云何为一？&rdquo;</p>
<p style="text-align: left">
	　　佛言：&ldquo;眼色为二，六入念法为二，道与佛为二，是为二。&rdquo;</p>
<p style="text-align: left">
	　　&ldquo;云何，世尊，从有倚中无倚？从无倚中有倚？&rdquo;</p>
<p style="text-align: left">
	　　佛言：&ldquo;亦不从有倚中有倚，亦不从无倚中有倚，倚与无倚而一等入者，是谓无倚。须菩提，菩萨于倚无倚等者是谓无倚，当作是学。菩萨如是学般若波罗蜜者，是为无有倚。&rdquo;</p>
<p style="text-align: left">
	　　须菩提言：&ldquo;世尊，菩萨行般若波罗蜜，亦不行倚，亦不行不倚，云何行般若波罗蜜具足诸地而逮萨云然？&rdquo;</p>
<p style="text-align: left">
	　　佛言：&ldquo;菩萨不住于倚具足诸地。何以故？般若波罗蜜亦不倚，道亦无所倚，行般若波罗蜜者亦不可得见，菩萨当作是行。&rdquo;</p>
<p style="text-align: left">
	　　&ldquo;世尊，般若波罗蜜不可得见，道亦不可得，行道者亦不可得，云何菩萨行般若波罗蜜分别诸法是五阴、是为道耶？&rdquo;</p>
<p style="text-align: left">
	　　佛言：&ldquo;菩萨行般若波罗蜜，亦不倚五阴，亦不倚道。&rdquo;</p>
<p style="text-align: left">
	　　复问：&ldquo;若菩萨不倚五阴，亦不倚道，云何具足六波罗蜜过菩萨位？云何净佛土化众生？云何逮萨云然？云何转法轮？云何当作佛事？云何脱众生生死？&rdquo;</p>
<p style="text-align: left">
	　　佛言：&ldquo;菩萨亦不为五阴故行般若波罗蜜，亦不为道故行般若波罗蜜。&rdquo;</p>
<p style="text-align: left">
	　　复问：&ldquo;为何谁故行般若波罗蜜？&rdquo;</p>
<p style="text-align: left">
	　　佛言：&ldquo;适无所为故行般若波罗蜜。何以故？诸法无有作者；般若波罗蜜亦无有作者，亦无成者；道亦无作者，亦无成者；菩萨亦无有作者，亦无有成者。菩萨当作是行般若波罗蜜，应无所作、应无所成者。&rdquo;</p>
<p style="text-align: left">
	　　须菩提言：&ldquo;世尊，若诸法无作无成者，亦无有三乘之处。&rdquo;</p>
<p style="text-align: left">
	　　佛言：&ldquo;无作无成之法处不可得。何以故？以凡愚痴之士入五阴，倚五阴自贡高，倚道贡高，便念言：&lsquo;我当得道度脱众生。&rsquo;何以故？须菩提，佛以五眼尚不能得五阴及道，况于凡夫愚痴无目而入五阴欲度众生？&rdquo;</p>
<p style="text-align: left">
	　　须菩提言：&ldquo;世尊以五眼不得众生、不见可度者，云何成阿耨多罗三耶三菩？而云何处众生于三际？&rdquo;</p>
<p style="text-align: left">
	　　佛言：&ldquo;我亦不见得阿惟三佛，我亦不得众生我亦不见，三际亦不得亦不见。以众生无身及有身想，但以是戒之耳所说教，但以世俗故有是言教，非是最第一义无言之教。&rdquo;</p>
<p style="text-align: left">
	　　须菩提言：&ldquo;世尊，不住最第一要义，成阿惟三佛耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　须菩提言：&ldquo;从四颠倒成阿惟三佛耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　须菩提白佛言：&ldquo;世尊，不从第一要义得，亦不从四颠倒得，将无世尊不逮正觉？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　佛言：&ldquo;如来逮正觉耳，亦不住有为性，亦不住无为性。譬如如来化作如来，亦无所住，亦来亦去，亦住亦坐，亦复行六波罗蜜，亦能行禅，亦行四等、四无形禅，能行五通、三十七品，能行三脱门，行内外空及有无空，亦行八<a>解脱</a>、九次第禅、十力、四无所畏、佛十八法，亦能转法轮。此化佛复化作无央数人，化佛语人言：有度，有众生，有三际。&rdquo;</p>
<p style="text-align: left">
	　　佛问须菩提：&ldquo;是化佛所化颇有三际众生不？&rdquo;</p>
<p style="text-align: left">
	　　须菩提言：&ldquo;不也，世尊。&rdquo;</p>
<p style="text-align: left">
	　　佛告须菩提：&ldquo;是故如来无所著等正觉，知诸法如化无所度脱。菩萨于般若波罗蜜当作是行，当作是知。&rdquo;</p>
<p style="text-align: left">
	　　须菩提言：&ldquo;如世尊言，诸法如化。如来所<a>化身</a>与如来身，有何等异？有何等差别？&rdquo;</p>
<p style="text-align: left">
	　　佛言：&ldquo;亦无有异，亦无有差别。何以故？如来亦有所作，化亦有所作。&rdquo;</p>
<p style="text-align: left">
	　　复问：&ldquo;无有如来，化独能有所作耶？&rdquo;</p>
<p style="text-align: left">
	　　佛言：&ldquo;能有所作。&rdquo;</p>
<p style="text-align: left">
	　　&ldquo;云何世尊？&rdquo;</p>
<p style="text-align: left">
	　　佛告须菩提：&ldquo;过去有佛名须扇头(须扇头者，此云极净)如来，彼佛世时，人无有行菩萨道者，则佛现般泥洹作化佛留住一劫，行佛事一劫已，后彼化佛授应菩萨行者莂，复般泥洹，人皆呼般泥洹不知是化。&rdquo;</p>
<p style="text-align: left">
	　　佛言：&ldquo;化亦无生亦无泥洹。须菩提，菩萨行般若波罗蜜者，当解诸法如化。&rdquo;</p>
<p style="text-align: left">
	　　须菩提言：&ldquo;世尊，若化所作、如来所作无有差别者，所作功德云何毕施之恩？若供养化佛、供养如来，彼供养者至般泥洹，其福尽灭不？&rdquo;</p>
<p style="text-align: left">
	　　佛言：&ldquo;如来为一切天及人作<a>福田</a>，化如来亦复是一切之福田等无有异。&rdquo;</p>
<p style="text-align: left">
	　　佛言：&ldquo;置是供养如来、化如来所作功德，若有人慈意常<a>念佛</a>，其福至毕苦乃尽。&rdquo;</p>
<p style="text-align: left">
	　　佛言：&ldquo;置是慈意之福，若人但以一把之华散<a>虚空</a>中，须臾念佛，其福亦复至于毕苦。&rdquo;</p>
<p style="text-align: left">
	　　佛言：&ldquo;置是散华之福，但有人能称南无佛者，其功德福亦至于毕苦。须菩提，施如来之福甚大弘普！须菩提当作是知，诸法皆等，化佛及佛无有差别。菩萨当作是行般若波罗蜜，当解诸法之法亦不当灭，亦不当舍。是般若波罗蜜法亦不当别，乃至诸法亦当如是。&rdquo;</p>
<p style="text-align: left">
	　　须菩提言：&ldquo;世尊，若诸法不当别，如来云何言是色、是痛、是想、是行、是识？云何说是内法、是外法、是善、是恶、是漏、是非漏、是道、是俗、是生、是死、是有为法、是无为法？世尊，如是诸法将无分别？&rdquo;</p>
<p style="text-align: left">
	　　佛言：&ldquo;不也。但以名字数示众生，欲使解耳，亦无所分别。&rdquo;</p>
<p style="text-align: left">
	　　&ldquo;世尊，是无名号之法，云何以名相教授众生欲令得解？&rdquo;</p>
<p style="text-align: left">
	　　佛言：&ldquo;行亦无名、亦无相、亦无入，行亦无苦、亦无相、亦无入。诸佛及<a>弟子</a>亦不入相。若名有入名，相亦当入相，空亦当入空，无相亦当入无相，无愿亦当入无愿，真际亦当入真际，法性亦当入法性，无为法者亦当入无为法。是诸法但以字耳，字亦不入字。菩萨住于以名相行般若波罗蜜，亦不当入名相中。&rdquo;</p>
<p style="text-align: left">
	　　须菩提言：&ldquo;世尊，若诸有为法但以名相住者，菩萨为谁而发道意？为谁受若干勤苦行六波罗蜜？为谁行禅及无形禅？及行四等、三十七品、总三脱门，具足大慈，皆为谁行？&rdquo;</p>
<p style="text-align: left">
	　　佛言：&ldquo;以名相数相，诸有为亦不以名相空，是故菩萨行菩萨道逮萨云若，及转法轮，以三乘法度脱众生，是名字及相亦不生灭，如所住无有异。&rdquo;</p>
<p style="text-align: left">
	　　须菩提言：&ldquo;世尊，说萨云然耶？&rdquo;</p>
<p style="text-align: left">
	　　佛言：&ldquo;尔我所说萨云然、萨云然事，说道慧事。&rdquo;</p>
<p style="text-align: left">
	　　&ldquo;世尊，是者有何差别？&rdquo;</p>
<p style="text-align: left">
	　　佛言：&ldquo;萨云若者是诸声闻、辟支佛事，道慧事是诸菩萨摩诃萨事，萨云若事者是诸佛如来事。&rdquo;</p>
<p style="text-align: left">
	　　复问：&ldquo;云何萨云若是声闻、辟支佛事？&rdquo;</p>
<p style="text-align: left">
	　　佛言：&ldquo;诸内外法罗汉、辟支佛悉知，虽知不住众道事。&rdquo;</p>
<p style="text-align: left">
	　　&ldquo;何等为菩萨道慧事？&rdquo;</p>
<p style="text-align: left">
	　　佛言：&ldquo;菩萨者，一切诸道皆当说，皆当知，及三乘道亦当具足知，亦当作三道之事，亦不受真际觉。&rdquo;</p>
<p style="text-align: left">
	　　复问：&ldquo;菩萨云何具足佛事不觉真际？&rdquo;</p>
<p style="text-align: left">
	　　佛言：&ldquo;未具足佛土，未化众生，不当受真际觉。&rdquo;</p>
<p style="text-align: left">
	　　复问：&ldquo;菩萨当住于道中受真际证耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　&ldquo;云何，可从无道耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　&ldquo;世尊，可从道非道耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　&ldquo;亦不道亦非非道耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　须菩提言：&ldquo;世尊，当云何？&rdquo;</p>
<p style="text-align: left">
	　　佛言：&ldquo;于须菩提意云何？汝本住于道灭尽诸漏耶？&rdquo;</p>
<p style="text-align: left">
	　　须菩提言：&ldquo;不也。&rdquo;</p>
<p style="text-align: left">
	　　佛言：&ldquo;汝从非道灭诸漏耶？&rdquo;</p>
<p style="text-align: left">
	　　&ldquo;世尊，不也。&rdquo;</p>
<p style="text-align: left">
	　　佛言：&ldquo;汝以道非道灭诸漏耶？&rdquo;</p>
<p style="text-align: left">
	　　&ldquo;世尊，不也。&rdquo;</p>
<p style="text-align: left">
	　　佛言：&ldquo;汝以道亦非道亦非非道灭诸漏耶？&rdquo;</p>
<p style="text-align: left">
	　　&ldquo;世尊，不也。我无所住而灭诸漏，虽灭诸漏而无所住。&rdquo;</p>
<p style="text-align: left">
	　　佛告须菩提：&ldquo;菩萨亦复如是，虽为真际作证亦无所住，虽言萨云若、萨云若事者，亦一事耳。&rdquo;</p>
<p style="text-align: left">
	　　&ldquo;世尊，何等为一事？&rdquo;</p>
<p style="text-align: left">
	　　佛言：&ldquo;寂静者是也。&rdquo;</p>
<p style="text-align: left">
	　　佛告须菩提：&ldquo;诸所言所有形貌之像、起灭之事，佛悉觉之，是故名萨云若。&rdquo;</p>
<p style="text-align: left">
	　　须菩提白佛言：&ldquo;世尊，萨云若、萨云若事、道慧事，是三句绪际，宁有差别不？绪有尽有余者不？&rdquo;</p>
<p style="text-align: left">
	　　佛言：&ldquo;绪尽无有差别也，但为佛诸习绪尽耳，声闻习绪不悉尽。&rdquo;</p>
<p style="text-align: left">
	　　&ldquo;世尊，尔为绪不尽得泥洹耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　&ldquo;世尊，泥洹者为有差别耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　&ldquo;若无差别，世尊，云何说诸习绪不尽？&rdquo;</p>
<p style="text-align: left">
	　　佛言：&ldquo;诸习者非习绪也，虽有淫怒痴为凡夫身作耗非为是绪，如来者无绪。&rdquo;</p>
<p style="text-align: left">
	　　须菩提言：&ldquo;世尊，道亦无所有，泥洹亦无所有，云何说言是须陀洹、是阿罗汉、是辟支佛、是三耶三佛乎？&rdquo;</p>
<p style="text-align: left">
	　　佛言：&ldquo;是皆因无为而有名，是须陀洹、是阿罗汉、是辟支佛、是三耶三佛耳。&rdquo;</p>
<p style="text-align: left">
	　　&ldquo;世尊，从无为而有名耶？&rdquo;</p>
<p style="text-align: left">
	　　佛言：&ldquo;不也，但以言说，有是言耳，不从最要第一之义也。所以者何？第一要中无若干行也，亦不施若干，为爱断者故施后际。&rdquo;</p>
<p style="text-align: left">
	　　&ldquo;世尊，诸<a>法相</a>各自空，真际不可知，云何知有后际？&rdquo;</p>
<p style="text-align: left">
	　　佛言：&ldquo;如是诸法相空，真际不可知，何况有后际？不知诸法相空者，我为是辈说前后际耳，诸法相者亦无前后。</p>
<p style="text-align: left">
	　　&ldquo;须菩提，菩萨行般若波罗蜜者，当知诸法相空，如是诸法行空于诸法无所入，亦不入内法，亦不入外法，亦不入有为无为法，亦不入三乘法。&rdquo;</p>
<p style="text-align: left">
	　　复问：&ldquo;世尊，所言般若波罗蜜者，何以故言般若波罗蜜？&rdquo;</p>
<p style="text-align: left">
	　　佛言：&ldquo;得度第一诸法之度，最第一度，三乘之道、诸如来无所著等正觉乘，皆乘般若波罗蜜得到<a>彼岸</a>，是故言般若波罗蜜；又复超越诸法之尘不得坚要，是故复言般若波罗蜜；真际、法性及如皆入般若波罗蜜中，是故言般若波罗蜜。</p>
<p style="text-align: left">
	　　&ldquo;须菩提，般若波罗蜜，于是诸法亦不合亦不散，有见无见、有碍无碍于是诸法亦不合散，以般若波罗蜜无形不可见，亦无有对，一相则无相。所以者何？生诸法诸辩故。诸天及<a>世间</a>、魔怨、异学及声闻、辟支佛家，一切无能断截菩萨摩诃萨行般若波罗蜜者。所以者何？一切魔怨及诸二地皆不可得故。须菩提，菩萨于般若波罗蜜义中，当作是知，当作是行。</p>
<p style="text-align: left">
	　　&ldquo;复次，须菩提，菩萨于般若波罗蜜义中，行无常义、苦非我义，知苦集义，知尽道义，知消灭义，知不起义，知法义，见一遍知义，自知义，知他人意义，行如所言。须菩提，菩萨于般若波罗蜜，当知是义，当作是行。&rdquo;</p>
<p style="text-align: left">
	　　须菩提白佛言：&ldquo;世尊，是深般若波罗蜜中，义以非义皆不可得，云何菩萨于般若波罗蜜当习诸义？&rdquo;</p>
<p style="text-align: left">
	　　佛言：&ldquo;菩萨深义者，般若波罗蜜是，当作是行。菩萨于淫怒痴有耗故，不当行邪见之义，亦不当行于六十二见，知其无义亦不当行。所以者何？淫怒痴如于法亦无所益亦无所耗，诸见之义如亦无所益亦无所耗，言五阴有所益无所益亦不当行，乃至道言有所益无所益亦不当行。何以故？如来得阿耨多罗三耶三菩时，亦不见有所益无所益、有佛无佛，诸法湛然亦无所益亦无所耗。须菩提，菩萨当除有益无益，当作是行般若波罗蜜。&rdquo;</p>
<p style="text-align: left">
	　　&ldquo;世尊，云何般若波罗蜜亦无所益亦无所损？&rdquo;</p>
<p style="text-align: left">
	　　佛言：&ldquo;诸有为法常闲亦无所作，是故般若波罗蜜亦无所益亦无所损。&rdquo;</p>
<p style="text-align: left">
	　　&ldquo;世尊，诸有为义，非是诸佛及<a>佛弟子</a>耶？&rdquo;</p>
<p style="text-align: left">
	　　佛言：&ldquo;诸有为法皆是诸佛及佛弟子也，亦不以益，亦不以耗。譬如虚空如不为所作兴，亦不为无所作兴；般若波罗蜜亦如是，亦不为有所益兴，亦不为有所耗兴。&rdquo;</p>
<p style="text-align: left">
	　　须菩提白佛言：&ldquo;世尊，菩萨不从不有为般若波罗蜜学成阿耨多罗三耶三菩耶？&rdquo;</p>
<p style="text-align: left">
	　　佛言：&ldquo;如是，菩萨从不有为深般若波罗蜜学成阿耨多罗三耶三菩，不以二应。&rdquo;</p>
<p style="text-align: left">
	　　&ldquo;世尊，云何一法，为逮一法耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　&ldquo;世尊，不一者，为从二法耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　&ldquo;世尊，云何亦不从一，亦不从二，云何有逮？&rdquo;</p>
<p style="text-align: left">
	　　佛言：&ldquo;逮无所得，亦不以得故逮、故得。&rdquo;</p>
<p style="text-align: left">
	　　种树品第七十一</p>
<p style="text-align: left">
	　　尔时，须菩提白佛言：&ldquo;世尊，般若波罗蜜为甚深！无众生而菩萨摩诃萨为众生谦苦求阿耨多罗三耶三菩。譬如士夫欲于空中种树，菩萨为众生故欲逮萨云若。&rdquo;</p>
<p style="text-align: left">
	　　佛言：&ldquo;如是，如是，须菩提，欲为众生逮萨云若，以想为众生而度脱之。</p>
<p style="text-align: left">
	　　&ldquo;须菩提，譬如有人欲种树者，而不知树根，亦不知茎节、枝叶、华实，取其栽而种之，随时溉灌而长养之，稍稍茎节、枝叶、华实各各具足，便取枝叶茎节，其中用者各取用之，又取其果而食之。须菩提，菩萨用一切众生发阿耨多罗三耶三菩，次行六波罗蜜逮萨云若，枝节、茎叶、华实益于众生&mdash;&mdash;以叶度三恶趣；以有华故便有四性尊者及诸四天乃至无思想无思想慧天；实者如菩萨成阿耨多罗三耶三菩逮萨云然，便有须陀洹果、斯陀含果、阿那含果、阿<a>罗汉果</a>、辟支佛道，有菩萨便成阿耨多罗三耶三菩益众生果，以是果处众生于三乘，虽成阿惟三佛亦不见众生处，从想度众生亦不见得众生，亦无有处可为成阿惟三佛者。须菩提，菩萨当作是学行般若波罗蜜，当作是念。&rdquo;</p>
<p style="text-align: left">
	　　须菩提白佛言：&ldquo;世尊，当知是菩萨亦如如来。所以者何？有菩萨来往故，便断于三恶趣，八难处皆断，诸贫穷下贱处皆断，<a>三界</a>处皆断。&rdquo;</p>
<p style="text-align: left">
	　　佛言：&ldquo;如是，如是，须菩提，当知是菩萨如如来无有异。菩萨若厌<a>懈怠</a>者，终不逮过去、当来、今现在诸佛之道，世间亦无有声闻、辟支佛也，三恶之趣、三界无有断时。&rdquo;</p>
<p style="text-align: left">
	　　佛言：&ldquo;当知是菩萨如如来，如汝所言。何以故？以如知有如来，知有辟支佛，知有众贤圣；以如知有五阴，知有有为无为性。是诸如亦是如，是故名曰如。菩萨学是如逮萨云若，从是中来，是故名曰如来。以如等故，当知是菩萨便为是佛。</p>
<p style="text-align: left">
	　　&ldquo;须菩提，菩萨当学般若波罗蜜如；学般若波罗蜜如已，当学一切诸法如；学诸法如已，当学具足一切法如；具足如已，逮于诸如得<a>自在</a>；逮如自在已，善于诸法根；善诸根已，便见众生随行之趣；知诸趣已，便具足慧愿；具足慧愿已，便净三世慧；净三世慧已，便行菩萨道；行菩萨道已，便<a>饶益</a>众生；饶益众生已，便净佛土；净佛土已，便逮萨云若；逮萨云若已，便转法轮；转法轮已，安立众生于三乘法；立众生已，于无余泥洹而般泥洹。须菩提，菩萨摩诃萨，自观诸善之德及他人德，当发阿耨多罗三耶三菩。&rdquo;</p>
<p style="text-align: left">
	　　须菩提白佛言：&ldquo;唯，世尊，诸天、阿须伦及世间人民，皆当为应行般若波罗蜜菩萨作礼。&rdquo;</p>
<p style="text-align: left">
	　　佛言：&ldquo;如是，如是，诸天世人皆当为之作礼。&rdquo;</p>
<p style="text-align: left">
	　　&ldquo;世尊，初发意菩萨，为众生故发阿耨多罗三耶三菩，得几所福？&rdquo;</p>
<p style="text-align: left">
	　　佛言：&ldquo;若有善男子、善女人，教三千大千刹土中众生，皆立于罗汉、辟支佛道。于意云何？得福宁多不？&rdquo;</p>
<p style="text-align: left">
	　　须菩提言：&ldquo;世尊，甚多！甚多！&rdquo;</p>
<p style="text-align: left">
	　　佛言：&ldquo;不如是菩萨为众生发阿耨多罗三耶三菩意，其福倍多百倍、千倍、巨亿万倍。&rdquo;</p>
<p style="text-align: left">
	　　佛言：&ldquo;复置是三千大千刹土，若复有人教三千大千刹土中众生，令立黠地、信地、八地、见地、薄地、净地、已办地、辟支佛地，其福不如发意菩萨为众生发阿耨多罗三耶三菩，其福甚多百倍、千倍、巨亿万倍。</p>
<p style="text-align: left">
	　　&ldquo;须菩提，三千大千刹土中众生皆初发意，其福不如以正定菩萨功德，出彼上百千亿万倍。复令三千大千刹土满中成就菩萨，其福不如如来百千巨亿万倍。&rdquo;</p>
<p style="text-align: left">
	　　须菩提白佛言：&ldquo;新发意菩萨当念何等？&rdquo;</p>
<p style="text-align: left">
	　　佛言：&ldquo;当念萨云若。&rdquo;</p>
<p style="text-align: left">
	　　&ldquo;世尊，萨云若者，为何等务？为何等尊相像？&rdquo;</p>
<p style="text-align: left">
	　　佛言：&ldquo;萨云若者，无所有，亦无有想，亦无无想，亦不生，亦不现。&rdquo;</p>
<p style="text-align: left">
	　　须菩提言：&ldquo;世尊，但萨云若无所有，五阴、内外空及有无空、四禅、四等、四无形禅、三十七品及三三昧、八惟无、九次第、十种力、四无所畏、大慈大悲、四无碍慧、佛十八法及六<a>神通</a>，诸有为无为性，复无所有耶？&rdquo;</p>
<p style="text-align: left">
	　　佛告须菩提：&ldquo;萨云若者自无所有，自无所有者空。&rdquo;</p>
<p style="text-align: left">
	　　&ldquo;世尊，何以故无所有？&rdquo;</p>
<p style="text-align: left">
	　　佛言：&ldquo;无所作者为无所有，以是故诸法所有、无所有皆空。又，须菩提，诸法空、无相、无愿，诸法如如，诸法如真际，诸法如法性，是故诸法所有皆无所有，皆空。&rdquo;</p>
<p style="text-align: left">
	　　&ldquo;世尊，若诸法所有皆无所有者，何等是初发意菩萨沤和拘舍罗，行六波罗蜜，行四禅、四等、四无形禅，行三十七品，行内外空及有无空，行十八法，行萨云若，净佛国土<a>教化</a>众生？&rdquo;</p>
<p style="text-align: left">
	　　佛言：&ldquo;于诸空法有所作者，则是其沤和拘舍罗，能净佛土教化众生；知佛国土及众生所有皆无所有，菩萨行六波罗蜜为佛道作因缘，乃至萨云若亦为佛道作因缘；知道事所有皆无所有，菩萨行六波罗蜜与道场作因缘，至佛十力、四无所畏、四无碍慧、四等、佛十八法，为萨云若慧具足道事，一时一意以智慧一时合应便逮萨云若。尔时，所作诸习之绪悉灭已，无所从生故，持佛眼观三千大千刹土，尚不见无所有，何况所有？</p>
<p style="text-align: left">
	　　&ldquo;须菩提，如是菩萨行般若波罗蜜，于诸法不见所有，亦不见无所有，是为菩萨摩诃萨沤和拘舍罗，尚不见无所有，何况所有？又复菩萨行檀波罗蜜，布施无所有亦不知，受者无所有亦不知，道意无所有亦不知，乃至萨云若无所有亦不知，逮觉者、当逮觉者、已逮觉者无所有亦不知。何以故？一切诸法无所有，非佛所作，非弟子、辟支佛所作，诸法无所作离诸所作故。&rdquo;</p>
<p style="text-align: left">
	　　须菩提言：&ldquo;世尊，将无法离法？&rdquo;</p>
<p style="text-align: left">
	　　佛言：&ldquo;虽言法为离法。&rdquo;</p>
<p style="text-align: left">
	　　须菩提言：&ldquo;世尊，若法法相离，云何知法离法？诸法所有无所有，无所有法不知无所有，有法亦不知有法，有法不知无所有法，无所有法不知有法，菩萨于无所知法，云何当知所有、无所有法？&rdquo;</p>
<p style="text-align: left">
	　　佛言：&ldquo;菩萨以世事习故，现有所有，现无所有，非第一最要义。&rdquo;</p>
<p style="text-align: left">
	　　须菩提白佛言：&ldquo;世尊，世事及最要义，为有异耶？&rdquo;</p>
<p style="text-align: left">
	　　佛言：&ldquo;无有异。世事如最要义如，众生不知是如，以是故现世事有所有、无所有。又，须菩提，众生于五阴有相不知无所有，以是故作是分别<a>说法</a>，欲使众生知无所有。菩萨欲行般若波罗蜜者当作是学。&rdquo;</p>
<p style="text-align: left">
	　　菩萨行品第七十二</p>
<p style="text-align: left">
	　　于是，须菩提白佛言：&ldquo;唯，世尊，菩萨行菩萨行者为何事？&rdquo;</p>
<p style="text-align: left">
	　　佛告须菩提：&ldquo;菩萨行者，道行也，是故名为菩萨行。&rdquo;</p>
<p style="text-align: left">
	　　须菩提言：&ldquo;世尊，菩萨行者，为在何处行？&rdquo;</p>
<p style="text-align: left">
	　　佛言：&ldquo;于五阴行空，于内外法、于六波罗蜜行，于内外空及有无空、作四禅行，于四无形禅行，于四等行，于三十七品行，于三三昧行，于佛十力行，于四无所畏行，于四无碍行，于十八法行，净佛国土行、教化众生行，入于文字行、不入文字行，于陀邻尼行，于有为无为性行，作行不令道有二，是则为道行，是则为菩萨摩诃萨空行。&rdquo;</p>
<p style="text-align: left">
	　　须菩提白佛言：&ldquo;世尊，云何为佛？&rdquo;</p>
<p style="text-align: left">
	　　佛言：&ldquo;以道觉故言佛。</p>
<p style="text-align: left">
	　　&ldquo;又，须菩提，逮审谛法，法觉故言佛；超越审谛法故，故名为佛。</p>
<p style="text-align: left">
	　　&ldquo;又，须菩提，真觉诸法，故名为佛。&rdquo;</p>
<p style="text-align: left">
	　　须菩提言：&ldquo;世尊，觉者为何谓？&rdquo;</p>
<p style="text-align: left">
	　　佛言：&ldquo;以空法觉，以如觉，以法觉，但以字为名。</p>
<p style="text-align: left">
	　　&ldquo;须菩提，觉之义是不可断义，如及尔一住无有变易，是故名为觉。</p>
<p style="text-align: left">
	　　&ldquo;又，须菩提，但以名相，故名为佛；诸佛如来之道故，是故名觉；诸佛世尊皆共觉故，故名为觉。&rdquo;</p>
<p style="text-align: left">
	　　须菩提言：&ldquo;世尊，菩萨行道为行六波罗蜜不？为行萨云若不？为成何等善？增益何功德？有生有灭、有著有断耶？&rdquo;</p>
<p style="text-align: left">
	　　佛言：&ldquo;菩萨行道行六波罗蜜至萨云若者，于诸法亦无所成亦无所败，亦无所增亦无所减，亦无所著亦无所断。&rdquo;</p>
<p style="text-align: left">
	　　佛言：&ldquo;菩萨行般若波罗蜜道者，不于诸法有所堕，于诸法亦不有所成败、有增有减，亦不生亦不灭，亦不著亦不断。&rdquo;</p>
<p style="text-align: left">
	　　须菩提言：&ldquo;世尊，若菩萨于诸法无所堕、无所观，云何受持六波罗蜜而自于相行空？云何行四禅？云何行四等、四空定？云何行三十七品及三脱门？云何行十种力、佛十八法？云何行大慈大悲？云何行菩萨十住？云何过二地？云何过于菩萨位？&rdquo;</p>
<p style="text-align: left">
	　　佛告须菩提：&ldquo;菩萨不以二事行六波罗蜜，亦不以二事行萨云若。&rdquo;</p>
<p style="text-align: left">
	　　须菩提言：&ldquo;世尊，若菩萨不以二事行六波罗蜜、行萨云若者，云何从初发意至后发意？云何得增益功德？&rdquo;</p>
<p style="text-align: left">
	　　佛言：&ldquo;诸有以二行者，是辈无所增益。何以故？二事行者，于凡愚人有所增益。菩萨从初发意至后发意，不以二事增益功德，以是故，诸天及人不能坏菩萨令堕二地，其余众恶不能制菩萨令不行六波罗蜜及萨云若。&rdquo;</p>
<p style="text-align: left">
	　　须菩提言：&ldquo;世尊，菩萨为功德故行般若波罗蜜耶？&rdquo;</p>
<p style="text-align: left">
	　　佛言：&ldquo;亦不以功德故行，亦不以无功德故行般若波罗蜜。菩萨要当供养诸佛，要当具足诸善功德，要当与真知识相得，尔乃得成阿耨多罗三耶三菩。&rdquo;</p>
<p style="text-align: left">
	　　&ldquo;世尊，云何菩萨供养诸佛、具足功德、得真知识乃逮萨云若？&rdquo;</p>
<p style="text-align: left">
	　　佛言：&ldquo;菩萨从初发菩萨意常供养诸佛，诸佛所说十二部经常当受持，坚持守念便得陀邻尼起诸无碍，起无碍已在所生处至萨云若，终不忘失所知、所持、所可供养诸佛功德，终不生恶趣、八不闲之处便受净意，已得净意已净佛土教化众生，以是功德终不离真知识，终不离诸佛、诸菩萨、诸真人及赞叹佛者。如是，须菩提，菩萨摩诃萨欲行般若波罗蜜，当供养诸佛，当具足诸法受诸功德，当与真知识相随。&rdquo;</p>
<p style="text-align: left">
	　　当得真知识品第七十三</p>
<p style="text-align: left">
	　　于是，须菩提白佛言：&ldquo;世尊，若有菩萨摩诃萨，不供养诸佛，不具足诸功德，不遇真知识，将无不能逮萨云若？&rdquo;</p>
<p style="text-align: left">
	　　佛告须菩提：&ldquo;菩萨摩诃萨无不供养诸如来者，无不具足诸功德者，无不得真知识者。何以故？虽供养诸佛，虽作功德，虽得真知识，尚未逮萨云若，何况不供养佛，不作功德，不得真知识，而欲逮得萨云若？是事不然。是故，须菩提，菩萨摩诃萨欲学般若波罗蜜者，当供养佛，当作功德，当得真知识。&rdquo;</p>
<p style="text-align: left">
	　　须菩提言：&ldquo;世尊，菩萨何以故当供养佛、作诸功德、得真知识乃逮萨云若？&rdquo;</p>
<p style="text-align: left">
	　　佛言：&ldquo;以无有沤和拘舍罗故，不从诸佛闻沤和拘舍罗事，功德未具足，未逮真知识故。&rdquo;</p>
<p style="text-align: left">
	　　&ldquo;世尊，菩萨当具足何等沤和拘舍罗乃当逮得萨云若？&rdquo;</p>
<p style="text-align: left">
	　　佛言：&ldquo;菩萨从初发意已来，持萨云若意行檀波罗蜜，施于三乘，亦施人及非人，皆具足萨云若念，亦无施想，亦无受者想，亦无行檀波罗蜜想。何以故？诸想法者，亦无所有，亦无所生，亦无所灭。观见诸法亦无转还者，皆度诸法之相，不见诸法有所作以具足沤和拘舍罗者，便增益诸功德，已增益功德者便行檀波罗蜜，教化众生净佛国土，亦不自受其报但欲益于众生，所作不受其报行檀波罗蜜，但欲度脱一切众生。</p>
		

	
	

		</div></div><hr><script charset='utf-8' src='../../js/footer.js'></script></body></html>