<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 放光般若波罗蜜经</strong></p>
<p style="text-align: left">
	　　空行品第十二</p>
<p style="text-align: left">
	　　<a>须菩提</a>白佛言：&ldquo;<a>菩萨</a>摩诃萨行般若波罗蜜，无有沤和拘舍罗，于五阴为行想&mdash;&mdash;若念五阴有常为行想，念五阴无常为行想，念五阴苦、言五阴是我所是为行想，念五阴寂静为行想。<a>世尊</a>，菩萨摩诃萨不以沤和拘舍罗行般若波罗蜜，学三十七品、佛十八法亦复为行想。世尊，若菩萨行般若波罗蜜自念言：&lsquo;我行般若波罗蜜。&rsquo;设欲有所得，是亦为行想。若菩萨念言：&lsquo;有作是学者为学般若波罗蜜。&rsquo;是亦为行想。作是学者，当知菩萨未有沤和拘舍罗故。&rdquo;</p>
<p style="text-align: left">
	　　须菩提语<a>舍利弗</a>言：&ldquo;菩萨作是学般若波罗蜜，为住色，为分别色，作分别色便作行色求，已作是行不得离生老病死苦。菩萨复不以沤和拘舍罗行般若波罗蜜，处于眼、耳、鼻、舌、身、意分别六情，复分别十八性，复住于三十七品及佛十八法各分别计校作色求，亦复不能脱生老病死苦。是菩萨尚不能逮声闻、辟支佛地证，况欲得阿耨多罗三耶三菩？是事不然。以是故，当知菩萨行般若波罗蜜无沤和拘舍罗。&rdquo;</p>
<p style="text-align: left">
	　　<a>舍利</a>弗问须菩提：&ldquo;当云何知菩萨行般若波罗蜜而是沤和拘舍罗？&rdquo;</p>
<p style="text-align: left">
	　　须菩提报言：&ldquo;菩萨摩诃萨行般若波罗蜜，于色、痛、想、行、识不作想行，亦不言五阴有常无常，于五阴亦不作苦乐行，亦不作是我所、非我所行，于五阴不作空、无相、无愿行，于五阴亦不作寂静行。以是故，舍利弗，以五阴空为非五阴，五阴不离空，空不离五阴，五阴则是空，空则是五阴，<a>六波罗蜜</a>、三十七品及佛十八法皆空，假令空者亦不离十八法，十八法亦不离空。菩萨如是行般若波罗蜜，则为是沤和拘舍罗。菩萨作是行般若波罗蜜便成阿耨多罗三耶三菩，行般若波罗蜜亦不见般若波罗蜜，亦不见<a>行者</a>，亦不见不行者。&rdquo;</p>
<p style="text-align: left">
	　　舍利弗问须菩提：&ldquo;菩萨摩诃萨，何以故行般若波罗蜜亦不见般若波罗蜜？&rdquo;</p>
<p style="text-align: left">
	　　须菩提报言：&ldquo;以般若波罗蜜状貌本实不可得见故。何以故？所有者无所有故，是故行般若波罗蜜无所见。所以者何？菩萨悉知诸法所有无所有。有三昧名于诸法无所生，是诸菩萨摩诃萨无量无限广大之用，非声闻、辟支佛所知，菩萨摩诃萨不离是三昧便疾得阿耨多罗三耶三菩。&rdquo;</p>
<p style="text-align: left">
	　　舍利弗问须菩提：&ldquo;但是三昧使菩萨疾成阿耨多罗三耶三菩耶？颇复有余三昧？&rdquo;</p>
<p style="text-align: left">
	　　须菩提报言：&ldquo;亦复有余三昧令菩萨疾成得佛。&rdquo;</p>
<p style="text-align: left">
	　　舍利弗问言：&ldquo;何者是？&rdquo;</p>
<p style="text-align: left">
	　　须菩提言：&ldquo;有三昧名首楞严菩萨行，是三昧亦疾得佛。复有宝印三昧、师子游步三昧、月三昧、作月幢三昧、诸法印三昧、照顶三昧、真法性三昧、必造幢三昧、金刚三昧、诸法所入印三昧、三昧王所入三昧、王印三昧、力进三昧、宝器三昧、必入辩才三昧&mdash;&mdash;如是等三昧，菩萨摩诃萨悉学已便疾得佛。舍利弗，复有无央数不可计三昧，菩萨所应学，亦复令菩萨疾得佛。&rdquo;</p>
<p style="text-align: left">
	　　须菩提承佛威神言：&ldquo;若有菩萨摩诃萨行是三昧者，已为过去佛所授决已，今现在诸佛亦授其决已，亦不见三昧，亦不念三昧，亦不贡高念言&lsquo;我得是三昧&rsquo;，亦不念言&lsquo;我住是三昧&rsquo;，都无三昧想。&rdquo;</p>
<p style="text-align: left">
	　　舍利弗问须菩提言：&ldquo;诸有住是三昧者，为已从过去诸佛授记已耶？&rdquo;</p>
<p style="text-align: left">
	　　须菩提言：&ldquo;不也，舍利弗。何以故？般若波罗蜜及三昧、菩萨无有异，菩萨则是三昧，三昧则是菩萨，般若波罗蜜亦尔，等无有异，而善男子不知诸法等三昧。何以故不知？菩萨以不见是三昧，是故不知。&rdquo;</p>
<p style="text-align: left">
	　　于是，世尊赞叹须菩提言：&ldquo;善哉！善哉！如我所叹誉，汝于诸空寂行者第一。菩萨摩诃萨当作是学六波罗蜜及三十七品及佛十八法。&rdquo;</p>
<p style="text-align: left">
	　　舍利弗白佛言：&ldquo;菩萨摩诃萨当作是学般若波罗蜜耶？&rdquo;</p>
<p style="text-align: left">
	　　佛言：&ldquo;当作是学六波罗蜜、三十七品及佛十八法，亦不想有所得、有所见。&rdquo;</p>
<p style="text-align: left">
	　　舍利弗白佛言：&ldquo;何等为无所得、无所见？&rdquo;</p>
<p style="text-align: left">
	　　世尊报言：&ldquo;吾我及众生不可得见，以内外空故；五阴、十八性、十二衰不可得、不可见，本净故；<a>十二因缘</a>不可见，常净故；苦集尽道不可见，常净故；不可见欲性、形性、无形性，不可得见三十七品、佛十八法，常净故；不可得见六波罗蜜，从须陀洹乃至佛，常净故不可见。&rdquo;</p>
<p style="text-align: left">
	　　舍利弗白佛言：&ldquo;何等为净？&rdquo;</p>
<p style="text-align: left">
	　　世尊报言：&ldquo;不生，不有，不可见，无所为，是为净。&rdquo;</p>
<p style="text-align: left">
	　　舍利弗白佛言：&ldquo;菩萨摩诃萨作是学为学何法？&rdquo;</p>
<p style="text-align: left">
	　　世尊报言：&ldquo;菩萨作是学于诸法无所学。何以故？法不尔如凡人所入。&rdquo;</p>
<p style="text-align: left">
	　　舍利弗白佛言：&ldquo;法云何，世尊？&rdquo;</p>
<p style="text-align: left">
	　　佛报言：&ldquo;法之所有如无所有，作是有故言无所有。&rdquo;</p>
<p style="text-align: left">
	　　舍利弗白佛言：&ldquo;何等为无所有而有？&rdquo;</p>
<p style="text-align: left">
	　　世尊报言：&ldquo;五阴无所有，内外所有无所有空故；三十七品、佛十八法无所有，内外所有无所有空故。凡夫愚人随痴入爱，于中作痴行，为两际所得，而不知不见法所不应者，而为入于名色，入于六入，入于三十七品及佛十八法，虽入其中法所无者，及更念亦复不知亦不见。不知不见何等？&rdquo;</p>
<p style="text-align: left">
	　　佛言：&ldquo;不知五阴，不见五阴，不见三十七品、佛十八法，以是法堕于凡夫愚人之数。而不出于何？不出于欲、形、无形界，不出于声闻、辟支<a>佛法</a>，不出而复不信。不信何等？不信五阴空，不信三十七品、佛十八法空，亦复不住。于何所不住？不住于六波罗蜜，不住于阿惟越致地，乃至佛十八法不住。以是故谓为凡夫愚人，便入于眼、耳、鼻、舌、身、意，入于五阴六衰，入于十八性，入于淫怒痴，入于诸见，入于三十七品、佛十八法，入于道。&rdquo;</p>
<p style="text-align: left">
	　　舍利弗白佛言：&ldquo;世尊，菩萨作是学为不学般若波罗蜜，不成萨云若慧耶？&rdquo;</p>
<p style="text-align: left">
	　　佛言：&ldquo;如是学为不学般若波罗蜜，不出萨云若。&rdquo;</p>
<p style="text-align: left">
	　　舍利弗白佛言：&ldquo;何以故菩萨不学般若波罗蜜，不成萨云若慧？&rdquo;</p>
<p style="text-align: left">
	　　佛言：&ldquo;以菩萨摩诃萨无沤和拘舍罗，以想念入六波罗蜜及三十七品、佛十八法，以想念入萨云若，以是故，菩萨摩诃萨不学般若波罗蜜，不生萨云若慧。&rdquo;</p>
<p style="text-align: left">
	　　舍利弗白佛言：&ldquo;菩萨当云何学般若波罗蜜而令菩萨成萨云若慧？&rdquo;</p>
<p style="text-align: left">
	　　佛言：&ldquo;菩萨行般若波罗蜜不见般若波罗蜜，是为菩萨摩诃萨。行般若波罗蜜者，学如成萨云若慧如，应无所见、无所得。&rdquo;</p>
<p style="text-align: left">
	　　舍利弗白佛言：&ldquo;何等为无所得、无所见？&rdquo;</p>
<p style="text-align: left">
	　　佛言：&ldquo;不见一切法，空故。&rdquo;</p>
<p style="text-align: left">
	　　问幻品第十三</p>
<p style="text-align: left">
	　　须菩提白佛言：&ldquo;世尊，若人问言：&lsquo;幻人布施、持戒、精进、忍辱、一心、智慧，学三十七品、佛十八法，学萨云若，当成萨云若不乎？&rsquo;我等当云何报？&rdquo;</p>
<p style="text-align: left">
	　　佛告须菩提：&ldquo;我自还问汝，随须菩提意报我。于须菩提意云何？五阴与幻有异无？眼、耳、鼻、舌、身、意、色、声、香、味、细滑、法、十八性与幻有异不？&rdquo;</p>
<p style="text-align: left">
	　　须菩提对曰：&ldquo;无有异，世尊。&rdquo;</p>
<p style="text-align: left">
	　　佛言：&ldquo;三十七品、佛十八法、空无相无愿及道与幻有异不？&rdquo;</p>
<p style="text-align: left">
	　　须菩提答曰：&ldquo;无有异，世尊。五阴则是幻，幻则是五阴，十二衰及十八性皆是幻，三十七品及佛十八法亦是幻，幻则十八法。&rdquo;</p>
<p style="text-align: left">
	　　佛告须菩提：&ldquo;幻人颇有著有缚、有生有死不？&rdquo;</p>
<p style="text-align: left">
	　　对曰：&ldquo;无。&rdquo;</p>
<p style="text-align: left">
	　　&ldquo;于须菩提意云何？幻人亦不生亦不灭，学般若波罗蜜当成萨云若不？&rdquo;</p>
<p style="text-align: left">
	　　须菩提白佛言：&ldquo;不能得。&rdquo;</p>
<p style="text-align: left">
	　　&ldquo;于须菩提意云何？著字、名、合法、五阴、数字为菩萨不？&rdquo;</p>
<p style="text-align: left">
	　　对曰：&ldquo;如是，如是，世尊。&rdquo;</p>
<p style="text-align: left">
	　　&ldquo;著字五阴生灭可得见不？&rdquo;</p>
<p style="text-align: left">
	　　须菩提对曰：&ldquo;不可得见。&rdquo;</p>
<p style="text-align: left">
	　　&ldquo;亦无起，亦无灭，亦无字，亦无身行，亦无意行，亦无著，亦无缚，学般若波罗蜜，宁成萨云若不？&rdquo;</p>
<p style="text-align: left">
	　　须菩提对曰：&ldquo;不能成。&rdquo;</p>
<p style="text-align: left">
	　　佛言：&ldquo;菩萨学般若波罗蜜应无所得。&rdquo;</p>
<p style="text-align: left">
	　　须菩提白佛言：&ldquo;菩萨如是学般若波罗蜜及阿耨多罗三耶三菩，为如幻人学。所以者何？当知五阴如幻人。&rdquo;</p>
<p style="text-align: left">
	　　&ldquo;于须菩提意云何？五阴为学般若波罗蜜当成萨云若不？&rdquo;</p>
<p style="text-align: left">
	　　须菩提白佛言：&ldquo;不也，世尊。何以故？五阴所有无所有，无所有者亦不可得见。&rdquo;</p>
<p style="text-align: left">
	　　&ldquo;于须菩提意云何？五阴如梦、如响、如影、如热时炎、如化，当学般若波罗蜜耶？&rdquo;</p>
<p style="text-align: left">
	　　对曰：&ldquo;非也。何以故？五阴、六衰如梦如幻，无所有，不可得见。&rdquo;</p>
<p style="text-align: left">
	　　须菩提白佛言：&ldquo;新发大乘意菩萨闻作是说般若波罗蜜，将无恐怖？&rdquo;</p>
<p style="text-align: left">
	　　佛言：&ldquo;新学大乘菩萨，未得般若波罗蜜沤和拘舍罗，不与善知识相随或恐或怖。&rdquo;</p>
<p style="text-align: left">
	　　须菩提白佛言：&ldquo;菩萨当行何等沤和拘舍罗，令菩萨不恐不怖，世尊？&rdquo;</p>
<p style="text-align: left">
	　　佛告言：&ldquo;菩萨行般若波罗蜜应萨云若行，观五阴无常亦不倚五阴，是为菩萨行般若波罗蜜沤和拘舍罗。</p>
<p style="text-align: left">
	　　&ldquo;复次，须菩提，菩萨意应萨云若行，观五阴苦空非我，观五阴空、无相、无愿，观五阴寂静，应无所得、无所倚，是为菩萨行般若波罗蜜沤和拘舍罗。菩萨当作念言：&lsquo;我当为一切众生说无常、苦、空、非我，为说空、无相、无愿寂静之法，应无所得、无所倚。&rsquo;是为菩萨檀波罗蜜。</p>
<p style="text-align: left">
	　　&ldquo;复次，须菩提，菩萨亦不以<a>罗汉</a>、辟支佛意，观五阴无常、苦、空、非我，亦不以罗汉、辟支佛意，观空、无相、无愿寂静，是为菩萨不越戒。以是故，菩萨不恐不怖，菩萨尽能奉行能忍，是为菩萨行羼提波罗蜜。</p>
<p style="text-align: left">
	　　&ldquo;复次，须菩提，菩萨意行应萨云若，观五阴无常应无所见、无所著，不舍萨云若意，是为菩萨行惟逮波罗蜜。菩萨适作是行不起罗汉、辟支佛意，[革+奇]他恶意亦不得生，是为菩萨摩诃萨行禅波罗蜜不恐不怖。</p>
<p style="text-align: left">
	　　&ldquo;复次，须菩提，菩萨行般若波罗蜜，当作是观言：&lsquo;不以五阴空，空则五阴，六情、十八性、三十七品亦复如是。&rsquo;是故菩萨行般若波罗蜜不恐不怖。&rdquo;</p>
<p style="text-align: left">
	　　须菩提白佛言：&ldquo;菩萨行般若波罗蜜，当与何等善知识相得，闻说般若波罗蜜不恐不怖？&rdquo;</p>
<p style="text-align: left">
	　　佛报言：&ldquo;菩萨说五阴无常苦空<a>无我</a>、空无相无愿、寂静而无所希望，持是无所希望之福，不作罗汉、辟支佛地行，但求萨云若，是为菩萨善知识；为说六情、十八性寂静而无所希望，持是功德不愿声闻、辟支佛地，是为菩萨善知识。</p>
<p style="text-align: left">
	　　&ldquo;复次，须菩提，菩萨念三十七品、佛十八法，念萨云若，念道，以为一切<a>说法</a>无所希望，持无所希望福，不为声闻、辟支佛地，但为萨云若，是为菩萨善知识。&rdquo;</p>
<p style="text-align: left">
	　　须菩提白佛言：&ldquo;何等为菩萨学般若波罗蜜，无沤和拘舍罗为恶知识，闻说般若波罗蜜为恐怖？&rdquo;</p>
<p style="text-align: left">
	　　世尊报言：&ldquo;菩萨离萨云若意，倚般若波罗蜜而自贡高，行禅、精进、忍辱、持戒，行布施以倚檀波罗蜜而自贡高。</p>
<p style="text-align: left">
	　　&ldquo;复次，须菩提，菩萨离萨云若意，念五阴内外空以空贡高，有所倚念六情空、念十八性空以是为贡高，念三十七品及佛十八法空倚十八法而自贡高，是为菩萨不行般若波罗蜜无沤和拘舍罗，闻说般若波罗蜜为恐怖。&rdquo;</p>
<p style="text-align: left">
	　　须菩提白佛言：&ldquo;何等为菩萨恶知识？&rdquo;</p>
<p style="text-align: left">
	　　佛言：&ldquo;教令远离六波罗蜜，语菩萨言：&lsquo;莫学是，非佛所说，但合会作是，不足听闻，不当受持，不当讽诵读，亦不当教他人。&rsquo;当知是菩萨恶知识。</p>
<p style="text-align: left">
	　　&ldquo;菩萨复有恶知识，与说魔所乐事，魔波旬作佛形像往到菩萨所，使菩萨远离六波罗蜜，语菩萨言：&lsquo;善男子，用是六波罗蜜学为？&rsquo;当知是菩萨恶知识。</p>
<p style="text-align: left">
	　　&ldquo;魔复作佛形像往到菩萨所，分别广说声闻所应行经，但为说是魔事，当知是菩萨恶知识。</p>
<p style="text-align: left">
	　　&ldquo;魔复作佛形像往到菩萨所，语菩萨言：&lsquo;善男子，汝亦无菩萨意，亦非阿惟越致，汝亦不能成阿耨多罗三耶三菩。&rsquo;假令不教菩萨令觉魔事者，是菩萨恶知识。</p>
<p style="text-align: left">
	　　&ldquo;魔波旬复作佛形像往到菩萨所，语菩萨言：&lsquo;善男子，眼、耳、鼻、舌、身、意空，六衰、十八性皆空，六波罗蜜、三十七品、佛十八法皆空，用是阿耨多罗三耶三菩学为？&rsquo;有作是教者，是为菩萨恶知识。</p>
<p style="text-align: left">
	　　&ldquo;复次，须菩提，魔复作辟支佛形像往至菩萨所，语菩萨言：&lsquo;善男子，十方皆空无有佛，亦无有菩萨，亦无有声闻。&rsquo;而为菩萨说是辈魔事，当知是则菩萨恶知识。</p>
<p style="text-align: left">
	　　&ldquo;魔复作声闻形像被服往到菩萨所，断菩萨萨云若意，为说声闻、辟支佛行，有作是教者，则是菩萨恶知识。</p>
<p style="text-align: left">
	　　&ldquo;魔复作菩萨师和尚被服到菩萨所，教令离菩萨行，教令离萨云若、三十七品及佛十八法，持空无相无愿法授菩萨：&lsquo;汝当念是法，受声闻地证，当用是阿耨多罗三耶三菩学。&rsquo;为是但魔事耳。</p>
<p style="text-align: left">
	　　&ldquo;复次，须菩提，魔复作菩萨母形像来至菩萨所言：&lsquo;子汝当受是须陀洹证，习<a>罗汉果</a>证。当用是阿耨多罗三耶三菩为，当受是无央数劫<a>生死</a>，当受是截手截脚之痛。&rsquo;向菩萨说是辈魔事，是则魔所作。</p>
<p style="text-align: left">
	　　&ldquo;复次，须菩提，魔复作<a>比丘</a>被服至菩萨所，语菩萨言：&lsquo;眼、耳、鼻、舌、身、意无常、苦空非我、空无相无愿、寂静。&rsquo;为说三十七品、佛十八法，皆为说相著事，当知是菩萨之恶知识，觉已当急远离之。&rdquo;</p>
<p style="text-align: left">
	　　了本品第十四</p>
<p style="text-align: left">
	　　须菩提白佛言：&ldquo;菩萨号为菩萨，其句义云何？&rdquo;</p>
<p style="text-align: left">
	　　佛告须菩提：&ldquo;菩萨句义无所有。所以者何？道者无有句义亦无我，菩萨义者亦如是。</p>
<p style="text-align: left">
	　　&ldquo;须菩提，譬如鸟飞<a>虚空</a>无有足迹，菩萨义者亦如是。譬如梦、幻、热时炎、影、如来所化无所有，菩萨义者亦如是。譬<a>如法</a>性及如、真际亦无所有，譬如幻士五阴不可得、不可见，行般若波罗蜜菩萨摩诃萨其义亦如是。譬如幻士行内外空亦无所有，菩萨行般若波罗蜜其义亦如是。</p>
<p style="text-align: left">
	　　&ldquo;须菩提，譬如幻士行六波罗蜜、三十七品及佛十八法无所有，菩萨义者亦如是。</p>
<p style="text-align: left">
	　　&ldquo;须菩提，譬如佛五阴不可得。何以故？无有五阴故。菩萨行般若波罗蜜，不见菩萨之句义。</p>
<p style="text-align: left">
	　　&ldquo;须菩提，譬如怛萨阿竭阿罗诃三耶三佛六情无所有，菩萨行般若波罗蜜其义亦如是。须菩提，譬如佛行内外空其际不可得见，行三十七品及佛十八法不可得见，菩萨其义亦如是，有为无为性亦无有义。</p>
<p style="text-align: left">
	　　&ldquo;须菩提，譬如不生不灭、无所有、无作、无著无断，其义亦无所有。何等不生不灭、不著不断、不有不作？&rdquo;</p>
<p style="text-align: left">
	　　报言：&ldquo;五阴不生不灭，亦不著亦不断，亦不可见，十八性、六情、六衰、五阴无著，三十七品、佛十八法无著无断义不可得，行般若波罗蜜菩萨其义亦如是。</p>
<p style="text-align: left">
	　　&ldquo;须菩提，譬如三十七品、佛十八法本净无有义，菩萨义者亦如是。譬如吾我净，以吾我无有边际故，我、人、<a>寿命</a>净不可得见，众生无边际故，菩萨行般若波罗蜜其义亦如是。譬如日出时诸冥迹不复现，菩萨亦如是。譬如天地劫尽火烧时，<a>世间</a>诸所有皆烧尽，其迹不可见，菩萨行般若波罗蜜其义亦如是。</p>
<p style="text-align: left">
	　　&ldquo;须菩提，譬如世尊戒具本时，恶戒迹不复现，得三昧乱意迹不复现，得智慧无有愚痴迹，得<a>解脱</a>不复见未解脱迹，已见解脱慧不复见不解脱慧。譬如<a>佛光</a>出时，日月、忉利诸天王、阿迦腻吒天光明不复现；菩萨行般若波罗蜜其句义不可见。何以故？道及菩萨、菩萨义，是亦不合亦不散，无有形不可见，无有对一相，一相者则为非相。</p>
<p style="text-align: left">
	　　&ldquo;须菩提，菩萨于诸法，当学无所著，亦当觉知诸法。&rdquo;</p>
<p style="text-align: left">
	　　须菩提白佛言：&ldquo;何等为诸法？何等为菩萨于诸法学无所著？何等为菩萨觉知诸法？&rdquo;</p>
<p style="text-align: left">
	　　佛告须菩提：&ldquo;诸法者，谓善法、恶法、记法、未记法、俗法、道法、有漏法、无漏法、有为法、无为法，是为菩萨当于是诸法学，无所著亦当学。&rdquo;</p>
<p style="text-align: left">
	　　须菩提白佛言：&ldquo;何等为世俗善法？&rdquo;</p>
<p style="text-align: left">
	　　佛告须菩提：&ldquo;俗善法者，谓<a>孝顺</a>父母，供养<a>沙门</a>道人，养育长老，施诸福事，约身守节，精勤念善，意崇方便<a>修行</a>十善，有俗内想、腐败想、青瘀想、血想、食不消想、乱想、骨想、半燋想、四禅四等四无形禅想、佛想、法想、比丘僧想、戒想、施想、天想、精勤想、安般想、身想、死想。须菩提，是谓世间善法。</p>
<p style="text-align: left">
	　　&ldquo;何等为世俗恶法？杀、盗、淫、怒、恶口、妄言、绮语、嫉妒、邪见，是为世俗恶法。</p>
<p style="text-align: left">
	　　&ldquo;何等为记法？若善法若不善法，是为记法。</p>
<p style="text-align: left">
	　　&ldquo;何等为未记法？未有身口意，未有四大，未有五阴、十八性、十二衰，是为未记法。</p>
<p style="text-align: left">
	　　&ldquo;何等为世俗法？五阴、十二衰、十八性、十善、四禅、四等、四无形禅，是谓世俗法。</p>
<p style="text-align: left">
	　　&ldquo;何等为道法？三十七品、三解脱门、<a>三根</a>、三三昧、解脱摄意、八解脱门、九次第禅、十八空、佛十力、四无所畏、佛十八法，是为道法。</p>
<p style="text-align: left">
	　　&ldquo;何等为漏法？五阴、十二衰、十八性、十二因缘、四禅、四无形禅，是为漏法。</p>
<p style="text-align: left">
	　　&ldquo;何等为无漏法？三十七品、佛十八法，是为无漏法。</p>
<p style="text-align: left">
	　　&ldquo;何等为有为法？欲界、形界、无形界、三十七品乃至佛十八法，是为有为法。</p>
<p style="text-align: left">
	　　&ldquo;何等为无为法？无为法者，不生亦不灭，不终亦不始，<a>常住</a>而不改，淫怒痴尽，如无有异法性及真际，是谓无为法。</p>
<p style="text-align: left">
	　　&ldquo;菩萨摩诃萨，当于是空相之法无所著而不倾动，觉诸法而不二。&rdquo;</p>
<p style="text-align: left">
	　　须菩提白佛言：&ldquo;何等为摩诃萨？&rdquo;</p>
<p style="text-align: left">
	　　佛告须菩提：&ldquo;于诸大众必有上首，是故名为摩诃萨。&rdquo;</p>
<p style="text-align: left">
	　　须菩提白佛言：&ldquo;当为何等众生而作上首？&rdquo;</p>
<p style="text-align: left">
	　　佛告须菩提：&ldquo;大众者，谓须陀洹、斯陀含、阿那含、阿罗汉、辟支佛、初发意菩萨摩诃萨至阿惟越致地住者，是为大众之聚。菩萨当于是中作上首，于中当发金刚意便为上首。&rdquo;</p>
<p style="text-align: left">
	　　须菩提白佛言：&ldquo;世尊，何等为金刚意？&rdquo;</p>
<p style="text-align: left">
	　　佛告须菩提：&ldquo;菩萨摩诃萨发意言：&lsquo;我当受无央数生死作精进行。我当为众生故舍一切所有。我当等心于一切众生。我当以三乘度脱众生，当令般泥洹，亦不见众生般泥洹。我当觉诸法无所从生，常当以萨云若慧意行六波罗蜜。我当学当救济一切。&rsquo;须菩提，是为菩萨发金刚意，便为大众最上首。</p>
<p style="text-align: left">
	　　&ldquo;菩萨复发意言：&lsquo;我当为泥犁、薜荔中罪人所受苦痛，我当为众生代受无央数劫苦痛，尽令众生于无余泥洹而般泥洹，然后我自为身作善本亿百千劫乃成阿耨多罗三耶三菩。&rsquo;须菩提，是为菩萨发金刚意于大众而为上首。</p>
<p style="text-align: left">
	　　&ldquo;菩萨当为妙意，以妙意故于众生为上首，从初发意已来亦不当生淫怒痴意，亦不当娆众生，亦不起声闻、辟支佛意，是为菩萨摩诃萨妙意而为大众作上首，亦不念贡高。</p>
<p style="text-align: left">
	　　&ldquo;菩萨当于萨云若意而不动亦不贡高。菩萨常当起护念于众生亦不舍众生。菩萨摩诃萨当为法行，当为法乐。何等为法乐？随其所知而讽诵受。菩萨行般若波罗蜜，住于诸法空为大众作导，亦无所倚，亦无所得。菩萨住于三十七品及佛十八法，为大众作上首，无所倚而无所见。</p>
<p style="text-align: left">
	　　&ldquo;菩萨行般若波罗蜜，住于行如金刚三昧乃至尽虚空际无所染逮解脱三昧，便为大众作上首，而无所得亦无所倚。</p>
<p style="text-align: left">
	　　&ldquo;须菩提，菩萨住于是法地故，便能为众生而作上首，是故名为摩诃萨。&rdquo;</p>
<p style="text-align: left">
	　　摩诃萨品第十五</p>
<p style="text-align: left">
	　　是时，舍利弗白佛言：&ldquo;我亦当复说，所以为摩诃萨者何？&rdquo;</p>
<p style="text-align: left">
	　　佛告舍利弗：&ldquo;便说。&rdquo;</p>
<p style="text-align: left">
	　　舍利弗言：&ldquo;菩萨于诸妄见悉断，是故名为摩诃萨。何谓诸见妄见？吾我见，有人见及众生见，有断见、有常见，有见、无见，五阴见、十八性见、十二衰见，有谛见、十二因缘见，有三十七品、佛十八法见，有育养众生见、有净佛土见，有道见，有佛见、转法轮见。一切诸见悉断，作如是说法，是故名为摩诃萨。&rdquo;</p>
<p style="text-align: left">
	　　须菩提问舍利弗言：&ldquo;菩萨摩诃萨，何以故有五阴、十二衰、十八性、十二因缘见？何以故有三十七品、佛十八法见及有妄见？&rdquo;</p>
<p style="text-align: left">
	　　舍利弗对曰：&ldquo;菩萨摩诃萨不以沤和拘舍罗行般若波罗蜜，如务五阴、六情、十八性、十二因缘，倚六波罗蜜、三十七品及佛十八法起诸见。菩萨摩诃萨行般若波罗蜜沤和拘舍罗，断是诸见，为人说法而无所倚。&rdquo;</p>
<p style="text-align: left">
	　　须菩提白佛言：&ldquo;我亦当说，所以为摩诃萨者何？&rdquo;</p>
<p style="text-align: left">
	　　佛告须菩提：&ldquo;乐说者便说。&rdquo;</p>
<p style="text-align: left">
	　　须菩提言：&ldquo;道意无有与等者，非声闻、辟支佛所知。何以故？以萨云若意无漏故。意亦不著，是故为摩诃萨。&rdquo;</p>
<p style="text-align: left">
	　　舍利弗问须菩提：&ldquo;何等为菩萨意无有与等者，诸罗汉、辟支佛所不能及者？&rdquo;</p>
<p style="text-align: left">
	　　须菩提报言：&ldquo;菩萨摩诃萨从初发意以来，不见法有生灭，亦不见有增减，亦不见著，亦不见断。舍利弗，诸法不生不灭、不增不减、不著不断者，亦无罗汉、辟支佛意，亦无道意，亦无佛意，是为菩萨摩诃萨意无有与等者，非罗汉、辟支佛所能及知者。&rdquo;</p>
<p style="text-align: left">
	　　舍利弗言：&ldquo;如须菩提意，不著罗汉、辟支佛地，五阴亦不著，三十七品、佛十八法亦不著。&rdquo;</p>
<p style="text-align: left">
	　　舍利弗语须菩提：&ldquo;假令萨云若意无漏者，凡人意亦当无漏性，空故。罗汉、辟支佛及诸佛世尊意亦当无漏。&rdquo;</p>
<p style="text-align: left">
	　　须菩提言：&ldquo;尔如所言。&rdquo;</p>
<p style="text-align: left">
	　　舍利弗言：&ldquo;五阴亦无漏，其性本空故。三十七品、佛十八法亦复无漏，性空故。&rdquo;</p>
<p style="text-align: left">
	　　须菩提言：&ldquo;如舍利弗所言。&rdquo;</p>
<p style="text-align: left">
	　　舍利弗问须菩提言：&ldquo;无意为不与意合耶？无色、痛、想、行、识为不与识合耶？&rdquo;</p>
<p style="text-align: left">
	　　须菩提言：&ldquo;尔如所言。&rdquo;</p>
<p style="text-align: left">
	　　舍利弗复问：&ldquo;三十七品、佛十八法与非十八法，为不著不合耶？&rdquo;</p>
<p style="text-align: left">
	　　须菩提报言：&ldquo;有无之事皆合。&rdquo;</p>
<p style="text-align: left">
	　　须菩提语舍利弗言：&ldquo;菩萨摩诃萨作如是行般若波罗蜜，不持道意，及罗汉、辟支佛所不能及知，意亦不贡高而有所倚，于倚于法而无所入。&rdquo;</p>
<p style="text-align: left">
	　　问僧那品第十六</p>
<p style="text-align: left">
	　　是时，邠耨文陀尼子白佛言：&ldquo;世尊，我当说所以为摩诃萨者。&rdquo;</p>
<p style="text-align: left">
	　　佛言：&ldquo;汝乐欲说者便说之。&rdquo;</p>
<p style="text-align: left">
	　　邠耨言：&ldquo;菩萨为大功德所缠络乘于大乘，以是故谓为摩诃萨。&rdquo;</p>
<p style="text-align: left">
	　　舍利弗问邠耨言：&ldquo;何等为菩萨摩诃萨以大功德所缠络而为摩诃萨？&rdquo;</p>
<p style="text-align: left">
	　　邠耨报言：&ldquo;菩萨摩诃萨，不为齐限于人故住檀波罗蜜而为布施，普为一切众生故行檀波罗蜜；尸、羼、惟逮、禅、般若波罗蜜，普为众生故作谦苦行。菩萨成僧那僧涅不限众生，亦不言&lsquo;我当限度若干人，不能度余人&rsquo;，亦不言&lsquo;我当教若干人至道&rsquo;，亦不言&lsquo;我不能教余人&rsquo;。菩萨为众生故起大誓愿言：&lsquo;我自当具足六波罗蜜，亦当教他人使具足六波罗蜜。&rsquo;菩萨行檀波罗蜜所布施应萨云若意，愿言：&lsquo;持是功德与一切众生俱共得阿耨多罗三耶三菩。&rsquo;舍利弗，是为菩萨行般若波罗蜜而习布施。</p>
<p style="text-align: left">
	　　&ldquo;复次，舍利弗，菩萨布施应萨云若，不求罗汉、辟支佛地，是为菩萨行般若波罗蜜布施习于尸波罗蜜。</p>
<p style="text-align: left">
	　　&ldquo;复次，舍利弗，菩萨布施时作萨云若念法所应行，是为习羼波罗蜜；如精进所应行，是为习惟逮波罗蜜；一心布施应萨云若念，终不起声闻、辟支佛意，是为习禅波罗蜜；所可布施如幻相，不见施者，亦不见所施，亦不见受者，是为菩萨布施而习般若波罗蜜。菩萨以萨云若意，不想诸波罗蜜亦不倚。舍利弗，是故当知菩萨为僧那僧涅。</p>
<p style="text-align: left">
	　　&ldquo;复次，舍利弗，菩萨摩诃萨行尸波罗蜜意应萨云若布施，持布施功德与众生，共求阿耨多罗三耶三菩，是为菩萨行尸波罗蜜而具檀波罗蜜。</p>
<p style="text-align: left">
	　　&ldquo;复次，舍利弗，菩萨行尸波罗蜜尽能奉行能忍辱，是为菩萨行尸波罗蜜具足羼波罗蜜。</p>
<p style="text-align: left">
	　　&ldquo;复次，舍利弗，菩萨行尸波罗蜜具足惟逮波罗蜜，是为菩萨习精进。菩萨行尸波罗蜜不受罗汉、辟支佛意，菩萨行尸波罗蜜于诸波罗蜜如幻相不贡高亦无所倚，舍利弗，是为菩萨行尸波罗蜜如习般若波罗蜜，是为菩萨行尸波罗蜜总持诸波罗蜜，是故名为僧那僧涅。菩萨行羼提波罗蜜应萨云若布施，菩萨入无形禅亦不处其中，是为菩萨行沤和拘舍罗而为般若波罗蜜。</p>
<p style="text-align: left">
	　　&ldquo;复次，舍利弗，菩萨行禅分别空、无相、无愿，是为菩萨行僧那僧涅而为般若波罗蜜，以是故，名为僧那僧涅。舍利弗，菩萨作是僧那僧涅者，十方诸佛世尊皆以大音声赞叹是菩萨言：某国土菩萨具诸功德为僧那僧涅，当育养众生净佛国土。&rdquo;</p>
<p style="text-align: left">
	　　于是，舍利弗问邠耨文陀尼子：&ldquo;何等为菩萨摩诃萨摩诃衍三拔致？摩诃衍三拔致者（晋言发趣大乘），云何为发起大乘？&rdquo;</p>
<p style="text-align: left">
	　　邠耨报言：&ldquo;行六波罗蜜，随诸禅所应行，尽奉行持求萨云若。菩萨以萨云若意，于八禅观其无常，观其苦、空、非我、无相、无愿，是为菩萨行般若波罗蜜为摩诃衍。菩萨念三十七品、佛十八法是为菩萨摩诃衍。菩萨意不近罗汉、辟支佛地，志但崇萨云若，是为菩萨行四等而为羼波罗蜜。菩萨行萨云若意无懈时，是为菩萨惟逮波罗蜜。菩萨虽行四禅、慈悲喜护，八禅亦不能动摇菩萨。所以者何？以沤和拘舍罗故。菩萨行四等为众生消诸漏，是为菩萨行四等而为檀波罗蜜，诸法所作禅不持求罗汉、辟支佛。何以故？常求萨云若故。是为菩萨行四等而不[打-丁+此]尸波罗蜜。</p>
<p style="text-align: left">
	　　&ldquo;菩萨复有摩诃衍，于内外空其慧不转，无所倚，无所得，无所见，是为菩萨摩诃衍。复有摩诃衍，不于诸法，慧不在乱亦不在定，慧亦不在有常亦不在无常，慧亦不在苦乐亦不在有我无我，是为菩萨摩诃衍而应无所倚。复有摩诃衍，慧不在当来、过去、今现在，慧亦不离三世，是为摩诃衍应无所倚。摩诃衍者，慧不在<a>三界</a>，亦不离三界。复有摩诃衍，慧不在俗法，亦不在道法，亦不在有为，亦不在无为，亦不在有漏，亦不在无漏，是为无所倚。</p>
<p style="text-align: left">
	　　&ldquo;舍利弗，是为菩萨摩诃萨摩诃衍。&rdquo;</p>
<p style="text-align: left">
	　　摩诃衍品第十七</p>
<p style="text-align: left">
	　　尔时，舍利弗问邠耨文陀尼子言：&ldquo;何等为菩萨摩诃萨乘于大乘？&rdquo;</p>
<p style="text-align: left">
	　　邠耨报舍利弗言：&ldquo;菩萨行般若波罗蜜，乘于檀、尸、羼、惟逮、禅波罗蜜，乘是六波罗蜜不见六波罗蜜，亦不倚菩萨而无所倚，是为乘于大乘。</p>
<p style="text-align: left">
	　　&ldquo;复次，舍利弗，菩萨摩诃萨一心学萨云若，具足三十七品、佛十八法，虽念欲成不有所倚，是为菩萨乘于大乘。</p>
<p style="text-align: left">
	　　&ldquo;复次，舍利弗，菩萨作是念言：&lsquo;菩萨者，但是字耳。五阴者，但有字耳，不倚五阴故。六情者，但有字耳，不倚六情故。三十七品者，但有字耳，不倚三十七品故。内外空者，但有字耳，不倚内外空故。佛十八法者，但有字耳，不倚佛十八法故。如来法者，但有字耳，不见法性故。真际者，但有字耳，真际不可见故。佛及道者，但有字耳，不倚佛故。&rsquo;是为菩萨摩诃萨乘于大乘。</p>
<p style="text-align: left">
	　　&ldquo;复次，舍利弗，菩萨摩诃萨从初发意以来具足菩萨之<a>神通</a>，具足已欲育养群生，从一佛国游至一佛国，供养<a>礼拜</a>事诸佛世尊，从诸佛听受法教。&rdquo;</p>
<p style="text-align: left">
	　　&ldquo;何谓法教？&rdquo;</p>
<p style="text-align: left">
	　　报言：&ldquo;菩萨大乘，是菩萨乘，是大乘，游诸佛刹净佛国土育养众生，初无佛国想，亦无众生想，亦不住二地。菩萨为众生故，随其所应而变其形像，不得一切智终不离菩萨乘，逮一切智已便能转法轮，非罗汉、辟支佛及诸天、龙、阅叉、阿须伦及世间人所能转。是时，闻十方恒边沙诸佛世尊赞叹声言：某国某菩萨摩诃萨，乘于大乘，逮萨云若，转于法轮。舍利弗，是为菩萨摩诃萨乘于大乘。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>