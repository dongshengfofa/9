<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 放光般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 放光般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十卷 放光般若波罗蜜经</strong></p>
<p style="text-align: left">
	　　萨陀波伦品第八十八之余</p>
<p style="text-align: left">
	　　佛告<a>须菩提</a>：&ldquo;譬如有人被重毒箭无有余念，但念言：&lsquo;我何时当得良师拔我毒箭，令其处愈？&rsquo;萨陀波伦无复余念，但欲得见法师从闻般若波罗蜜，闻般若波罗蜜已灭诸倚著。</p>
<p style="text-align: left">
	　　&ldquo;尔时，萨陀波伦<a>菩萨</a>，即见诸法无挂碍慧，得无量三昧门，其三昧名曰：见诸法所有三昧，于诸法无所得三昧，降伏诸无智三昧，得诸法无差别三昧，得于诸法无变异三昧，诸法无所有无所聚三昧，灭诸冥三昧，于诸法次第无异三昧，于诸法无所见三昧，散华三昧。得如是比无量种种三昧门，住是三昧已见诸十方无央数佛，以般若波罗蜜为诸菩萨<a>说法</a>。</p>
<p style="text-align: left">
	　　&ldquo;尔时，十方诸佛皆赞叹言：&lsquo;善哉！善哉！善男子，我等本为菩萨时，索般若波罗蜜亦复住是三昧，所得如是，得是三昧已入于般若波罗蜜亦复如是，便成就沤和拘舍罗立于阿惟越致法。我等得是三昧时，亦不见有法行三昧者、离三昧者，亦不见行道者，亦不见逮阿惟三佛者。般若波罗蜜者无有贡高，善男子，吾等住于不贡高故，得金色身、三十二相、无限之光，得不思议慧最无上觉三昧佛智，具足逮诸功德&mdash;&mdash;诸佛所不能平量，不能尽说，何况声闻、辟支佛！是故，善男子，于是法中当倍加敬。善男子，有志有进，得阿耨多罗三耶三菩亦无有难。善男子，于真知识当起恭敬爱乐之意如视<a>世尊</a>。菩萨得真知识者，疾得阿耨多罗三耶三菩。&rsquo;</p>
<p style="text-align: left">
	　　&ldquo;尔时，萨陀波伦菩萨白诸佛言：&lsquo;我常所敬真知识者，为是何谁？&rsquo;诸佛报言：&lsquo;法上菩萨世世常以阿耨多罗三耶三菩用教授汝。法上菩萨常以般若波罗蜜，具足沤和拘舍罗，是者则是汝之尊师，是真知识。卿善男子，取法上菩萨以顶戴之，从劫至劫若至百劫，以三千大千刹土所有以用供养，尚未能报须臾之恩！闻是尊法其福难报，使汝得般若波罗蜜沤和拘舍罗之利故。&rsquo;是诸如来无所著等正觉，说是已忽然不现。</p>
<p style="text-align: left">
	　　&ldquo;尔时，萨陀波伦于三昧起，四向顾望意自念言：&lsquo;是诸如来，从何所来，去至何所？&rsquo;作是念已惆怅不乐，复更念言：&lsquo;法上菩萨常行般若波罗蜜沤和拘舍罗，总持诸陀邻尼门，于诸法得<a>自在</a>，已从过去佛而作功德，是我真师。我当以问法上菩萨，是诸如来，从何所来，去至何所？&rsquo;于是萨陀波伦菩萨，念法上菩萨恭敬爱乐豫加谦恪。&lsquo;今我又贫，无有珍宝、香华、奇异贡尊之具。以般若波罗蜜故供养法上菩萨者，不可空往至法上所。我有恭敬而无所有，不如卖身供养般若波罗蜜及师。前后以来坏身不少，今故不灭。前后坏身，坐淫怒痴更诸苦痛，亦不为法，亦不为师，但为贪欲、五阴、六衰。&rsquo;</p>
<p style="text-align: left">
	　　&ldquo;尔时，菩萨道迳一城大唤呼言：&lsquo;我欲自卖，谁欲买我者？&rsquo;</p>
<p style="text-align: left">
	　　&ldquo;时，魔波旬意自念言：&lsquo;今是菩萨用般若波罗蜜故，自卖其身欲以供养法上菩萨，欲得闻般若波罗蜜沤和拘舍罗&mdash;&mdash;菩萨云何行般若波罗蜜疾得阿耨多罗三耶三菩，闻已必当恭敬稽受。我不败坏者，当教无数百千菩萨及诸众生过我境界，今我当往坏之。&rsquo;波旬即使举国男女，不见其形，不闻其声。</p>
<p style="text-align: left">
	　　&ldquo;尔时，萨陀波伦卖身不售，愁忧啼哭言：&lsquo;我甚为剧，欲自卖身供养于师而不能售！&rsquo;</p>
<p style="text-align: left">
	　　&ldquo;时，释提桓因意念言：&lsquo;今是菩萨以般若波罗蜜故欲供养法上菩萨。我今试往看视其人，为用法故，颇有谀谄？&rsquo;</p>
<p style="text-align: left">
	　　&ldquo;时，释提桓因化作年少梵志，至菩萨所问萨陀波伦言：&lsquo;善男子，何以不乐，愁忧啼哭？&rsquo;</p>
<p style="text-align: left">
	　　&ldquo;报言：&lsquo;年少，我用法故，欲自卖身供养尊师，而永不售无问我者，是以哭耳，自念薄德无财宝物可供师者。&rsquo;</p>
<p style="text-align: left">
	　　&ldquo;尔时，年少谓菩萨言：&lsquo;我不用人，我今祠祀，欲得人血，欲得人髓，欲得人心，能与我者益与卿宝。&rsquo;</p>
<p style="text-align: left">
	　　&ldquo;是时，菩萨<a>欢喜</a>报言：&lsquo;我得善利，年少买我心髓及血，与我财宝得供养师，使我得闻般若波罗蜜及沤和拘舍罗，真得我愿。&rsquo;</p>
<p style="text-align: left">
	　　&ldquo;年少重问言：&lsquo;卿卖髓血及心为索几许？&rsquo;</p>
<p style="text-align: left">
	　　&ldquo;菩萨报言：&lsquo;随年少意与我多少。&rsquo;萨陀波伦便以右手自刺左臂出血与之。</p>
<p style="text-align: left">
	　　&ldquo;复欲破骨出髓时，城中有一长者女，过于魔行魔不能屈。时，长者女于楼观上遥见菩萨乃尔自刑，&lsquo;我今当下，问其意故。&rsquo;</p>
<p style="text-align: left">
	　　&ldquo;时，长者女即下来到菩萨所，问言：&lsquo;男子，何为乃尔酷毒自割用是血，为复欲破骨？&rsquo;</p>
<p style="text-align: left">
	　　&ldquo;萨陀波伦报长者女言：&lsquo;欲与少年卖得财宝供养于师，欲闻尊经般若波罗蜜。&rsquo;</p>
<p style="text-align: left">
	　　&ldquo;时，长者女语菩萨言：&lsquo;供养于师，当得何等奇特功德？&rsquo;</p>
<p style="text-align: left">
	　　&ldquo;菩萨报言：&lsquo;师当教我般若波罗蜜沤和拘舍罗，语我菩萨所行法，则我当得学为诸众生广作桥梁，成阿耨多罗三耶三菩阿惟三佛。我身当得三十二相、八十种好、无上之光，得四等意、四无所畏、佛十种力及十八法，逮六<a>神通</a>不思议净戒，成作佛已得无碍之慧，当得无上之宝除一切贫</p>
<p style="text-align: left">
	　　&mdash;&mdash;我当得是如此之法。&rsquo;</p>
<p style="text-align: left">
	　　&ldquo;时长者女闻是语已，踊跃欢喜语菩萨言：&lsquo;善哉！善哉！贤者，甚奇甚特，乃说如是微妙之法。&rsquo;重言：&lsquo;贤者以是一法，当索无数恒边沙法。所以者何？是法甚深用微妙故。卿善男子，所欲得者莫自疑难，欲得琉璃、摩尼、杂宝、真珠、金银、琥珀、栴檀、名香、缯幡、华盖，恣意所得，今当与仁可持供养法之尊师，莫尔自割毁坏其身。今我亦欲往至彼所，与卿相随共植善本，如卿属所可说者我悉欲得。&rsquo;</p>
<p style="text-align: left">
	　　&ldquo;时，释提桓因即灭年少梵志形还复释身，住萨陀波伦菩萨前，赞叹言：&lsquo;善哉！善哉！善男子，如卿建志，过去诸如来无所著等正觉，行菩萨道求般若波罗蜜沤和拘舍罗成阿惟三佛亦如贤者。今日我亦不用人心髓及血，我欲相试故来到是。欲得何愿？&rsquo;</p>
<p style="text-align: left">
	　　&ldquo;萨陀波伦报言：&lsquo;我不用余，与我阿耨多罗三耶三菩愿。&rsquo;</p>
<p style="text-align: left">
	　　&ldquo;释提桓因报言：&lsquo;善男子，是佛之境界非我所办，更索余愿多少福我。&rsquo;</p>
<p style="text-align: left">
	　　&ldquo;菩萨报言：&lsquo;假令大愿非卿境界者，复我身体使无疮瘢，以是相福。&rsquo;适作是语，萨陀波伦身复如故，于是帝释忽然不现。</p>
<p style="text-align: left">
	　　&ldquo;时长者女语菩萨言：&lsquo;随我共归见我父母并报父母，随卿所欲供养之具当相给与，我亦当去侍从左右至法上所。&rsquo;</p>
<p style="text-align: left">
	　　&ldquo;尔时，萨陀波伦随长者女往到其家在门外住，长者女入白父母言：&lsquo;今当与我金银、珍宝、琉璃、摩尼、名香、栴檀、华盖、幢幡、杂色异衣、供养之具，及诸奇异及五百侍女。欲以法故随萨陀波伦菩萨，行至香氏国法上菩萨所，欲闻尊经佛所有诸法，我当得之度脱众生。&rsquo;</p>
<p style="text-align: left">
	　　&ldquo;父母问女言：&lsquo;萨陀波伦今为是谁？&rsquo;</p>
<p style="text-align: left">
	　　&ldquo;女重白言：&lsquo;是人今在门外住，发坚誓之愿，欲求阿耨多罗三耶三菩，欲为众生故救无极之苦。有大妙法名般若波罗蜜，是诸菩萨所应学者，是善男子但为是法故，自卖其身不惜躯命而自割截，欲以供养大师法上。是人至诚感致帝释，我见是变就往问之：&ldquo;有何奇特忍自割刺？&rdquo;便报我言：&ldquo;卖与年少欲得财物供养我师，我当得佛三十二相八十种好，当转法轮度脱众生。&rdquo;我闻是已甚大欢喜，谁闻是法而不乐者？我便许之当与珍宝供养之具随侍左右，是故父母当给与我珍宝所有及诸侍女。&rsquo;</p>
<p style="text-align: left">
	　　&ldquo;父母谓女：&lsquo;如汝所言，是人甚奇精进，乃尔不惜身命欲求不思议之法。如汝所言，是善男子必能办无上之法安隐众生，建立大誓僧那僧涅。我当云何违汝是愿&mdash;&mdash;欲得往见供养法上菩萨者。随汝意愿我代汝喜，自吾年老不能得行，恣汝所欲珍琦宝物，我终不断一切之愿。&rsquo;</p>
<p style="text-align: left">
	　　&ldquo;尔时，女取五百乘车以七宝校饰，及五百侍女庄严自副，种种诸华、杂色宝衣如上所有载以自车。萨陀波伦别载一车，与五百女人围绕相随。于是东行稍稍引道，遥见香氏城郭，七宝玄黄珍琦众妙，未曾所有如上所说。复遥见其城中央法上菩萨，与诸大众数百千万围绕说法。遥见是已甚大欢喜，其身安隐譬如<a>比丘</a>得第四禅，又自念言：&lsquo;我今不可于车上载，当下步耳。&rsquo;</p>
<p style="text-align: left">
	　　&ldquo;即与长者女及五百女人围绕，而前入城门里见七宝台，以赤栴檀而校饰之真珠交露。其台四角有四宝罂盛摩尼珠昼夜常明，有宝香炉常烧名香昼夜常香。当台中央有七宝塔，又以四色之宝作函，以紫磨金薄为<a>素书</a>般若波罗蜜，作经在其函中。又以七宝为织成幡互相参校，其色上妙随风缤纷。萨陀波伦及五百女人，见是七宝交露之台，见释提桓因与诸天子持天曼陀罗华及天杂色栴檀名香，捣以为末其细如尘，于<a>虚空</a>中供养散其台上，又鼓天乐而供养之。</p>
<p style="text-align: left">
	　　&ldquo;尔时，萨陀波伦遥问释提桓因：&lsquo;汝何为供养以华散是台为？&rsquo;</p>
<p style="text-align: left">
	　　&ldquo;于是，释提桓因报萨陀波伦言：&lsquo;卿善男子，为不知耶？是般若波罗蜜者生诸菩萨，一切菩萨当于是学，当成诸波罗蜜功德，具足诸<a>佛法</a>逮萨云若，以是故我等而供养之。&rsquo;</p>
<p style="text-align: left">
	　　&ldquo;萨陀波伦闻是倍喜，复问释提桓因言：&lsquo;般若波罗蜜为在何所？&rsquo;</p>
<p style="text-align: left">
	　　&ldquo;释提桓因报言：&lsquo;在台中央七宝函中，法上菩萨以七宝印印之，汝等及我不得妄见。&rsquo;</p>
<p style="text-align: left">
	　　&ldquo;尔时，萨陀波伦长者女及五百女人，各各取诸名华、名香、栴檀、杂宝、琉璃、摩尼，供养般若波罗蜜已，别留一分持至法上菩萨高座所，复以法故供养法上大师。所散诸华当法上菩萨上，化作七宝台止于虚空，所散名华皆雨于法上菩萨，所散杂色宝衣在其台上，有化<a>天人</a>以手把持天幡而垂之。萨陀波伦及五百女人见是变化各念言：&lsquo;是法上菩萨摩诃萨所化，乃尔是未曾有，何况当成阿耨多罗三耶三菩阿惟三佛！&rsquo;</p>
<p style="text-align: left">
	　　&ldquo;时，长者女及五百女人，见法上菩萨欢喜踊跃，皆发阿耨多罗三耶三菩意，同时叹言：&lsquo;持是功德得于法利亦当如是，令我曹得供养般若波罗蜜<a>如法</a>上菩萨，我等亦当广宣般若波罗蜜以度众生亦如法上菩萨，愿我等得般若波罗蜜成就沤和拘舍罗，所作变化逮阿耨多罗三耶三菩，于诸法得自在当如法上大师！&rsquo;</p>
<p style="text-align: left">
	　　&ldquo;尔时，萨陀波伦及长者女五百女人供养已讫，前以头面著地，为法上作礼却住一面，以恭敬意叉手白法上菩萨言：&lsquo;我昔于寂静之处，闻空中声言：&ldquo;善男子，从是东行可得闻般若波罗蜜。&rdquo;我即东去，中道念：&ldquo;我当从谁得闻般若波罗蜜？&rdquo;愁忧啼哭默住一处，七日不念饮食，但念何时当得般若波罗蜜。尔时，便有化佛在我前住，即告我言：&ldquo;善男子，持是精进勇意，从是东行二万里有国名香氏，有菩萨名法上，常说般若波罗蜜。汝可从闻，是汝真师。&rdquo;我从化佛闻是教已，即便东行遥见大师，意中欢喜踊跃安隐，譬如比丘得第四禅。以念般若波罗蜜故，便得无量三昧，即见十方诸佛，赞叹我言：&ldquo;善哉！善哉！汝所得三昧者皆从般若波罗蜜生，我本行菩萨时索般若波罗蜜时亦复如是。&rdquo;赞叹我已便不复现。我三昧觉已自念：&ldquo;诸佛从何所来？去至何所？&rdquo;复大愁忧，我复念言：&ldquo;法上大师以般若波罗沤和拘舍罗，于诸法得自在，我当往问师：十方诸佛何所从来？去至何所？&rdquo;今日大师为我解说，是诸如来所从来往，愿欲知之，我等闻已常见诸佛不离世尊。&rsquo;</p>
<p style="text-align: left">
	　　法上品第八十九</p>
<p style="text-align: left">
	　　&ldquo;于是，法上菩萨摩诃萨报萨陀波伦菩萨言：&lsquo;善男子，诸如来常不动摇，亦不去亦不来。如来者，如如无所起灭，不起者亦不来亦不去，不生者是如来。善男子，真际者，亦不知来时，亦不知去时，真际者则如来。虚空者，亦无来亦无去，空者则如来。<a>真谛</a>者，亦不知来时，亦不知去时，真谛者则如来。无为者，亦不来亦不去，无为者则如来。灭尽者，亦无来亦无去，灭尽者则如来。善男子，如来者不离是法，此诸法者则是如来之如。善男子，如者一无有二，亦不三，亦无若干之数，以法空故。善男子，譬如春节已过夏盛热时，热有猛焰，愚夫逐之谓为是水，追之不息呼当得水。于贤者意云何？是人所逐水者，为从何所来？从东海、西海、南海、北海&mdash;&mdash;从何海来？&rsquo;</p>
<p style="text-align: left">
	　　&ldquo;萨陀波伦菩萨对曰：&lsquo;热时焰者，尚非是水，何况从海而有来往？&rsquo;</p>
<p style="text-align: left">
	　　&ldquo;法上复言：&lsquo;善男子，彼凡夫为热渴所迫而起水想，追逐疲劳竟不得水。诸有起想，谓诸如来有往来者，亦是凡夫与彼无异。所以者何？莫以色身而观如来，如来者法性，法性者亦不来亦不去，诸如来亦如是无来无去。善男子，譬如幻师化作象马车乘，谓呼是幻有来往者皆是愚夫，谓诸如来有来往者亦是凡夫。所以者何？法性者亦无来亦无去。&rsquo;</p>
<p style="text-align: left">
	　　&ldquo;萨陀波伦白法上言：&lsquo;梦幻所见悉空无实皆无所有。&rsquo;</p>
<p style="text-align: left">
	　　&ldquo;法上报言：&lsquo;善男子，如来无所著等正觉说言：诸法皆亦如梦有。于梦幻法有实相者不知如来，但入如来名色身耳，便作如来来往之相，是辈皆是无智凡夫。是辈凡夫于<a>生死</a>道当有反数，离般若波罗蜜大远，于诸佛法亦远。于诸梦幻法知诸法如梦幻者为识如来，于诸法不求有来往之相，亦不求诸如来有生有灭，诸有知如来无来无往不生不灭者，为近阿耨多罗三耶三菩不久，是为行般若波罗蜜，是则为佛之<a>弟子</a>，是辈人应食国中施，为<a>世间</a>之<a>福田</a>。善男子，譬如大海所有名宝，不从十方国土而来，以人福故海生此宝不为<a>无缘</a>，因缘故生是宝，灭时亦复不至十方，从因缘起，从因缘灭，亦不从十方有来有往者。善男子，诸佛身者有行因缘便得合成，本行所致亦不用行往至十方，若使无行无因缘合者，若无因缘亦无有身也。善男子，譬如箜篌以因缘故，有弦，有柱，有人鼓之音声来往，声音断时亦无来往，是声出时亦无从来，灭亦无所至；欲知佛身亦复如是，有无量之德不以一事成，皆有因缘而共合成，不离因缘而有去来。善男子，当知诸佛亦无来往，一切诸法皆复如是亦不生灭，汝知是已必至阿耨多罗三耶三菩，必究竟般若波罗蜜沤和拘舍罗。&rsquo;</p>
<p style="text-align: left">
	　　&ldquo;尔时，释提桓因以天曼陀罗华与萨陀波伦，&lsquo;持是供养法上菩萨当福于我。所以者何？一切众生当蒙仁者之恩，当得阿耨多罗三耶三菩。仁者上士，世间少有，甚难得值，乃为众生执劳，无央数劫都不以为劳。&rsquo;</p>
<p style="text-align: left">
	　　&ldquo;时萨陀波伦受释提桓因曼陀罗华，用散法上菩萨，散已白言：&lsquo;从今以去，持身奉上于师供给所当。&rsquo;叉手却住一面。</p>
<p style="text-align: left">
	　　&ldquo;尔时，长者女及五百侍女白萨陀波伦菩萨言：&lsquo;愿得以身奉上大师给所，当得持是功德，令得法利如今大师，当与大师常共供养诸佛世尊。&rsquo;</p>
<p style="text-align: left">
	　　&ldquo;尔时，萨陀波伦告长者女及五百侍女：&lsquo;汝等随我教者，我当受汝。&rsquo;</p>
<p style="text-align: left">
	　　&ldquo;诸女报言：&lsquo;身命自师不敢违教。&rsquo;</p>
<p style="text-align: left">
	　　&ldquo;萨陀波伦菩萨白法上菩萨言：&lsquo;愿持身自上，及五百女人及五百乘车，一切所有以上大师，哀我曹等愿当受之。&rsquo;</p>
<p style="text-align: left">
	　　&ldquo;尔时，释提桓因叹言：&lsquo;善哉！善哉！发菩萨意者，当持所有如贤者所为。菩萨如是施者，疾得阿耨多罗三耶三菩。作是恭敬承事师者，疾可得闻般若波罗蜜沤和拘舍罗。过去诸如来无所著等正觉皆悉如是，舍意布施得般若波罗蜜沤和拘舍罗，成阿惟三佛。&rsquo;</p>
<p style="text-align: left">
	　　&ldquo;尔时，法上菩萨即受萨陀波伦及长者女五百侍女，及五百乘车所有珍宝尽为受之，欲使萨陀波伦成其功德，虽受之还持与萨陀波伦菩萨。时日已冥，法上菩萨从高座起还入宫中。</p>
<p style="text-align: left">
	　　&ldquo;尔时，萨陀波伦意念言：&lsquo;我为法来，不宜坐卧。当以二事须师来出：一者、经行，二者、住立。&rsquo;</p>
<p style="text-align: left">
	　　&ldquo;时法上菩萨入宫中正坐，以般若波罗蜜沤和拘舍罗，行无央数诸三昧至于七岁。萨陀波伦亦七岁不坐不卧常经行住立，不起三垢无诸欲味，但念：&lsquo;法上菩萨何时当出为我说般若波罗蜜？&rsquo;。七岁已后萨陀波伦意中念言：&lsquo;我当为师庄严高座种种名华，烧诸名香以待法师，当为大众说般若波罗蜜。&rsquo;</p>
<p style="text-align: left">
	　　&ldquo;萨陀波伦及五百女人各各布坐，身上好衣诸名綩綖柔软细叠以布坐上。萨陀波伦即行索水欲以洒地，了不能得。是魔波旬之所蔽隐令水不现，欲坏菩萨令起乱意，不欲使成阿耨多罗三耶三菩。</p>
<p style="text-align: left">
	　　&ldquo;萨陀波伦意复念言：&lsquo;我当自刺其身出血以用洒地。所以者何？恐地有尘来坌师故。我不当惜是危脆之身。所以者何？前后以来无央数劫，弃是身体不可复计，初未值是无上之法。&rsquo;</p>
<p style="text-align: left">
	　　&ldquo;于是，萨陀波伦菩萨即取利刀刺身血出持用洒地，五百女人各各亦尔。尔时，波旬不能得其便。</p>
<p style="text-align: left">
	　　&ldquo;尔时，释提桓因念言：&lsquo;是萨陀波伦菩萨及五百女人甚可奇特，贪德乃尔不惜身命恭敬法师，是魔波旬虽欲坏之不能得便，乃尔坚固誓于僧那，不惜身命于阿耨多罗三耶三菩，欲度众生无限之苦。&rsquo;</p>
<p style="text-align: left">
	　　&ldquo;是时，帝释赞言：&lsquo;善哉！善哉！贤者精进不可思议为无上之愿，过去诸佛本所行时精进如是。&rsquo;</p>
<p style="text-align: left">
	　　&ldquo;萨陀波伦意中念言：&lsquo;我今为师布坐已讫，当于何所得好名华，法师出时当散其上？&rsquo;</p>
<p style="text-align: left">
	　　&ldquo;尔时，帝释知其所念，便以天上曼陀罗华千石与菩萨，言：&lsquo;持是供养师并可散地。&rsquo;即取其华分布散地，分留一分。</p>
<p style="text-align: left">
	　　&ldquo;七岁已后，法上菩萨从宫中出往诣高座，萨陀波伦及五百女人即持天华逆散法上，头面作礼却坐一面。</p>
<p style="text-align: left">
	　　&ldquo;法上菩萨告萨陀波伦菩萨：&lsquo;卿善男子，谛听！谛受！善思念之。&rsquo;于是，萨陀波伦菩萨受教而听。&lsquo;诸法等如金刚、等诸法寂，诸法等寂不动故，般若波罗蜜等寂不动亦如金刚。诸法无倚，诸法不恐，诸法一味故，般若波罗蜜亦无所倚。诸法一味不恐，诸法不生，诸法不灭，诸法如空故，般若波罗蜜不生不灭亦如虚空。五阴无底无边际，诸法无底，四大无底故，般若波罗蜜亦无有底。空无有边际，大海无有边，诸法无边际故，般若波罗蜜亦无边际。譬如须弥山种种严好，般若波罗蜜亦复如是。诸法无所破坏，诸法不可得见，诸法无所受，诸法无所有，诸法不可思议故，般若波罗蜜无所破坏，亦不可得，亦无所受，亦无所有，不可思议亦复如是。&rsquo;</p>
<p style="text-align: left">
	　　&ldquo;尔时，萨陀波伦菩萨便于座上得诸法等三昧、诸法寂三昧、不动三昧、无倚三昧、<a>无畏</a>三昧、一味三昧、无生三昧、无灭三昧、虚空三昧、五阴无底三昧、诸法无底三昧、四大无边三昧、虚空性三昧、如海三昧、如须弥山三昧、金刚三昧、无所破坏三昧、无所得三昧、无所受三昧、无所有三昧、不可思议三昧&mdash;&mdash;如是等三昧，得六万三昧门。&rdquo;</p>
<p style="text-align: left">
	　　嘱累品第九十</p>
<p style="text-align: left">
	　　佛告须菩提：&ldquo;尔时，萨陀波伦菩萨得六万三昧已，便见十方如恒边沙三千大千国土，见诸如来无所著等正觉，及比丘僧大众围绕说般若波罗蜜，如我今日为汝等说般若波罗蜜，十方诸佛亦复如我字释迦文。萨陀波伦菩萨多闻具足其智如海，不离诸佛所生之处在诸佛前，若于梦中未曾离佛，诸难已断已得自在。是故，须菩提，当知般若波罗蜜，为诸菩萨摩诃萨致萨云若。菩萨欲学<a>六波罗蜜</a>者，欲得诸佛境界一切智者，当学行般若波罗蜜，当受，当持，当讽诵读，广为人说解其中事，亦当供养所有名华、名香、缯彩、华盖，若干方便当供养之。所以者何？般若波罗蜜者，是诸佛所尊，是尊道之御。&rdquo;</p>
<p style="text-align: left">
	　　佛告阿难：&ldquo;于汝意云何？汝为尊重爱敬如来不？&rdquo;</p>
<p style="text-align: left">
	　　阿难对曰：&ldquo;唯然，世尊！爱敬如来，如来自知。&rdquo;</p>
<p style="text-align: left">
	　　佛语阿难：&ldquo;汝实爱敬于如来。阿难，汝前后侍我以来，汝身口意常有善慈。今吾年以老矣，弟子所应供养者，汝以为毕不？为不毕，从今以往当恭敬承事般若波罗蜜。&rdquo;</p>
<p style="text-align: left">
	　　世尊于是从一至三，如是嘱累于般若波罗蜜，所以殷勤郑重者何？欲令不断故。若般若波罗蜜断者，一切众生永为盲冥。若般若波罗蜜在世不断绝者，诸佛如来亦不断绝。若般若波罗蜜有断绝者，诸佛如来亦当断绝。</p>
<p style="text-align: left">
	　　&ldquo;阿难，般若波罗蜜住于世者，当知如来常在说法，一切众生不离佛会，不离说法。阿难，是般若波罗蜜，若有书持讽诵，念守习行，解说其义，供养经卷，复教他人书持讽诵广为说者，当知是人常与佛俱不离诸佛。&rdquo;</p>
<p style="text-align: left">
	　　佛说是时，<a>弥勒</a>菩萨，耆年须菩提，尊者<a>舍利弗</a>、大目揵连、分耨文陀尼子、摩诃拘絺罗、摩诃迦旃延，贤者阿难，一切会者诸天、阿须伦，闻佛说已皆大欢喜，前为佛作礼而去。</p>
		

	
	

		</div></div><hr><script charset='utf-8' src='../../js/footer.js'></script></body></html>