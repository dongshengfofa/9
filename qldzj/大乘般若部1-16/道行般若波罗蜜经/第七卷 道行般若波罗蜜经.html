<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 道行般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 道行般若波罗蜜经</center></div><div class='fo'><center>经文出处:来自无量光明网</center><br/><br>
			<h2>远离品第十八</h2>
<p>　　佛言：&ldquo;复次，<a>须菩提</a>，梦中<a>菩萨</a>摩诃萨不入阿<a>罗汉</a>地，不入辟支佛地，不乐索其中，亦不教他人入其中，心亦不念般若中诸法，梦中视般若中为证，心悉常在佛。如是，须菩提，阿惟越致菩萨摩诃萨，当知是阿惟越致相。</p>
<p>　　&ldquo;复次，须菩提，菩萨摩诃萨梦中，与若干百<a>弟子</a>共会在中央坐，不可数千弟子、不可数百千弟子共会在中央坐说经，与<a>比丘</a>僧相随最在前头，怛萨阿竭阿罗诃三耶三佛说经悉见亦复是。须菩提，阿惟越致菩萨摩诃萨，当知是阿惟越致相。</p>
<p>　　&ldquo;复次，须菩提，菩萨摩诃萨梦中在极高<a>虚空</a>中坐，为比丘僧说经，还自见七尺光，<a>自在</a>所变化，于余处所作，为如佛说经，菩萨摩诃萨于梦中作是亦复是。须菩提，阿惟越致菩萨摩诃萨，当知是阿惟越致相。</p>
<p>　　&ldquo;复次，须菩提，菩萨摩诃萨梦中不恐不怖、不难不畏，梦中若见郡县其中兵起展转相攻，若火起，若见虎、狼、师子及余兽，若见断人头者，如是余变化大勤苦者，多困穷者，饥者、渴者，都以厄难，悉作是见，其心不恐不怖、不惊不摇于梦中见，以觉即起坐，作是念：&lsquo;如梦中所见，都是三处，我作佛时悉为说经遍教亦复是。&rsquo;须菩提，阿惟越致菩萨摩诃萨，当知是阿惟越致相。</p>
<p>　　&ldquo;复次，须菩提，何从知是菩萨摩诃萨得阿耨多罗三耶三菩成作佛时，其境内一切无有恶心？是时，须菩提，菩萨摩诃萨梦中若见畜生相啖、人民疾疫时，其心稍稍生逮得是愿，作是念：&lsquo;我会当作佛，如我作佛时，使我界中一切无有恶。&rsquo;用是故知亦复是。须菩提，阿惟越致菩萨摩诃萨，当知阿惟越致相，诸恶悉除赐亦复是，须菩提，阿惟越致相。</p>
<p>　　&ldquo;复次，须菩提，是菩萨摩诃萨于梦中觉已，若见城郭火起时，便作是念：&lsquo;我于梦中所见，用是比，用是相，见不怖。&rsquo;用是比，用是相，行具足，菩萨摩诃萨如是，是为阿惟越致相。持是比，持是相，行具足，是为阿惟越致菩萨摩诃萨。</p>
<p>　　&ldquo;&lsquo;今我审应、审至、审是所向者当无异，今是城郭火起，用我故，悉当灭，悉当消，悉当去不复现。&rsquo;&rdquo;</p>
<p>　　佛言：&ldquo;假令火赐灭已，赐消已，赐去已，知是，须菩提，菩萨摩诃萨受决已，过去怛萨阿竭阿罗诃三耶三佛授阿耨多罗三耶三菩，知是阿惟越致相。</p>
<p>　　&ldquo;假令火不灭，不消不去，知是菩萨摩诃萨未受决。设火神烧一舍置一舍，复越烧一里置一里，知是，须菩提，其家人前世时断经故所致。是辈之人所作<a>宿命</a>悉自见，宿命所作恶于是悉除赐，从是以来断经余殃悉尽，是宿命恶悉消。如是，须菩提，知是菩萨摩诃萨，未得阿惟越致阿耨多罗三耶三菩。</p>
<p>　　&ldquo;复次，须菩提，用是比，用是相，行具足，菩萨摩诃萨当作是视，持是比，持是相，当为说令知之。或时，须菩提，若男子、女人为鬼神所下，若为所持，是彼菩萨作是念：&lsquo;或我受决，如过去怛萨阿竭阿罗诃三耶三佛授我阿耨多罗三耶三菩阿惟三佛。是阿耨多罗三耶三菩，所念悉净洁故，设我当作阿耨多罗三耶三菩阿惟三佛，所念皆净洁。是阿耨多罗三耶三菩，却阿罗汉心，却辟支佛心。设却阿罗汉心已，设却辟支佛心已，阿耨多罗三耶三菩会当作佛，不得不作佛。阿耨多罗三耶三菩当作佛者，十方阿僧祇刹现在诸佛，无不知者，无不见者，无不证者，今怛萨阿竭阿罗诃三耶三佛，悉知我所识念。我审当作阿耨多罗三耶三菩阿惟三佛，审如我所语，审如我所为，审如我所言，是鬼神当用我故去。&rsquo;便告言：&lsquo;是男子、女人，何等鬼神所取持乎？&rsquo;鬼神即为去。设是不去者，是菩萨摩诃萨说是时，当知，须菩提，是菩萨摩诃萨未受决，过去怛萨阿竭阿罗诃三耶三佛不授阿耨多罗三耶三菩。&rdquo;</p>
<p>　　佛语须菩提：&ldquo;其人审至诚者，弊魔往到是菩萨摩诃萨前住，作是语言：&lsquo;若本作是住，若本字某，若以受决。&rsquo;欲以乱之。是菩萨当说是语：&lsquo;时我是真者，鬼神当随我语。我审受决，为阿耨多罗三耶三菩，审如我至诚者，是鬼神即当去。&rsquo;是弊魔便作是念：&lsquo;我当使鬼神去。&rsquo;何以故？弊魔极尊有威神，鬼神不敢当。魔作是念，鬼神用魔威神故便舍去。如是，菩萨作是念：&lsquo;用我威神故，鬼神即去耳。&rsquo;&rdquo;</p>
<p>　　佛言：&ldquo;不知用魔威神故去也，是彼菩萨摩诃萨以自谓审然，便自贡高，轻易人，形笑人，无所录，语人言：&lsquo;我于过去怛萨阿竭阿罗诃三耶三佛所受决已，其余人悉未受决。&rsquo;用是故，自可自贡高，反瞋恚起恚怒，稍稍增多，则离萨芸若大远，失阿耨多罗三耶三菩智。是辈菩萨无有沤和拘舍罗，瞋怒更生，起是两地，当堕阿罗汉地，若堕辟支佛道地。是辈，须菩提，持不成，是菩萨摩诃萨当觉知魔为。舍善知识去，亦不与善知识语，亦不与善知识从事，亦不录善知识，用是故，知为魔所固。如是，须菩提，菩萨摩诃萨当知魔为。何以故？当觉是事，知魔来在菩萨前。</p>
<p>　　&ldquo;魔时时变服，往作是语言：过去怛萨阿竭阿罗诃三耶三佛授若受阿耨多罗三耶三菩，若本字某，若母字某，若父字某，若兄字某，若姊字某，若弟字某，若亲厚字某，若知识字某，若父母兄字某，若七世祖父母字某，若母外家字某，若父外家字某；若在某城生，若在某国生，若在某郡生，若在某县生，若在某乡生；若常软语，若今作是语，若乃前世时，亦复作是软语。或时高才，便复随形言：&lsquo;若前世时亦复高明&rsquo;。或见自字，或见乞食，或时一处饭，或时就饭者，或时先啖果菜却食饭，或时在丘墓间，或时路靖，或时在树间止，或时有受请者，或时不受请，或时少多取足，或时麻油不涂身，或时语声好，或时巧谈语，魔见如是因依诡言：&lsquo;若前世时亦复巧谈语如是，若前世时施行法亦复如是。何以故？若前世时净洁行今还得，若前世时行净洁故，功德所致，今若还是功德耳；若前世时某家子，若种姓亦复字某，前世有是行，若今世亦复净洁得是。&rsquo;彼菩萨心便作是念想：&lsquo;我得无尔乎？&rsquo;是弊魔便复作是语言：&lsquo;若以受决阿惟越致，过去怛萨阿竭阿罗诃三耶三佛，若授决已，用是故，若得净洁。&rsquo;&rdquo;</p>
<p>　　佛语须菩提：&ldquo;我所说阿惟越致菩萨摩诃萨，持是比，持是相，持是行用占之。我所说者，不具足得反自用是，当知是菩萨辈终不成就，当知为魔所坏。何以故？用是比，用是相，阿惟越致菩萨摩诃萨知是了不得。用魔说其功德故，说其字故，是辈菩萨摩诃萨闻魔所语，心欢欣自谓审然，便行形调人，轻易同学人，自贡高。彼菩萨用受是字故，便失其本行堕魔罗网。</p>
<p>　　&ldquo;复次，须菩提，用受是字故，菩萨摩诃萨不觉魔为，反自呼得阿耨多罗三耶三菩，魔复作是语言：&lsquo;若当作阿耨多罗三耶三菩，若作佛时当字某。&rsquo;是菩萨闻是字，心中作是念：&lsquo;我得无然乎？我亦先时念如是，我本作是生意，以我本作是念已。&rsquo;&rdquo;</p>
<p>　　佛言：&ldquo;是菩萨如是于智中少，是菩萨无有沤和拘舍罗，反作是念：&lsquo;是所言我字当作佛时，亦如我先时所念，我定当作阿耨多罗三耶三菩字如是。&rsquo;&rdquo;</p>
<p>　　佛言：&ldquo;如魔所教，若魔天共作，是比丘为魔所迷。&rdquo;</p>
<p>　　佛语须菩提：&ldquo;我所署菩萨，用是比，用是相，我不教令作是为，我所教了不得。忘是比，失是相，反用是字故自意念&lsquo;我是阿惟越致&rsquo;，便轻余菩萨，用是轻易故离佛，远离萨芸若，远离阿耨多罗三耶三菩智，远是沤和拘舍罗忘已，般若波罗蜜忘已，忘善知识已，更得恶知识，是菩萨会堕阿罗汉、辟支佛道中。若后大久远勤苦能复求佛者，用般若波罗蜜恩故，当复得阿耨多罗三耶三菩自致作佛。&rdquo;</p>
<p>　　佛言：&ldquo;尔时，发意受是字时，不即觉，不即改，不即悔，如是当堕阿罗汉、辟支佛道。&rdquo;</p>
<p>　　佛言：&ldquo;若有比丘教重禁四事法，若复他事所犯毁是禁，不复成<a>沙门</a>，不复为佛子。是坏菩萨辈，罪过于比丘四事法。是菩萨言：&lsquo;我于某国、某郡、某县、某乡生。&rsquo;作是意生念时，其罪最重，当作是知。置是四事重法，是为五逆恶，当意生是念时，其罪重。是菩萨用受其字故，意信生是念故，其罪大，当作是知。如是，须菩提，用是字故，为魔入深罪。</p>
<p>　　&ldquo;复次，须菩提，远离之德，菩萨摩诃萨，弊魔复往作是语言：&lsquo;远离法正当尔，怛萨阿竭阿罗诃三耶三佛所称誉。&rsquo;&rdquo;</p>
<p>　　佛语须菩提：&ldquo;我不作是说远离，教菩萨摩诃萨，于独处止，于树间止，于闲处止。&rdquo;</p>
<p>　　须菩提白佛言：&ldquo;云何，天中天，菩萨摩诃萨远离何所？复有异远离乎？亦不于独处止，亦不于树间止，亦不于闲处止，何等为异远离？&rdquo;</p>
<p>　　佛语须菩提：&ldquo;正使各各有阿罗汉随是行念，各各有辟支佛随是行念。</p>
<p>　　&ldquo;各各有菩萨摩诃萨城外行远离，各各行菩萨摩诃萨一切恶不得犯，各各行菩萨摩诃萨若当于独处止，若于树间止，若于闲处止，了了行菩萨摩诃萨，是远离法我乐使作是行，不使远行绝无人处于中也。菩萨摩诃萨持是远离，当昼夜行，当了了行。是故，菩萨摩诃萨远离于城傍行，持是比菩萨摩诃萨当各各行，若于独处止，若于树间止，若于闲处止各各行菩萨摩诃萨，我所说远离法如是。</p>
<p>　　&ldquo;尔时，弊魔当往教行远离法语言：&lsquo;若当于独处止，若于树间止，若于闲处止，当作是行。&rsquo;是菩萨随魔教便亡远离法。魔语言：&lsquo;道等取阿罗汉法，作是念无有异，当随是行。辟支佛道，作是念无有异，亦当随是行。菩萨道，作是念无有异，亦当随是行。般若波罗蜜难了知入中，若当作是行，舍般若波罗蜜。&rsquo;&rdquo;</p>
<p>　　佛言：&ldquo;是菩萨所愿未得反随其行，于法中未了知。是菩萨摩诃萨反自用是，当轻易余菩萨，自念：&lsquo;谁能过我者。&rsquo;轻易城傍行菩萨。城傍行菩萨，了了净洁，心无所念，不入阿罗汉法中住，不入辟支<a>佛法</a>中住，所有恶心不受，<a>禅悦</a>弃定于三昧中悉逮得，所愿悉具足度。&rdquo;</p>
<p>　　佛言：&ldquo;是无有沤和拘舍罗菩萨，正使于百千踰旬空泽中，在其中行，禽兽所不至处，贼所不至处，罗刹所不至处，在彼间止，若百岁、若百千岁、若百千万岁正使复过是，不知是远离法，会无所益。是远离菩萨不具足自念自用，悉得以了不自知为忘也，自用在远离中立，是为两舌耳，不得远离也。我不喜是菩萨心尔也，我所道远离菩萨摩诃萨不尔也。是所远离不具足知，于是远离中了不得，如是为忘远离耳。</p>
<p>　　&ldquo;如是弊魔便往飞在虚空中立，作是语：&lsquo;善哉！善男子，是真远离法，怛萨阿竭阿罗诃三耶三佛所说，正当随是远离行，如是疾得阿耨多罗三耶三菩阿惟三佛。&rsquo;是菩萨闻是语喜，便从远离起去，往到城傍远离菩萨所&mdash;&mdash;是菩萨比丘成就有德人也，反往轻言：&lsquo;若所行法非也。&rsquo;&rdquo;</p>
<p>　　佛言：&ldquo;如是诸仁者中，有了了随行菩萨摩诃萨反呼非，中有反行反呼是，不当敬者而敬之，当所敬者反瞋向。语是菩萨言：&lsquo;我行远离，有飞人来语我言：&ldquo;善哉！善哉！若审是远离法，正当随是行，用是故，我来相语耳。今若当随我所行，如我所行无有比。若有城傍行，谁当来语若？谁当来告若？善哉！&rdquo;&rsquo;&rdquo;</p>
<p>　　佛言：&ldquo;是菩萨有德之人，而反轻如是。须菩提，菩萨当作是知，如担死人种无所复中直，反呼是菩萨有短，是为菩萨怨家，是为厌菩萨，以是为天上天下之大贼也。正使如沙门被服，亦复是贼无异也。于菩萨有德人中，亦复是贼也。是曹辈，须菩提，不当与共从事也，不当与共语言也，亦不当恭敬视也。何以故？多瞋怒起败人好心，是辈人也，当作是知。</p>
<p>　　&ldquo;何所，须菩提，菩萨摩诃萨不舍萨芸若，不置阿耨多罗三耶三菩？是所菩萨摩诃萨不舍萨芸若故，是阿耨多罗三耶三菩阿惟三佛，为一切护萨和萨。是彼坏菩萨辈，不当与从事，不当敬，不当与会。所当<a>护法</a>，当自坚持，常当急持净洁心立，心所狎习常当谛持，常当正心，常当怖畏勤苦处，无得入其中，无得入三处。是彼坏菩萨辈所在彼处，常当持慈心向，常当哀之令安隐，愍伤之，慈念之，常当自护自念：&lsquo;使我无得生是恶心，一切使我心无瑕秽。我设有是不善，疾使我弃。&rsquo;如是，须菩提，菩萨摩诃萨所有行极上，当作是知。</p>
<h2>善知识品第十九</h2>
<p>　　&ldquo;复次，须菩提，菩萨摩诃萨在事欲得阿耨多罗三耶三菩阿惟三佛，是彼当与善知识从事恭敬承事。&rdquo;</p>
<p>　　须菩提问佛：&ldquo;菩萨摩诃萨善知识，当何以知之？&rdquo;</p>
<p>　　佛语须菩提：&ldquo;佛天中天是菩萨摩诃萨善知识；若有说般若波罗蜜者，教人入是经中，是菩萨摩诃萨善知识；<a>六波罗蜜</a>，是菩萨摩诃萨善知识。</p>
<p>　　&ldquo;当作是知，六波罗蜜是舍怛罗，六波罗蜜是道，六波罗蜜是护，六波罗蜜是一，六波罗蜜是将。过去怛萨阿竭阿罗诃三耶三佛，皆从六波罗蜜出；甫当来怛萨阿竭阿罗诃三耶三佛，皆从六波罗蜜出；今现在十方阿僧祇刹，怛萨阿竭阿罗诃三耶三佛，亦皆从六波罗蜜出成萨芸若。皆于四事中取道，用四事护萨和萨。何等四事？一者、布施于人，二者、欢乐于人，三者、<a>饶益</a>于人；四者、等与，是为四。如是，须菩提，菩萨摩诃萨是故为舍怛罗，是故为母，是故为父，是故为舍，是故为台，是故为度，是故为自归，是故为导，是故为六波罗蜜，是故为萨和萨之度。</p>
<p>　　&ldquo;何因菩萨摩诃萨学六波罗蜜？用无有极处人民故，悉欲断其根，是菩萨摩诃萨皆于般若波罗蜜中学。&rdquo;</p>
<p>　　须菩提问佛：&ldquo;何所是般若波罗蜜相？&rdquo;</p>
<p>　　佛语须菩提：&ldquo;无所挂碍是般若波罗蜜相。&rdquo;</p>
<p>　　须菩提言：&ldquo;是所相得般若波罗蜜，如是相得诸法。&rdquo;</p>
<p>　　佛言：&ldquo;如是，须菩提，无所有相得般若波罗蜜，是所相得诸法。何以故？须菩提，诸法各各异，诸法各各虚空。如是，须菩提，是所相各各虚空，是为般若波罗蜜相，诸法各各虚空。如是，须菩提，是所相、般若波罗蜜各各虚空，随是相诸法各各虚空。&rdquo;</p>
<p>　　须菩提问佛：&ldquo;正使，天中天，诸法各各虚空，何缘人民欲生无有尽时，各各无有减时，各各无有尽处时，虚空无有增时，虚空无有息时，各各虚空无有阿耨多罗三耶三菩阿惟三佛，不从是中各各虚空是法不得阿耨多罗三耶三菩阿惟三佛？云何，天中天，是法当何以知决？&rdquo;</p>
<p>　　佛语须菩提：&ldquo;尔须菩提，昼夜人民欲得是因，致是，作是求。&rdquo;</p>
<p>　　须菩提言：&ldquo;如是，天中天，昼夜人民欲得是因，致是，作是求。&rdquo;</p>
<p>　　佛言：&ldquo;云何，须菩提，若见我欲得是空不？&rdquo;</p>
<p>　　须菩提言：&ldquo;不也，天中天。&rdquo;</p>
<p>　　佛言：&ldquo;如是不，须菩提，自作是得是空不？&rdquo;</p>
<p>　　须菩提言：&ldquo;如是，天中天，空。&rdquo;</p>
<p>　　佛言：&ldquo;云何，须菩提，但用是故，欲得是因，致是，人民用是故勤苦，无有解已时？&rdquo;</p>
<p>　　须菩提言：&ldquo;如天中天，极安隐人民，欲得是因，致是，勤苦无有休息时。&rdquo;</p>
<p>　　佛言：&ldquo;如是，须菩提，人民所欲故便著，当作是知，人民所生本从是生，从是中无可取，无可取者不作是得，是了无所有。如是，须菩提，无有减尽时，从是中了无有生增益者，作是晓知，是为菩萨摩诃萨行般若波罗蜜。&rdquo;</p>
<p>　　须菩提白佛言：&ldquo;作是晓知者，菩萨摩诃萨为不求色，不求痛痒、思想、<a>生死</a>、识。作是晓知，行般若波罗蜜菩萨摩诃萨，为悉等行，诸阿罗汉、诸辟支佛所不能及。有德之人所行道，是彼极过上，是所得爱无有能逮者。是菩萨摩诃萨当作是念：&lsquo;得般若波罗蜜已，当作是行。&rsquo;菩萨摩诃萨昼夜行，疾近阿耨多罗三耶三菩阿惟三佛。&rdquo;</p>
<p>　　佛言：&ldquo;云何，须菩提，阎浮利人民及四面蜎飞蠕动悉令作人，各各得人道已，皆令求阿耨多罗三耶三菩，以发意索佛道，各各尽寿作布施，持是布施施与作阿耨多罗三耶三菩。于须菩提意云何？是菩萨摩诃萨作是布施，其福宁多不？&rdquo;</p>
<p>　　须菩提言：&ldquo;甚多，甚多，天中天。&rdquo;</p>
<p>　　佛言：&ldquo;不如是菩萨摩诃萨得般若波罗蜜已守一日。正使最后守一日，如般若波罗蜜中教，作是念行，其福过彼上。或时菩萨摩诃萨得般若波罗蜜已，如是法作是念，行是都卢于众中极尊。何以故？其余人无有能及是慈者，舍诸佛，是菩萨摩诃萨无有与等者。是善男子深入智中，晓了是智悉具足，悉见<a>世间</a>勤苦者。尔时极大愍伤，念眼彻视见不可计人民，悉具足无有懈时，用不懈故得是行。当尔时极大感念，悉念萨和萨，不用是相住，亦不用余住是所。</p>
<p>　　&ldquo;须菩提，菩萨摩诃萨其智极大明，虽未作阿耨多罗三耶三菩，明如是，随是行，一切刹土皆共尊举，正上阿耨多罗三耶三菩终不还。若受人衣被、饮食、床卧具、医药悉具足，是般若波罗蜜者，心在其中立，所受施悉除去近萨芸若。如是，须菩提，菩萨摩诃萨所啖无有罪益，于萨和萨悉示道径，无有边，无有极处，悉明照诸在牢狱中者，悉欲度脱萨和萨，悉欲示眼。是般若波罗蜜中法，当念行，当随是教。用是念行，是般若波罗蜜有入中者，不动行，不摇行。何以故？随是不动摇行莫念想，莫得作异念持短入般若波罗蜜中，当作是行，昼夜入般若波罗蜜中莫懈止。</p>
<p>　　&ldquo;譬若，须菩提，男子得摩尼珠，前时未得，却后得是摩尼珠，欢欣踊跃，得是摩尼珠已，却后复亡之，用是故大愁毒，坐起忧念想如亡七宝，作是念：&lsquo;云何我直亡是珍宝？&rsquo;如是，须菩提，菩萨摩诃萨欲索珍宝者，常当坚持心无得失萨芸若，常当入是中念。&rdquo;</p>
<p>　　须菩提白佛言：&ldquo;设使所念用身亡乎？云何菩萨摩诃萨念萨芸若不亡？&rdquo;</p>
<p>　　佛语须菩提：&ldquo;设是菩萨摩诃萨作是知无为，不失般若波罗蜜。何以故？须菩提，般若波罗蜜虚空，是般若波罗蜜亦不增亦不减。&rdquo;</p>
<p>　　须菩提言：&ldquo;是般若波罗蜜虚空，云何生菩萨摩诃萨般若波罗蜜成就其行，近阿耨多罗三耶三菩？&rdquo;</p>
<p>　　佛言：&ldquo;不也，须菩提，菩萨摩诃萨亦不增亦不减。正使，须菩提，是经中说时，菩萨摩诃萨闻是亦不恐亦不怖，当作是知，是善男子则为行般若波罗蜜。&rdquo;</p>
<p>　　须菩提白佛言：&ldquo;如是般若波罗蜜为空行乎不？&rdquo;</p>
<p>　　&ldquo;须菩提，有离般若波罗蜜行得不？须菩提，空行不？须菩提，离空行不？须菩提，败色行不？须菩提，败痛痒、思想、生死、识行不？须菩提，离色颇所有行不？须菩提，离痛痒、思想、生死、识颇所有行不？&rdquo;</p>
<p>　　须菩提言：&ldquo;云何，天中天，行般若波罗蜜？&rdquo;</p>
<p>　　佛言：&ldquo;云何，须菩提，见是法不？何所法行般若波罗蜜？&rdquo;</p>
<p>　　须菩提言：&ldquo;不见也，天中天。&rdquo;</p>
<p>　　佛言：&ldquo;云何，须菩提，遍见不？是般若波罗蜜，何所菩萨摩诃萨行？&rdquo;</p>
<p>　　须菩提言：&ldquo;不见也，天中天。&rdquo;</p>
<p>　　佛言：&ldquo;设使，须菩提，遍见不，是菩萨摩诃萨行般若波罗蜜？&rdquo;</p>
<p>　　须菩提言：&ldquo;不见也，天中天。&rdquo;</p>
<p>　　佛言：&ldquo;设使，须菩提，不遍见法，有所生处不？&rdquo;</p>
<p>　　须菩提言：&ldquo;不见也，天中天。&rdquo;</p>
<p>　　佛语须菩提：&ldquo;是菩萨摩诃萨逮无所从生法乐，如是乐悉具足，无所从生受决阿耨多罗三耶三菩，是怛萨阿竭阿罗诃三耶三佛所至处，无所复畏，悉作是护。菩萨摩诃萨作是求，作是行，作是力，为逮佛慧、极大慧、自在慧、萨芸若慧、怛萨阿竭慧。设是不得佛，佛语为有异。&rdquo;</p>
<p>　　须菩提白佛言：&ldquo;设使诸法无所从生受决阿耨多罗三耶三菩。&rdquo;</p>
<p>　　佛语须菩提：&ldquo;不也。&rdquo;</p>
<p>　　须菩提白佛言：&ldquo;云何菩萨摩诃萨得阿耨多罗三耶三菩？&rdquo;</p>
<p>　　佛语须菩提：&ldquo;见不，所当受决阿耨多罗三耶三菩？&rdquo;</p>
<p>　　须菩提言：&ldquo;我不见法当作阿耨多罗三耶三菩。&rdquo;</p>
<p>　　佛言：&ldquo;如是，须菩提，如是诸法，无所从中得，菩萨不作是念，持是法当受决不受决。&rdquo;</p>
<h2>释提桓因品第二十</h2>
<p>　　释提桓因于众中白佛言：&ldquo;甚深般若波罗蜜，难了，难知！是人民功德不小，闻是深般若波罗蜜书者、持者、学者。&rdquo;</p>
<p>　　佛语释提桓因：&ldquo;云何，拘翼，阎浮利人民，是都卢皆持<a>十戒</a>悉具足，其功德宁多不？持是功德百倍、千倍、万倍、亿万倍、巨亿万倍，不如是善男子、善女人闻是般若波罗蜜书持学者。&rdquo;</p>
<p>　　时，坐中有一异比丘语释提桓因：&ldquo;出拘翼上去已，是善男子、善女人功德乎？&rdquo;</p>
<p>　　释提桓因报是比丘言：&ldquo;持心一反念，出我上去已，何况闻般若波罗蜜书持学者！闻般若波罗蜜以随是法，随是法教作是立，都卢出诸天、阿须伦、世间人民上，都卢于诸天、阿须伦、世间人民中极尊。</p>
<p>　　&ldquo;菩萨摩诃萨行般若波罗蜜，不独过诸天、阿须伦、世间人民上也，乃至须陀洹、斯陀含、阿那含、阿罗汉、辟支佛都复过是上。</p>
<p>　　&ldquo;菩萨摩诃萨行般若波罗蜜，不独过阿罗汉、辟支佛上也，亦复至菩萨行檀波罗蜜，设无般若波罗蜜，无沤和拘舍罗，亦复过是上。</p>
<p>　　&ldquo;不独过檀波罗蜜，亦复乃至尸波罗蜜、羼提波罗蜜、惟逮波罗蜜、禅波罗蜜，菩萨摩诃萨失般若波罗蜜，失沤和拘舍罗，亦复过是上去。</p>
<p>　　&ldquo;菩萨摩诃萨行般若波罗蜜，正使菩萨摩诃萨狎习般若波罗蜜中行，都卢合会诸天、诸阿须伦、诸世间人民，终不得胜是菩萨摩诃萨。</p>
<p>　　&ldquo;行般若波罗蜜菩萨摩诃萨，如中所狎习般若波罗蜜，作是坚持，是菩萨摩诃萨疾近萨芸若，是菩萨摩诃萨离怛萨阿竭名不远，是菩萨摩诃萨如是护离佛坐不远，是菩萨摩诃萨所有<a>懈怠</a>不复生，是菩萨摩诃萨作是学为<a>学佛</a>，不学阿罗汉法，不学辟支佛法。当作是学菩萨摩诃萨，四天王当作问讯言：&lsquo;疾学是，四部弟子当作所度，当于佛座上坐作阿耨多罗三耶三菩。&rsquo;作是学菩萨摩诃萨，四天王常自往问讯，何况余天子！怛萨阿竭阿罗诃三耶三佛当念。菩萨摩诃萨行般若波罗蜜，当作是行。菩萨摩诃萨般若波罗蜜，或时世间所有勤苦之疾，是身了无有怨，是为菩萨摩诃萨般若波罗蜜。&rdquo;</p>
<p>　　阿难作是念：&ldquo;是释提桓因自持智说耶？持佛威神说乎？&rdquo;</p>
<p>　　释提桓因知阿难心所念，语阿难言：&ldquo;持佛威神，我所说乎。&rdquo;</p>
<p>　　佛言：&ldquo;如是，阿难，持佛威神，释提桓因所说乎正是中。阿难，或时菩萨摩诃萨，深念般若波罗蜜，行般若波罗蜜行，学般若波罗蜜，当是时三千大千国土中弊魔，一切心中皆愁毒，欲共坏乱是菩萨摩诃萨，自共议言：&lsquo;当何以使是菩萨便中道取证阿罗汉、辟支佛道，莫使成作佛？&rsquo;&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>