<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 道行般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 道行般若波罗蜜经</center></div><div class='fo'><center>经文出处:来自无量光明网</center><br/><br>
			<h2>沤和拘舍罗劝助品第四</h2>
<p>　　尔时，<a>弥勒</a><a>菩萨</a>谓<a>须菩提</a>：&ldquo;若有菩萨摩诃萨劝助为福，出人布施、持戒、自守者上。其福转尊极上，无过菩萨摩诃萨劝助福德。&rdquo;</p>
<p>　　须菩提谓弥勒菩萨：&ldquo;复有菩萨摩诃萨，于阿僧祇刹土诸佛所而作功德；一一刹土不可计佛其般泥洹者，乃从本发意已来自致阿耨多罗三耶三菩成至阿惟三佛者，乃至无余泥洹界而般泥洹者，然后至于法尽，于是中所作功德，其功德度无极；及诸声闻作布施、持戒、自守为福，于有余功德自致无余，诸有般泥洹佛，于其中所作功德；至有净戒身、三昧身、智慧身、已脱身、脱慧所现身，<a>佛法</a>极大哀，不可计佛天中天所<a>说法</a>，于其法中复学诸所有功德，乃于诸般泥洹佛所作功德&mdash;&mdash;都计之合之，劝助为尊，种种德中为极是上。其劝助者，是为劝助，劝助已持作阿耨多罗三耶三菩，以是为阿耨多罗三耶三菩。署是菩萨有德之人，持心能作是求阿耨多罗三耶三菩，乃至作是心欲有所得。&rdquo;</p>
<p>　　弥勒菩萨语须菩提：&ldquo;其不作是求，乃能有所得；其作思想者，以为无黠。生是意，用思想悔还，用信悔还，但用无黠故还堕四颠倒&mdash;&mdash;无常谓有常、苦谓有乐、空谓有实、无身谓有身，以故思想悔还，心悔还，信悔还。菩萨不当作是念，心有所求。于所求无处所，云何求阿耨多罗三耶三菩？&rdquo;</p>
<p>　　弥勒菩萨谓须菩提：&ldquo;不当于新学菩萨摩诃萨前说是语。何以故？或亡所信，亡所乐，亡所喜，亡所行。便从是修，当为阿惟越致菩萨摩诃萨说之。若久在善师边者，当为是菩萨摩诃萨可说。闻者不恐、不怖、不畏，是菩萨摩诃萨能劝助为作萨芸若。持心作是劝助，心亦尽灭，无所有，无所见，何等心当作阿耨多罗三耶三菩者？当以何心作之？心无两对，心之自然乃能所作。&rdquo;</p>
<p>　　释提桓因语须菩提：&ldquo;新学菩萨摩诃萨闻是或恐、或怖。若菩萨摩诃萨欲作功德者，当云何劝助其福德作阿耨多罗三耶三菩？&rdquo;</p>
<p>　　须菩提语弥勒菩萨：&ldquo;当作护是菩萨摩诃萨于诸佛所，破坏众恶，而断爱欲，等行如一，降伏魔事，弃捐重担，是即自从所有勤苦悉为已尽，其知已脱心，即从计从阿僧祇刹土诸佛般泥洹曰者于其中所作功德福，于诸声闻中复作功德，都计之合之，劝助为尊，种种德中无过劝助。其劝助者能为劝助，劝助已持作阿耨多罗三耶三菩。</p>
<p>　　&ldquo;何所是菩萨摩诃萨想不悔还，心不悔还，信所不悔还？正使菩萨摩诃萨持心作阿耨多罗三耶三菩，其心无所想者，是菩萨摩诃萨心得作阿耨多罗三耶三菩。正使心念自了知，是心则为是作，是为想悔还，心悔还，所信悔还。正使菩萨摩诃萨持心了知，当作是学，知尽无所有，知尽者当持何心有所作，当了知心何所心法于法有所作，<a>如法</a>者为随法已，于作真，为是作，即非邪作，是菩萨摩诃萨所作。若有菩萨摩诃萨于过去、当来、今现在佛所作功德，若诸声闻下至凡人所作功德，若畜生闻法者，及诸天、龙、阅叉、健陀罗、阿须伦、迦楼罗、甄陀罗、摩睺勒、诸人若非人闻法者，发心所作功德，及初学菩萨道者，都计之合之，积累为上，其劝助者能为劝助，是以极尊，种种德中无过劝助。是故劝助，所当劝助，能为劝助，持劝助福用作阿耨多罗三耶三菩，正使复知是为尽法，于法无所生所灭，无处所，持无所生法，得作阿耨多罗三耶三菩。是法不与法有反用作阿耨多罗三耶三菩故，是为无想不悔还，心亦不悔还，所信不悔还。作是无所求，众所不逮，是为阿耨多罗三耶三菩所作。若有菩萨摩诃萨，不谛晓了知作福德者。所以者何？于身恍忽，于劝助福亦复恍忽，菩萨了知恍忽无所有，是故为菩萨摩诃萨般若波罗蜜。若于诸般泥洹佛所而作功德，持是功德欲作所求，其智自然，能为阿耨多罗三耶三菩。</p>
<p>　　&ldquo;诸佛天中天所知不著想，过去已灭，亦无有想，而不作想，其作想者为非德。菩萨摩诃萨当学沤和拘舍罗，未得般若波罗蜜者不得入，已得般若波罗蜜乃得入。勿为身作识，用之有灭，以是故无有身。有德之人，有想便碍，反欲苦住。怛萨阿竭阿罗诃三耶三佛，不乐作是德持用劝助。何以故？用不正故。视般泥洹佛而反有想，以是故为碍，所作功德为不及逮，为反苦住。其不作想者，是怛萨阿竭阿罗诃三耶三佛之德。其作想者，譬若杂毒。何以故？若设美饭以毒著中，色大甚好而香无不喜者，不知饭中有毒，愚闇之人食之<a>欢喜</a>饱满，食欲消时，久久大不便身。不知行德者，甚之为难，不晓将护，不晓诵读，不晓中事，不能解知，作是行德者，为如杂毒之食。佛语善男子、善女人，过去、当来、今现在佛，持戒身、三昧身、智慧身、已脱身、脱慧所现身，及于声闻中所作功德，佛天中天所说，若复于辟支佛所，而作功德都劝助之，劝助已持是福德作阿耨多罗三耶三菩，持所作为想，用是故，譬若杂毒。</p>
<p>　　&ldquo;菩萨摩诃萨当作是学&mdash;&mdash;何所过去、当来、今现在佛功德？当云何劝助作福成得阿耨多罗三耶三菩？是菩萨随怛萨阿竭教者，是即为作知佛功德所生自然及其相法所有，持是福作劝助，因其劝助自致得阿耨多罗三耶三菩。菩萨摩诃萨作是施者无有过，上终不离怛萨阿竭阿罗诃三耶三佛；作是施者为不杂毒，怛萨阿竭阿罗诃三耶三佛所说皆至诚。</p>
<p>　　&ldquo;复次，菩萨摩诃萨当作是施，如净戒，如三昧，如智慧，如已脱，如脱慧所现身，无欲界，无<a>色界</a>，亦无无色界，亦无过去、当来、今现在，亦无所有，所作施亦复无所有，其作是施为已如法。法亦无所有，作是施者，为成所施无有杂毒。其作异施者，为作反施。是菩萨摩诃萨所施以如法者，佛天中天所知是则为施，得作阿耨多罗三耶三菩。&rdquo;</p>
<p>　　佛言：&ldquo;善哉！善哉！须菩提，所作为如佛，是则为菩萨摩诃萨所施。三千大千国土人，悉念慈哀护等心，无过菩萨摩诃萨上头所施，是即为极尊。复次，须菩提，三千大千国土人悉作阿耨多罗三耶三菩，便如恒边沙佛刹人皆供养是菩萨，震越、衣服、饮食、床卧具、病瘦医药，如恒边沙劫供养，随其喜乐作是布施。云何，须菩提，其福宁多不？&rdquo;</p>
<p>　　须菩提言：&ldquo;甚多，甚多，天中天。&rdquo;</p>
<p>　　佛言：&ldquo;劝助功德，福过其上不可计。&rdquo;</p>
<p>　　须菩提白佛言：&ldquo;代劝助功德福者，如恒边沙佛刹不能悉受。&rdquo;</p>
<p>　　佛言：&ldquo;善哉！善哉！须菩提，若有菩萨持般若波罗蜜者，所作施为过其本所布施上已，无能过劝助所施上，百倍、千倍、万倍、亿倍、巨亿万倍。&rdquo;</p>
<p>　　尔时，四王天上二万人悉以头面著佛足，皆白佛言：&ldquo;极大施，天中天！菩萨摩诃萨沤和拘舍罗乃作是施，其功德甚大尊。何以故？是菩萨摩诃萨学般若波罗蜜，于中劝助故。&rdquo;</p>
<p>　　忉利天上诸<a>天人</a>持天华、名香、捣香、泽香、杂香、<a>烧香</a>、天缯、华盖、幢幡、伎乐，持用供养娱乐佛，供养已，皆白佛言：&ldquo;极大施，天中天！菩萨摩诃萨沤和拘舍罗乃作是施，大德之功德。何以故？是菩萨摩诃萨学般若波罗蜜，于中劝助故。&rdquo;</p>
<p>　　炎天上诸天人持天华、名香、捣香、泽香、杂香、烧香、天缯、华盖、幢幡、伎乐，持用供养娱乐佛，供养已，皆白佛言：&ldquo;极大施，天中天！菩萨摩诃萨沤和拘舍罗乃作是施，极大德之功德。何以故？是菩萨摩诃萨学般若波罗蜜，于中劝助故。&rdquo;</p>
<p>　　兜术天上诸天人持天华、名香、捣香、泽香、烧香、天缯、华盖、幢幡、伎乐，持用供养娱乐佛，供养已，皆白佛言：&ldquo;极大施，天中天！菩萨摩诃萨沤和拘舍罗乃作是施，极大德之功德。何以故？是菩萨摩诃萨学般若波罗蜜，于中劝助故。&rdquo;</p>
<p>　　尼摩罗提天上诸天人持天华、名香、捣香、泽香、杂香、烧香、天缯、华盖、幢幡、伎乐，持用供养娱乐佛，供养已，皆白佛言：&ldquo;极大施，天中天！菩萨摩诃萨沤和拘舍罗乃作是施，极大尊之功德。何以故？是菩萨摩诃萨学般若波罗蜜，于中劝助故。&rdquo;</p>
<p>　　波罗蜜尼和耶拔致天上诸天人持天华、名香、捣香、泽香、杂香、烧香、天缯、华盖、幢幡、伎乐，持用供养娱乐佛，供养已，皆白佛言：&ldquo;极大施，天中天！菩萨摩诃萨沤和拘舍罗乃作是施，极大尊之功德。何以故？是菩萨摩诃萨学般若波罗蜜，于中劝助故。&rdquo;</p>
<p>　　梵天、梵迦夷天、梵富楼天、梵波利产天、摩诃梵天、廅天、波利陀天、廅波摩那天、阿会亘修天、首诃天、波利首诃天、诃波摩首诃天、首诃迦天、比伊潘罗天、阿比耶陀天、须陀施尼天乃至阿迦贰吒天等诸天人，悉以头面著佛足，皆言：&ldquo;甚善，天中天！菩萨摩诃萨学般若波罗蜜，极为大施之功德。何以故？是菩萨摩诃萨学般若波罗蜜，于中劝助故。&rdquo;</p>
<p>　　佛语首陀卫诸天人：&ldquo;置三千大千国土中菩萨摩诃萨，乃如恒边沙佛刹人，悉作阿耨多罗三耶三菩，复有异恒边沙佛刹人，都共供养是辈菩萨摩诃萨，震越、衣被、饮食、床卧具、病瘦医药，供养如恒边沙劫，随所喜乐作是施与，若复过是者，不及菩萨摩诃萨劝助之所施。为过去、当来、今现在佛，净戒身、三昧身、智慧身、已脱身、脱慧所现身，及诸声闻在其中者所作功德，都共计之合之，不及劝助者。若劝助者，以是极尊无能过者，作是劝助，劝助已，持作阿耨多罗三耶三菩。&rdquo;</p>
<p>　　须菩提白佛言：&ldquo;属天中天所说，都共计之合之，极尊无过劝助。悉代劝助，劝助已，菩萨摩诃萨从是中得何等？&rdquo;</p>
<p>　　佛语须菩提：&ldquo;菩萨<a>道德</a>之人，常知过去、当来、今现在，法无所取，亦无所舍，亦无所知，亦无所得。其法者为无所生法，亦无有灭法，亦无所从生法，亦无所从灭。于法中了无有生者，法亦无所从有而灭。是者法之所法，我代劝助之，是为劝助。作是施者，疾得作阿耨多罗三耶三菩。是故，须菩提，菩萨摩诃萨劝助为尊。</p>
<p>　　&ldquo;复次，须菩提，菩萨摩诃萨于过去、当来、今现在佛所，代作布施者劝助之，代持戒、忍辱、精进、一心、智慧而劝助之，代已脱者劝助之，代脱慧所现身劝助之。作是代劝助，其脱者是为布施，其脱者是为持戒，其脱者是为忍辱，其脱者是为精进，其脱者是为一心，其脱者是为智慧，其脱者是为脱慧，其脱者是为脱慧所现身，其脱者是为已脱，其脱者代其劝助，其脱者是为法，是故当来有如其脱者今阿僧祇刹土诸佛天中天现在者，其脱者是即诸<a>佛弟子</a>，其脱者以过去诸佛<a>弟子</a>，其脱者今现在诸佛弟子。于是法中无著无缚无脱，如是法者，持作阿耨多罗三耶三菩，所施为从中无有能过者，无有能坏者。</p>
<p>　　&ldquo;是者，须菩提，菩萨摩诃萨劝助之为尊。如恒边沙佛刹中菩萨，悉寿如恒边沙佛劫，恒边沙佛刹人都悉供养诸菩萨摩诃萨，震越、衣被、饮食、床卧具、病瘦医药，乃至恒边沙劫。须菩提，皆持戒，成忍辱，于精进而不懈，于禅悉得三昧，百倍、千倍、万倍、亿倍、若干巨亿万倍，不如劝助之功德，福最尊出其上。&rdquo;</p>
<h2>泥犁品第五</h2>
<p>　　<a>舍利弗</a>白佛言：&ldquo;般若波罗蜜者多所成，天中天。</p>
<p>　　&ldquo;因般若波罗蜜无不得字者，天中天。</p>
<p>　　&ldquo;般若波罗蜜为极照明，天中天。</p>
<p>　　&ldquo;般若波罗蜜为去冥，天中天。</p>
<p>　　&ldquo;般若波罗蜜为无所著，天中天。</p>
<p>　　&ldquo;般若波罗蜜为极尊，天中天。</p>
<p>　　&ldquo;无目者，般若波罗蜜为作眼目，天中天。</p>
<p>　　&ldquo;其迷惑者，般若波罗蜜悉授道路，天中天。</p>
<p>　　&ldquo;萨芸若者，即般若波罗蜜是，天中天。</p>
<p>　　&ldquo;般若波罗蜜者，是菩萨摩诃萨母，天中天。</p>
<p>　　&ldquo;无所生，无所灭，即般若波罗蜜是，天中天。</p>
<p>　　&ldquo;具足三合十二法轮，为转是般若波罗蜜，天中天。</p>
<p>　　&ldquo;般若波罗蜜，其困苦者悉安隐之，天中天。</p>
<p>　　&ldquo;般若波罗蜜，于<a>生死</a>作护，天中天。</p>
<p>　　&ldquo;般若波罗蜜，于一切法悉皆自然，菩萨摩诃萨当云何于般若波罗蜜中住，天中天？&rdquo;</p>
<p>　　佛谓<a>舍利</a>弗：&ldquo;世多罗者，因般若波罗蜜住。其敬佛者，当自归般若波罗蜜。&rdquo;</p>
<p>　　释提桓因心念：&ldquo;尊者舍利弗，何因发是问？&rdquo;即时释提桓因谓舍利弗：&ldquo;何因尊者乃作是问？&rdquo;</p>
<p>　　舍利弗谓释提桓因：&ldquo;拘翼，般若波罗蜜者是菩萨护，因其劝助功德福持作萨芸若，过菩萨之所作为若布施、持戒、忍辱、精进、<a>禅定</a>。譬若如人从生而盲，若百人、若千人、若万人、若千万人，无有前导，欲有所至，若欲入城者，不知当如行。如是，拘翼，五波罗蜜者，亦如盲无所见。离般若波罗蜜者，如是欲入萨芸若中，不知当如行。般若波罗蜜者，即五波罗蜜之护，悉与眼目。般若波罗蜜是护，令五波罗蜜各得名字。&rdquo;</p>
<p>　　舍利弗白佛言：&ldquo;当云何守入般若波罗蜜中？&rdquo;</p>
<p>　　佛语舍利弗：&ldquo;色者不见所入，痛痒、思想、生死、识亦不见所入，视五阴亦不见所入，是为守般若波罗蜜。&rdquo;</p>
<p>　　&ldquo;如是者，天中天，以为守般若波罗蜜，作是守者为逮何法？&rdquo;</p>
<p>　　佛语舍利弗：&ldquo;无所守，是为逮法守为般若波罗蜜。&rdquo;</p>
<p>　　释提桓因白佛言：&ldquo;般若波罗蜜不逮，萨芸若者亦不能得逮。若所问般若波罗蜜不逮，萨芸若亦不能得逮，亦不逮字，于生死亦无所逮，当云何逮，天中天？&rdquo;</p>
<p>　　佛言：&ldquo;无所逮故能为逮。&rdquo;</p>
<p>　　释提桓因言：&ldquo;少有及者，天中天，如般若波罗蜜！于诸法无所生、无所灭，当所可住无所住。&rdquo;</p>
<p>　　须菩提白佛言：&ldquo;菩萨或时作是念，便离般若波罗蜜。&rdquo;</p>
<p>　　佛语须菩提：&ldquo;菩萨傥有所因，于所因便念般若波罗蜜，知般若波罗蜜空无所有、无近、无远，是故为菩萨摩诃萨般若波罗蜜。&rdquo;</p>
<p>　　须菩提白佛言：&ldquo;信般若波罗蜜，为信何法。&rdquo;</p>
<p>　　佛语须菩提：&ldquo;信般若波罗蜜者，为不信色，亦不信痛痒、思想、生死、识有，不信须陀洹道，不信斯陀含、阿那含、阿<a>罗汉</a>、辟支佛、佛道。&rdquo;</p>
<p>　　须菩提白佛言：&ldquo;摩诃波罗蜜者，天中天，即般若波罗蜜是。&rdquo;</p>
<p>　　佛语须菩提：&ldquo;云何知摩诃波罗蜜因般若波罗蜜是？&rdquo;</p>
<p>　　须菩提言：&ldquo;于色无大无小，不以色为证，亦不为色作证；痛痒、思想、生死、识亦无大亦无小，于识不以为证，亦不为识作证，便于怛萨阿竭阿罗诃三耶三佛，致十种力，即不复为弱。萨芸若者，无广无狭。何以故无广无狭？萨芸若知于般若波罗蜜无所行。所以者何？般若波罗蜜无所有。若人于中有所求，谓有所有，是即为大非。何以故？人无所生，般若波罗蜜与人俱皆自然。人恍忽故，般若波罗蜜俱不可计人亦不坏。般若波罗蜜亦如是，人如般若波罗蜜者，便得成至阿惟三佛。人亦有力故，怛萨阿竭现而有力。&rdquo;</p>
<p>　　舍利弗白佛言：&ldquo;般若波罗蜜甚深！甚深！天中天！若有菩萨摩诃萨信深般若波罗蜜者，不说中短，亦不狐疑，其人何所来而生是间？为行菩萨道已来几闻解般若波罗蜜事，随教入中者？&rdquo;</p>
<p>　　佛语舍利弗：&ldquo;从他方佛刹来生是间，是菩萨摩诃萨于他方供养佛已，从受问闻深般若波罗蜜故，以是复闻般若波罗蜜，自念言：&lsquo;我如见佛无异。&rsquo;&rdquo;</p>
<p>　　须菩提白佛言：&ldquo;般若波罗蜜可得见闻不？&rdquo;</p>
<p>　　佛言：&ldquo;不可得见闻。&rdquo;</p>
<p>　　须菩提问佛：&ldquo;是菩萨随深般若波罗蜜者，行已来为几闻？&rdquo;</p>
<p>　　佛语须菩提：&ldquo;是非一辈学，各各有行，若有已供养若干百佛、若干千佛，悉见已，于其所皆行清净戒已。若有于众中，闻般若波罗蜜弃舍去，为不敬菩萨摩诃萨法，佛说深般若波罗蜜，其人亦弃舍去不欲闻之。何以故？是人前世时闻说深般若波罗蜜，用弃舍去故，亦不以身心，是皆无知罪之所致。用是罪故，若闻深般若波罗蜜，复止他人不令说之；止般若波罗蜜者，为止萨芸若；其止萨芸若者，为止过去、当来、今现在佛。用是断法罪故，死入大泥犁中，若干百千岁，若干亿千万岁，当更若干泥犁中具受诸毒痛不可言，其中寿尽<a>转生</a>他方摩诃泥犁中，其寿复尽展转复到他方摩诃泥犁中生。&rdquo;</p>
<p>　　舍利弗白佛言：&ldquo;其罪为随五逆恶？&rdquo;</p>
<p>　　佛谓舍利弗：&ldquo;其罪虽有所喻，不可引譬。若讽诵说深般若波罗蜜时，其心疑于法者，亦不肯学，念是言：&lsquo;非怛萨阿竭所说。&rsquo;止他人言，莫得学是，为以自坏复坏他人，自饮毒已复饮他人毒。是辈人为以自亡失，复亡失他人，自不晓知深般若波罗蜜，转复坏他人。是曹人者不当见之，舍利弗，不当与共坐起、言语、饮食。何以故？是曹之人诽谤法者，<a>自在</a>冥中，复持他人著冥中，其人自饮毒杀身无异。断法之人所语有信，用其言者，其人所受罪俱等无有异。所以者何？用诽谤佛语故。诽谤般若波罗蜜者，为悉诽谤诸法已。&rdquo;</p>
<p>　　舍利弗白佛言：&ldquo;愿闻诽谤法者，受形何等像类讫？不知其身大如。&rdquo;</p>
<p>　　佛语舍利弗：&ldquo;是诽谤法人，傥闻说是事，其人沸血便从面孔出，或恐便死，因是被大痛。其人闻之，心便愁毒如自消尽，譬如断华著日中即为萎枯。&rdquo;</p>
<p>　　舍利弗白佛言：&ldquo;愿为人故当说之，令知其身受形云何，当为后世人作大明！其有闻者畏惧当自念：&lsquo;我不可诽谤断法如彼人。&rsquo;&rdquo;</p>
<p>　　佛语舍利弗：&ldquo;是为示人之大明已，所因罪受其身甚大丑恶，极勤苦臭处诚不可说，其苦痛甚大如久剧。是善男子、善女人闻是语自足已，不敢复诽谤。&rdquo;</p>
<p>　　须菩提白佛言：&ldquo;善男子、善女人常当护身口意，人但坐口所言乃致是罪。&rdquo;</p>
<p>　　佛语须菩提：&ldquo;是愚痴之人于我法中作<a>沙门</a>，反诽谤般若波罗蜜言非道；止般若波罗蜜者，为止佛菩萨已；止佛菩萨者，为断过去、当来、今现在佛萨芸若已；断萨芸若者，为断法已；断法者，为断<a>比丘</a>僧已；断比丘僧者，为受不可计阿僧祇之罪。&rdquo;</p>
<p>　　须菩提问佛：&ldquo;若有断深般若波罗蜜者，天中天，为有几事？&rdquo;</p>
<p>　　佛语须菩提：&ldquo;以为魔所中，是男子、女人不信不乐&mdash;&mdash;用是二事故，能断深般若波罗蜜。复次，须菩提，断般若波罗蜜者，复有四事。何谓为四？随恶师所言：一、不随顺学；二、不承至法；三、主行诽谤；四、索人短自贡高。是为四事。&rdquo;</p>
<p>　　须菩提白佛言：&ldquo;少有信般若波罗蜜者，天中天，不晓了是法故。&rdquo;</p>
<p>　　佛语须菩提：&ldquo;如是，如是，少有信般若波罗蜜者，不晓了是法故。&rdquo;</p>
<p>　　须菩提言：&ldquo;云何深般若波罗蜜少有信者？&rdquo;</p>
<p>　　佛语须菩提：&ldquo;色无著无缚无脱。何以故？色之自然故为色。痛痒、思想、生死、识无著无缚无脱。何以故？识之自然故为识。过去色无著无缚无脱。何以故？过去色之自然色故。当来色无著无缚无脱。何以故？当来色之自然色。故今现在色无著无缚无脱。何以故？色之自然色故。过去痛痒、思想、生死、识无著无缚无脱。何以故？过去识之自然故。当来识无著无缚无脱。何以故？当来识之自然故。今现在识无著无缚无脱。何以故？识之自然故。用是故，须菩提，般若波罗蜜甚深，少有信者。&rdquo;</p>
<h2>清净品第六</h2>
<p>　　须菩提白佛言：&ldquo;般若波罗蜜少有晓者，将未狎习故？&rdquo;</p>
<p>　　佛语须菩提：&ldquo;如是，如是，般若波罗蜜少有晓者，用未狎习之所致。何以故？须菩提，色清净，道亦清净故，言色清净，道亦清净；痛痒、思想、生死、识亦清净故，言道清净，是故识亦清净，道俱清净。</p>
<p>　　&ldquo;复次，须菩提，色清净，萨芸若亦清净故，言萨芸若清净，色亦清净，是故色清净，萨芸若亦清净等无异。今不断前，前不断后，故无坏。以是故，前为不断故，言痛痒、思想、生死、识清净，萨芸若亦清净，是故萨芸若清净，识亦清净，萨芸若清净，识亦清净等无异。今不断前，前不断后，故无坏，以是故前为不断。&rdquo;</p>
<p>　　舍利弗白佛言：&ldquo;清净者，天中天，为甚深。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;清净为极明，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;清净无有垢，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;清净无有瑕秽，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;清净无所有，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;于欲而无欲清净，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;于色而无色清净，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;无所生为无色甚清净，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;于有智而无智甚清净，天中天&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;于智如无智者甚清净，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;于色，如有智、无有智者，甚清净，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;于痛痒、思想、生死、识，如有智、无有智者，甚清净，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;般若波罗蜜甚清净，萨芸若者不增不减，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　舍利弗言：&ldquo;般若波罗蜜甚清净，于诸法无所取，天中天。&rdquo;</p>
<p>　　佛言：&ldquo;甚清净。&rdquo;</p>
<p>　　须菩提白佛言：&ldquo;我者清净，色亦清净，天中天。&rdquo;</p>
<p>　　佛言：&ldquo;本清净。&rdquo;</p>
<p>　　须菩提言：&ldquo;故曰我清净，痛痒、思想、生死、识亦清净，天中天。&rdquo;</p>
<p>　　佛言：&ldquo;本清净。&rdquo;</p>
<p>　　须菩提言：&ldquo;我者清净，道亦清净，天中天。&rdquo;</p>
<p>　　佛言：&ldquo;本清净。&rdquo;</p>
<p>　　须菩提言：&ldquo;我者清净，萨芸若亦清净，天中天。&rdquo;</p>
<p>　　佛言：&ldquo;本清净。&rdquo;</p>
<p>　　须菩提言：&ldquo;我者清净无端绪，天中天。&rdquo;</p>
<p>　　佛言：&ldquo;本清净。&rdquo;</p>
<p>　　须菩提言：&ldquo;我者清净无有边，色亦无有边，天中天。&rdquo;</p>
<p>　　佛言：&ldquo;本清净。&rdquo;</p>
<p>　　须菩提言：&ldquo;我者清净无有边，痛痒、思想、生死、识亦无有边，天中天。&rdquo;</p>
<p>　　佛言：&ldquo;本清净。&rdquo;</p>
<p>　　须菩提言：&ldquo;般若波罗蜜者，亦不在彼，亦不在是，亦不在中间，天中天。&rdquo;</p>
<p>　　佛言：&ldquo;本清净。&rdquo;</p>
<p>　　须菩提白佛言：&ldquo;菩萨摩诃萨知是者，为行般若波罗蜜。有想者，便离般若波罗蜜远已。&rdquo;</p>
<p>　　佛言：&ldquo;善哉！善哉！须菩提，有字者，便有想，以故著。&rdquo;</p>
<p>　　须菩提白佛言：&ldquo;难及般若波罗蜜，天中天，安隐决于著！&rdquo;</p>
<p>　　舍利弗问须菩提：&ldquo;何所为著？&rdquo;</p>
<p>　　须菩提言：&ldquo;知色空者，是曰为著。知痛痒、思想、生死、识空者，是曰为著。于过去法知过去法，是曰为著。于当来法知当来法，是曰为著。于现在法知现在法，是曰为著。如法者为大功德，发意菩萨是即为著。&rdquo;</p>
<p>　　释提桓因问须菩提：&ldquo;何谓为著？&rdquo;</p>
<p>　　须菩提言：&ldquo;心知，拘翼，持是知心施与作阿耨多罗三耶三菩，心者本清净，能可有所作？善男子、善女人以离诸著为弃本际。&rdquo;</p>
<p>　　佛言：&ldquo;善哉！善哉！须菩提，令菩萨摩诃萨知本际为觉著事。复次，须菩提，有著甚深微妙，我今说之，谛听！谛听！上中下言悉善。&rdquo;</p>
<p>　　须菩提白佛：&ldquo;愿乐欲闻。&rdquo;</p>
<p>　　佛言：&ldquo;若善男子、善女人于怛萨阿竭阿罗诃三耶三佛，念欲作想，随所想者，是故为著。过去、当来、今现在佛天中天，于无余法代劝助之，是为劝助阿耨多罗三耶三菩。于法者而无法故，曰无过去、当来、今现在，以是不可有所作，亦不可有想，亦不可作因缘，有不可见闻如心可知。&rdquo;</p>
<p>　　须菩提白佛言：&ldquo;其本甚深清净，天中天。&rdquo;</p>
<p>　　佛言：&ldquo;本清净。&rdquo;</p>
<p>　　须菩提言：&ldquo;今自归般若波罗蜜。&rdquo;</p>
<p>　　佛言：&ldquo;法无作者故得阿惟三佛。&rdquo;</p>
<p>　　须菩提言：&ldquo;诸法实无作阿惟三佛者。&rdquo;</p>
<p>　　佛语须菩提：&ldquo;无有两法，用之本净故曰为一。其净者，于一切无有作者乃至无净，于一切亦无作者。&rdquo;</p>
<p>　　佛语须菩提：&ldquo;是以离诸著为弃本际。&rdquo;</p>
<p>　　须菩提白佛言：&ldquo;般若波罗蜜者难了，天中天。&rdquo;</p>
<p>　　佛言：&ldquo;如是无有得阿惟三佛者。&rdquo;</p>
<p>　　须菩提言：&ldquo;般若波罗蜜不可计，天中天。&rdquo;</p>
<p>　　佛言：&ldquo;如是，须菩提，非心之所知。&rdquo;</p>
<p>　　须菩提言：&ldquo;为无作者，天中天。&rdquo;</p>
<p>　　佛言：&ldquo;无有作者故无所著。&rdquo;</p>
<p>　　须菩提问佛：&ldquo;菩萨当云何行般若波罗蜜？&rdquo;</p>
<p>　　佛言：&ldquo;不想色行，为行般若波罗蜜；不想痛痒、思想、生死、识行，为行般若波罗蜜；不满色行，为行般若波罗蜜；不满痛痒、思想、生死、识行，为行般若波罗蜜；色不满为非色行，为行般若波罗蜜；痛痒、思想、生死、识不满为非识行，为行般若波罗蜜。&rdquo;</p>
<p>　　须菩提白佛言：&ldquo;难及，天中天，于著无所著，是著实为不著！&rdquo;</p>
<p>　　佛言：&ldquo;不著色<a>行者</a>，为行般若波罗蜜；不著痛痒、思想、生死、识行者，为行般若波罗蜜。是为菩萨摩诃萨行于色为不著，于痛痒、思想、生死、识为不著，于须陀洹、斯陀含、阿那含、阿罗汉、辟支佛、佛道亦不著。所以者何？以过诸著故，复出萨芸若中，是为般若波罗蜜。&rdquo;</p>
<p>　　须菩提白佛言：&ldquo;所说法甚深难逮，天中天！若所说者不减，不说者亦不减；若所说者不增，不说者亦不增。&rdquo;</p>
<p>　　佛言：&ldquo;如是，如是，须菩提。譬如怛萨阿竭，尽寿称誉空，空不增；若不称誉空，空亦不减。譬如称誉幻人者亦不增，若不称誉者亦不减，闻善不喜，闻恶不怒。如是，须菩提，于法各各讽诵学之，法亦不增不减。&rdquo;</p>
<p>　　须菩提白佛言：&ldquo;菩萨摩诃萨甚谦苦行般若波罗蜜。若有守般若波罗蜜者，其不懈、不恐、不怖、不动、不还。何以故？守般若波罗蜜者，为守空故。一切皆当为菩萨摩诃萨作礼，用被僧那大铠故，与空共战；为一切人故，著僧那铠，与空共斗。是菩萨摩诃萨被极大铠，用一切人故而举空。是菩萨摩诃萨为大勇猛，天中天，用空法故，自致阿耨多罗三耶三菩，得成阿惟三佛。&rdquo;</p>
<p>　　有异比丘心念之：&ldquo;当自归般若波罗蜜，为无所生法，亦为无所灭法。&rdquo;</p>
<p>　　释提桓因语须菩提：&ldquo;菩萨随般若波罗蜜教者，为随何教？&rdquo;</p>
<p>　　须菩提言：&ldquo;为随空教。&rdquo;</p>
<p>　　释提桓因言：&ldquo;何所为随空教者？&rdquo;</p>
<p>　　须菩提言：&ldquo;其欲寂静者，是菩萨摩诃萨为知般若波罗蜜。&rdquo;</p>
<p>　　释提桓因言：&ldquo;其学般若波罗蜜者，当护几何间？&rdquo;</p>
<p>　　须菩提谓释提桓因：&ldquo;云何，拘翼，能见法当所护者不？而言欲护之？&rdquo;</p>
<p>　　释提桓因言：&ldquo;不。&rdquo;</p>
<p>　　须菩提言：&ldquo;随般若波罗蜜教住者，是为以得护，若人、若非人终不能得其便。&rdquo;</p>
<p>　　须菩提言：&ldquo;若菩萨摩诃萨护空者，为随般若波罗蜜行已。云何，拘翼，能可护响不？&rdquo;</p>
<p>　　释提桓因言：&ldquo;不能。&rdquo;</p>
<p>　　须菩提言：&ldquo;拘翼，菩萨摩诃萨行般若波罗蜜者，其法亦如响，以知是者亦复无想，以无想念为行般若波罗蜜。&rdquo;</p>
<p>　　用佛威神，三千大千国土诸四天王、诸释梵及诸尊天，一切皆来到佛所，前为佛作礼，绕竟三匝各住一面。诸四天王、诸释梵及诸尊天，悉承佛威神念诸千佛，皆字释迦文；其比丘者，皆字须菩提；问般若波罗蜜者，皆如释提桓因。</p>
		

	
	

		</div></div><hr><script charset='utf-8' src='../../js/footer.js'></script></body></html>