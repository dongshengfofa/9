<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 大明度无极经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 大明度无极经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 大明度无极经</strong></p>
<p style="text-align: left">
	　　分别品第十三</p>
<p style="text-align: left">
	　　善业白佛言：&ldquo;云何阿阇浮开士学明度无极？&rdquo;</p>
<p style="text-align: left">
	　　佛言：&ldquo;当与善友从事，以善意随明度教。&rdquo;</p>
<p style="text-align: left">
	　　&ldquo;何等为随教所？&rdquo;</p>
<p style="text-align: left">
	　　&ldquo;布施、持戒、忍辱、精进、<a>禅定</a>、智慧，当施与作无上正真道，莫著五阴。何以故？明度一切智无所著，莫得乐于应仪、缘一觉道。如是，善业，阿阇浮开士稍入明度中。&rdquo;</p>
<p style="text-align: left">
	　　善业言：&ldquo;开士谦苦，天中天，欲索无上正真道者？&rdquo;</p>
<p style="text-align: left">
	　　佛言：&ldquo;如是谦苦安靖于世，为十方护，为自归，为舍，为度，为台，为导。何等为护？<a>生死</a>勤苦悉护教度脱，是为护。生老病死悉度之，是为自归。得无上正真道最正觉，得如来为说经，无所著，是为舍。&rdquo;</p>
<p style="text-align: left">
	　　又问：&ldquo;何等无所著？&rdquo;</p>
<p style="text-align: left">
	　　佛言：&ldquo;五阴不著不缚，是五阴无所从生，无所从灭，是为开士得佛时为<a>世间</a>舍。何等开士得无上正真道最正觉为世间度？度五阴非五阴，五阴为度，度为诸法。&rdquo;</p>
<p style="text-align: left">
	　　善业言：&ldquo;如佛说，度为诸法诸经得最正觉。何以故？无所著故。&rdquo;</p>
<p style="text-align: left">
	　　佛言：&ldquo;如是无所著，开士谦苦，念法不懈，得无上正真道最正觉因说经，如是为度世间。何等为世间台？譬如水中台，其水两避行，如是五阴过去、当来、今现在断，五阴断者，诸法学亦断，诸法断者是为定，是为<a>甘露</a>、为泥洹，开士念法，如是便为<a>说法</a>，如是得无上正真道时为世间台。何等为导？如是具得如上说，五阴诸法空，无来源、无去迹如<a>虚空</a>，无异无想，无处无识，无所从生，如梦如幻，无边无异。&rdquo;</p>
<p style="text-align: left">
	　　善业白佛言：&ldquo;甚深，天中天！谁当了是者？&rdquo;</p>
<p style="text-align: left">
	　　佛言：&ldquo;求佛以来久远乃信之耳，过去佛时于彼所作功德，如是人者乃明之矣。&rdquo;</p>
<p style="text-align: left">
	　　又问：&ldquo;何谓求佛以来久远？&rdquo;</p>
<p style="text-align: left">
	　　佛言：&ldquo;去离于五阴以来不复有之，乃明是深法，如是开士为导无量人。&rdquo;</p>
<p style="text-align: left">
	　　善业言：&ldquo;是为人中之导。&rdquo;</p>
<p style="text-align: left">
	　　佛言：&ldquo;然。开士得如上所行，为无量人之导。是为大盟誓，为无量之人誓。不缚于五阴，不缚于应仪、缘一觉者，不舍一切智，不缚于诸法，是故为盟誓。&rdquo;</p>
<p style="text-align: left">
	　　善业言：&ldquo;开士求深明度，不爱三处&mdash;&mdash;应仪、缘一觉至佛。甚深，天中天，不有守者，不无守者！不无守者从明度中，为无所出法，为守定，为不守诸法，为守无所有，为守无极，为守无所著。&rdquo;</p>
<p style="text-align: left">
	　　佛言：&ldquo;如是在明度中者，当如是不退转。开士于明度中无所适著，终不随凡夫语，不信余道，不恐不畏，不<a>懈怠</a>。当作是知。其人于过去佛已受斯明也。&rdquo;</p>
<p style="text-align: left">
	　　复白佛言：&ldquo;开士不恐不畏，不懈怠，何缘当念明度中观视？&rdquo;</p>
<p style="text-align: left">
	　　佛言：&ldquo;心向一切智是为观。&rdquo;</p>
<p style="text-align: left">
	　　&ldquo;何谓心向一切智？&rdquo;</p>
<p style="text-align: left">
	　　佛言：&ldquo;心向如空，是为观视。不视不可计，一切智如不可计。是为非五阴，不入，不得，不知，不有知，不无知，无所生，无所败，无作者，无来源，无去迹，无所见，无所在，如是不可限虚空，不可计一切智亦然。无作佛，无得佛者，无从五阴中得佛者，亦不从<a>六度</a>得佛。&rdquo;</p>
<p style="text-align: left">
	　　爱欲天子、梵天子白佛言：&ldquo;甚深，天中天，难晓难知！&rdquo;</p>
<p style="text-align: left">
	　　佛语诸天子：&ldquo;如是，如来视如是安隐甚深，是知悉知不退转无上最正觉亦无最正觉。&rdquo;</p>
<p style="text-align: left">
	　　诸天子白佛言：&ldquo;希有信是经者！愍念世间故说之，世人所欲皆著。&rdquo;</p>
<p style="text-align: left">
	　　佛言：&ldquo;如是。&rdquo;</p>
<p style="text-align: left">
	　　本无品第十四</p>
<p style="text-align: left">
	　　善业白佛言：&ldquo;诸法随次无所著，无想如虚空，是经无所从生，诸法索之无所得。&rdquo;</p>
<p style="text-align: left">
	　　爱欲天子、梵天子言：&ldquo;善业所为如如来教，但说虚空慧。&rdquo;</p>
<p style="text-align: left">
	　　善业言：&ldquo;如来是随如来教。何谓随教？<a>如法</a>无所从生为随教，是为本无，无来源亦无去迹，诸法本无。如来亦本无无异，随本无是为随如来本无，如来本无立为随如来教，与诸法不异无异。本无，无作者，一切皆本无，亦复无本无等无异，于真法中本无，诸法本无，无过去、当来、今现在，如来亦尔，是为真本无。开士得本无如来名，地为六震，是为如来说本无，是为<a>弟子</a>善业随如来教。复次，五阴、沟港、频来、不还、应仪、缘一觉不受，是为随教。&rdquo;</p>
<p style="text-align: left">
	　　鹙鹭子白佛言：&ldquo;本无甚深，天中天！&rdquo;</p>
<p style="text-align: left">
	　　当说本无时，二百<a>比丘</a>得应仪，五百<a>比丘尼</a>得沟港道，五百诸<a>天人</a>皆得无所从生法乐于中立，六十开士新学得应仪道。</p>
<p style="text-align: left">
	　　佛语鹙鹭子：&ldquo;是六十人过世时，各供养五百佛，皆布施、持戒、忍辱、精进、禅定不知定，虽空不得明度变谋明慧之护，今皆堕应仪道中。开士有道，得空、无色、无愿，不得明度变谋明慧，便中堕彼两道。譬若大鸟，其身二万里，无翅从天上自投中，欲还宁能不？&rdquo;</p>
<p style="text-align: left">
	　　对曰：&ldquo;不能。&rdquo;</p>
<p style="text-align: left">
	　　&ldquo;至地欲令身不痛，宁能不痛乎？&rdquo;</p>
<p style="text-align: left">
	　　对曰：&ldquo;不能，或闷或死。&rdquo;</p>
<p style="text-align: left">
	　　&ldquo;何以故？其身大而无翅。正使开士如恒沙劫，作布施、持戒、忍辱、精进，求色定不入空，不入明度，不得变谋明慧，心大起索佛道，一切欲作佛，便中道得应仪、缘一觉。若于佛所具如上行，又闻佛一切智，皆念求如色，是为不持如来<a>戒定慧</a>，不知一切智，但闻声心想如闻耳，便从是作无上平等最正觉会不能得，便中道堕彼。何以故？不得深法故。&rdquo;</p>
<p style="text-align: left">
	　　鹙鹭子白佛言：&ldquo;如佛所说，念中慧开士离深法，便得应仪、缘一觉。若真欲得无上正真道最正觉者，当学明度变谋明慧。&rdquo;</p>
<p style="text-align: left">
	　　爱欲天子、梵天子白佛言：&ldquo;难晓明度无上正真道！&rdquo;</p>
<p style="text-align: left">
	　　善业言：&ldquo;难了，天中天！如我念是慧者，无上正真道易得耳。何以故？无有当何从得佛。何以故？诸法皆空，索法不可得。当作佛者，索法无所得，是求佛易得耳。&rdquo;</p>
<p style="text-align: left">
	　　鹙鹭子言：&ldquo;如所说者难得。何以故？空不念当作佛，是法如虚空。设易得者，何以恒沙开士皆逮？&rdquo;</p>
<p style="text-align: left">
	　　报言：&ldquo;云何用五阴逮乎？&rdquo;</p>
<p style="text-align: left">
	　　曰：&ldquo;不也。&rdquo;</p>
<p style="text-align: left">
	　　&ldquo;离五阴逮乎？&rdquo;</p>
<p style="text-align: left">
	　　曰：&ldquo;不也。&rdquo;</p>
<p style="text-align: left">
	　　&ldquo;云何？&rdquo;</p>
<p style="text-align: left">
	　　鹙鹭子曰：&ldquo;五阴本无，宁逮乎？&rdquo;</p>
<p style="text-align: left">
	　　曰：&ldquo;不也。&rdquo;</p>
<p style="text-align: left">
	　　&ldquo;离之有法逮者不？&rdquo;</p>
<p style="text-align: left">
	　　曰：&ldquo;不也。&rdquo;</p>
<p style="text-align: left">
	　　&ldquo;云何是本无使逮不？&rdquo;</p>
<p style="text-align: left">
	　　曰：&ldquo;不也。&rdquo;</p>
<p style="text-align: left">
	　　&ldquo;离之有法使逮不？&rdquo;</p>
<p style="text-align: left">
	　　曰：&ldquo;不也。是法不得，何所法使逮者？&rdquo;</p>
<p style="text-align: left">
	　　鹙鹭子曰：&ldquo;如子所说，大士等游都无逮者。佛说三有德之人求应仪、缘一觉至佛道，于三不计三，为求一道，如善业所说。&rdquo;</p>
<p style="text-align: left">
	　　满祝子语鹙鹭子：&ldquo;善业说一道当问。&rdquo;</p>
<p style="text-align: left">
	　　鹙鹭子言：&ldquo;说一道我用是故问。&rdquo;</p>
<p style="text-align: left">
	　　答曰：&ldquo;云何于本无中见三道耶？&rdquo;</p>
<p style="text-align: left">
	　　曰：&ldquo;不见也。何以故？从本无中不可得三事。&rdquo;</p>
<p style="text-align: left">
	　　善业言：&ldquo;本无一事得乎？&rdquo;</p>
<p style="text-align: left">
	　　曰：&ldquo;不也。&rdquo;</p>
<p style="text-align: left">
	　　&ldquo;于本无中得一道乎？&rdquo;</p>
<p style="text-align: left">
	　　曰：&ldquo;不也。&rdquo;</p>
<p style="text-align: left">
	　　善业言：&ldquo;设是谛不可得者，何故复说应仪、缘一觉、佛？如所说道，本无无异，闻本<a>无心</a>不懈怠，是必得最正觉。&rdquo;</p>
<p style="text-align: left">
	　　佛言：&ldquo;如尔无异，持佛威神，使若说本无等无异。&rdquo;</p>
<p style="text-align: left">
	　　鹙鹭子问：&ldquo;何等为觉？&rdquo;</p>
<p style="text-align: left">
	　　佛言：&ldquo;无上正真道即是也。&rdquo;</p>
<p style="text-align: left">
	　　善业问佛：&ldquo;何等为成就于开士？&rdquo;</p>
<p style="text-align: left">
	　　佛言：&ldquo;一切人皆等视，慈心加哀不得瞋恚，作是立当作是学。&rdquo;</p>
<p style="text-align: left">
	　　不退转品第十五</p>
<p style="text-align: left">
	　　善业问佛：&ldquo;不退转开士大士，当何以比观其行相如是？&rdquo;</p>
<p style="text-align: left">
	　　佛言：&ldquo;如逮得禅者不动不摇，如应仪地，如缘一觉地，如佛地，如本无终不动；佛说本无，闻者不言非，虚空本无，本无是所有无，无本如本亦不言非如；闻已，若转于余处闻终不疑，不言是非如本无立；其所言诚而重，不说不轨，凡夫逆道之作不观视，用是比相行具足知是不退转大士。</p>
<p style="text-align: left">
	　　&ldquo;复次，不形相<a>沙门</a>、梵志面貌，是别之谛知谛见，终不祠拜华香施天，亦不教他人，为用是比相行具足知。</p>
<p style="text-align: left">
	　　&ldquo;又终不生恶处，不作妇人身，用是比相行具足知。</p>
<p style="text-align: left">
	　　&ldquo;又不退转大士持戒，身自不杀，教人不杀；身自不盗，教人不盗；身自不淫，教人不淫；身自不两舌、恶口、妄言、绮语、嫉妒、恚痴，是<a>十戒</a>皆自持，复教彼守行，梦中自护十戒，面见如是，用是比相行具足知。</p>
<p style="text-align: left">
	　　&ldquo;又学诸法，用是心学是法，令群生安隐为说经，持是经授令分德，愿群生令得斯净定以明自立，用是比相行具足知。</p>
<p style="text-align: left">
	　　&ldquo;又大士深法说时终不疑，不言不信亦不恐，所言软美，少睡卧，行步出入不乱心，徐行安谛择地而行，被服衣中常清净，无蚤虱尘垢亦无忧，身中无八十种虫。所以然者？开士大士六度功德过于贤圣，稍欲成满，身心净洁，悉受高志。&rdquo;</p>
<p style="text-align: left">
	　　善业白佛言：&ldquo;云何，天中天，开士大士心净洁？&rdquo;</p>
<p style="text-align: left">
	　　佛言：&ldquo;所作功德转增稍上，心无所碍，功德悉逮，是心净洁过应仪、缘一觉上，用是比相行具足知。</p>
<p style="text-align: left">
	　　&ldquo;又有来供遗者不起喜，一切无悭，于深经说未常有厌，深入智中；若余处欲闻经者，持是明度为说之；其有余道所不正者，持明度为正之；经中所出法悉持，无常之事以语之，诸世间经书所不能解者，持是明度为解之，用是相行具足知。</p>
<p style="text-align: left">
	　　&ldquo;是弊邪稍稍来到其所，便于边化作八大<a>地狱</a>，中有诸开士，便指言：&lsquo;斯人皆从前佛受决为不退转，今皆堕地狱中。佛为授若地狱耳。若当疾悔之，言我非不退转。设若言尔者，不复入地狱中，当生天上。&rsquo;&rdquo;</p>
<p style="text-align: left">
	　　佛言：&ldquo;设是心不动者，知是不退转，用是相行具足知。</p>
<p style="text-align: left">
	　　&ldquo;邪复化作师被服，往至其所：&lsquo;若前从我闻所受，悉弃之皆不可用。若疾悔之随我言者，我日来问讯，不用我言终不复来。莫复说此事，我不欲闻，前说皆外事耳，更受我言是佛所说也。&rsquo;&rdquo;</p>
<p style="text-align: left">
	　　佛言：&ldquo;闻是设令动转者，当知其人不从过去佛受决，未升大士举中在不退转地。</p>
<p style="text-align: left">
	　　&ldquo;设令不动转，念是经虚空所致，作是思惟不信邪言。譬如比丘得应仪不受邪言，眼见经证，是为空所致终不可动。如应仪、缘一觉所念法终不复还，是大士向佛亦然矣，正在不退转地立，是为极度，用是相行具足知。</p>
<p style="text-align: left">
	　　&ldquo;弊邪复往到其所，更作异人言：&lsquo;若所求者为求苦耳，非求<a>佛法</a>也。若负斯难用之为求，若在恶道历世弥久，适得为人不尝思惟自患厌耶？当于何所更索是躯？如何不早取应仪，用佛为求乎？&rsquo;&rdquo;</p>
<p style="text-align: left">
	　　佛言：&ldquo;设不转者，邪复舍去，更作方便化作若干开士在其边立，复往指言：&lsquo;若见是开士，皆供养如恒沙佛衣食、卧具、医药，具足受法问慧，当所行所求悉学，如法住，如法求，皆入中作斯学行，常不得佛，汝缘得乎？&rsquo;&rdquo;</p>
<p style="text-align: left">
	　　佛言：&ldquo;设是不动者，邪去不远化作比丘辈言：&lsquo;是应仪过世时，皆求开士道，取应仪已，若何从得佛？&rsquo;&rdquo;</p>
<p style="text-align: left">
	　　佛言：&ldquo;用是故，开士大士作是行，从他处闻，心不转不异，于是中复觉知邪为。</p>
<p style="text-align: left">
	　　&ldquo;佛所语无异，求大明植志，若兹者设不得佛，佛语为谬。佛语不欺，当作是学，当作是求，谛护是教，心不动转，从中觉邪，用是相行具足知是不退转矣。</p>
<p style="text-align: left">
	　　&ldquo;又邪娆言：&lsquo;佛如虚空，是经行无边不可得极。何以故？是经义可知，观其所趣皆虚空矣。为中勤苦，不当觉知邪事，邪作是经耳，云何欲得佛？是非佛所说。&rsquo;&rdquo;</p>
<p style="text-align: left">
	　　佛言：&ldquo;夫贤士女视明虑长，谛议自议，妖邪多巧以逆为顺，怪来不倾牢如须弥，用是相行具足知是不退转也。</p>
<p style="text-align: left">
	　　&ldquo;作一禅、二禅、三禅、四禅，是定随是四禅，不録禅是所禅，作是定用入欲中故，不退转开士大士不随定教，净过定上，用是相行具足知。</p>
<p style="text-align: left">
	　　&ldquo;又有共称其名德者不以喜，心不动乱，常正心。设在家不有重淫，若时有欲，如过大空泽中饮食时，恐怖畏盗贼欲疾去，自念：&lsquo;我何时当出是空泽中？&rsquo;念：&lsquo;妇人恶露不净，非我净法。&rsquo;当作是念。何以故？念使十方人安隐故。&rdquo;</p>
<p style="text-align: left">
	　　佛言：&ldquo;如是其福具足，得明度威神力，使作是念，用是相行具足知。</p>
<p style="text-align: left">
	　　&ldquo;又和夷洹翼从防卫，余鬼神不敢附，不失心志，不妄起心；身无疮厉，六情雅具，圣雄而不自显；不诱他妇女，若符咒药不行之，亦不教人淫秽行；不以歷口，非法恶念无由生哉，用是相行具足知。</p>
<p style="text-align: left">
	　　&ldquo;复次，善业，将以何行名为不退转？不退转者，不与无道主、佞嬖臣、贼盗偷冦军谋残生，非法士女、蛊道淫劮、钱谷屠酒祀、缯彩香熏、倡优调戏、入海投难求荣采利，如斯之徒终始不友。开士从事不离一切智，常誉贤者以为谈首，远愚近圣尊戴三宝。尔故誓曰，不退转开士常愿生异方佛刹，愿高誓重必获往生，用是故，常见佛得供养。如是愿从欲处、色处、空处，从彼来生中国于开士家、大明卿、八正，谈于义典，逆事不豫，远边地无佛处，性净真不犯法，如是相行具足知为不退转。</p>
<p style="text-align: left">
	　　&ldquo;不退转开士不言，我是不疑我非不中疑。譬如得沟港道于其地终不疑，邪事适起即觉知，宁殒命而不徊心。自于其地终不疑不懈，无应仪、缘一觉心，心不<a>念佛</a>难得，安住其地，心大无表，勇而无胜。何以故？如是住无能过者。用是故，邪愁毒便化作佛身，往谓之曰：&lsquo;若于是可取应仪证，若未受无上正真道最正觉决。何以故？若不得是相行，何因得乎？&rsquo;知非佛也，是邪耳，如佛所说思惟视之，是邪所为欲使我转。&rdquo;</p>
<p style="text-align: left">
	　　佛言：&ldquo;设不动者，知已于过去佛受无上正真道最正觉决。</p>
<p style="text-align: left">
	　　&ldquo;其悉知法行忠正者，代不惜身命一切法，悉受往古来今诸佛明法，悉护持之。用是故，不惜身命，未常懈无厌时，如来及诸弟子说经时不疑言非。何以故？逮得无所从生法乐，于中立持是功德，悉具足知是不退转开士大士。&rdquo;</p>
<p style="text-align: left">
	　　恒竭清信女品第十六</p>
<p style="text-align: left">
	　　善业白佛言：&ldquo;不退转开士从大功德起，当为说明度令入深法。&rdquo;</p>
<p style="text-align: left">
	　　佛言：&ldquo;善哉！善哉！若内开士使入深法，何等为深空？为深无想、无愿、无识、无生灭，泥洹是为限。&rdquo;</p>
<p style="text-align: left">
	　　又白佛言：&ldquo;泥洹是限，非是诸法。&rdquo;</p>
<p style="text-align: left">
	　　佛言：&ldquo;诸法甚深，色、痛痒、思想、生死、识甚深。何等为五阴甚深？如本无，尔故甚深。&rdquo;</p>
<p style="text-align: left">
	　　善业言：&ldquo;难及，天中天！安稍去色便为泥洹。&rdquo;</p>
<p style="text-align: left">
	　　佛言：&ldquo;是与明度相应，当作是住，如明教学。&rdquo;</p>
<p style="text-align: left">
	　　&ldquo;开士随是行思惟念一日，如梦中教，却几劫生死？&rdquo;</p>
<p style="text-align: left">
	　　佛言：&ldquo;譬如淫士宝彼女色，与之期会，女不自由，劮夫宁有盛想不？&rdquo;</p>
<p style="text-align: left">
	　　善业言：&ldquo;士以色故，想彼面会，展其愚情。&rdquo;</p>
<p style="text-align: left">
	　　佛言：&ldquo;一日之中有几意念？&rdquo;</p>
<p style="text-align: left">
	　　对曰：&ldquo;甚多，天中天。&rdquo;</p>
<p style="text-align: left">
	　　佛言：&ldquo;如彼人念一日心转多，开士如是欲学净行，一日为去恶于罪甚多。若离明度，正使布施如恒沙劫不如也。又使寿如恒沙劫等，并前行沟港、频来、不还、应仪、缘一觉至佛，不得明度，行不如中教，皆不如此行。如中教开士，又复寿如前，布施、持戒具足，若求明度念起说经，其德出彼上。以经布施作无上正真道，自深入教，其德转高。自深入者，为明度所护未常离时，其德甚多。&rdquo;</p>
<p style="text-align: left">
	　　善业问：&ldquo;所识有著者，天中天，此二何功德为多者？&rdquo;</p>
<p style="text-align: left">
	　　佛言：&ldquo;开士所识，若求明度，乐于无所有，乐尽，乐无常念，是为不离明度，得德不可计称数。&rdquo;</p>
<p style="text-align: left">
	　　善业问佛：&ldquo;不可计复言称数，将有何异乎？&rdquo;</p>
<p style="text-align: left">
	　　佛言：&ldquo;称数者，其数无尽；不可计者，谓无边量也；尔故为不可计称数。&rdquo;</p>
<p style="text-align: left">
	　　善业言：&ldquo;佛说不可计，五阴亦然。&rdquo;</p>
<p style="text-align: left">
	　　佛言：&ldquo;若所问者有所因，使五阴不可计量。&rdquo;</p>
<p style="text-align: left">
	　　善业问佛：&ldquo;何等为无量？&rdquo;</p>
<p style="text-align: left">
	　　佛言：&ldquo;于空中计之，是法不可计。&rdquo;</p>
<p style="text-align: left">
	　　佛言：&ldquo;云何，善业，我不尝言诸法空？&rdquo;</p>
<p style="text-align: left">
	　　对曰：&ldquo;如是，天中天，如来所说悉空。&rdquo;</p>
<p style="text-align: left">
	　　佛言：&ldquo;如是诸法悉空不可尽计，经慧无有，各为异流，如来但分别说耳，不可尽量。是空，是想，是愿，是识，是灭度，随所喜说，作是说示现<a>教化</a>，如来如是。&rdquo;</p>
<p style="text-align: left">
	　　善业白佛言：&ldquo;难及，天中天！经本空耳，云何复于空中说经？是经不可逮，如我了佛诸法不可逮。&rdquo;</p>
<p style="text-align: left">
	　　佛言：&ldquo;如是诸法不可逮计，法空耳。&rdquo;</p>
<p style="text-align: left">
	　　&ldquo;如佛所说本不可逮，愿解不可逮慧有增有减？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　善业言：&ldquo;不可逮慧不增不减，六度等然。若其不增，何因开士近无上正真道得为正学？设不减者，开士求守明度变谋明慧，不念布施增之与减，不作是念，是但名布施度无极耳，所施与念持是功德与作无上正真道，戒、忍辱、精进、禅皆如是。开士求明度守之，得变谋明慧，不作是念，增减皆但名耳，念发心如无上正真道，我作是施与。何谓无上正真道？&rdquo;</p>
<p style="text-align: left">
	　　佛言：&ldquo;本无是也。本无不增不减，常随是念，不离为近矣。&rdquo;</p>
<p style="text-align: left">
	　　善业问言：&ldquo;开士以初意近无上正真道耶？以后来意近乎？斯两意无对，何等功德出生长大之者？&rdquo;</p>
<p style="text-align: left">
	　　佛言：&ldquo;譬如灯炷燃，用初出明烧炷乎？后来明耶？&rdquo;</p>
<p style="text-align: left">
	　　善业言：&ldquo;非初明亦不离初明，非后明亦不离后明。&rdquo;</p>
<p style="text-align: left">
	　　佛言：&ldquo;如是不用初意得无上正真道，亦不离初意，非后意亦不离后意得，是为得正觉。云何心前灭后复生乎？&rdquo;</p>
<p style="text-align: left">
	　　善业言：&ldquo;不也，天中天。&rdquo;</p>
<p style="text-align: left">
	　　&ldquo;云何心初生可灭乎？&rdquo;</p>
<p style="text-align: left">
	　　对曰：&ldquo;不可云当所灭者。&rdquo;</p>
<p style="text-align: left">
	　　&ldquo;宁可使不灭乎？&rdquo;</p>
<p style="text-align: left">
	　　对曰：&ldquo;不可。&rdquo;</p>
<p style="text-align: left">
	　　佛言：&ldquo;宁可住本无乎？&rdquo;</p>
<p style="text-align: left">
	　　对曰：&ldquo;欲住本无，当如本无住。&rdquo;</p>
<p style="text-align: left">
	　　佛言：&ldquo;设令在本无中住，宁可使久坚乎？&rdquo;</p>
<p style="text-align: left">
	　　对曰：&ldquo;不，本无甚深。&rdquo;</p>
<p style="text-align: left">
	　　曰：&ldquo;本无宁有心也。&rdquo;曰：&ldquo;离本无，宁有心乎？&rdquo;</p>
<p style="text-align: left">
	　　对曰：&ldquo;不也。&rdquo;</p>
<p style="text-align: left">
	　　曰：&ldquo;见本无乎？&rdquo;</p>
<p style="text-align: left">
	　　对曰：&ldquo;不见。&rdquo;</p>
<p style="text-align: left">
	　　&ldquo;作是求，为深求乎？&rdquo;</p>
<p style="text-align: left">
	　　对曰：&ldquo;不也，天中天，作是求无所求。何以故？是法了不可得见。&rdquo;</p>
<p style="text-align: left">
	　　佛言：&ldquo;开士大士求明度，为求何等？&rdquo;</p>
<p style="text-align: left">
	　　对曰：&ldquo;为求空，求空为求，何等为求无想？&rdquo;</p>
<p style="text-align: left">
	　　曰：&ldquo;为去想乎？&rdquo;</p>
<p style="text-align: left">
	　　对曰：&ldquo;不。&rdquo;</p>
<p style="text-align: left">
	　　&ldquo;云何想不去？&rdquo;</p>
<p style="text-align: left">
	　　善业言：&ldquo;开士不作是求<a>妄想</a>，天中天。何以故？开士求想尽灭者，即可得应仪。开士变谋明慧不灭想得证，向无想随是教矣。&rdquo;</p>
<p style="text-align: left">
	　　鹙鹭子谓善业：&ldquo;有三事向定守定门，空、不愿、无想是为三，有益于明度，不但昼益，夜于梦中亦复益。何以故？昼日夜梦中，佛说等无异。&rdquo;</p>
<p style="text-align: left">
	　　善业语鹙鹭子：&ldquo;若开士昼日有益，夜于梦中亦有益。&rdquo;</p>
<p style="text-align: left">
	　　又问：&ldquo;梦中所作宁有所得不？如经等之。&rdquo;</p>
<p style="text-align: left">
	　　善业曰：&ldquo;梦中作善者喜为益，恶者愠戚为减。&rdquo;</p>
<p style="text-align: left">
	　　&ldquo;设于梦中杀人，觉已喜叹快之云何？&rdquo;</p>
<p style="text-align: left">
	　　善业言：&ldquo;心不枯尔皆有所缘，若见闻、若念为因缘，是故知耳。从是中令人心有所著，或无所著是为不妄，尔皆有所缘。&rdquo;</p>
<p style="text-align: left">
	　　鹙鹭子言：&ldquo;所作为空耳，何因心有所缘？&rdquo;</p>
<p style="text-align: left">
	　　善业言：&ldquo;心想因缘即因缘兴矣。&rdquo;</p>
<p style="text-align: left">
	　　鹙鹭子言：&ldquo;开士梦中布施，持是施与作无上正真道，有施与者无也？&rdquo;</p>
<p style="text-align: left">
	　　报言：&ldquo;<a>弥勒</a>开士近在前，旦暮当补佛处，子欲知当从问。&rdquo;</p>
<p style="text-align: left">
	　　鹙鹭子问弥勒，弥勒言：&ldquo;如我字弥勒，当色解慧耶？当痛痒、思想、生死、识解乎？持是身解乎？若空五阴，解五阴空无力，当所解法不见，亦不见当所解人得道者。&rdquo;</p>
<p style="text-align: left">
	　　鹙鹭子曰：&ldquo;所说为有证？&rdquo;</p>
<p style="text-align: left">
	　　不答，曰：&ldquo;我所说不得证。&rdquo;</p>
<p style="text-align: left">
	　　鹙鹭子便作是念：&ldquo;弥勒所入慧甚深！甚深！何以故？行明度以来久远。&rdquo;</p>
<p style="text-align: left">
	　　佛言：&ldquo;云何见若作应仪不乎？&rdquo;</p>
<p style="text-align: left">
	　　曰：&ldquo;不也，天中天。&rdquo;</p>
<p style="text-align: left">
	　　佛言：&ldquo;开士不作是念&lsquo;我受决&rsquo;，是法若于法中得正觉，亦无得正觉者，作是行为求明度，不恐我不得正觉。随是法中教，是故勇无所畏：</p>
<p style="text-align: left">
	　　&ldquo;至大剧处虎狼中念：&lsquo;设有啖我者，为当布施，行布施度无极近无上正真道。愿我作佛时，令我刹中无禽兽道。&rsquo;</p>
<p style="text-align: left">
	　　&ldquo;至贼中设于中死，心念言：&lsquo;我身会当弃捐，设杀我，我不当瞋恚，为具足行忍辱度无极近佛道。我作佛时，令我刹中无贼盗。&rsquo;</p>
<p style="text-align: left">
	　　&ldquo;至无水浆处，心念言：&lsquo;人民无德使尔。我作佛时，令我刹中人民皆得一切智八味，用一切故当精进。&rsquo;</p>
<p style="text-align: left">
	　　&ldquo;至谷贵处念：&lsquo;当精进取佛。&rsquo;愿曰：&lsquo;吾作佛时，令我刹中无谷贵处，皆使人民在所愿所索食悉在前，如忉利天上所有，用众生故当精进。有恶岁正使身遭恶岁死，我心无异，必当降伏邪官属，行精进索佛道。我作佛时，令我刹中人民无恶岁死亡者，我所语后我作佛时无异。&rsquo;</p>
<p style="text-align: left">
	　　&ldquo;复次，鹙鹭子，开士闻是便呼无上正真道或却后久远乃得佛者亦不恐怖，从本际以来呼如一意转顷。何以故？无本际乃得佛者，心安然不恐怖。&rdquo;</p>
<p style="text-align: left">
	　　时，有清信女从坐起，前至佛所作礼长跪言：&ldquo;我闻是不怖，必除恐怖之处索佛道，得佛已当说经。&rdquo;</p>
<p style="text-align: left">
	　　佛笑，口中金光出。清信女即持金华散佛上，佛威神故华不堕地。</p>
<p style="text-align: left">
	　　阿难从座起，更奋<a>袈裟</a>，前作礼长跪言：&ldquo;佛不妄笑，既笑当有所说。&rdquo;</p>
<p style="text-align: left">
	　　佛语阿难：&ldquo;是恒竭清信女却后当来劫，劫名星宿，中有佛名金华，是清信女后于此时弃女为男，后当生无怒佛刹，从一刹生一佛刹。譬如金轮圣王从一观游一观，从生至终足不蹈地，是清信女如是，从一佛刹到一佛刹，未常不见佛，足不蹈地自致得佛。&rdquo;</p>
<p style="text-align: left">
	　　阿难心念：&ldquo;如无怒佛刹诸开士会者，是为佛会耳？&rdquo;</p>
<p style="text-align: left">
	　　佛即知阿难心所念，曰：&ldquo;然，阿难，诸会者悉度生死已。清信女后作佛，名金华佛，度不可计应仪，令三毒尽，刹中无禽兽、贼盗、断水谷处，病瘦及余恶事悉无有。&rdquo;</p>
<p style="text-align: left">
	　　又问佛：&ldquo;清信女从何佛作功德？&rdquo;</p>
<p style="text-align: left">
	　　佛言：&ldquo;于锭光佛所，作功德初发意求佛，时亦持金华散佛上，愿持是功德施与作无上正真道。&rdquo;</p>
<p style="text-align: left">
	　　佛言：&ldquo;如我持五华散锭光佛上，即逮得无所从生法乐于中立，佛即授我决：&lsquo;却后九十一劫，若当作佛，名释迦文。&rsquo;是清信女，尔时见我从佛受决，其心念：&lsquo;我当受决得无上正真道。&rsquo;&rdquo;</p>
<p style="text-align: left">
	　　阿难白佛言：&ldquo;是清信女所求已度。&rdquo;</p>
<p style="text-align: left">
	　　守空品第十七</p>
<p style="text-align: left">
	　　善业白佛言：&ldquo;开士大士行明度无极，何等为入空？为空定？&rdquo;</p>
<p style="text-align: left">
	　　佛言：&ldquo;色、痛痒、思想、生死、识空观，一心作是观不见法，于法中不作证。&rdquo;</p>
<p style="text-align: left">
	　　&ldquo;佛所说不于空中作证，云何开士于定中立而不得证？&rdquo;</p>
<p style="text-align: left">
	　　佛言：&ldquo;是开士悉具足念空不得证，作是观不取证，观入处甫欲向，是时不取证，不入定，心所著不失，开士法本无中道取证。何以故？本愿都护众生，为兴弘慈，念具功德不中取证。开士大士得明度，证致功德斯大力矣。</p>
<p style="text-align: left">
	　　&ldquo;譬如人勇悍能却敌，为人端正猛健无所不能，悉持兵法六十四奇，悉晓习工，为众人所敬，所至处无不得力者，从是所得者转分布与人，其心<a>欢喜</a>。若有他事与父母妻子俱去，过大剧道，其人安亲曰：&lsquo;莫有恐怖，今但免难矣。&rsquo;重仇虽来，其人多变以济亲害，送归本土，宗门康休心亦无损。所以然者？以其巧变备矣。其人勇慧能幻化化作士众，仇睹恐惧各自流散，乡土称德靡不欢喜者。是开士大士于众生行大慈心，过应仪，出缘一觉地去，于定中立，于众生悉愍伤无所见，于是中不取证，入空中深不作应仪；作是行，向定，向泥洹门，不有想，不入空取证，如鸟飞行空虚中无所触碍；如是行，甫欲向空至空，向无想至无想，不堕空无想中，悉欲具佛诸法。</p>
<p style="text-align: left">
	　　&ldquo;譬如人攻射，射空虚中，后箭中前箭，续后射转中前箭，其人欲令箭堕乃尔堕。如是行明度，为变谋明慧所护，自于其地不中道取证堕二道行，以是功德逮得无上正真道，成满便得佛。于经本中，观不取证。&rdquo;</p>
<p style="text-align: left">
	　　善业白佛言：&ldquo;谦苦作是学不中道取证？&rdquo;</p>
<p style="text-align: left">
	　　佛言：&ldquo;悉护众生守定向灭度门，心念分别。何等为分别？守空定分别，无想定分别，变谋明慧护使不中道取证。何因变谋明慧护之？心念护众生，持是所念不中道取证。</p>
<p style="text-align: left">
	　　&ldquo;复次，深入观苦空定向灭度门，用是故分别久远以来人民所因缘想中求无上正真道，为说经当使弃是因缘，守空定、无想定、无愿定，向灭度门不中道取证。</p>
<p style="text-align: left">
	　　&ldquo;复次，开士念久远人民呼常有想、有我想、有好想各各求，&lsquo;我作无上正真道时，有人民故为说经使断是，诸想悉断求。云何断？是常非常，是乐皆苦，是身非身，是好皆丑。&rsquo;开士思念为变谋明慧守无愿定，向灭度门不中道取证。若开士大士心念：&lsquo;众生从久远来求因缘、求想、求欲、求聚想、求空想求。&rsquo;开士言：&lsquo;我使众生无斯想。&rsquo;普慈弘至故，得变谋明慧。是法观空、想、愿、识，无所从生、齐限，不中道取证，法当作是知。</p>
<p style="text-align: left">
	　　&ldquo;开士云何求明度？晓习法中心何缘求入，守空定向灭度门，守无想、无愿、无识、无所从生定向灭度门。是开士不得慧故，守空念，无想、无愿、无识、无所从生念定意，有来问者，不即持不可计心为解者，知是非不退转开士也。何故？不退转开士心无央数悉知。用是行不具足知，未得不退转之明矣。&rdquo;</p>
<p style="text-align: left">
	　　善业言：&ldquo;不可计人求开士道，少有能解者。&rdquo;</p>
<p style="text-align: left">
	　　佛言：&ldquo;作是解者已受决，于功德中极殊，所知法，应仪、缘一觉、诸天人鬼龙、质谅神所不能及。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>