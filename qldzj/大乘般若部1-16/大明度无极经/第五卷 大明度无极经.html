<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 大明度无极经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 大明度无极经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 大明度无极经</strong></p>
<p style="text-align: left">
	　　远离品第十八</p>
<p style="text-align: left">
	　　佛告善业：&ldquo;梦中开士大士不入应仪、缘一觉地，亦不教人入中。诸法梦中视，心志常在佛，当知是不退转相。</p>
<p style="text-align: left">
	　　&ldquo;梦中与若干百千<a>弟子</a>共会坐说经，与除馑众相随最在前，如来说经悉见，是不退转开士相。</p>
<p style="text-align: left">
	　　&ldquo;梦中在<a>虚空</a>中坐，为诸除馑说经，还自见七尺光，<a>自在</a>变化，于余处所作为如佛说经。梦中不恐、不怖、不畏难，若见郡县其中兵起展转相攻，水火之灾，虎狼、狮子、毒虫之害，见斩人首者，如是余变勤苦、困穷、饥渴者，视诸厄难悉作是见，其心不恐，寤即起坐念：&lsquo;如梦中所见睹，是三处我作佛时，说经遍教。&rsquo;当知是不退转相。</p>
<p style="text-align: left">
	　　&ldquo;从何知是开士大士成作佛时其境内一切无恶？正是时梦中，若见畜生相食、人民疾疫，其心稍稍生念：&lsquo;使我界中一切无恶。&rsquo;用是故知。于梦中寤已，若见城郭火起时，便作是念：&lsquo;可于梦中可见是相。&rsquo;见之不怖，用是相行具足，是为不退转开士。</p>
<p style="text-align: left">
	　　&ldquo;&lsquo;今我审应是所向者，当无是异变，火起当灭，悉消去不复见。&rsquo;&rdquo;</p>
<p style="text-align: left">
	　　佛言：&ldquo;假令火即灭，知已于往佛受尊决矣。假令火不灭，知未受决。设火神烧一舍置一舍，复起烧一里置一里，知其家人前世时断经所致。斯人之等所作悉自见，宿所作恶于是悉除，从是来断经余殃悉尽，知是未得不退转。用是视，持是相，当为说令知之。</p>
<p style="text-align: left">
	　　&ldquo;或时男女为鬼神所取，作是念：&lsquo;或我受决，已过去如来授我无上正真道，所念悉净，却应仪、缘一觉心，会当作佛，十方现在诸佛无不知见证者。今如来悉知我所议念，鬼神当用我故去。&rsquo;不去者未受决。&rdquo;</p>
<p style="text-align: left">
	　　佛言：&ldquo;其人审至诚者，弊邪往到前曰：&lsquo;若本作是住，本字某以受决。&rsquo;欲以是语乱之。开士言：&lsquo;我真已受决者，鬼神即当去。&rsquo;邪神念曰：&lsquo;我当使鬼去。&rsquo;鬼即去。所以然者？天邪极尊有威灵力，鬼不敢当。开士反念：&lsquo;用我威神故去耳。&rsquo;便自贡高，轻易贤人，无所敬录，言：&lsquo;我于过去如来所受决。&rsquo;已自可贡高反起瞋恚，更生罪念当堕两道，以不成为成，当觉邪为。舍善友去，为邪所困，当觉是事。</p>
<p style="text-align: left">
	　　&ldquo;邪反覆往说昔受决事，并七世父母中外宗家姓字，&lsquo;若在某国县乡生，今作是语，前世亦作是软语&rsquo;，随其人性行，聪闇、吉凶、穷达、贵贱、贫富，因扶奖踧言：&lsquo;若前世亦尔。&rsquo;开士心念想：&lsquo;我将尔？&rsquo;邪复言：&lsquo;若已受决得不退转。&rsquo;其人闻之心大<a>欢喜</a>，自谓审然，便行形调轻易同学，用是字故便失其本行堕邪网，用受是字故不觉邪为，自谓得无上正真道。邪复言：&lsquo;若作佛时当字某。&rsquo;闻是名，心念言：&lsquo;我得无然，我生本有斯志。&rsquo;&rdquo;</p>
<p style="text-align: left">
	　　佛言：&ldquo;是开士于智中少，无变谋智慧反作是念。若邪天共作是，除馑为之所迷。&rdquo;</p>
<p style="text-align: left">
	　　佛言：&ldquo;我所署开士不教令作是念，远离一切智，亡权德，远大明，释贤友，信凶愚。斯辈会堕两道，若后久远勤苦，乃复求佛耳。用明度恩故，当自致作佛。&rdquo;</p>
<p style="text-align: left">
	　　佛言：&ldquo;是尔发意受是字时，不即觉悔，如是当堕两道。若有除馑教重禁四事法，若复他事所犯毁是禁，不成<a>沙门</a>，不为佛子。是坏开士言：&lsquo;我于某国郡县乡生。&rsquo;作是生念时，于除馑四事法其罪最重，置是四事重法是为五逆。当意生念，受其字意信之，其罪太重，当作是知。用是字故，为邪入深罪。邪复往作是语：&lsquo;远离法正当尔，如来正觉所称。&rsquo;&rdquo;</p>
<p style="text-align: left">
	　　佛语善业：&ldquo;我不作是说远离，教开士大士于树间、闲处止。&rdquo;</p>
<p style="text-align: left">
	　　善业白言：&ldquo;云何，天中天，何所复有异远离？&rdquo;</p>
<p style="text-align: left">
	　　佛言：&ldquo;正使各有应仪随是行念，缘一觉随是行念。</p>
<p style="text-align: left">
	　　&ldquo;各有开士大士于城外行，远离一切恶不得犯，若当于独处、树间、闲止了行开士大士法，我乐使作是行，不使远行到绝无人处于中止。持是远离，当昼夜勤行，是故言行远离当于城傍，我所<a>说法</a>如是。</p>
<p style="text-align: left">
	　　&ldquo;尔时，弊邪当往教行远离法，语之：&lsquo;若当于独处、树间止，当作是行。&rsquo;随邪教便亡远离法。邪语之言：&lsquo;道等耳，应仪、缘一觉等无异。&rsquo;&rdquo;</p>
<p style="text-align: left">
	　　佛言：&ldquo;是开士所愿未得，反随其行；于法中未了，反自用轻余开士，自贡高谁能过我者，轻城傍明净心所念&mdash;&mdash;不入应仪、缘一觉法中住，所有恶不受，禅脱弃定，于定中逮得，所愿悉具足度。&rdquo;</p>
<p style="text-align: left">
	　　佛言：&ldquo;其无变谋明慧开士，正使在空泽中禽兽、罗刹所不至处，百千万岁复过是，不知远离法，会无所益。邪便飞在虚空中立言：&lsquo;善哉！善哉！是真远离法，如来所说。正当随是远离行，疾得无上正真道。&rsquo;是人闻喜，便起到城傍，远离成就有德高行，反轻言：&lsquo;若所行法非。&rsquo;&rdquo;</p>
<p style="text-align: left">
	　　佛言：&ldquo;如是诸<a>行者</a>，中有正行呼非，反行呼是，不当敬者而敬之，当所敬者而恚慢之。邪语是开士言：&lsquo;我行远离，有飞人来语我言：&ldquo;善哉！善哉！审是远离法，正当随是行，我故来相语。若在城傍行，谁当来语若？&rdquo;&rsquo;&rdquo;</p>
<p style="text-align: left">
	　　佛言：&ldquo;开士有德人而反轻之，如是当作是知。如担死人种无所中直，反呼是开士有短，是为开士怨家，厌开士高行，为<a>天人</a>大贼。正使如沙门被服，处开士之中由亦是贼，无与从事、交接、言笑。何以故？多瞋恚怒起，败人好心。</p>
<p style="text-align: left">
	　　&ldquo;当作是知，所当<a>护法</a>常自坚持，当净其心，立心所狎习当谛持，常当正心畏怖勤苦处无得入。彼坏器辈所在三处止，常当持慈心哀念，令安隐愍伤之，自护所念：&lsquo;使吾无生秽浊恶心，我设有不善，疾使弃之。&rsquo;是开士大士所行极上，当作如是知。</p>
<p style="text-align: left">
	　　善友品第十九</p>
<p style="text-align: left">
	　　&ldquo;复次，善业，开士大士盛志欲得无上正真道最正觉，当与善友从事，恭敬三尊。&rdquo;</p>
<p style="text-align: left">
	　　善业问：&ldquo;善友当何以知？&rdquo;</p>
<p style="text-align: left">
	　　佛言：&ldquo;有为人说明度无极者，教人入是定，是开士大士善友。<a>六度</a>无极是善友，是善德，是护，是将，是去如来最正觉。当来今现在十方无称数佛刹如来，皆从明成一切智道，用四事护众生。何等四？一者、布施，二者、劝乐，三者、<a>饶益</a>，四者、等与。是为四德，为父母，为舍，为台，为度，为自归，为导。是故六度为众生之度，开士大士学六度，用众生故都欲断其根学明度相。何所是明度相？无挂碍明度相，是相为得诸法。&rdquo;</p>
<p style="text-align: left">
	　　佛言：&ldquo;如是无有相得明度，是所相得诸法。何以故？诸法各空，是相亦空，是为明度。&rdquo;</p>
<p style="text-align: left">
	　　善业问佛：&ldquo;正使，天中天，诸法各空，何缘人民欲<a>生死</a>灭尽时，空无增时亦无休息，各虚空无形，无上正真道最正觉不从是中各各虚空不得无上正真道最正觉？云何，天中天，是法当何以知决？&rdquo;</p>
<p style="text-align: left">
	　　佛言：&ldquo;尔群生勤苦，望欲得是因，致是，作是求。尔见我得空不乎？&rdquo;</p>
<p style="text-align: left">
	　　善业言：&ldquo;不，天中天。&rdquo;</p>
<p style="text-align: left">
	　　佛言：&ldquo;自作是得是，是空不？&rdquo;</p>
<p style="text-align: left">
	　　对曰：&ldquo;如空，天中天。&rdquo;</p>
<p style="text-align: left">
	　　佛言：&ldquo;但用是故，若无解时。&rdquo;</p>
<p style="text-align: left">
	　　对曰：&ldquo;如是，天中天，极安隐。人民欲得是因，致是，勤苦无休。&rdquo;</p>
<p style="text-align: left">
	　　佛言：&ldquo;人民所欲故便著，当作是知。人民所生本从是生，从中无所取，无所取者不作是无；是无灭尽时，无生增益者，作是晓知，是开士大士求明度。&rdquo;</p>
<p style="text-align: left">
	　　善业白佛言：&ldquo;开士为不求五阴，作是知晓为求明度，为悉等求，诸应仪、缘一觉所不及。有德之人求巍巍之道，无能逮者。当作是行，昼夜疾近无上正真道最正觉。&rdquo;</p>
<p style="text-align: left">
	　　佛言：&ldquo;云何，四天下群生都获为人，当求无上正真，发意索佛道，各尽寿布施与无上正真道。于善业意云何？其福宁多不？&rdquo;</p>
<p style="text-align: left">
	　　对曰：&ldquo;甚多，天中天。&rdquo;</p>
<p style="text-align: left">
	　　佛言：&ldquo;得明度净定守一日，如中教作是念行，是福过彼。何以故？众生行无能及是慈者。</p>
<p style="text-align: left">
	　　&ldquo;斯高士深入智中，晓了是智悉具足，是<a>世间</a>勤苦即兴普慈，愍伤一切，道眼彻视见群生，成就具足高志，行无<a>懈怠</a>以其不懈得是。彼开士弘慈普至，不以斯相住，亦不用余住，其智大明，虽未住无上正真道，一切刹土皆共尊，举正上真道终不还。若受供养衣服、饭食、床卧、医药，是明度心其中立，所受施除去近一切智，所食无罪，益于众生，悉示道住，无边极处悉照明之，诸在牢狱中者悉度脱之，示其道眼&mdash;&mdash;&lsquo;随是行，莫念相，莫作异念持短，入明度中高行莫懈&rsquo;。</p>
<p style="text-align: left">
	　　&ldquo;譬如得明月珠已，复亡之，大愁毒坐，起忧念想如亡七宝，作是念：&lsquo;云何我亡是宝？&rsquo;欲索珍宝者常坚持心，无得失一切智。何以故？明度虚空亦不增减。&rdquo;</p>
<p style="text-align: left">
	　　善业言：&ldquo;虚空云何开士大士成就其行，近无上正真道？&rdquo;</p>
<p style="text-align: left">
	　　佛言：&ldquo;开士大士亦不增不减，经中说时闻之不恐不怖，当知是高士即为求明度矣。&rdquo;</p>
<p style="text-align: left">
	　　善业言：&ldquo;如是明度为空求乎？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　&ldquo;有离明度得耶？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　善业言：&ldquo;以五阴求？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　又问：&ldquo;离五阴颇有所求？&rdquo;</p>
<p style="text-align: left">
	　　佛言：&ldquo;不也。&rdquo;</p>
<p style="text-align: left">
	　　善业言：&ldquo;云何求大明？&rdquo;</p>
<p style="text-align: left">
	　　佛言：&ldquo;若见是法，何以法求明度？&rdquo;</p>
<p style="text-align: left">
	　　对曰：&ldquo;不见，天中天。&rdquo;</p>
<p style="text-align: left">
	　　佛言：&ldquo;云何遍见是明度？何所开士求之？&rdquo;</p>
<p style="text-align: left">
	　　对曰：&ldquo;不见。&rdquo;</p>
<p style="text-align: left">
	　　佛言：&ldquo;设使遍见法有所生处不？&rdquo;</p>
<p style="text-align: left">
	　　对曰：&ldquo;不见。&rdquo;</p>
<p style="text-align: left">
	　　佛言：&ldquo;是所开士大士还得无所从生法乐，悉具足无所受决无上正真道最正觉，所至处无所复畏，悉作是护、是求、是行、是力，为逮佛慧、极大慧、自在慧、一切智慧、如来慧。设作是不得佛，佛言为有异。&rdquo;</p>
<p style="text-align: left">
	　　善业言：&ldquo;设使诸法无所生受决无上正真道？&rdquo;</p>
<p style="text-align: left">
	　　佛言：&ldquo;不。&rdquo;</p>
<p style="text-align: left">
	　　善业言：&ldquo;云何开士大士得无上正真道？&rdquo;</p>
<p style="text-align: left">
	　　佛言：&ldquo;见所当受决者乎？&rdquo;</p>
<p style="text-align: left">
	　　对曰：&ldquo;不见法当作无上正真道。&rdquo;</p>
<p style="text-align: left">
	　　佛言：&ldquo;如是诸法无从中得，开士不作是念，持是法当受决不受决。&rdquo;</p>
<p style="text-align: left">
	　　天帝释品第二十</p>
<p style="text-align: left">
	　　释于众中白佛言：&ldquo;甚深明度无极！难了难知！天人德大，值说斯定。闻之书持学者，其福甚大。&rdquo;</p>
<p style="text-align: left">
	　　佛语释：&ldquo;阎浮提人民皆持<a>十戒</a>，悉具足持，是功德百千万亿倍，不如是善人闻明度书持学者。&rdquo;</p>
<p style="text-align: left">
	　　时，座中有一除馑语释：&ldquo;出卿上去已。&rdquo;</p>
<p style="text-align: left">
	　　报言：&ldquo;持心一念出我上，何况书、持、学、随是法教作是立者！明德喻<a>三界</a>群生之上；及至沟港、频来、不还、应仪、缘一觉，复过是上；至开士行布施、戒、忍、精进、禅度无极，若失明度及变谋明慧，亦复过其上。开士大士求明度狎习中行，天、人、鬼、龙、含毒凶孽终不能胜，作是坚持疾近一切智，不离如来名，佛座不远，懈怠不生，为<a>学佛</a>，不学应仪、缘一觉法。四天王当往问讯，疾学四部弟子当于佛座作无上正真道。当作是学，四天王常自往问讯，何况余天子！&rdquo;</p>
<p style="text-align: left">
	　　阿难作是念：&ldquo;是释自持智说耶？持佛威神乎？&rdquo;</p>
<p style="text-align: left">
	　　释知阿难心所念，语阿难言：&ldquo;持佛威神。&rdquo;</p>
<p style="text-align: left">
	　　佛言：&ldquo;是中，阿难，或时开士大士深念求学明度，三千国土中邪一切皆悉愁毒，欲共坏乱使中道取证。&rdquo;</p>
<p style="text-align: left">
	　　贡高品第二十一</p>
<p style="text-align: left">
	　　佛告阿难：&ldquo;开士随时各学明度无极，随法行之，是时一佛界邪各惊念言：&lsquo;我使开士中道得应仪，莫使得无上正真。&rsquo;弊邪见开士习行明度，深为愁毒四面放火，怖诸开士念心一转。&rdquo;</p>
<p style="text-align: left">
	　　佛言：&ldquo;邪不身遍行乱。开士若远离善师，为邪所乱愁毒，以不深解明度，心狐疑念，有之无乎？昔所玩习而今恶闻，或结不知，将以何缘守明度乎？疑网自蔽，邪得其便，教余开士言：&lsquo;若用是为写学，我尚不了其事，若能了乎？&rsquo;自言所行是，若所行非，所为颠倒，用是故其人在<a>地狱</a>、禽兽、饿鬼中，其罪日增，如是邪大欢喜。若开士与行应仪道诤，又与开士共诤时邪言而离佛远矣。若未得不退转开士与不退转诤，<a>随念</a>恚恨心一转念转却一劫，虽有是恶不舍一切智，劫数无极始当从初发意起。&rdquo;</p>
<p style="text-align: left">
	　　阿难白佛言：&ldquo;心所念恶，宁可悔不？乃当却就尔所劫。&rdquo;</p>
<p style="text-align: left">
	　　佛言：&ldquo;我法广大可得悔。若开士念恶有恨，又喜以教彼，斯人不可使悔也。误有恚骂即惭悔过：&lsquo;我当为十方人作桥梁令得泥洹，宁可有恶意与人诤耶？当如哑羊，诸恶忍之，心不当起恚为应仪道者。&rsquo;&rdquo;</p>
<p style="text-align: left">
	　　阿难白佛言：&ldquo;开士大士与相共止，法当云何？&rdquo;</p>
<p style="text-align: left">
	　　佛言：&ldquo;相视当如视佛，心念当言：&lsquo;共一师、一船、一道，彼所学我亦当学。&rsquo;欲喜应仪、缘一觉道者，不与同愿。其有忍苦欲求佛者，当与相随。若此为一法学也。&rdquo;</p>
<p style="text-align: left">
	　　学品第二十二</p>
<p style="text-align: left">
	　　善业白佛言：&ldquo;开士学无常，为学一切智；学无所生，学去淫劮，学灭度，为学一切智。&rdquo;</p>
<p style="text-align: left">
	　　佛告善业：&ldquo;若所问学无常为学一切智者，云何是如来本无？随因缘得如来本无字，宁有尽时不？&rdquo;</p>
<p style="text-align: left">
	　　对曰：&ldquo;不也。&rdquo;</p>
<p style="text-align: left">
	　　&ldquo;如此为学一切智、明度无极、如来地、十种力、四无所畏，为悉学诸<a>佛法</a>。开士大士作是学，邪及官属不能中坏，疾得不退转，为近佛树下坐，为学佛道，为学习法，慈悲喜护普济群生，学三合十二法轮为转，学灭度十方人，为稍稍上至佛道，学入<a>甘露</a>法门，不懈怠之人乃能学是。作是学者，为学十方人导，死不入地狱、禽兽、饿鬼，终不生边地、愚痴、贫穷中，不受众痛之疾，不毁十戒，不从流俗淫祠，远不持十戒人，不愿生不想天上，从明度中出变谋明慧威神，入禅不随禅不随禅法。开士学如是，为得净力、无所畏力、佛法净力。&rdquo;</p>
<p style="text-align: left">
	　　善业白佛言：&ldquo;诸法本皆净，何等开士为得法净？&rdquo;</p>
<p style="text-align: left">
	　　佛言：&ldquo;开士学如斯，为学无所得净法，诸法净。如是开士行明度时，不悔不厌是为行。未得道者，愚痴不晓是法，不见其事。开士用人故常精进，人当效我，用是得力精进无所畏。作是学一切智者，若出金之地其地少耳，又如索转轮圣王之人少耳，小王者多；从是中多索应仪、缘一觉者，既有初发意者，开士少有随明度教得不退转者，开士当力学及不退转。开士行明度不以恚意向人，不求人短，心无悭贪，不毁戒、怀恨、懈怠、迷乱，心无痴冥，学明度为照明诸度，悉入其门，<a>道德</a>备足。如人言&lsquo;是我所&rsquo;，便外著十二品。悉供养一佛界中人尽<a>寿命</a>，不如守明度净定弹指顷。何以故？从是疾得无上正真道，能给视十方穷孤，求佛之境界、佛之智慧，如师子独步。欲得佛处当学明度，学明度者为学诸法。&rdquo;</p>
<p style="text-align: left">
	　　善业言：&ldquo;开士复学应仪法耶？&rdquo;</p>
<p style="text-align: left">
	　　佛言：&ldquo;开士学一切智，应仪功德不于中住。开士学，十方人无能过者，于一切智中不增不减。若念&lsquo;持是明度，当得一切智&rsquo;，为不行明度无极无相之行也。&rdquo;</p>
<p style="text-align: left">
	　　守行品第二十三</p>
<p style="text-align: left">
	　　是时，天帝释在会中坐，作是念：&ldquo;开士行，十方人无能过者，岂况佛乎！人身难得，寿安又难，有一发意求佛者甚难，何况至心求佛道欲为十方作明度导者乎！&rdquo;</p>
<p style="text-align: left">
	　　是时，释化作甘香华以散佛上，作是说：&ldquo;行开士道者乃及于佛所愿悉成，为护成佛，诸经、一切智、如来经法悉具足，不退转法示人。有至心索佛，于是法一存念终不还&mdash;&mdash;&lsquo;我欲使人于法中益念，不厌生死之苦，以一切众生苦故，当忍勤苦之行。&rsquo;心作是念，&lsquo;诸未度者吾当度之，恐怖者吾当安隐之，诸未灭度者吾当灭度之。&rsquo;&rdquo;</p>
<p style="text-align: left">
	　　复问佛：&ldquo;新发意开士随次第上至不退转，至一生补处，人劝助其喜，得何等福？&rdquo;</p>
<p style="text-align: left">
	　　佛言：&ldquo;须弥山尚可称知，阿阇浮开士行人劝助欢喜其福无极。一佛界中海水，取一发破为百分，从中取一分以取水，水尽可知几滴，不退转开士行劝助欢喜，其福不可量称数。一佛刹虚空，持一斛半斛、一斗半斗、一升半升可量知几所，此劝助福不可极。&rdquo;</p>
<p style="text-align: left">
	　　释白佛言：&ldquo;邪及官属从邪天来，闻斯定不？劝助将有缘乎？&rdquo;</p>
<p style="text-align: left">
	　　佛言：&ldquo;发意索佛者为坏邪界，心不离佛法。除馑众如是其助喜者为近佛，用是功德世世所生为人所敬养，未尝有恶声，不恐入三恶道，当生天上，在十方常尊。何以故？此劝助之德为等施群生矣。何以故？初发意人稍稍增多，自致作佛灭度群生故。&rdquo;</p>
<p style="text-align: left">
	　　善业白佛言：&ldquo;心譬如幻，何因得佛？&rdquo;</p>
<p style="text-align: left">
	　　佛言：&ldquo;云何若学见幻不？&rdquo;</p>
<p style="text-align: left">
	　　对曰：&ldquo;不见化幻，亦不见幻心也。&rdquo;</p>
<p style="text-align: left">
	　　佛言：&ldquo;不见化幻、幻心，见有异法当得佛道不？&rdquo;</p>
<p style="text-align: left">
	　　对曰：&ldquo;离化幻心不离幻心，不见当来佛，无法无见，当说何等法得耶不得也？是法本无远离，亦无若得不得也，本无所生亦无作佛者。设不有是法，亦不得作佛。&rdquo;</p>
<p style="text-align: left">
	　　善业白佛言：&ldquo;设尔明度离本无。&rdquo;</p>
<p style="text-align: left">
	　　对曰：&ldquo;法本无对、无证、无守、无行，无法当有所得。何以故？离明度本无形故。本无远离，何因当于明度中得佛？佛者，离本无所有。&rdquo;</p>
<p style="text-align: left">
	　　&ldquo;何所离本无、无所有当得佛者？&rdquo;</p>
<p style="text-align: left">
	　　佛言：&ldquo;如尔所言，离本明度，离本一切智，俱无所有。虽离本，本亦无所从生。开士当作是惟，深入守定，是故离本无所有得作佛。虽知离本无，明度无所有，是为不守明度、不具足行者，不得作佛。如善业所言，不用明故得佛，虽尔不可离明度得作佛。开士所行勤苦深奥之法，不可取泥洹，如是所说事，开士不为勤苦行。何以故？无作证者，无明度得证者，亦无经法得证者，开士闻是不恐不殆，是为行明度。虽作是行，亦不见行，是为行明度近作佛，远离应仪、缘一觉不见不念。</p>
<p style="text-align: left">
	　　&ldquo;譬如虚空中无念有近远者也。何以故？明度无形类。譬如幻所作人，不作是念：&lsquo;师离近观，人离我远。&rsquo;譬如影现于水中，或近或远不念近远。何以故？影无形。明度如是，无是念：&lsquo;应仪、缘一觉道为远佛道。&rsquo;为近适无憎爱，无著无生。</p>
<p style="text-align: left">
	　　&ldquo;譬如匠工黠师刻作机关人若作杂畜，不能自起居因对摇，木人本不念言：&lsquo;我当动摇屈申低仰，令观者喜。&rsquo;如海中大船作者欲度贾客，船不念言：&lsquo;当度人。&rsquo;如旷野之地，万物百谷草木皆生，其中地不念言，我当生不生也。如明珠悉出诸宝，如日照于四天下，其明不言：&lsquo;我当悉照。&rsquo;如水如风无所不至，不念：&lsquo;当有所至。&rsquo;如须弥山上忉利天为庄严山，不念：&lsquo;我以忉利天为庄严。&rsquo;若大海悉出诸宝奇物，海不念：&lsquo;当从中出珍宝。&rsquo;明度无极出生诸经法，如是虽尔无形无念。譬如佛出生诸功德，慈悲喜护加诸群生，明度成诸净法，其义亦然。&rdquo;</p>
<p style="text-align: left">
	　　强弱品第二十四</p>
<p style="text-align: left">
	　　鹙鹭子问善业：&ldquo;开士大士行明度无极为高行耶？&rdquo;</p>
<p style="text-align: left">
	　　报言：&ldquo;我从佛闻，行明度为无高行。&rdquo;</p>
<p style="text-align: left">
	　　诸爱欲天念：&ldquo;当为十方发意为开士道者作礼。何以故？行深明度开士，誓忍众苦究竟佛业，不中取证寂灭度矣。&rdquo;</p>
<p style="text-align: left">
	　　善业语诸天：&ldquo;虽不堕落中道取证，是不为难也；为十方众生被法铠令得灭度，斯乃为难！斯人本无，索不可得，作是念：&lsquo;为欲度十方，欲度空。&rsquo;何以故？虚空无近无远，人本亦尔，欲度人为度空，为被法铠。如佛所说：&lsquo;人本无，其知人本无所有，是为度人。&rsquo;开士闻斯不恐怖，斯为行明度。离人，本无人；离五阴，离诸法，本无五阴及诸经法，开士闻是不恐不懈。&rdquo;</p>
<p style="text-align: left">
	　　佛言：&ldquo;何因不恐不懈？&rdquo;</p>
<p style="text-align: left">
	　　对曰：&ldquo;本无故不恐，本净故不懈。何以故？索懈怠本，本无有也，所因懈怠亦复无有也。&rdquo;</p>
<p style="text-align: left">
	　　诸天释梵皆为作礼。</p>
<p style="text-align: left">
	　　佛言：&ldquo;不但诸释梵，上至约净天、遍净天、无结爱诸天，皆为作礼。十方不可计现在诸佛悉念拥护，知是行明度开士不退转。</p>
<p style="text-align: left">
	　　&ldquo;恒沙佛刹中人悉使为邪，一邪者化作如恒沙官属欲共害，不能中道坏得其便。有二事法行明度，邪不能中道得其便。何谓二事？一者、视诸法皆空，不失本愿；二者、不舍十方人，诸佛悉护视。</p>
<p style="text-align: left">
	　　&ldquo;诸天往至开士所，问深经赞叹善之，今作佛不久，常随是教法，立诸困苦者皆得护，未得自归者为得自归，为人故作法舍，无目者得慧眼。&rdquo;</p>
<p style="text-align: left">
	　　佛语善业：&ldquo;譬如我赞说罗兰那枝头佛，十方诸佛亦赞叹行明度开士如是。&rdquo;</p>
<p style="text-align: left">
	　　佛言：&ldquo;有行开士道未得不退转者亦复赞叹。&rdquo;</p>
<p style="text-align: left">
	　　善业白佛：&ldquo;行开士何道为佛所叹？&rdquo;</p>
<p style="text-align: left">
	　　佛言：&ldquo;开士随无怒佛前世为开士时，及罗兰那枝头佛前世为开士时，所行随是教，用是故十方诸佛赞叹之。开士大士行明度诸经法，信本无所从生，尚未得无所从生法乐，于中立信诸法本空如灭度，尚未获不退转，随是法教立者疾得不退转。有应是行者，诸佛赞叹之，是开士为度应仪道正向佛道地。开士闻深明度信不狐疑，念如佛说谛无异也，劫后当于无怒佛所闻是法，为在不退转地立。若闻者其德甚大，何况随法教立者，为疾入一切智！&rdquo;</p>
<p style="text-align: left">
	　　善业白佛言：&ldquo;设离本，本无法，无所得，亦何所法有作佛者？有说经者？&rdquo;</p>
<p style="text-align: left">
	　　佛言：&ldquo;如是，设离本，无法，无所得，何所法有作佛者？亦无说法者。是本无无本，何所有于本无中立者？&rdquo;</p>
<p style="text-align: left">
	　　释白佛言：&ldquo;明度甚深，开士勤苦行乃自致成作佛。何以故？无字法，无所得，在本无中立者，亦无作佛者，无说经者，闻是不恐怖、不疑不厌。&rdquo;</p>
<p style="text-align: left">
	　　善业言：&ldquo;如是，帝释，开士勤苦，闻是深法不疑不厌。诸经法皆空，何所有疑厌者？&rdquo;</p>
<p style="text-align: left">
	　　释言：&ldquo;如所说一切，为谈空事，为无著，譬如射空也。善业所说经，犹亦然矣。&rdquo;</p>
<p style="text-align: left">
	　　释白佛：&ldquo;如我所说，为随佛法教耶有增减也？&rdquo;</p>
<p style="text-align: left">
	　　佛言：&ldquo;与佛说无异。如善业所说，但说空事。善业亦不见明度，不见行者行，不见佛，不见得佛者。一切智如来无所从生法、十种力、四无所畏，上尊诸净法都不睹有索得之者。所以然者？诸法本净，故为无得，斯为行明度也，众应仪、缘一觉地所不及。欲为十方人特尊，当随佛法教立。&rdquo;</p>
<p style="text-align: left">
	　　是时，忉利天上数千万天化作甘香华散佛上，作是说言：&ldquo;我曹亦随法教。&rdquo;</p>
<p style="text-align: left">
	　　时，座中百六十<a>比丘</a>起正衣服，为佛作礼已，手中各有化甘香华持散佛上言：&ldquo;我曹亦当随法教立。&rdquo;</p>
<p style="text-align: left">
	　　时，佛笑，口中出若干色，其明至十方佛国悉为其明，还绕佛三匝从顶上入。</p>
<p style="text-align: left">
	　　阿难从座起正衣服，为佛作礼，长跪问佛：&ldquo;佛不妄笑，愿说笑意。&rdquo;</p>
<p style="text-align: left">
	　　佛言：&ldquo;是百六十比丘及诸天甫当来世，有劫名导，是比丘及诸天当于导劫作佛，皆同一字，字优那拘泥摩。作佛时，比丘僧数各等，其寿二万岁，随次作佛寿各等，尽散五色华如是。&rdquo;</p>
<p style="text-align: left">
	　　累教品第二十五</p>
<p style="text-align: left">
	　　佛告阿难：&ldquo;作是立者，为如佛立。欲如一切智立，当随明度教。应是行者，当知从人道，或从兜术天上来，久闻明度或行。所以然者？佛灭度后，法于世间现，或于兜术天上现。有行若书者，复转教人欢乐合偶，知供养若干佛以来，不于应仪、缘一觉品中作功德。有受明度学之，若解中慧，是开士如面见佛无异。其有斯德用求应仪、缘一觉，会必得佛矣，行法常当远离此二道。&rdquo;</p>
<p style="text-align: left">
	　　佛语阿难：&ldquo;持是明度嘱累汝：我所说余经，若所受悉舍忘之，其过少耳；所从佛受明度，若忘舍之，其过甚多！谛学悉具足受，书字莫令缺减，往古来今<a>佛经</a>等无异。若有慈心于佛者，当受此法敬礼供养，为供养三世佛，报佛恩备矣。若慈孝于佛，不如恭敬明度，慎莫忘失一句。嘱累若，粗粗说耳。</p>
<p style="text-align: left">
	　　&ldquo;若有不欲离于经法、比丘僧、三世佛者，不当远此法，三世诸佛皆由斯生。所以然？夫六度者，乃诸开士大士之母，佛不可尽经法之藏。若曰教人尽佛界中令得应仪道，虽有是教尚未报佛恩；不如具足为开士说明度，虽不能多，一日可，不能一日，食时可，若顷间，其福胜度尔所应仪。开士大士思惟中慧得功德，出应仪、缘一觉上，会当复不退转，不中道堕落。&rdquo;</p>
<p style="text-align: left">
	　　说是明度时，四部弟子及诸天鬼神王，一佛界中持释迦文威神，一切悉见无怒佛及比丘、应仪、诸开士亦无央数，忽不复现。</p>
<p style="text-align: left">
	　　佛语阿难：&ldquo;譬如见国中人已，不复见无怒佛及诸开士、应仪士，诸经索不见亦如是。法不见法，法不念法。何以故？诸经法无念无见亦无所益。&rdquo;</p>
<p style="text-align: left">
	　　佛语阿难：&ldquo;诸经法皆空，无所持，不可念。譬如幻师化作人，诸经法亦然，无念无痛。何以故？无形故。开士作是行，作是学，为行学明度，在学中最尊百千万倍，是为安十方群生困厄者，为随佛法学也。有应是学者，以手举一佛刹，又复著故处，人无觉者，从是学成无碍慧法。十方三世无数诸佛悉从明度成佛，亦不增不减，是故不可尽，虚空亦不可尽。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>