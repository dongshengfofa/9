<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 大明度无极经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 大明度无极经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 大明度无极经</strong></p>
<p style="text-align: left">
	　　天帝释问品第二</p>
<p style="text-align: left">
	　　尔时，帝释与四万天子，四天王与二万天子，梵众天与万天子，梵辅天与五千天子，俱皆来会坐。诸天子<a>宿命</a>功德光耀巍巍，持佛神力光明彻照。</p>
<p style="text-align: left">
	　　释问善业言：&ldquo;是诸天子大会欲听说智度无极，云何开士大士于大明中立乎？&rdquo;</p>
<p style="text-align: left">
	　　善业曰：&ldquo;诸天子，乐闻者听我说，因持佛力广说智度。何天子，未求开士道者，今皆当求。已得沟港道者，不可复得开士道。何以故？闭<a>生死</a>道已。正使是辈求者，我代其喜不断功德法也，悉欲使取经中极尊法，使上至佛。&rdquo;</p>
<p style="text-align: left">
	　　佛言：&ldquo;善哉！善哉！劝乐开士学乃尔乎。&rdquo;</p>
<p style="text-align: left">
	　　善业白佛言：&ldquo;我当报恩，终不敢违之。所以然者？往昔如来、无所著、正真道、最正觉，皆与<a>弟子</a>为诸开士说智度，如来时亦在中学斯经妙行，今自致作佛，用是故当报恩。我作是<a>说法</a>，开士受之我劝乐，劝乐以大道疾令作佛。释欲所闻者，听所问矣。&rdquo;</p>
<p style="text-align: left">
	　　问曰：&ldquo;开士云何立智度中乎？&rdquo;</p>
<p style="text-align: left">
	　　答曰：&ldquo;持空法立如是。释问开士大士，以影弘誓大乘。所至奏五阴，不当于中住；沟港、频来、不还、应仪、缘一觉至于佛，不当于中住；五阴无常，不当于中住；于苦、乐、好、丑、是我所、非我所，不当于中住；沟港道不动成就，不当于中住，何以故？七死七生便度去；频来道不动成就，不当于中住，何以故？一死一生便度去；不还道不动成就，不当于中住，何以故？于上灭度；应仪道不动成就，不当于中住，何以故？应仪道成已，便尽于灭度中而灭讫；缘一觉道不动成就，不当于中住，何以故？不能逮佛道便灭讫，是故不当于中住；如来、无所著、正真道、最正觉，用无量人故作功德，&lsquo;我皆当令灭讫，正于佛中住&rsquo;，佛所作皆究竟已乃灭讫，亦不当于中住。&rdquo;</p>
<p style="text-align: left">
	　　鹙鹭子问：&ldquo;设使开士大士不当住五阴、沟港、频来、不还、应仪、缘一觉上至佛，当云何住？&rdquo;</p>
<p style="text-align: left">
	　　善业言：&ldquo;如来、无所著、正真道、最正觉有住处乎？&rdquo;</p>
<p style="text-align: left">
	　　答曰：&ldquo;不也。何以故？佛无所住，亦不在动摇、不动摇处住，亦不不住，亦无无住，一切无是如如来住，当作是住，不当住不住，亦不当住无住，当作是住，学无所住矣。&rdquo;</p>
<p style="text-align: left">
	　　尔时，诸天子心念：&ldquo;诸鬼神所语悉可了知，今是尊者善业所说经道了不可知。&rdquo;</p>
<p style="text-align: left">
	　　善业知其心所念，语诸天子：&ldquo;是经难了！难了！所以者何？我所道说，所教起，都为空矣！以斯故难闻，闻而难了。&rdquo;</p>
<p style="text-align: left">
	　　诸天子心复作是念：&ldquo;是语当解！当解！&rdquo;</p>
<p style="text-align: left">
	　　今尊者善业深入于法身，即告诸天子：&ldquo;设使欲索沟港、频来、不还、应仪、缘一觉、无上正真道，若于其道中住，皆当学明度，当持守。&rdquo;</p>
<p style="text-align: left">
	　　诸天子心复念：&ldquo;所说乃尔，当复于何处更索经师？&rdquo;</p>
<p style="text-align: left">
	　　又告诸天子：&ldquo;欲知我所说法者，如幻人无所闻，无所行。&rdquo;</p>
<p style="text-align: left">
	　　诸天问：&ldquo;今在是闻法者，是人为非幻乎？&rdquo;</p>
<p style="text-align: left">
	　　善业言：&ldquo;人如幻，幻如人，如求沟港、频来、不还、应仪、缘一觉、正真道，人如幻，幻如佛道。&rdquo;</p>
<p style="text-align: left">
	　　诸天子复问：&ldquo;乃至佛亦复如幻如人乎？&rdquo;</p>
<p style="text-align: left">
	　　曰：&ldquo;乃至灭度亦如幻如人。&rdquo;</p>
<p style="text-align: left">
	　　诸天子言：&ldquo;灭度亦复如幻如人乎？&rdquo;</p>
<p style="text-align: left">
	　　曰：&ldquo;设使有法过于灭度者，亦复如幻如人矣。&rdquo;</p>
<p style="text-align: left">
	　　善业告诸天子：&ldquo;是幻、是人、泥洹皆空，俱无所有。&rdquo;</p>
<p style="text-align: left">
	　　尊者鹙鹭子、满祝子问：&ldquo;说明无度如是者，谁能持奉行之？&rdquo;</p>
<p style="text-align: left">
	　　答曰：&ldquo;贤者不退转开士大士能持奉行之，其应仪等无能受持者。所以者何？我所说法，为无所说，亦无所处。法已无所处，法已无所嘱累，法以是故亦无能受持者。&rdquo;</p>
<p style="text-align: left">
	　　释心念：&ldquo;尊者善业雨法宝，我宁可化作华以散其上。&rdquo;便化作甘香华以散佛及善业诸<a>比丘</a>上，华至其膝。</p>
<p style="text-align: left">
	　　善业即知言：&ldquo;是华不出于忉利天上，释所散华出于幻耳。&rdquo;</p>
<p style="text-align: left">
	　　释言：&ldquo;是华非从树出，如贤者善业所可说，斯事本寂，自幻树出矣。&rdquo;释言：&ldquo;是华从幻树出也，不从树出者为非是，非是者为非华。&rdquo;释言：&ldquo;明度甚深微妙。&rdquo;</p>
<p style="text-align: left">
	　　答曰：&ldquo;然。所以者何？无所逮得，亦无所说。&rdquo;</p>
<p style="text-align: left">
	　　释言：&ldquo;尊者处深微妙明度于法不诤处，无所有于法无所动。&rdquo;</p>
<p style="text-align: left">
	　　答曰：&ldquo;然，法非动法，当作是学。如是学，不学沟港、频来、不还、应仪、缘一觉道，作是学者为学一切智出于诸法，为不生五阴学受身行，不学受余法。&rdquo;</p>
<p style="text-align: left">
	　　鹙鹭子问：&ldquo;如是为不学受一切智乎？不学亡失，不学受他法乎？&rdquo;</p>
<p style="text-align: left">
	　　答曰：&ldquo;然，是为学一切智出于诸法。&rdquo;</p>
<p style="text-align: left">
	　　释闻法，便问鹙鹭子：&ldquo;当云何于其中求？&rdquo;</p>
<p style="text-align: left">
	　　报言：&ldquo;于善业明度品中求。&rdquo;</p>
<p style="text-align: left">
	　　释问：&ldquo;善业持何威神恩当学知？&rdquo;</p>
<p style="text-align: left">
	　　报言：&ldquo;持如来威神恩知。释所问，明度开士大士当云何求？不可从五阴求，不可离之求。何以故？明度非五阴，亦不离之，不起之，为无所著，无出无倚，无倚是明度矣。&rdquo;</p>
<p style="text-align: left">
	　　释言：&ldquo;大士为大明无边无底。&rdquo;</p>
<p style="text-align: left">
	　　报言：&ldquo;五阴皆无边，以是故当知法无边。人无底，当知法无底。身与作复作用，是故当知之，与大明等无异，无中边亦无本端，不可限量，一切不可得，以是故明度无边无底，不可计计为多。&rdquo;</p>
<p style="text-align: left">
	　　释问：&ldquo;人云何无底？&rdquo;</p>
<p style="text-align: left">
	　　善业言：&ldquo;云何于释意？何所法中名为人？于法中不见有名为人者。何以故？不见有所从来处。所以者何？人本末皆空，无所有故。设使有来者、有住止者，但名耳。何以故？于名字中学，有所有不？&rdquo;</p>
<p style="text-align: left">
	　　曰：&ldquo;不也。&rdquo;</p>
<p style="text-align: left">
	　　善业曰：&ldquo;用名字无所有故，无作我者，是故人无底。正使如来、无所著、正真道、最正觉寿如恒沙劫，口说名人人复人，宁有生灭者不？&rdquo;</p>
<p style="text-align: left">
	　　释言：&ldquo;一切无生灭者。&rdquo;</p>
<p style="text-align: left">
	　　善业言：&ldquo;所以者何？用一切人净故。无所起，名非名不可得，是故人无底。明度无极名无底，当作是知。&rdquo;</p>
<p style="text-align: left">
	　　持品第三</p>
<p style="text-align: left">
	　　尔时，诸天无央数同时三叹曰：&ldquo;呜经乎！呜经乎！是尊者善业所说道深矣！斯大明弘义，如如来所由出矣！有闻者学之诵之，我敬视之如如来。&rdquo;</p>
<p style="text-align: left">
	　　佛告诸天子：&ldquo;诚然！昔锭光如来、无所著、正真道、最正觉时有宫，宫中有是经，我时持之，锭光佛授我决言：&lsquo;若后当为人中持，悉逮佛智作佛，名能如如来、无所著、正真道、最正觉，<a>三界</a>最尊，安定于法中极明，号曰天中天。&rdquo;</p>
<p style="text-align: left">
	　　诸天子白佛言：&ldquo;少有及者，天中天！有持大明者，为受一切智矣。&rdquo;</p>
<p style="text-align: left">
	　　时，佛在众中央坐，佛告除馑众、除馑女、清信士、清信女：&ldquo;今是四部为证，爱欲天、梵天、无结爱天皆知。&rdquo;</p>
<p style="text-align: left">
	　　佛告释言：&ldquo;高士学斯定，持诵其文，众邪不得其便令横死也。忉利诸天子求佛道者，未学诵获其奥者，是辈天子皆往到是学持诵者所，若于空闲避隈处亦不恐不怖也。&rdquo;</p>
<p style="text-align: left">
	　　四天王、释、梵及诸天子等各白佛言：&ldquo;我当护是学持诵者。&rdquo;</p>
<p style="text-align: left">
	　　释复白佛言：&ldquo;难及，天中天！是明度学者心无动摇，悉受<a>六度</a>已。&rdquo;</p>
<p style="text-align: left">
	　　佛言：&ldquo;然。善听我说，上中下言皆善。&rdquo;</p>
<p style="text-align: left">
	　　释言：&ldquo;受教。&rdquo;</p>
<p style="text-align: left">
	　　佛言：&ldquo;我经中有欲害乱者，起恶意往，未至道亡，后所作终不成。何以故？用是高士学是经故。譬若有药其名神丹，有蛇索食，道逢虫物，蛇欲啖，虫即到神丹药所，蛇闻药香即还去。何以故？是药力所却。如是是辈高士，其欲害者便自止还，是明度威神力所压伏也。&rdquo;</p>
<p style="text-align: left">
	　　佛言：&ldquo;设有乱者，便于彼间自坏不成，四天王皆护入。经如<a>行者</a>，<a>自在</a>所为，所语如<a>甘露</a>，言重成道，瞋恚贡高诸恶不生，四天王护之。所以然者？学明度故。心自生念：&lsquo;有诤起者不可近，我求索佛道义，不可随是瞋恚语，使我疾逮好心。&rsquo;斯高士所作悉见善像。&rdquo;</p>
<p style="text-align: left">
	　　释白佛言：&ldquo;难胜，天中天，乃过诸恶无与等者！&rdquo;</p>
<p style="text-align: left">
	　　佛言释：&ldquo;是辈人或当过剧难之中终不恐，无能害者。善士当诵惟斯定，正使死至，若怨在中欲共害者，如佛所语，终兵刃向者不中其身。所以然者？斯定诸佛神咒，咒中之王矣。学是咒者不自念恶，不念人恶，都无恶念，是为人中之雄，自致作佛为护众生，夫学斯行者疾成佛道。是经书已虽不学诵者，当持其卷，人鬼凶毒不能害矣，宿命重殃唯斯不除。譬如得佛处，若人、若鬼神禽兽从一面入，无能害者。何以故？用得佛处故。其威神护过去、现在、当来索佛道者，皆当于中得佛道，人入其处不恐<a>无畏</a>。明度所止，天、人、鬼、龙皆为作礼，恭敬护视，用经德尊故。&rdquo;</p>
<p style="text-align: left">
	　　释白佛言：&ldquo;若有书持经卷，承事供养天宝、名华、栴檀、珍琦、香缯、盖幡；若有持如来、无所著、正真道、最正觉<a>舍利</a>，起塔自归作礼承事供养，天宝华香具足如上，其福孰多？&rdquo;</p>
<p style="text-align: left">
	　　佛言：&ldquo;我问若随所乐报，云何是如来一切智成是身出现于世，从何义得？&rdquo;</p>
<p style="text-align: left">
	　　对曰：&ldquo;从明度义得。&rdquo;</p>
<p style="text-align: left">
	　　佛言：&ldquo;不用是身舍利得佛也，乃从一切智生得佛身，我灭度后舍利供养如故。若善人书是经，学持讽诵自归作礼，承事供养具足如前，则为供养一切智，已从是经中得功德无比。&rdquo;</p>
<p style="text-align: left">
	　　复白佛言：&ldquo;阎浮提人民不供养者，为不知是福尊无比耶？&rdquo;</p>
<p style="text-align: left">
	　　佛言：&ldquo;有几所人信佛、信经、信比丘僧？&rdquo;</p>
<p style="text-align: left">
	　　释言：&ldquo;信者少耳，及求沟港、频来、不还、应仪、缘一觉至求佛者复少矣！&rdquo;</p>
<p style="text-align: left">
	　　佛言：&ldquo;无量人行求佛道，至于在不退转地立者，若一若两耳。学是法会成佛，当为作礼承事恭敬。何以故？用晓<a>佛法</a>，世少有故。过去如来求佛道者皆从是成，我时亦在中。如来灭度后取舍利起七宝塔，尽形寿自归作礼承事供养，天宝、华香具悉如前满四天下，若三千大千国土众生悉得人道，各作七宝塔，以妓乐乐之，复过是如恒边沙佛刹，人人起七宝塔供养劫复劫，都是欲界中诸妓乐、华香、缯盖皆具如上，所说其福德益多不？&rdquo;</p>
<p style="text-align: left">
	　　对曰：&ldquo;甚多，天中天！&rdquo;</p>
<p style="text-align: left">
	　　佛言：&ldquo;不如书持经卷，自归护定，福多无量。何以故？从中出如来一切智故。&rdquo;</p>
<p style="text-align: left">
	　　佛言：&ldquo;百倍恒边沙佛刹人皆起七宝塔不在计中，如是千万亿无数倍，不在明度净定计中。&rdquo;</p>
<p style="text-align: left">
	　　尔时，四万天子与释俱来大会，诸天子启释言：&ldquo;尊者，当取诵是经。&rdquo;</p>
<p style="text-align: left">
	　　佛言：&ldquo;当学，当持，当诵，释！若质谅神兴兵欲与忉利天战，其念诵是经，质谅神众即去。&rdquo;</p>
<p style="text-align: left">
	　　释言：&ldquo;大尊咒，天中天。&rdquo;</p>
<p style="text-align: left">
	　　佛言：&ldquo;然。无辈过去、当来、今现在十方诸佛，皆起是咒自致作佛，出<a>十戒</a>功德，开士大士从中生。佛未出于世时，开士悉出，说照明四弃、四拔苦、四事空、五通。譬如月盛满时从空中出照明于星，开士求功德盛满如是，皆从权德大明中出，当作是知，学持诵是经，为至德悉具足。&rdquo;</p>
<p style="text-align: left">
	　　佛言：&ldquo;其人终不为邪毒、水火、兵刃、王法所横死。何以故？是明度所拥护。若复有余事起，若至王所及太子、傍臣所，与之相见辄<a>欢喜</a>言笑。所以然者？以其普慈等济，恕惠群生，润功无量，用是故见者悉起立。&rdquo;</p>
<p style="text-align: left">
	　　尔时，有异道人遥见佛大会，欲坏乱坐众，疾至佛所。</p>
<p style="text-align: left">
	　　释作是念：&ldquo;当云何尽我寿在佛边受诵是法？&rdquo;即从佛闻受诵。</p>
<p style="text-align: left">
	　　彼异道人遥远绕天中天一匝，从彼间道径去。</p>
<p style="text-align: left">
	　　鹙鹭子念：&ldquo;是中云何异道人从彼间道径去？&rdquo;</p>
<p style="text-align: left">
	　　心念是佛即知，鹙鹭子、释念明度，异道人无善意来故。</p>
<p style="text-align: left">
	　　弊邪念：&ldquo;佛与四部弟子共坐，爱欲天、梵天、诸天子悉复在中。会无异人，开士大士授决者会，当为人中之将，自致作佛。我当往乱之。&rdquo;</p>
<p style="text-align: left">
	　　是弊邪乘一辕之车，驾马四匹稍至佛所，释作是念：&ldquo;弊邪所乘非国王瓶沙，非波斯匿，非释种，非维耶利，四马车皆不类之，正是弊邪所作也。邪常昼夜索佛短，乱世人，能常持心究竟明度，邪便道还。&rdquo;</p>
<p style="text-align: left">
	　　忉利迦翼天子持天华在空中立便散佛上，四面散而尊叹曰：&ldquo;究竟道源，明度之谓也，阎浮提人民乃得闻见。&rdquo;</p>
<p style="text-align: left">
	　　复持杂华四散佛上曰：&ldquo;其有求者守者，终不为邪众所害也。是辈人民福德弘大，何况乃学持讽诵用是法住！其人前世已得见佛，净心供养。欲一切智，得一切智宝，当从明度索之。&rdquo;</p>
<p style="text-align: left">
	　　佛言：&ldquo;然。&rdquo;</p>
<p style="text-align: left">
	　　阿难白佛言：&ldquo;无举名布施、重戒、忍辱、精进、<a>禅定</a>，但举明度名，何以故，天中天？&rdquo;</p>
<p style="text-align: left">
	　　佛言：&ldquo;明度于度中最尊。云何，阿难，不布施、持戒、忍辱、精进、禅定、智者，当缘为六度无极一切智乎？&rdquo;</p>
<p style="text-align: left">
	　　阿难言：&ldquo;唯然，天中天，不行六行，不为六度，诚非大明度无极一切智之明矣！&rdquo;</p>
<p style="text-align: left">
	　　佛言：&ldquo;然，大明最尊。譬如地，种散其中，同时出生，众生得命。如是，阿难，明度如地，五度如种，从中生成。&rdquo;</p>
<p style="text-align: left">
	　　释白佛言：&ldquo;如来所说善士学持诵明度者，功德未竟。&rdquo;</p>
<p style="text-align: left">
	　　佛语释：&ldquo;我不说是功德未竟，我自说书持经卷、承事作礼、华香、名宝、杂缯、盖幡功德者耳。&rdquo;</p>
<p style="text-align: left">
	　　释白言：&ldquo;我身护视是人。&rdquo;</p>
<p style="text-align: left">
	　　佛语释：&ldquo;诵明度者，有若干千天到是经师听经，不解义者欲问所疑，用慈于经中即自晓了，是人作功德悉自见知。若于四部弟子中说经时，其心无所难，若刑戮者终不畏。何以故？明度所护，凶弑者去。&rdquo;</p>
<p style="text-align: left">
	　　佛言：&ldquo;我不见人当明度者，人亦不见明度。明度所压也，无有轻者，心不恐怖无所畏，父母重之，<a>沙门</a>哀之，诸亲贤友爱之，或恶事来，持忠<a>正法</a>为解之。是善士所作功德悉自见心，当作是知。十方无数佛国诸天、人、鬼、龙、质谅神、执乐神、胸臆行神、似人形神，皆至经师所，问讯听受，作礼致敬，绕毕各去，斯行德使然。四天大王、忉利天、盐天、兜术天、不骄乐天、化应声天、梵天、梵众天、梵辅天、大梵天、水行天、水微天、无量水天、水音天、约净天、遍净天、净明天、守妙天、玄妙天、福德天、德纯天、近际天、快见天、无结爱天上诸天子皆往问讯，听受作礼，绕竟各去。诸无结爱天尚悉来下在诸天中，何况是三千大千国土诸爱欲无色天子耶！彼所处常完坚无娆者，除宿不请，余不能动，其功德悉受。是时，诸天来当知之。&rdquo;</p>
<p style="text-align: left">
	　　释言：&ldquo;云何知，天中天？&rdquo;</p>
<p style="text-align: left">
	　　佛言：&ldquo;是善士女欢喜时，知来已，当避去。闻鬼神香，或龙鬼神、蛇躯神来到，闻鬼神香以为曾知已，当避去。当净身体，用清净故，鬼神皆大欢喜。小天见大天来，便避去。尊天威神巍巍，其光重明，稍安徐往。尊天入至经所，是善士女则踊跃喜，所止处悉当净住。是人病终不著身，所止处常安隐，未常有恶梦，梦中但见佛，见塔，闻明度，但见诸弟子，见极过度，见佛坐，见自然经轮，见粗欲成佛时，见诸佛得佛，见自然新经轮，见若干开士，见六度种种解说是当作佛，见余佛刹，见佛及尊经无与等者，某方刹如来、无所著、正真道、最正觉弟子众，如来在其中说经。是辈善士梦如是已安隐，觉身体净洁且轻，不复思食，身软美饱。若比丘得定自定，觉心软不思食，身软美饱如是。何以故？鬼神不敢近是欲取佛者。</p>
<p style="text-align: left">
	　　功德品第四</p>
<p style="text-align: left">
	　　&ldquo;复次，帝释，是天下如来舍利满中施与，有持智度无极书施与，尔取何所？&rdquo;</p>
<p style="text-align: left">
	　　释言：&ldquo;我取智度。何以故？我不敢不敬舍利，天中天，舍利由斯明度出，<a>天人</a>所尊矣。如我与诸天共座，坐持异床，我未至，诸天子为座作礼绕以去，是座尊故。吾于斯受经，诸天于彼为礼。如是，天中天，明度出如来、无所著、正真道、最正觉之舍利，一切智从中生身，用是故两分中取明度。</p>
<p style="text-align: left">
	　　&ldquo;正使三千大千国土满中舍利为一分，明度书为二分，取书。何以故？从中出舍利供养所致。譬如负债人与国王参正，无复问者，亦无所畏。何以故？在王边有力故也。譬如无价明月珠，有是宝者其德无等，所著处鬼神不得其便，不为所中。若士女持明月珠，所著鬼神即去。若中热风寒，持明月珠，著身热风寒皆除去。夜著冥中即明。热凉寒温。众毒向已，持珠示之诸毒即灭。如是，天中天，明月珠尊，若人目痛冥，近之即愈。其德巍巍，在著何所便随珠色，正使持若干种缯裹珠著水中，水故如珠色，水浊即为清，是珠德无比。&rdquo;</p>
<p style="text-align: left">
	　　阿难问释：&ldquo;云何独彼有珠耶？斯土亦有乎？&rdquo;</p>
<p style="text-align: left">
	　　释言：&ldquo;亦有，不足言。如我所说者，异天下宝轻，不如彼德尊十百千万亿倍。若以著箧函中，其明彻出，正使出去处明如故。天中天，一切智德至如来灭度后，是一切智舍利遍布供养如故，置是三千大千国土满中如来舍利，正使恒边沙佛刹满中舍利为一分，是经为二分，我于两分取是经。&rdquo;</p>
<p style="text-align: left">
	　　佛语释：&ldquo;过去如来皆从中出自致成佛，甫当来及十方无数佛刹现在诸佛亦从中出，为人中将自致成。&rdquo;</p>
<p style="text-align: left">
	　　释言：&ldquo;一切众生心所求，如来从明度悉了知。&rdquo;</p>
<p style="text-align: left">
	　　佛言：&ldquo;用是故，开士大士昼夜求明度。&rdquo;</p>
<p style="text-align: left">
	　　释言：&ldquo;惟求大明，不求余度乎？&rdquo;</p>
<p style="text-align: left">
	　　佛言：&ldquo;六度无极皆求。开士布施、持戒、忍辱、精进、一心分诸经，不及求明度。譬如是天下种树，若干色，种种叶，华实各异，其影无异，影影相类。如是，五度从明度出，一切智种种相成无异。&rdquo;</p>
<p style="text-align: left">
	　　释白佛言：&ldquo;影明德尊，其为难等矣！天中天，若有书是经，承事供养华香、缯、盖幡，若复授与人，其福孰多？&rdquo;</p>
<p style="text-align: left">
	　　释言：&ldquo;自供养复分人其福太多。&rdquo;</p>
<p style="text-align: left">
	　　佛言：&ldquo;如是书经，供养华香、众宝、名缯、盖幡；若有书经供养，复分与人，其福无量。经师所处，专说本净，其福甚多。复次，一天下人皆令持十戒，置是四天下，复置小国、中国、二千、三千大国土，如恒沙佛刹人民皆令持十戒，其福宁多不？&rdquo;</p>
<p style="text-align: left">
	　　对曰：&ldquo;甚多，天中天。&rdquo;</p>
<p style="text-align: left">
	　　佛言：&ldquo;不如书持是经，分与人使书学之，其福倍多。置上十戒，皆令作四弃、四拔苦、四事空及五通皆成得，云何其福宁转倍多不？&rdquo;</p>
<p style="text-align: left">
	　　对曰：&ldquo;甚多，天中天。&rdquo;</p>
<p style="text-align: left">
	　　佛言：&ldquo;不如是书经卷与人，使书若为读，其福倍多。复次，学解中慧，其福甚多。&rdquo;</p>
<p style="text-align: left">
	　　释白佛言：&ldquo;云何学明度解中慧？&rdquo;</p>
<p style="text-align: left">
	　　佛言：&ldquo;有当来善士，欲得无上正真道、最正觉，乐学明度。恶友教学末智。&rdquo;</p>
<p style="text-align: left">
	　　&ldquo;何等为末智？&rdquo;</p>
<p style="text-align: left">
	　　佛言：&ldquo;来世比丘得经欲学，恶友教之五阴无常，学五阴无常，求作斯学，失大明获末智。&rdquo;</p>
<p style="text-align: left">
	　　佛言：&ldquo;求者不坏五阴无常视。何以故？本无故。如斯当为景明之学，其福无度。复次，一天下人皆令得沟港、频来、不还、应仪、缘一觉道，皆令成就，又如恒沙佛刹人民皆求无上正真道福，不如净定广说义。所以然者？皆由斯定得一切智、十二经德，皆由斯学成佛。无尽佛出，即生沟港、频来、不还、应仪、缘一觉并发意求佛。获斯定者，福最尊矣。若有善愿欲疾作佛，以经施之令成大士得斯定者，其福难尽。&rdquo;</p>
<p style="text-align: left">
	　　释白佛言：&ldquo;如是，天中天，极安隐。是开士大士疾近佛，用是故，受其福转倍多。何以故？其得是法，疾近佛座。&rdquo;</p>
<p style="text-align: left">
	　　善业语释言：&ldquo;善哉！善哉！当作是解。开士受净定疾得作佛，所作行当如净，不得景定不得作佛，在所问。&rdquo;</p>
<p style="text-align: left">
	　　变谋明慧品第五</p>
<p style="text-align: left">
	　　尔时，慈氏开士语善业：&ldquo;有开士大士代欢喜最尊分德法，虽或布施、持戒，所守分德法尊无盖，德被无表。&rdquo;</p>
<p style="text-align: left">
	　　善业言：&ldquo;当从是代欢喜分德之法。何以故？十方无量佛刹，一一刹土不可计数数灭度，以是本所起无上正真道最正觉及自致灭度处，其功德极度所致之德，诸弟子所作布施、持戒守法分德，彼德最尊，过无所著功德都。天中天，持戒身、定身、慧身、无所挂碍身、度知见身，安隐大慈不可具计，经中所学诸功德都计合积之，代欢喜德福尊无盖。以斯喜行用求无上正真道，心念言：&lsquo;持是施与，我作无上正真道&rsquo;，当作是行，求心以来悉逮得之。&rdquo;</p>
<p style="text-align: left">
	　　慈氏语善业：&ldquo;作是求以来者，不逮得作是施者。&rdquo;</p>
<p style="text-align: left">
	　　善业言：&ldquo;有不施者，当从何得？亦无所守，从何出生？若意悔还为堕四颠倒，所施与无常谓常、苦谓乐、空谓实、无身谓有身。意悔还所信，还持是心求佛，作是施与作无上正真道。&rdquo;</p>
<p style="text-align: left">
	　　慈氏语善业：&ldquo;新学士女不当于前解慧也。何以故？其所信乐、所造德本恐亡，还当为不退转说之，若在善友边久者解说之，是人不惧者也。如是代欢喜极尊，持是施与作一切智，持是心作是施与代欢喜，是心尽灭、无处、不可见，何心作是施与得无上正真道？何心是心？心无两对心，无身，当作何施与乎？&rdquo;</p>
<p style="text-align: left">
	　　释言：&ldquo;恐新学士或怖而亡还，云何作功德施与最尊代欢喜？云何以作施与得无上正真道？&rdquo;</p>
<p style="text-align: left">
	　　善业言：&ldquo;斯土开士大士悉具足供养诸佛，破坏众恶，以等行如一，降伏邪党，弃捐重担，所有福德、罪垢都寂，戒、定、慧、<a>解脱</a>度知见所愿已获。十方无数刹土有灭讫者，所作分德其尊无上。何因开士不悔心想？云何不悔心？无所想，持是施与作上行者，正使是心念自了知之，作是曹想不悔心想。如悔所喜悔，正使心念复了知是心作，是为想悔、心悔、喜悔&mdash;&mdash;正使开士持其心了知作是为想觉，持何等施与持何所心了知作是觉，持何等施与持何所心了知是心诸法何所法&mdash;&mdash;持是施与为等与，不及作是施。</p>
<p style="text-align: left">
	　　&ldquo;诸过去、当来、今现在佛所有功德，及弟子未得道者，天龙鬼神诸闻经初发心学者，都合积累，代喜最尊矣。持是功德复知是法尽灭，无处亦无法，作是施与无想悔、<a>无心</a>悔、无喜悔，作是众所不逮，是为无上正真道施与他有分德，不谛明之不作是施与。何故所致无所有？代喜分德亦空，开士作此明之。诸佛所灭度者，持所施与功德使我悉得之如一，作是知所行作无上正真道，是所作不在想，过去所知尽灭想，无处想。作念得，作是想非施与也，不作是想为施与，当作是学。开士大士权德当于是中索之，未得明度不得入是法中，所持分德中无得作是听身识。</p>
<p style="text-align: left">
	　　&ldquo;是有德之人，有想便著，反欲苦住。如来、无所著、正真道、最正觉不乐持施与，持施与见<a>虚空</a>。何以故？极大得灭讫。视佛有想者，为碍施是与，大逮不当作是逮如来施与，当谛。何以故？杂毒病故。作是施，譬作美饭杂毒著中，色好甚香无不喜者，不知饭中有毒，愚人食之欢喜饱满，其食欲消时必危身命矣。夫不知取施之义者，不晓将护两碍之难，必如毒饭之说也。若高士欲施，常如往古来今诸佛，持戒身、定身、慧身、解脱身、度知见所见慧身，及诸弟子于中所作功德，是所佛、缘一觉施与，持是功德都代欢喜施与，以作无上正真道。持是想施与，时悔谓之有用，是故譬若杂毒饭。</p>
<p style="text-align: left">
	　　&ldquo;如是，有德之人当作是觉知：过去、当来、今现在佛，云何施与？何因成就出无上正真道？随如来教持是施与，知所作功德生时身相，经所得了知成时，我作是代欢喜，自致佛道无过也。终不离如来法，不杂毒也。当作是施与，如戒、如定、如慧、如解脱、如度知见慧所现身，无欲处，无色处，无空处，亦无往古来今从中来者。譬若无所有，是所施与诸法亦无所有，是为成施，与中无毒也。若作异施，为行反施。唯开士所施是法若佛，皆更知作是施自致作佛，今我施已作无上正真道。&rdquo;</p>
<p style="text-align: left">
	　　佛言：&ldquo;善哉！善哉！善业，所作如佛。又三千大国土人皆使念四等心，不如上施其尊无盖也。复次，三千大国人皆作无上正真道，使如恒沙佛刹人共供养之，震越、衣服、饮食、床卧、病瘦、医药，事事具足如恒沙劫随恣所乐，云何其福宁多不？&rdquo;</p>
<p style="text-align: left">
	　　善业言：&ldquo;甚多，天中天。&rdquo;</p>
<p style="text-align: left">
	　　佛言：&ldquo;代喜功德福过其上。&rdquo;</p>
<p style="text-align: left">
	　　善业言：&ldquo;功德如恒沙佛刹不能受也。&rdquo;</p>
<p style="text-align: left">
	　　佛言：&ldquo;善哉！善哉！持明度者是所施与，乃从本来，福出其上。&rdquo;</p>
<p style="text-align: left">
	　　尔时，四天王与二万天子以头面著佛足，却白佛言：&ldquo;弘慈普施，明度德化，巍巍无盖，乃至于斯乎！何以故？学明度，开士大士所欢乐故。&rdquo;</p>
<p style="text-align: left">
	　　忉利天、盐天、兜术天、不骄乐天、化应声天诸天子，各以宝树、名华、杂香以散佛上，缯盖幢幡，天众妓乐，欢心贡佛而叹曰：&ldquo;极大施与，天中天！大士权德乃作是施，学明度德大士所欢乐。&rdquo;</p>
<p style="text-align: left">
	　　梵众天、梵辅天、大梵天、水行天、水微天、无量水天、水音天、约净天、遍净天、净明天、守妙天、玄妙天、福德天、德纯天、近际天、快见天、无结爱天诸天子，皆以头面著佛足作是言：&ldquo;开士学明，三界希有！&rdquo;</p>
<p style="text-align: left">
	　　佛告诸天子：&ldquo;置是三千大国土中人皆作无上正真道者，更复异恒沙佛刹人都共供养，是辈开士大士其随所喜复过是者，不及代欢喜施与。三世佛，天中天，持戒身、定身、慧身、解脱身、度知见身，及诸弟子在中作功德者，都积累合会，虽尔代喜过上。&rdquo;</p>
<p style="text-align: left">
	　　善业问言：&ldquo;从中何得？&rdquo;</p>
<p style="text-align: left">
	　　佛言：&ldquo;求开士道有德人，当知往古来今法无取、无放、无想、无见，从是法中无所出生法、无尽法，心无往来法，我作是代喜施，疾得无上正真道。</p>
<p style="text-align: left">
	　　&ldquo;复次，于三世佛所作布施、持戒、忍辱、精进、一心、明慧，代欢喜无所挂碍，法未来未成亦无所挂碍；十方无数佛刹现在者，诸法不著不缚不脱，以是法作无上正真道，是代喜施无能过者，无能坏之。如恒沙佛刹开士寿劫亦然，使彼人供养尔所开士大士，具足如彼多劫，如戒、忍辱、精进、弃定法，乃作是布施，代欢喜德尊出其上无量之计。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>