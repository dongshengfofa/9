<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 小品般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 小品般若波罗蜜经</center></div><div class='fo'><center>经文出处:来自无量光明网</center><br/><br>
			<h2>阿惟越致相品第十六</h2>
<p>　　尔时，<a>须菩提</a>白佛言：&ldquo;<a>世尊</a>，何等是阿惟越致<a>菩萨</a>相貌？我当云何知是阿惟越致菩萨？&rdquo;</p>
<p>　　佛告须菩提：&ldquo;所有凡夫地、声闻地、辟支佛地、如来地，是诸地于如中不坏、不二、不别，菩萨以是如入诸法实相，亦不分别是如此、是如相，随是如入诸法实相。出是如已更闻余法，不疑不悔，不言是非，见一切法皆入于如。是菩萨凡有所说，终不说无益事，言必有益，不观他人长短。须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨不观外道<a>沙门</a>、<a>婆罗门</a>言说，实知实见，又阿惟越致菩萨不礼事余天，不用华香供养。须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨终不堕三恶道，不受女人身。须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨自不<a>杀生</a>，亦不教他杀生，自不偷夺、不邪淫、不妄语、不两舌、不恶口、不无益语、不贪嫉、不瞋恼、不邪见，亦不教他令行邪见，是十善道身常自行，亦教他行，是菩萨乃至梦中不行十不善道，乃至梦中亦常行十善道。须菩提，阿惟越致菩萨，以是相貌当知是阿惟越致菩萨。</p>
<p>　　&ldquo;复次，须菩提，所可诵<a>读经</a>典，作如是念：&lsquo;我欲令众生得安乐故，当为<a>说法</a>。以是法施<a>如法</a>满愿，以是法施与一切众生共之。&rsquo;须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨闻深法时，心无疑悔，节言软语，少于眠卧，若来若去心常不乱，行不卒疾常一其心，安详徐步视地而行。须菩提，如是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨衣服卧具无有垢秽，常乐清净威仪具足，身常安隐少于疾病。须菩提，凡夫身中八万户虫，是阿惟越致菩萨身中无有如是诸虫，何以故？须菩提，是菩萨善根超出<a>世间</a>，随善根增长故，得心清净、身清净。&rdquo;</p>
<p>　　须菩提白佛言：&ldquo;世尊，何等为菩萨心清净？&rdquo;</p>
<p>　　&ldquo;须菩提，随菩萨善根增长，谄曲欺诳渐渐自灭，以灭故心清净，以心清净故能过声闻、辟支佛地，是名菩萨心清净。须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨不贪利养少于悭嫉，闻深法时其心不没，智慧深故一心听法，所可闻法皆应般若波罗蜜。是菩萨因般若波罗蜜，世间诸事皆同实相，不见资生之事不应般若波罗蜜者。须菩提，以是相貌当知是阿惟越致菩萨。</p>
<p>　　&ldquo;复次，须菩提，若恶魔至菩萨所，化作八大<a>地狱</a>，一一地狱化作若干百千万菩萨，作是言：&lsquo;是诸菩萨，佛皆与授阿惟越致记，而今堕此大地狱中。汝若受阿惟越致记者，即受地狱记。汝今若能悔是心者，不堕地狱当生天上。&rsquo;是菩萨若闻是语，心不动恚而作是念：&lsquo;阿惟越致菩萨，若堕恶道无有是处。&rsquo;须菩提，以是相貌当知是阿惟越致菩萨。</p>
<p>　　&ldquo;复次，须菩提，若恶魔化作沙门，至菩萨所，作是言：&lsquo;汝先所闻读诵，宜应悔舍。汝若舍离不复听受，我当常至汝所。汝所闻者非佛所说，皆是文饰庄校之辞，我所说经真是佛语。&rsquo;若闻是事心有动恚，当知是菩萨未从诸佛受记，非是必定菩萨，未住阿惟越致菩萨性中。须菩提，闻是事心不动恚，但依诸<a>法相</a>无生、无作、无起，不随他语，如漏尽阿<a>罗汉</a>现前证诸法相不生不起法故，不为恶魔所制。须菩提，菩萨亦如是，求声闻、辟支佛者所不能破，不复退转必至萨婆若，住阿惟越致性中不随他语。须菩提，以是相貌当知是阿惟越致菩萨。</p>
<p>　　&ldquo;复次，须菩提，若恶魔至菩萨所，作是言：&lsquo;汝所<a>行者</a>是<a>生死</a>行，非萨婆若行。汝今可于此身尽苦取<a>涅槃</a>，若能如是则不复受生死诸苦，是身生尚不可得，何况欲受后身？&rsquo;是菩萨若闻是事心不动恚，恶魔复作是言：&lsquo;汝今欲见诸菩萨，供养恒河沙等诸佛衣服、饮食、卧具、医药，皆于恒河沙等诸佛所，<a>修行</a>梵行亲近咨请，为菩萨乘故多所问难，菩萨云何应住？云何应行？是诸菩萨于诸佛所，随所闻事皆能修行，如是教，如是学，如是行，犹尚不能得阿耨多罗三藐三菩提，不住萨婆若，何况汝当得阿耨多罗三藐三菩提？&rsquo;是菩萨若闻是事心不动恚，恶魔即时复化作诸<a>比丘</a>，作是言：&lsquo;是诸比丘皆漏尽阿罗汉，先皆发心欲求佛道，而今皆住阿罗汉地，何况于汝当得阿耨多罗三藐三菩提？&rsquo;菩萨若作是念：&lsquo;我从他闻为无所失，若心不转不生异念，知是魔事。若菩萨如是行诸波罗蜜，如是学诸波罗蜜不得萨婆若，无有是处。&rsquo;须菩提，若菩萨如诸佛说，随所闻学，随所闻行，不离是道，不离萨婆若念，不得萨婆若，无有是处。须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨若恶魔来作是言：&lsquo;萨婆若同于<a>虚空</a>，是法无所有，无人用是法得道者。何以故？若得道者，得道法、所用得法皆如虚空，知者、知法、所用法无所有皆同虚空。汝唐受苦恼，若言得阿耨多罗三藐三菩提，即是魔事，非佛所说。&rsquo;菩萨于此应如是念：&lsquo;若呵我令离萨婆若尔者，是为魔事。于是事中，应生坚固心、不动心、不转心。&rsquo;须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨若欲入初禅、第二、第三、第四禅，心转调习，是菩萨虽入诸禅，还取欲界法，不随禅生。须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨心不贪好名闻称赞，于诸众生心无恚碍，常生安隐利益之心，进止来去心不散乱，常一其心不失威仪。须菩提，是菩萨若在居家不染著诸欲，所受诸欲，心生厌离，常怀怖畏。譬如险道多诸贼难，虽有所食，厌离怖畏，心不自安，但念：&lsquo;何时过此险道？&rsquo;阿惟越致菩萨虽在家居，所受诸欲，皆见过恶，心不贪惜，不以邪命非法自活，宁失身命不侵于人。何以故？菩萨在家应安乐众生，虽复在家而能成就如是功德。何以故？得般若波罗蜜力故。须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨执金刚神常随侍卫，不令非人近之。是菩萨心无狂乱，诸根具足无所缺减，修贤善行非不贤善，不以咒术药草引接女人，身不自为亦不教他。是菩萨常修净命，不占吉凶，亦不相人生男、生女，如是等事皆不为之。须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨复有相貌，今当说之。须菩提，阿惟越致菩萨不乐说世间杂事、官事、战斗事、寇贼事、城邑聚落事、象马车乘衣服饮食卧具事，不乐说华香、女人、淫女事，不乐说神龟事，不乐说大海事，不乐说恼他事，不乐说种种事，但乐说般若波罗蜜，常不离应萨婆若心，不乐斗讼，心常乐于法不乐非法，乐善知识不乐冤家，乐和诤讼不乐谗谤，乐<a>佛法</a>中而得<a>出家</a>，常乐欲生他方清净佛国随意<a>自在</a>，其所生处常得供养诸佛。须菩提，阿惟越致菩萨多于欲界、<a>色界</a>命终，来生中国，善于伎艺，明解经书，咒术占相悉能了知，少生边地，若生边地必在大国，有如是功德相貌，当知是阿惟越致菩萨。</p>
<p>　　&ldquo;复次，须菩提，阿惟越致菩萨不作是念：&lsquo;我是阿惟越致非阿惟越致？&rsquo;不生是疑。须菩提，自证阿惟越致地者终不复疑。譬如须陀洹所证法中心无所疑，种种魔事皆能觉之，觉已不随；菩萨亦如是，于阿惟越致地中，心无所疑，种种魔事皆能觉之，觉已不随。须菩提，譬如人有逆罪，心常悔惧，至死不舍，不能远离，如是罪心常随是心乃至命终。须菩提，阿惟越致菩萨亦复如是，阿惟越致菩萨心常安住阿惟越致地中不可动转，一切世间天、人、阿修罗所坏种种魔事能觉之，觉已不随，所证法中，其心决定无所疑惑，乃至转身不生声闻、辟支佛心，转身亦复不疑我不得阿耨多罗三藐三菩提，自证所得法中不随他人，自住证地无能破坏。何以故？成就不可坏智慧故，安住阿惟越致性。须菩提，若恶魔化作佛身，至阿惟越致菩萨所，作是言：&lsquo;善男子，汝于此身可证阿罗汉，何用阿耨多罗三藐三菩提为？何以故？菩萨成就得阿耨多罗三藐三菩提相貌，汝无是相。&rsquo;须菩提，菩萨闻是语心不动异，即作是念：&lsquo;若是恶魔，若魔所使，非佛所说。若佛所说，不应有异。&rsquo;若菩萨能如是念：&lsquo;是魔变身作佛，欲令我远离般若波罗蜜。&rsquo;魔若还隐没，当知是菩萨已于先佛得受阿耨多罗三藐三菩提记，安住阿惟越致地中。何以故？是人有阿惟越致相貌。须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨为<a>护法</a>不惜身命，为<a>正法</a>故行精进，作是念：&lsquo;我不但护过去、现在诸佛正法，亦复当护未来世中诸佛正法。我亦当在未来数中而得受记，我则自守护法。&rsquo;是菩萨见是利故守护正法，乃至不惜身命，其心不没不悔。须菩提，以是相貌当知是阿惟越致菩萨。</p>
<p>　　&ldquo;复次，须菩提，阿惟越致菩萨若从如来闻说法时，心无所疑。&rdquo;</p>
<p>　　须菩提白佛言：&ldquo;世尊，是菩萨但闻如来说法时，心无所疑；闻声闻人说法时，亦无所疑耶？&rdquo;</p>
<p>　　&ldquo;须菩提，是菩萨从声闻人闻法时，亦无所疑。何以故？是菩萨于诸法中得无生忍故。须菩提，菩萨成就如是功德相貌，当知是阿惟越致菩萨。&rdquo;</p>
<p>　　深功德品第十七</p>
<p>　　尔时，须菩提白佛言：&ldquo;希有，世尊！是阿毗跋致菩萨成就大功德。世尊能说阿毗跋致菩萨恒河沙等相貌，说是相貌，则是说深般若波罗蜜相。&rdquo;</p>
<p>　　佛言：&ldquo;善哉！善哉！须菩提，汝能示诸菩萨甚深之相。须菩提，甚深相者即是空义，即是无相、无作、无起、无生、无灭、无所有、无染寂灭远离涅槃义。&rdquo;</p>
<p>　　&ldquo;世尊，但是空义，乃至涅槃义，非一切法义耶？&rdquo;</p>
<p>　　&ldquo;须菩提，一切法亦是甚深义。何以故？须菩提，色甚深，受、想、行、识甚深。&rdquo;</p>
<p>　　&ldquo;云何色甚深，如如甚深？云何受、想、行、识甚深，如如甚深？&rdquo;</p>
<p>　　&ldquo;须菩提，无色是色甚深，无受、想、行、识是识甚深。&rdquo;</p>
<p>　　须菩提言：&ldquo;希有，世尊！以微妙方便，障色示涅槃，障受、想、行、识示涅槃。&rdquo;</p>
<p>　　佛告须菩提：&ldquo;菩萨若能于是深般若波罗蜜，思惟观察：&lsquo;如般若波罗蜜教，我应如是学；如般若波罗蜜说，我应如是行。&rsquo;是菩萨如是思惟修习，乃至一日所作功德无有限量。须菩提，譬如多欲之人欲觉亦多，与他端正女人共期，此女监碍，失期不至。须菩提，于意云何？是多欲人欲觉，为与何法相应？&rdquo;</p>
<p>　　&ldquo;世尊，是多欲人，但起欲觉相应，念忆想此女当至不久，我当与之坐卧戏笑。&rdquo;</p>
<p>　　&ldquo;须菩提，于意云何？是人一日一夜起几欲念？&rdquo;</p>
<p>　　&ldquo;世尊，是人一日一夜起念甚多。&rdquo;</p>
<p>　　&ldquo;须菩提，若菩萨如深般若波罗蜜教，思惟学习则离退转过恶，舍若干劫数生死之难。是菩萨一日之中，应深般若波罗蜜所作功德，胜于菩萨远离深般若波罗蜜于恒河沙劫布施功德。</p>
<p>　　&ldquo;复次，须菩提，若菩萨离般若波罗蜜，于恒河沙劫供养须陀洹、斯陀含、阿那含、阿罗汉、辟支佛诸佛。于意云何？其福多不？&rdquo;</p>
<p>　　须菩提言：&ldquo;甚多，世尊！无量无边不可称数。&rdquo;</p>
<p>　　佛言：&ldquo;不如菩萨于深般若波罗蜜如说修行，乃至一日其福甚多。何以故？菩萨行般若波罗蜜，能过声闻、辟支佛地，入菩萨位得阿耨多罗三藐三菩提。</p>
<p>　　&ldquo;复次，须菩提，若菩萨于恒河沙劫，离般若波罗蜜布施、持戒、忍辱、精进、<a>禅定</a>、智慧。于意云何？其福多不？&rdquo;</p>
<p>　　须菩提言：&ldquo;甚多，世尊！&rdquo;</p>
<p>　　佛言：&ldquo;不如菩萨于深般若波罗蜜如说修行，乃至一日布施、持戒、忍辱、精进、禅定、智慧，其福甚多。</p>
<p>　　&ldquo;复次，须菩提，若菩萨于恒河沙劫，离般若波罗蜜法施众生。于意云何？其福多不？&rdquo;</p>
<p>　　须菩提言：&ldquo;甚多，世尊！&rdquo;</p>
<p>　　佛言：&ldquo;不如菩萨于深般若波罗蜜如说修行，乃至一日法施众生，其福甚多。何以故？若菩萨不离般若波罗蜜，即是不离萨婆若。</p>
<p>　　&ldquo;复次，须菩提，若菩萨于恒河沙劫离般若波罗蜜，修行三十七品。于意云何？其福多不？&rdquo;</p>
<p>　　须菩提言：&ldquo;甚多，世尊！&rdquo;</p>
<p>　　佛言：&ldquo;不如菩萨如般若波罗蜜教住，乃至一日修行三十七品，其福甚多。何以故？若菩萨不离般若波罗蜜退失萨婆若，无有是处。</p>
<p>　　&ldquo;复次，须菩提，若菩萨于恒河沙劫，离般若波罗蜜，以是财施、法施、禅定功德，回向阿耨多罗三藐三菩提。于意云何？其福多不？&rdquo;</p>
<p>　　须菩提言：&ldquo;甚多，世尊！&rdquo;</p>
<p>　　佛言：&ldquo;不如菩萨于深般若波罗蜜如说修行，乃至一日财施、法施、禅定功德，回向阿耨多罗三藐三菩提，其福甚多。何以故？是第一回向，所谓不离深般若波罗蜜。&rdquo;</p>
<p>　　须菩提白佛言：&ldquo;世尊，如佛所说，一切作起法皆是忆想分别，云何说菩萨得福甚多？&rdquo;</p>
<p>　　&ldquo;须菩提，菩萨行般若波罗蜜时，亦能观察是作起功德空无所有，虚诳不实无坚牢相。若菩萨随所能观，则不离深般若波罗蜜，随不离深般若波罗蜜，即得无量阿僧祇福德。&rdquo;</p>
<p>　　&ldquo;世尊，无量阿僧祇有何差别？&rdquo;</p>
<p>　　&ldquo;须菩提，阿僧祇者，不可数尽；无量者，过诸量数。&rdquo;</p>
<p>　　&ldquo;世尊，颇有因缘色亦无量？受、想、行、识亦无量？&rdquo;</p>
<p>　　佛言：&ldquo;有，须菩提，色亦无量，受、想、行、识亦无量。&rdquo;</p>
<p>　　&ldquo;世尊，无量者是何义？&rdquo;</p>
<p>　　&ldquo;须菩提，无量者即是空义，即是无相无作义。&rdquo;</p>
<p>　　&ldquo;世尊，无量但是空义，非余义耶？&rdquo;</p>
<p>　　&ldquo;须菩提，于意云何？我不说一切法空耶？&rdquo;</p>
<p>　　&ldquo;世尊说耳。&rdquo;</p>
<p>　　&ldquo;须菩提，若空即是无尽，若空即是无量，是故此法义中无有差别。须菩提，如来所说无尽、无量、空、无相、无作、无起、无生、无灭、无所有、无染涅槃，但以名字方便故说。&rdquo;</p>
<p>　　须菩提言：&ldquo;希有！世尊，诸法实相不可得说，而今说之。世尊，如我解佛所说义，一切法皆不可说。&rdquo;</p>
<p>　　&ldquo;如是，如是，须菩提，一切法皆不可说。须菩提，一切法空相不可得说。&rdquo;</p>
<p>　　&ldquo;世尊，是不可说义无增无减。若尔者，檀波罗蜜亦应无增无减，尸罗波罗蜜、羼提波罗蜜、毗梨耶波罗蜜、禅波罗蜜亦应无增无减。若是诸波罗蜜无增无减，菩萨云何以是无增无减波罗蜜得阿耨多罗三藐三菩提？近阿耨多罗三藐三菩提？世尊，若菩萨增减诸波罗蜜，则不能近阿耨多罗三藐三菩提。&rdquo;</p>
<p>　　&ldquo;如是，如是，须菩提，不可说义无增无减。善知方便菩萨行般若波罗蜜，修般若波罗蜜时，不作是念，檀波罗蜜若增若减，作是念&lsquo;是檀波罗蜜但有名字&rsquo;。是菩萨布施时，是念、是心及诸善根，皆如阿耨多罗三藐三菩提相回向。须菩提，善知方便菩萨行般若波罗蜜、修般若波罗蜜时，不作是念，尸罗波罗蜜若增若减，羼提波罗蜜、毗梨耶波罗蜜、禅波罗蜜若增若减。须菩提，善知方便菩萨行般若波罗蜜、修般若波罗蜜时，不作是念，般若波罗蜜若增若减，作是念&lsquo;般若波罗蜜但有名字&rsquo;。修智慧时，是念、是心、是善根，如阿耨多罗三藐三菩提相回向。&rdquo;</p>
<p>　　须菩提白佛言：&ldquo;世尊，何等是阿耨多罗三藐三菩提？&rdquo;</p>
<p>　　&ldquo;须菩提，阿耨多罗三藐三菩提者，即是如，如无增减。若菩萨常行应如念，即近阿耨多罗三藐三菩提。如是，须菩提，不可说义虽无增减，而不退诸念，不退诸波罗蜜。菩萨以是行则近阿耨多罗三藐三菩提，而亦不退菩萨之行。作是念者，得近阿耨多罗三藐三菩提。&rdquo;</p>
<p>　　&ldquo;世尊，菩萨前心近阿耨多罗三藐三菩提？后心近阿耨多罗三藐三菩提？世尊，前心、后心各各不俱，后心、前心亦各不俱。世尊，若前心、后心不俱者，菩萨诸善根云何得增长？&rdquo;</p>
<p>　　&ldquo;须菩提，于意云何？如燃灯时，为初焰烧炷？为后焰烧？&rdquo;</p>
<p>　　&ldquo;世尊，非初焰烧亦不离初焰，非后焰烧亦不离后焰。&rdquo;</p>
<p>　　&ldquo;须菩提，于意云何？是炷燃不？&rdquo;</p>
<p>　　&ldquo;世尊，是炷实燃。&rdquo;</p>
<p>　　&ldquo;须菩提，菩萨亦如是，非初心得阿耨多罗三藐三菩提亦不离初心，非后心得阿耨多罗三藐三菩提亦不离后心得。&rdquo;</p>
<p>　　&ldquo;世尊，是因缘法甚深，菩萨非初心得阿耨多罗三藐三菩提，亦不离初心得，非后心得阿耨多罗三藐三菩提，亦不离后心而得阿耨多罗三藐三菩提。&rdquo;</p>
<p>　　&ldquo;须菩提，于意云何？若心已灭，是心更生不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，于意云何？若心生，是灭相不？&rdquo;</p>
<p>　　&ldquo;世尊，是灭相。&rdquo;</p>
<p>　　&ldquo;须菩提，于意云何？是灭相法，当灭不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，于意云何？亦如是住，如如住不？&rdquo;</p>
<p>　　&ldquo;世尊，亦如是住，如如住。&rdquo;</p>
<p>　　&ldquo;须菩提，若如是住，如如住者，即是常耶？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，于意云何？是如甚深不？&rdquo;</p>
<p>　　&ldquo;世尊，是如甚深。&rdquo;</p>
<p>　　&ldquo;须菩提，于意云何？是如即是心不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，离如是心不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，汝见如不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，于意云何？若人如是行者，是甚深行不？&rdquo;</p>
<p>　　&ldquo;世尊，若人如是行者，是为无处所行。何以故？是人不行一切诸行。&rdquo;</p>
<p>　　&ldquo;须菩提，若菩萨行般若波罗蜜，于何处行？&rdquo;</p>
<p>　　&ldquo;世尊，于第一义中行。&rdquo;</p>
<p>　　&ldquo;须菩提，于意云何？若菩萨于第一义中行，是人相行不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，于意云何？是菩萨坏诸相不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，于意云何？菩萨云何为坏诸相？&rdquo;</p>
<p>　　&ldquo;世尊，是菩萨不如是学，我行菩萨道于是身断诸相；若断是诸相，未具足佛道，当作声闻。世尊，是菩萨大方便力，知是诸相过而不取无相。&rdquo;</p>
<p>　　尔时，<a>舍利弗</a>语须菩提：&ldquo;若菩萨梦中修三<a>解脱</a>门&mdash;&mdash;空、无相、无作，增益般若波罗蜜不？&rdquo;</p>
<p>　　&ldquo;若昼日增益，梦中亦应增益。何以故？佛说昼夜梦中等无异故。<a>舍利</a>弗，若菩萨修般若波罗蜜即有般若波罗蜜，是故梦中亦应增益般若波罗蜜。&rdquo;</p>
<p>　　&ldquo;舍利弗，若人梦中起业，是业有果报不？&rdquo;</p>
<p>　　&ldquo;佛说一切法如梦，不应有果报。若觉分别，应有果报。&rdquo;</p>
<p>　　&ldquo;舍利弗，若人梦中杀生，觉已分别：&lsquo;我杀是快！&rsquo;是业云何？</p>
<p>　　&ldquo;须菩提，<a>无缘</a>则无业，无缘思不生。&rdquo;</p>
<p>　　&ldquo;如是，舍利弗，无缘则无业，无缘思不生；有缘则有业，有缘则思生。若心行于见闻觉知法中，有心受垢，有心受净，是故，舍利弗，有因缘起业非无因缘，有因缘思生非无因缘。&rdquo;</p>
<p>　　舍利弗问须菩提言：&ldquo;若菩萨梦中布施，回向阿耨多罗三藐三菩提，是布施名为回向不？&rdquo;</p>
<p>　　&ldquo;舍利弗，<a>弥勒</a>菩萨今现在座，佛授阿耨多罗三藐三菩提记，可以问之，弥勒当答。&rdquo;</p>
<p>　　舍利弗即问弥勒菩萨：&ldquo;须菩提言，是事弥勒当答。&rdquo;</p>
<p>　　弥勒菩萨语舍利弗：&ldquo;所言弥勒当答者，舍利弗，今以弥勒名字答，若以色答耶？受、想、行、识答耶？若以色空答耶？受、想、行、识空答耶？是色空不能答，受、想、行、识空不能答。舍利弗，我都不见是法能有所答，亦不见答者及所答人、所用答法、所可答法，我亦不见是法得受阿耨多罗三藐三菩提记。&rdquo;</p>
<p>　　舍利弗语弥勒菩萨：&ldquo;如所说法，证此法不？&rdquo;</p>
<p>　　弥勒言：&ldquo;我不随所说法证得。&rdquo;</p>
<p>　　舍利弗作是念：&ldquo;弥勒菩萨智慧甚深，长夜行般若波罗蜜故。&rdquo;</p>
<p>　　尔时，佛知舍利弗心所念，语舍利弗言：&ldquo;于意云何？汝见是法，以是法得阿罗汉不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;舍利弗，菩萨亦如是，行般若波罗蜜，有方便故不作是念，是法受阿耨多罗三藐三菩提记、已受记、今受记、当受记。若菩萨如是行，即是行般若波罗蜜，不畏不得阿耨多罗三藐三菩提，&lsquo;我勤行精进，必当得阿耨多罗三藐三菩提。&rsquo;</p>
<p>　　&ldquo;舍利弗，菩萨应常不惊不怖，若在恶兽之中不应惊怖。何以故？菩萨应作是念：&lsquo;我今若为恶兽所啖，我当施与，愿以具足檀波罗蜜，当近阿耨多罗三藐三菩提。我当如是勤行精进得阿耨多罗三藐三菩提时，世界之中无一切<a>畜生道</a>。&rsquo;</p>
<p>　　&ldquo;若菩萨在怨贼中不应惊怖。何以故？菩萨法不应惜身命，作是念：&lsquo;若有夺我命者，是中不应生瞋恚，愿以具足羼提波罗蜜，当近阿耨多罗三藐三菩提。我应如是勤行精进得阿耨多罗三藐三菩提时，世界之中无有怨贼及诸寇恶。&rsquo;</p>
<p>　　&ldquo;若菩萨在无水处不应惊怖，作是念：&lsquo;我应为一切众生说法除渴，若我渴乏命终，应作是念，是众生无福德故，在此无水之处。我应如是勤行精进得阿耨多罗三藐三菩提时，世界之中无水之处，亦令众生勤行精进修诸福德，世界之中自然而有八功德水。&rsquo;</p>
<p>　　&ldquo;复次，舍利弗，若菩萨在饥馑之中不应惊怖，作是念：&lsquo;我应如是勤行精进得阿耨多罗三藐三菩提时，世界之中无有如是饥馑之患，具足快乐，随意所须应念即至，如忉利天上所念皆得。&rsquo;若菩萨如是不惊不怖，当知是菩萨能得阿耨多罗三藐三菩提。</p>
<p>　　&ldquo;复次，舍利弗，若菩萨在疾疫处不应惊怖。何以故？是中无法可病故。&lsquo;我应如是勤行精进得阿耨多罗三藐三菩提时，世界之中一切众生无有三病，我当勤行精进，随诸佛所行。&rsquo;</p>
<p>　　&ldquo;复次，舍利弗，菩萨若念阿耨多罗三藐三菩提久乃可得，不应惊怖。何以故？世界前际已来如一念顷，不应生久远想，不应念前际是久远，前际虽为久远，而与一念相应。如是，舍利弗，若菩萨久乃得阿耨多罗三藐三菩提，不应惊怖退没。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>