<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 小品般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 小品般若波罗蜜经</center></div><div class='fo'><center>经文出处:来自无量光明网</center><br/><br>
			<h>叹净品第九</h>
<p>　　尔时，<a>舍利弗</a>白佛言：&ldquo;<a>世尊</a>，是净甚深！&rdquo;</p>
<p>　　佛言：&ldquo;净故。&rdquo;</p>
<p>　　&ldquo;世尊，是净明。&rdquo;</p>
<p>　　佛言：&ldquo;净故。&rdquo;</p>
<p>　　&ldquo;世尊，是净不生欲界、不生<a>色界</a>、不生无色界。&rdquo;</p>
<p>　　佛言：&ldquo;净故。&rdquo;</p>
<p>　　&ldquo;世尊，是净无垢无净。&rdquo;</p>
<p>　　佛言：&ldquo;净故。&rdquo;</p>
<p>　　&ldquo;世尊，是净无得无果。&rdquo;</p>
<p>　　佛言：&ldquo;净故。&rdquo;</p>
<p>　　&ldquo;世尊，是净不作不起。&rdquo;</p>
<p>　　佛言：&ldquo;净故。&rdquo;</p>
<p>　　&ldquo;世尊，是净无知，</p>
<p>　　佛言：&ldquo;净故。&rdquo;</p>
<p>　　&ldquo;世尊，是净不知色，不知受、想、行、识。&rdquo;</p>
<p>　　佛言：&ldquo;净故。&rdquo;</p>
<p>　　&ldquo;世尊，般若波罗蜜于萨婆若不增不减。&rdquo;</p>
<p>　　佛言：&ldquo;净故。&rdquo;</p>
<p>　　&ldquo;世尊，般若波罗蜜净故，于法无所取。&rdquo;</p>
<p>　　佛言：&ldquo;净故。&rdquo;</p>
<p>　　尔时，<a>须菩提</a>白佛言：&ldquo;世尊，我净故色净。&rdquo;</p>
<p>　　佛言：&ldquo;毕竟净故。&rdquo;</p>
<p>　　&ldquo;世尊，我净故受、想、行、识净。&rdquo;</p>
<p>　　佛言：&ldquo;毕竟净故。&rdquo;</p>
<p>　　&ldquo;世尊，我净故果净。&rdquo;</p>
<p>　　佛言：&ldquo;毕竟净故。&rdquo;</p>
<p>　　&ldquo;世尊，我净故萨婆若净。&rdquo;</p>
<p>　　佛言：&ldquo;毕竟净故。&rdquo;</p>
<p>　　&ldquo;世尊，我净故无得无果。&rdquo;</p>
<p>　　佛言：&ldquo;毕竟净故。&rdquo;</p>
<p>　　&ldquo;世尊，我无边故色无边。&rdquo;</p>
<p>　　佛言：&ldquo;毕竟净故。&rdquo;</p>
<p>　　&ldquo;世尊，我无边故受、想、行、识无边。&rdquo;</p>
<p>　　佛言：&ldquo;毕竟净故。&rdquo;</p>
<p>　　&ldquo;世尊，如是，如是，名<a>菩萨</a>般若波罗蜜耶？&rdquo;</p>
<p>　　&ldquo;须菩提，毕竟净故。&rdquo;</p>
<p>　　&ldquo;世尊，般若波罗蜜非此岸，非<a>彼岸</a>，非中流。&rdquo;</p>
<p>　　佛言：&ldquo;毕竟净故。&rdquo;</p>
<p>　　&ldquo;世尊，菩萨若如是亦分别，即失般若波罗蜜，即远般若波罗蜜，&rdquo;</p>
<p>　　佛言：&ldquo;善哉！善哉！须菩提，从名相故生著。&rdquo;</p>
<p>　　&ldquo;希有，世尊！善说般若波罗蜜中著。&rdquo;</p>
<p>　　尔时，<a>舍利</a>弗语须菩提：&ldquo;何因缘故名为著？&rdquo;</p>
<p>　　&ldquo;舍利弗，若善男子、善女人分别色空，即名为著；分别受、想、行、识空，即名为著；分别过去法、未来法、现在法，即名为著；初发心菩萨得若干福德，即名为著。&rdquo;</p>
<p>　　释提桓因问须菩提言：&ldquo;何因缘是事名为著？&rdquo;</p>
<p>　　&ldquo;憍尸迦，是人分别是心，以是心回向阿耨多罗三藐三菩提。憍尸迦，心性不可回向，是故菩萨若欲教他化人阿耨多罗三藐三菩提，应如诸法实相示教利喜，如是则不自伤，是佛所许，是佛所教，善男子、善女人亦离诸著。&rdquo;</p>
<p>　　尔时，佛赞须菩提言：&ldquo;善哉！善哉！汝能示诸菩萨著法。须菩提，我当更说微细著法，汝今善听。&rdquo;</p>
<p>　　须菩提言：&ldquo;唯然受教。&rdquo;</p>
<p>　　佛言：&ldquo;若善男子，善女人取相念诸佛，随所取相，皆名为著。过去、未来、现在诸佛，所有无漏法皆<a>随喜</a>，随喜已回向阿耨多罗三藐三菩提，即亦是著。何以故？须菩提，诸法性非过去、非未来、非现在，不可取相，不可缘，不可见，不可闻，不可觉，不可知，不可回向。&rdquo;</p>
<p>　　&ldquo;世尊，是诸法性甚深！&rdquo;</p>
<p>　　佛言：&ldquo;毕竟离故。&rdquo;</p>
<p>　　&ldquo;世尊，我敬礼般若波罗蜜。&rdquo;</p>
<p>　　佛言：&ldquo;佛得是无作法故。&rdquo;</p>
<p>　　&ldquo;世尊，佛得一切法。&rdquo;</p>
<p>　　&ldquo;如是，须菩提，如来得一切法。须菩提，法性唯一，无二无三，是性亦非性非作。须菩提，菩萨能如是知，则离诸著。&rdquo;</p>
<p>　　&ldquo;世尊，般若波罗蜜甚为难知。&rdquo;</p>
<p>　　&ldquo;须菩提，无有知者故。&rdquo;</p>
<p>　　&ldquo;世尊，般若波罗蜜不可思议。&rdquo;</p>
<p>　　&ldquo;须菩提，般若波罗蜜不可以心知故。&rdquo;</p>
<p>　　&ldquo;世尊，般若波罗蜜无所作。&rdquo;</p>
<p>　　&ldquo;须菩提，作者不可得故。&rdquo;</p>
<p>　　&ldquo;世尊，菩萨当云何行般若波罗蜜？&rdquo;</p>
<p>　　&ldquo;须菩提，若菩萨不行色，即行般若波罗蜜；不行受、想、行、识，即行般若波罗蜜。若不行色不满足，即行般若波罗蜜；不行受、想、行、识不满足，即行般若波罗蜜。何以故？色不满足则非色，受、想、行、识不满足则非识，若能如是行不满足相，即行般若波罗蜜。&rdquo;</p>
<p>　　须菩提言：&ldquo;希有，世尊！于诸著中说无所著。&rdquo;</p>
<p>　　&ldquo;须菩提，若菩萨不行色，不著相，即行般若波罗蜜；不行受、想、行、识，不著相，即行般若波罗蜜。菩萨如是行，于色不生著，于受、想、行、识不生著，于须陀洹果、斯陀含果、阿那含果、阿<a>罗汉果</a>、辟支佛道不生著，乃至萨婆若亦不生著。何以故？过诸著故名无碍萨婆若。须菩提，菩萨欲过诸著，应如是思惟般若波罗蜜。&rdquo;</p>
<p>　　须菩提白佛言：&ldquo;希有，世尊！是法甚深，若说不减，不说亦不减，若说不增，不说亦不增。&rdquo;</p>
<p>　　佛言：&ldquo;如是，如是，须菩提，如佛尽寿称赞<a>虚空</a>，虚空不减，不称赞亦不减，称赞不增，不称赞亦不增。须菩提，譬如称赞幻所化人亦不喜，不称赞亦不瞋。须菩提，诸法性亦如是，若说亦不增，不说亦不减。&rdquo;</p>
<p>　　&ldquo;世尊，菩萨所为甚难，<a>修行</a>般若波罗蜜时，心无增减亦不退不转。世尊，修习般若波罗蜜，如修习虚空。世尊，菩萨为度一切众生故，发大庄严应当敬礼。世尊，菩萨为众生故发大庄严，如人与虚空共斗。世尊，菩萨为众生故发大庄严，如人与虚空诤讼。世尊，是菩萨名为发大庄严。世尊，菩萨为众生故发大庄严，如人欲举虚空。世尊，是菩萨名为度精进彼岸，名为勇健，名为同虚空诸法故发阿耨多罗三藐三菩提。&rdquo;</p>
<p>　　尔时，会中有一<a>比丘</a>作是念：&ldquo;我敬礼般若波罗蜜！般若波罗蜜中，无有法生，无有法灭。&rdquo;</p>
<p>　　尔时，释提桓因语须菩提：&ldquo;若菩萨修习深般若波罗蜜，为修习何法？&rdquo;</p>
<p>　　&ldquo;憍尸迦，若菩萨修习深般若波罗蜜，即是修习虚空。&rdquo;</p>
<p>　　释提桓因白佛言：&ldquo;世尊，若人能受持读诵般若波罗蜜，我当守护。&rdquo;</p>
<p>　　须菩提语释提桓因：&ldquo;汝见是法可守护耶？&rdquo;</p>
<p>　　释提桓因言：&ldquo;不见也。&rdquo;</p>
<p>　　&ldquo;憍尸迦，若菩萨如般若波罗蜜所说行，即是守护。若菩萨或时远离般若波罗蜜，人若非人则得其便。憍尸迦，若人欲守护行般若波罗蜜者，则为欲守护虚空。憍尸迦，于意云何？汝能守护响不？&rdquo;</p>
<p>　　释提桓因言：&ldquo;不能也。&rdquo;</p>
<p>　　&ldquo;憍尸迦，菩萨亦如是，行般若波罗蜜，知一切法空，如响如是，亦不分别，当知是为行般若波罗蜜。&rdquo;</p>
<p>　　尔时，佛以神力，令三千<a>大千世界</a>所有四天王天及诸释提桓因、<a>娑婆世界</a>主诸梵天王，皆来至佛所，头面<a>礼佛</a>足，却住一面。四天王、诸释提桓因、诸梵天王等，以佛神力得见千佛；如是相，如是名说般若波罗蜜品者，皆名须菩提；难问者，亦如释提桓因。<a>弥勒</a>菩萨当成阿耨多罗三藐三菩提，亦于此土说般若波罗蜜。</p>
<p>　　尔时，须菩提白佛言：&ldquo;世尊，弥勒菩萨成阿耨多罗三藐三菩提时，于是处云何说般若波罗蜜？&rdquo;</p>
<p>　　&ldquo;须菩提，弥勒菩萨成阿耨多罗三藐三菩提时，说般若波罗蜜，不说色空，不说受、想、行、识空，不说色缚，不说色解，不说受、想、行、识缚，不说受、想、行、识解。&rdquo;</p>
<p>　　须菩提言：&ldquo;世尊，般若波罗蜜清净。&rdquo;</p>
<p>　　佛言：&ldquo;色净，故般若波罗蜜清净；受、想、行、识净，故般若波罗蜜清净。&rdquo;</p>
<p>　　佛言：&ldquo;虚空净，故般若波罗蜜清净；色无染，故般若波罗蜜清净；受、想、行、识无染，故般若波罗蜜清净。须菩提，虚空无染，故般若波罗蜜清净。&rdquo;</p>
<p>　　&ldquo;世尊，若有善男子、善女人，能受持读诵般若波罗蜜者，终不横死，若干百千诸天皆共随从。若月八日、十四日、十五日、二十三日、二十九日、三十日，在在处处说般若波罗蜜，其福甚多。&rdquo;</p>
<p>　　佛言：&ldquo;如是，如是，须菩提，是人说般若波罗蜜，得福甚多。须菩提，般若波罗蜜多有留难。何以故？般若波罗蜜是大珍宝，于法无所著，无所取。所以者何？谓诸法无所有不可得故。须菩提，般若波罗蜜无所得故，无能染污。何以故？般若波罗蜜以无法故，名为无染般若波罗蜜，般若波罗蜜无污故，诸法亦无污，若如是亦不分别，名为行般若波罗蜜。须菩提，般若波罗蜜无有法若见、若不见，无有法若取、若舍。&rdquo;</p>
<p>　　是时，若干百千诸天子踊跃<a>欢喜</a>，于虚空中同声唱言：&ldquo;我于阎浮提再见法轮转。&rdquo;</p>
<p>　　须菩提语诸天子：&ldquo;非初转，非二转。何以故？般若波罗蜜法中无转无还。&rdquo;</p>
<p>　　佛告须菩提：&ldquo;摩诃波罗蜜是菩萨般若波罗蜜，所谓于一切法无转无著，得阿耨多罗三藐三菩提亦无所得，转法轮时亦无所转，无法可还，无法可示，无法可见，是法不可得故。何以故？须菩提，空不转不还，无相无作、无起无生、无所有不转不还，如是说名为说般若波罗蜜。无听者，无受者，无证者，亦无以法作<a>福田</a>者。&rdquo;</p>
<p>　　须菩提白佛言：&ldquo;世尊，无边波罗蜜是般若波罗蜜，虚空无边故。</p>
<p>　　&ldquo;世尊，正波罗蜜是般若波罗蜜，诸法平等故。</p>
<p>　　&ldquo;世尊，离波罗蜜是般若波罗蜜，诸法性离故。</p>
<p>　　&ldquo;世尊，不可破波罗蜜是般若波罗蜜，诸法不可得故。</p>
<p>　　&ldquo;世尊，无处波罗蜜是般若波罗蜜，诸法无形无名故。</p>
<p>　　&ldquo;世尊，无去波罗蜜是般若波罗蜜，诸法无来故。</p>
<p>　　&ldquo;世尊，无夺波罗蜜是般若波罗蜜，诸法不可取故。</p>
<p>　　&ldquo;世尊，尽波罗蜜是般若波罗蜜，诸法无尽故。</p>
<p>　　&ldquo;世尊，无生波罗蜜是般若波罗蜜，诸法无生故。</p>
<p>　　&ldquo;世尊，无作波罗蜜是般若波罗蜜，作者不可得故。</p>
<p>　　&ldquo;世尊，不出波罗蜜是般若波罗蜜，出者不可得故。</p>
<p>　　&ldquo;世尊，不至波罗蜜是般若波罗蜜，无退没故。</p>
<p>　　&ldquo;世尊，无垢波罗蜜是般若波罗蜜，诸烦恼清净故。</p>
<p>　　&ldquo;世尊，无污波罗蜜是般若波罗蜜，处不污故。</p>
<p>　　&ldquo;世尊，不灭波罗蜜是般若波罗蜜，诸法离前际故。</p>
<p>　　&ldquo;世尊，幻波罗蜜是般若波罗蜜，诸法不生故。</p>
<p>　　&ldquo;世尊，梦波罗蜜是般若波罗蜜，<a>意识</a>平等故。</p>
<p>　　&ldquo;世尊，不戏波罗蜜是般若波罗蜜，诸戏平等故。</p>
<p>　　&ldquo;世尊，不念波罗蜜是般若波罗蜜，诸念不生故。</p>
<p>　　&ldquo;世尊，不动波罗蜜是般若波罗蜜，法性<a>常住</a>故。</p>
<p>　　&ldquo;世尊，离欲波罗蜜是般若波罗蜜，诸法不虚诳故。</p>
<p>　　&ldquo;世尊，不起波罗蜜是般若波罗蜜，诸法无分别故。</p>
<p>　　&ldquo;世尊，寂灭波罗蜜是般若波罗蜜，诸<a>法相</a>不可得故。</p>
<p>　　&ldquo;世尊，无烦恼波罗蜜是般若波罗蜜，诸法无过咎故。</p>
<p>　　&ldquo;世尊，无众生波罗蜜是般若波罗蜜，众生际不可得故。</p>
<p>　　&ldquo;世尊，不断波罗蜜是般若波罗蜜，诸法不起故。</p>
<p>　　&ldquo;世尊，无二边波罗蜜是般若波罗蜜，诸法无著故。</p>
<p>　　&ldquo;世尊，不异波罗蜜是般若波罗蜜，诸法不和合故。</p>
<p>　　&ldquo;世尊，不著波罗蜜是般若波罗蜜，不分别声闻、辟支佛地故。</p>
<p>　　&ldquo;世尊，不分别波罗蜜是般若波罗蜜，诸分别平等故。</p>
<p>　　&ldquo;世尊，无量波罗蜜是般若波罗蜜，量法不生故。</p>
<p>　　&ldquo;世尊，虚空波罗蜜是般若波罗蜜，诸法无障碍故。</p>
<p>　　&ldquo;世尊，不生波罗蜜是般若波罗蜜，诸法不起故。</p>
<p>　　&ldquo;世尊，无常波罗蜜是般若波罗蜜，诸法不失故。</p>
<p>　　&ldquo;世尊，苦波罗蜜是般若波罗蜜，诸法无苦恼故。</p>
<p>　　&ldquo;世尊，<a>无我</a>波罗蜜是般若波罗蜜，诸法无所贪著故。</p>
<p>　　&ldquo;世尊，空波罗蜜是般若波罗蜜，诸法无所得故。</p>
<p>　　&ldquo;世尊，无相波罗蜜是般若波罗蜜，诸法相不可得故。</p>
<p>　　&ldquo;世尊，无作波罗蜜是般若波罗蜜，诸法无所成故。</p>
<p>　　&ldquo;世尊，力波罗蜜是般若波罗蜜，诸法不可破故。</p>
<p>　　&ldquo;世尊，无量<a>佛法</a>波罗蜜是般若波罗蜜，过算数法故。</p>
<p>　　&ldquo;世尊，无所畏波罗蜜是般若波罗蜜，心不没故。</p>
<p>　　&ldquo;世尊，如波罗蜜是般若波罗蜜，诸法不异故。</p>
<p>　　&ldquo;世尊，自然波罗蜜是般若波罗蜜，诸法无性故。&rdquo;		
		<p class="box marginT">
<a></a> <span></span> <a></a> <a class="a"></a>		

	
	

		<br>
			</p>
<h>不可思议品第十</h>
<p>　　尔时，释提桓因作是念：&ldquo;若人得闻般若波罗蜜者，当知是人已曾供养诸佛，何况受持读诵，如所说学，如所说行！若人闻说深般若波罗蜜，受持读诵如所说行，当知是人已曾多供养佛，广问其义，于过去诸佛闻深般若波罗蜜，不惊不怖。&rdquo;</p>
<p>　　尔时，舍利弗白佛言：&ldquo;世尊，若菩萨摩诃萨能信解深般若波罗蜜，当知是菩萨如阿毗跋致。何以故？世尊，若人于过去世，不久行深般若波罗蜜，则不能信解。世尊，若有诽谤拒逆般若波罗蜜，当知是人久已诽谤拒逆般若波罗蜜。何以故？是人于深般若波罗蜜，无有<a>信心</a>，无清净心，亦不问诸佛及诸<a>佛弟子</a>所疑。&rdquo;</p>
<p>　　尔时，释提桓因语舍利弗：&ldquo;是般若波罗蜜甚深！若不久行菩萨道不能信解，有何可怪？若人敬礼般若波罗蜜，即是敬礼萨婆若智。&rdquo;</p>
<p>　　舍利弗言：&ldquo;如是，如是，憍尸迦，若人敬礼般若波罗蜜，即是敬礼萨婆若智。从般若波罗蜜生诸佛萨婆若智，从萨婆若智还生般若波罗蜜，菩萨应如是住般若波罗蜜，应如是习般若波罗蜜。&rdquo;</p>
<p>　　释提桓因白佛言：&ldquo;世尊，云何菩萨行般若波罗蜜，名为住般若波罗蜜？名为习般若波罗蜜？&rdquo;</p>
<p>　　佛告释提桓因言：&ldquo;善哉！善哉！憍尸迦，汝能问佛是义，汝所问者皆是佛力。憍尸迦，若菩萨行般若波罗蜜不住色，若不住色，即是习色；不住受、想、行、识，若不住识，即是习识。</p>
<p>　　&ldquo;复次，憍尸迦，若菩萨不习色，若不习色即不住色；不习受、想、行、识，若不习识即不住识。如是，憍尸迦，是名菩萨习般若波罗蜜、住般若波罗蜜。&rdquo;</p>
<p>　　舍利弗白佛言：&ldquo;世尊，般若波罗蜜甚深无量无底！&rdquo;</p>
<p>　　佛告舍利弗：&ldquo;若菩萨摩诃萨不住色甚深，是为习色甚深；不住受、想、行、识甚深，是为习识甚深。</p>
<p>　　&ldquo;复次，舍利弗，若菩萨摩诃萨不习色甚深，是为不住色甚深；不习受、想、行、识甚深，是为不住识甚深。&rdquo;</p>
<p>　　&ldquo;世尊，深般若波罗蜜，应于阿毗跋致菩萨前说，是人闻是不疑不悔。&rdquo;</p>
<p>　　尔时，释提桓因语舍利弗：&ldquo;若于未受记菩萨前说当有何咎？&rdquo;</p>
<p>　　&ldquo;憍尸迦，若未受记菩萨得闻深般若波罗蜜，当知是菩萨久发大乘心近于受记，不久必得受记，若过一佛、二佛，当得受阿耨多罗三藐三菩提记。&rdquo;</p>
<p>　　佛言：&ldquo;如是，如是，舍利弗，若未受记菩萨得闻深般若波罗蜜，当知是菩萨久发大乘心。&rdquo;</p>
<p>　　舍利弗白佛言：&ldquo;世尊，我今当说譬喻。&rdquo;</p>
<p>　　佛言：&ldquo;乐说便说。&rdquo;</p>
<p>　　&ldquo;世尊，譬如求菩萨道者梦坐道场，知是菩萨当近阿耨多罗三藐三菩提。若求菩萨道者得闻深般若波罗蜜，当知是菩萨久发大乘心，善根成就近于受记，不久必得受记。&rdquo;</p>
<p>　　佛言：&ldquo;善哉！善哉！舍利弗，汝承佛神力复更说之。&rdquo;</p>
<p>　　&ldquo;世尊，譬如有人欲过险道，若百由旬、若二百、若三百、若四百、若五百由旬，欲出难时先见诸相，若见放牛羊者，若见疆界，若见园林，见如是相故，当知此中必有城邑聚落，见是相已作是念：&lsquo;如我所见之相，城邑聚落去此不远。&rsquo;其心安隐，不复畏有怨家贼害。世尊，菩萨亦如是，若得闻深般若波罗蜜，当知是菩萨近于受记，不久必得受记，尔时不畏堕声闻、辟支佛地。何以故？是菩萨得是本相，所谓得见深般若波罗蜜，得闻深般若波罗蜜。</p>
<p>　　&ldquo;世尊，譬如有人欲见大海，稍稍前行若见树若树相，若见山若山相，当知是中去海尚远，若不见树无树相、不见山无山相，当知大海去是不远，大海深故无有山树，是人虽不见海知必近之。世尊，菩萨亦如是，得闻深般若波罗蜜，虽未于现在诸佛前受记，自知必近阿耨多罗三藐三菩提。何以故？我得见闻供养深般若波罗蜜故。</p>
<p>　　&ldquo;世尊，譬如春时树叶零落，当知此树华叶果实将生不久。何以故？本相现故，阎浮提人见树本相，皆悉欢喜作是念：&lsquo;是树不久当生华叶果实。&rsquo;世尊，菩萨亦如是，若得见闻深般若波罗蜜，当知是菩萨善根成就宿世善根因缘故。今得深般若波罗蜜会中曾有见佛诸天，皆大欢喜作是念：&lsquo;先诸菩萨亦有如是受记本相，是菩萨不久当得受阿耨多罗三藐三菩提记。&rsquo;</p>
<p>　　&ldquo;世尊，譬如女人怀妊，转转不便，身体疲极不乐事务，眠卧不安食饮转少，苦恼在身不欲语言，厌本所习不复忆乐，本相现故，当知是女将产不久。菩萨善根成就亦复如是，若得见闻思惟深般若波罗蜜，当知是菩萨不久得受阿耨多罗三藐三菩提记。&rdquo;</p>
<p>　　佛言：&ldquo;善哉！善哉！舍利弗，汝所乐说者，皆佛神力。&rdquo;</p>
<p>　　尔时，须菩提白佛言：&ldquo;希有，世尊！如来善说诸菩萨事。须菩提，是诸菩萨摩诃萨长夜多所利益，多所安隐，多所安乐，怜愍<a>世间</a>，得阿耨多罗三藐三菩提，为诸<a>天人</a>演<a>说法</a>要。&rdquo;</p>
<p>　　须菩提白佛言：&ldquo;世尊，菩萨摩诃萨云何得具足修习行般若波罗蜜？&rdquo;</p>
<p>　　&ldquo;须菩提，若菩萨摩诃萨行般若波罗蜜，不见色增，是为行般若波罗蜜；不见受、想、行、识增，是为行般若波罗蜜；不见色减，是为行般若波罗蜜；不见受、想、行、识减，是为行般若波罗蜜；乃至不见法，不见非法，是为行般若波罗蜜。&rdquo;</p>
<p>　　&ldquo;世尊，如佛所说不可思议。&rdquo;</p>
<p>　　&ldquo;须菩提，色不可思议，受、想、行、识不可思议。若菩萨不分别色不可思议，不分别受、想、行、识不可思议，是为行般若波罗蜜。&rdquo;</p>
<p>　　&ldquo;世尊，般若波罗蜜如是，谁能信解？&rdquo;</p>
<p>　　&ldquo;须菩提，若久行菩萨道者。&rdquo;</p>
<p>　　&ldquo;世尊，云何菩萨得名久行？&rdquo;</p>
<p>　　&ldquo;须菩提，若菩萨行般若波罗蜜，不分别佛十力、四无所畏，乃至不分别萨婆若，是名久行。何以故？佛十力不可思议，四无所畏、十八不共法不可思议，乃至萨婆若不可思议，色不可思议，受、想、行、识不可思议，一切法亦不可思议。菩萨如是<a>行者</a>，是名无处所行而行般若波罗蜜，是故名为久行。&rdquo;</p>
<p>　　&ldquo;世尊，般若波罗蜜甚深，般若波罗蜜是珍宝聚，如虚空清净。希有，世尊！般若波罗蜜多起留难，若欲书写者，乃至一岁当疾书成。&rdquo;</p>
<p>　　佛言：&ldquo;如是，如是，须菩提，若善男子、善女人欲书写读诵、如所说行般若波罗蜜乃至一岁，当疾疾为之。须菩提，珍宝法多有怨贼。&rdquo;</p>
<p>　　&ldquo;世尊，般若波罗蜜，恶魔常欲伺求断绝。&rdquo;</p>
<p>　　&ldquo;须菩提，恶魔虽欲伺求断绝，亦不能得。&rdquo;</p>
<p>　　舍利弗白佛言：&ldquo;世尊，谁神力故，恶魔不能留难般若波罗蜜？&rdquo;</p>
<p>　　&ldquo;舍利弗，佛神力故，恶魔不能留难。舍利弗，亦是十方无量世界现在诸佛神力故，恶魔不能留难。诸佛皆共护念是菩萨故，恶魔不能得便。何以故？舍利弗，菩萨为诸佛所护者，法应无有留难。何以故？舍利弗，若人书写读诵说般若波罗蜜，十方无量阿僧祇现在诸佛法应护念。若有诵般若波罗蜜，当知是菩萨佛护念故能诵通利。&rdquo;</p>
<p>　　&ldquo;世尊，善男子、善女人能受持读诵般若波罗蜜，当知是人佛眼所见。&rdquo;</p>
<p>　　&ldquo;舍利弗，若善男子、善女人能受持读诵般若波罗蜜，乃至书写，当知是人佛眼所见。舍利弗，若求佛道善男子、善女人，受持读诵般若波罗蜜，则近阿耨多罗三藐三菩提。乃至自书，若使人书，书已受持读诵，以是因缘其福甚多。舍利弗，如来灭后般若波罗蜜当流布南方，从南方流布西方，从西方流布北方。舍利弗，我法盛时无有灭相，北方若有乃至书写受持供养般若波罗蜜者，是人亦为佛眼所见、所知、所念。&rdquo;</p>
<p>　　舍利弗白佛言：&ldquo;世尊，后五百岁时，般若波罗蜜当广流布北方耶？&rdquo;</p>
<p>　　&ldquo;舍利弗，后五百岁当广流布北方。其中善男子、善女人闻般若波罗蜜，受持读诵修习，当知久发阿耨多罗三藐三菩提心。&rdquo;</p>
<p>　　&ldquo;世尊，北方当有几所菩萨能受持读诵修习般若波罗蜜？&rdquo;</p>
<p>　　&ldquo;舍利弗，北方虽多有菩萨能读听受般若波罗蜜，少能诵利修习行者，是人得闻亦不惊不怖，是人曾已见佛咨请问难。当知是人为能具足行菩萨道，为阿耨多罗三藐三菩提故，能利益无量众生。何以故？舍利弗，我为是善男子、善女人，说应萨婆若法，是人转身，亦复乐说阿耨多罗三藐三菩提，一心和同，乃至魔王不能坏其阿耨多罗三藐三菩提心。是人闻般若波罗蜜，心大欢喜，心得清净，令多众生种阿耨多罗三藐三菩提善根。是善男子、善女人于我前作是言：&lsquo;我等行菩萨道，常当以法示教利喜无量百千万众生，令住阿耨多罗三藐三菩提。&rsquo;舍利弗，我观其心则生随喜，是人行菩萨道，当以法示教利喜无量百千万众生，令住阿耨多罗三藐三菩提。如是善男子、善女人心乐大乘，愿生他方现在佛前说法之处，于彼续复广闻说般若波罗蜜，于彼佛土，亦复以法示教利喜无量百千万众生，令住阿耨多罗三藐三菩提。&rdquo;</p>
<p>　　舍利弗白佛言：&ldquo;希有，世尊！如来于过去、未来、现在诸法，无法不知，无法不识。如来于未来世，诸菩萨以多欲多精进，勤求般若波罗蜜，是善男子、善女人有求而得，有不求而得，如来悉知。&rdquo;</p>
<p>　　&ldquo;舍利弗，多有善男子、善女人精进不懈故，般若波罗蜜不求而得。&rdquo;</p>
<p>　　&ldquo;世尊，是善男子、善女人，余经应<a>六波罗蜜</a>者，亦不求而得耶？&rdquo;</p>
<p>　　&ldquo;舍利弗，若有余应诸波罗蜜深经，是善男子、善女人亦不求而得。何以故？舍利弗，法应尔。若有菩萨为诸众生，示教利喜阿耨多罗三藐三菩提，亦自于中学，是人转身，应诸波罗蜜深经亦不求而得。&rdquo;</p>
<h>魔事品第十一</h>
<p>　　尔时，须菩提白佛言：&ldquo;世尊，已说善男子、善女人功德，云何起留难？&rdquo;</p>
<p>　　&ldquo;须菩提，若说法者不即乐说，菩萨当知是为魔事。</p>
<p>　　&ldquo;复次，须菩提，说法者乐说不止，菩萨当知是为魔事。</p>
<p>　　&ldquo;须菩提，说法者说不究竟，菩萨当知是为魔事。</p>
<p>　　&ldquo;须菩提，书读诵说般若波罗蜜时，傲慢自大，菩萨当知是为魔事。</p>
<p>　　&ldquo;须菩提，书读诵说般若波罗蜜时，互相嗤笑，菩萨当知是为魔事。</p>
<p>　　&ldquo;须菩提，书读诵说般若波罗蜜时，互相轻蔑，菩萨当知是为魔事。</p>
<p>　　&ldquo;须菩提，书读诵说般若波罗蜜时，其心散乱，菩萨当知是为魔事。</p>
<p>　　&ldquo;须菩提，书读诵说般若波罗蜜时，心不专一，菩萨当知是为魔事。</p>
<p>　　&ldquo;须菩提，行者作是念：&lsquo;我于般若波罗蜜不得气味。&rsquo;从座而去，菩萨当知是为魔事。</p>
<p>　　&ldquo;须菩提，行者作是念：&lsquo;我于般若波罗蜜中无有受记。&rsquo;心不清净从座而去，菩萨当知是为魔事。</p>
<p>　　&ldquo;须菩提，行者作是念：&lsquo;般若波罗蜜中不说我名。&rsquo;心不清净，菩萨当知是为魔事。</p>
<p>　　&ldquo;须菩提，行者作是念：&lsquo;般若波罗蜜中不说我生处，若城邑聚落。&rsquo;以是因缘不乐闻说般若波罗蜜，便弃舍去，随所起念辄却若干劫数乃复还得修菩萨道，菩萨当知是为魔事。</p>
<p>　　&ldquo;复次，须菩提，诸经不能至萨婆若者，菩萨舍般若波罗蜜而读诵之，是菩萨则为舍本而取枝叶。何以故？是菩萨因般若波罗蜜，能成就世间、出世间法；学般若波罗蜜，能学世间、出世间法。若舍般若波罗蜜，菩萨当知是为魔事。</p>
<p>　　&ldquo;须菩提，譬如有狗舍主所与食分，反从作务者索，如是，须菩提，当来世或有菩萨，舍深般若波罗蜜，反取余声闻、辟支<a>佛经</a>，菩萨当知是为魔事。</p>
<p>　　&ldquo;须菩提，譬如人得象不观，反寻其迹。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，菩萨亦如是，得深般若波罗蜜而弃舍之，反于声闻、辟支佛经求萨婆若。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;菩萨当知是为魔事。</p>
<p>　　&ldquo;须菩提，譬如人欲见大海，见已反求牛迹水，作是言：&lsquo;大海水能多是耶？&rsquo;于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，当来世菩萨亦如是，得深般若波罗蜜而弃舍之，反读诵声闻、辟支佛经。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;菩萨当知是为魔事。</p>
<p>　　&ldquo;须菩提，譬如工匠欲造如帝释胜殿，而反揆度日月宫殿。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，当来世菩萨亦如是，得深般若波罗蜜而弃舍之，反于声闻、辟支佛经中求萨婆若。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;菩萨当知是为魔事。</p>
<p>　　&ldquo;须菩提，譬如人欲见转轮王，见已，不知作是念：&lsquo;转轮王形貌威德云何？&rsquo;见诸小王取其形貌，作是言：&lsquo;转轮王形貌威德如是相耶？&rsquo;于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，当来世菩萨亦如是，得深般若波罗蜜而弃舍之，反于声闻、辟支佛经中求萨婆若。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;菩萨当知是为魔事。</p>
<p>　　&ldquo;须菩提，譬如饥人舍百味食，反食六十日饭。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，菩萨亦如是，得深般若波罗蜜而弃舍之，反于声闻、辟支佛经中求萨婆若。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;菩萨当知是为魔事。</p>
<p>　　&ldquo;须菩提，譬如人得无价宝珠而比水精。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，当来世菩萨亦如是，得深般若波罗蜜，而比声闻、辟支佛经，于中求萨婆若。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;菩萨当知是为魔事。</p>
<p>　　&ldquo;复次，须菩提，书读诵说般若波罗蜜时，若多说余事妨废般若波罗蜜，菩萨当知是为魔事。&rdquo;</p>
<p>　　须菩提白佛言：&ldquo;世尊，般若波罗蜜可得书读诵说耶？&rdquo;</p>
<p>　　&ldquo;不也，须菩提。若善男子、善女人书写文字，而作是念：&lsquo;我书般若波罗蜜。&rsquo;即是魔事。须菩提，尔时应教是善男子、善女人，汝等勿谓，但以书写文字，便作是念言：&lsquo;我书般若波罗蜜。&rsquo;诸善男子以是文字示般若波罗蜜义，是故汝等勿著文字。若著文字，菩萨当知是为魔事；若不贪著，即舍魔事。</p>
<p>　　&ldquo;复次，须菩提，书读诵说般若波罗蜜时，忆念诸方国土、城邑、聚落、国王、怨贼、战斗之事，忆念父母、兄弟、姊妹，恶魔令生如是等念，妨废般若波罗蜜，菩萨皆应觉之，须菩提，如是当知亦是魔事。</p>
<p>　　&ldquo;复次，须菩提，书读诵说般若波罗蜜时，供养事起，衣服、饮食、卧具、医药、资生之物，妨废般若波罗蜜，菩萨皆应觉之。须菩提，如是当知亦为魔事。</p>
<p>　　&ldquo;复次，须菩提，恶魔作因缘，令菩萨得诸深经，有方便菩萨于此深经不生贪著，无方便菩萨舍般若波罗蜜取是深经。须菩提，我于般若波罗蜜中，广说方便应于中求，而反于余深经声闻、辟支佛法中求索方便。于意云何？是人为智不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，如是，当知亦为魔事。</p>
<p>　　&ldquo;复次，须菩提，听法者欲闻般若波罗蜜，说法者疲懈不乐为说，须菩提，如是不和合亦为魔事。</p>
<p>　　&ldquo;复次，须菩提，说法者身不疲极乐说般若波罗蜜，听法者欲至余国，不得书读诵说般若波罗蜜，如是不和合亦为魔事。</p>
<p>　　&ldquo;复次，须菩提，听法者有念力、智力，乐欲听受读诵般若波罗蜜，说法者欲至余国，不得书读诵说般若波罗蜜，如是不和合亦为魔事。</p>
<p>　　&ldquo;复次，须菩提，说法者贵于财物、衣服、饮食，听法者惜不与之，不得书读诵说般若波罗蜜，如是不和合亦为魔事。</p>
<p>　　&ldquo;复次，须菩提，听法者有信乐心，欲供养说法者，而说法者诵习不利，听法者不乐听受，不得书读诵说般若波罗蜜，如是不和合亦为魔事。</p>
<p>　　&ldquo;复次，须菩提，说法者心乐为说，听法者不乐听受，不得书读诵说般若波罗蜜，如是不和合亦为魔事。</p>
<p>　　&ldquo;复次，须菩提，说法者身重疲极，睡眠所覆不乐言说，听法者乐欲听受读诵，如是不和合亦为魔事。</p>
<p>　　&ldquo;复次，须菩提，若书读诵说般若波罗蜜时，有人来说三恶道苦，<a>地狱</a>中有如是苦，畜生饿鬼中有如是苦，不如于是身尽苦取<a>涅槃</a>，何用更生受是诸苦？如是，须菩提，菩萨当知亦为魔事。</p>
<p>　　&ldquo;复次，须菩提，若书读诵说般若波罗蜜时，若有人来赞叹天上快乐，欲界中有极妙五欲快乐，色界中有<a>禅定</a>快乐，无色界中有寂灭定乐，是<a>三界</a>乐，皆无常、苦、空、坏败之相，汝于是身，可取须陀洹果、斯陀含果、阿那含果、阿<a>罗汉</a>果，不须更受后身，菩萨当知亦为魔事。</p>
<p>　　&ldquo;复次，须菩提，说法者爱乐徒众，作是言：&lsquo;若能随我，当与般若波罗蜜。若不随我，则不与汝。&rsquo;以此因缘，多人随从时，说法者欲经崄难危命之处，语诸人言：&lsquo;善男子，汝等知不，何用随我经此险难？善自筹量无得后悔。&rsquo;而作是言：&lsquo;何故至此饥饿怨贼之中？&rsquo;说法者以此细微因缘舍离诸人，听法者作是念：&lsquo;是舍离相，非与般若波罗蜜相。&rsquo;不得书读诵说般若波罗蜜，如是不和合，菩萨当知亦为魔事。</p>
<p>　　&ldquo;复次，须菩提，说法者欲经恶兽、虎、狼、师子、怨贼、毒害、无水之处，说法者语诸人言：&lsquo;汝等知不，我所至处，经过恶兽、怨贼、毒害、无水之处，汝等岂能受如是苦？&rsquo;说法者以此细微因缘而舍离之，诸人不复随从，作是念：&lsquo;是舍离相，非与般若波罗蜜相。&rsquo;即便退还，须菩提，如是诸难，菩萨当知亦为魔事。</p>
<p>　　&ldquo;复次，须菩提，说法者重于檀越，以此因缘常数往返，以是事故语听法者：&lsquo;诸善男子，我有檀越应往问讯。&rsquo;诸人念言：&lsquo;是为不与我般若波罗蜜相。&rsquo;即时舍离，不得学习书读诵说，如是不和合，菩萨当知亦为魔事。</p>
<p>　　&ldquo;复次，须菩提，恶魔勤作方便，欲令无人读诵修习般若波罗蜜。&rdquo;</p>
<p>　　须菩提白佛言：&ldquo;世尊，恶魔云何勤作方便，令人不得读诵修习般若波罗蜜？&rdquo;</p>
<p>　　&ldquo;须菩提，恶魔诡诳诸人，作是言：&lsquo;此非真般若波罗蜜，我所有经是真般若波罗蜜。&rsquo;须菩提，恶魔如是诡诳众人，未受记者，当于般若波罗蜜中生疑，疑因缘故，不得读诵修习般若波罗蜜。如是，须菩提，菩萨当知亦为魔事。</p>
<p>　　&ldquo;复次，须菩提，复有魔事，若菩萨行般若波罗蜜，即证实际取声闻果。如是，须菩提，菩萨当知亦为魔事。&rdquo;</p>
		
		<p class="box marginT">
<a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>