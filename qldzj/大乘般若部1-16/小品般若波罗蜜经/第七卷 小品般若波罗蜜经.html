<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 小品般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 小品般若波罗蜜经</center></div><div class='fo'><center>经文出处:来自无量光明网</center><br/><br>
			<h2>恒伽提婆品第十八</h2>
<p>　　尔时，会中有一女人字恒伽提婆，从座而起偏袒右肩，右膝著地合掌向佛，白佛言：&ldquo;<a>世尊</a>，我于是事不惊不怖，我于来世亦为众生演说斯要。&rdquo;即持金华散佛，当佛顶上<a>虚空</a>中住，时佛微笑。</p>
<p>　　阿难从座起偏袒右肩，右膝著地合掌向佛，白佛言：&ldquo;世尊，何因何缘而发微笑？诸佛常法不以无因缘而笑。&rdquo;</p>
<p>　　佛告阿难：&ldquo;是恒伽提婆女人，当于来世星宿劫中而得成佛，号曰金花。今转女身得为男子生阿閦佛土，于彼佛所常修梵行，命终之后从一佛土至一佛土，常修梵行乃至得阿耨多罗三藐三菩提不离诸佛，譬如转轮圣王从一观至一观、从生至终足不蹈地。阿难，此女亦如是，从一佛土至一佛土，常修梵行乃至得阿耨多罗三藐三菩提常不离佛。&rdquo;</p>
<p>　　阿难作是念：&ldquo;尔时，<a>菩萨</a>众会如诸佛会？&rdquo;</p>
<p>　　佛即知阿难心所念，告阿难言：&ldquo;如是，如是，当知尔时菩萨众会如诸佛会。阿难，是金花佛声闻入<a>涅槃</a>者无量无边不可计数，其世界中无诸恶兽怨贼之难，亦无饥馑疾病之患。阿难，是金花佛得阿耨多罗三藐三菩提时，无如是等怖畏之难。&rdquo;</p>
<p>　　阿难白佛言：&ldquo;世尊，是女人于何处初种阿耨多罗三藐三菩提善根？&rdquo;</p>
<p>　　&ldquo;阿难，是女人于<a>燃灯佛</a>所初种善根，以是善根回向阿耨多罗三藐三菩提，亦持金华散燃灯佛，求阿耨多罗三藐三菩提。阿难，尔时我以五茎华散燃灯佛，求阿耨多罗三藐三菩提，燃灯佛知我善根淳淑，即授我阿耨多罗三藐三菩提记。时此女人闻我受记，即发愿言：&lsquo;我亦如是，于未来世当得受记，如今是人得受阿耨多罗三藐三菩提记。&rsquo;阿难，是人于燃灯佛所初种善根，发阿耨多罗三藐三菩提心。&rdquo;</p>
<p>　　阿难白佛言：&ldquo;世尊，是人则为久习阿耨多罗三藐三菩提行。&rdquo;</p>
<p>　　佛言：&ldquo;如是，阿难，是人久习阿耨多罗三藐三菩提行。&rdquo;</p>
<p>　　尔时，<a>须菩提</a>白佛言：&ldquo;世尊，若菩萨欲行般若波罗蜜，云何应习空？云何应入空三昧？&rdquo;</p>
<p>　　佛告须菩提：&ldquo;菩萨行般若波罗蜜，应观色空，应观受、想、行、识空，应以不散心观，法无所见亦无所证。&rdquo;</p>
<p>　　须菩提言：&ldquo;世尊，如佛所说，菩萨不应证空，云何菩萨入空三昧而不证空？&rdquo;</p>
<p>　　&ldquo;须菩提，若菩萨具足观空本已生心，但观空而不证空，&lsquo;我当学空，今是学时，非是证时。&rsquo;不深摄心系于缘中。尔时，菩萨不退助道法，亦不尽漏。何以故？是菩萨有大智慧深善根故，能作是念：&lsquo;今是学时，非是证时，我为得般若波罗蜜故。&rsquo;</p>
<p>　　&ldquo;须菩提，譬如人勇健多力难可倾动，容仪端正人所爱敬，善解兵<a>法器</a>仗精锐，六十四能皆悉具足，于余伎术无不炼解，为人爱念，凡有所作皆得成办，以是利故多所<a>饶益</a>，众咸宗敬倍复<a>欢喜</a>。是人有小因缘，扶侍父母，携将妻子，经过险道艰难之处，安隐劝喻父母妻子令无恐怖，作是言：&lsquo;此路虽险多有怨贼，必得安隐无他踬顿。&rsquo;其人智力成就前无敌故，能令父母妻子免此众难，得到城邑、聚落、村舍无所伤失，心大欢喜，于诸怨贼不生恶心。何以故？是人一切伎术无不炼解，于险道中，化作人众多于怨贼，又所执持器仗精锐，彼诸怨贼皆自退散，是故此人敢能自必安隐无患。如是，如是，须菩提，菩萨缘一切众生，系心慈三昧，过诸结使及助结使法，过诸魔及助魔者，过声闻、辟支佛地，住空三昧而不尽漏。须菩提，尔时，菩萨行空<a>解脱</a>门而不证无相，亦不堕有相。</p>
<p>　　&ldquo;譬如鸟飞虚空而不堕落，行于虚空而不住空。须菩提，菩萨亦如是，若行空学空，行无相学无相，行无作学无作，未具足诸<a>佛法</a>，而不堕空、无相、无作。</p>
<p>　　&ldquo;譬如工射之人善于射法，仰射虚空箭箭相拄，随意久近能令不堕。如是，须菩提，菩萨行般若波罗蜜，方便所护故，不证第一实际，为欲成就阿耨多罗三藐三菩提善根故，成就阿耨多罗三藐三菩提时，乃证第一实际。</p>
<p>　　&ldquo;是故，须菩提，菩萨行般若波罗蜜，应如是思惟诸法实相而不取证。&rdquo;</p>
<p>　　须菩提白佛言：&ldquo;世尊，菩萨所为甚难，最为希有，能如是学亦不取证。&rdquo;</p>
<p>　　佛告须菩提：&ldquo;是菩萨不舍一切众生故，发如是大愿。须菩提，若菩萨生如是心：&lsquo;我不应舍一切众生，应当度之。&rsquo;即入空三昧解脱门、无相无作三昧解脱门，是时菩萨不中道证实际。何以故？是菩萨为方便所护故。</p>
<p>　　&ldquo;复次，须菩提，菩萨若欲入如是深定，所谓空三昧解脱门、无相无作三昧解脱门，是菩萨先应作是念：&lsquo;众生长夜著众生相，著有所得。我得阿耨多罗三藐三菩提，当断是诸见而为<a>说法</a>。&rsquo;即入空三昧解脱门，是菩萨以是心及先方便力故，不中道证实际，亦不失慈悲喜舍三昧。何以故？是菩萨成就方便力故，倍复增长善法，诸根通利，亦得增益菩萨诸力诸觉。</p>
<p>　　&ldquo;复次，须菩提，菩萨作是念：&lsquo;众生长夜行于我相。我得阿耨多罗三藐三菩提，当断是相而为说法。&rsquo;即入无相三昧解脱门，是菩萨以是心及先方便力故，不中道证实际，亦不失慈悲喜舍三昧。何以故？是菩萨成就方便力故，倍复增长诸善法，善根通利，亦得增益菩萨诸力诸觉。</p>
<p>　　&ldquo;复次，须菩提，菩萨作是念：&lsquo;众生长夜行常想、乐想、净想、我想，以是想有所作。我得阿耨多罗三藐三菩提，断是常想、乐想、净想、我想而为说法，是法无常非是常，是苦非乐，不净非净，<a>无我</a>非我。&rsquo;以是心及先方便力，虽未得佛三昧、未具足佛法、未证阿耨多罗三藐三菩提，而能入无作三昧解脱门，不中道证实际。</p>
<p>　　&ldquo;复次，须菩提，菩萨作如是念：&lsquo;众生长夜行有所得，今亦行有所得，先行有相今亦行有相，先行颠倒今亦行颠倒，先行和合相今亦行和合相，先行虚妄相今亦行虚妄相，先行邪见今亦行邪见。我当勤行精进得阿耨多罗三藐三菩提，为断众生如是诸相，而为说法除此诸过。&rsquo;须菩提，菩萨如是念一切众生，是以心及先方便力故观深<a>法相</a>，若空，若无相、无作、无起、无生、无所有。须菩提，菩萨成就如是智慧，若住<a>三界</a>若堕作起法者，无有是处。</p>
<p>　　&ldquo;复次，须菩提，菩萨欲得阿耨多罗三藐三菩提，应问余菩萨：&lsquo;于是诸法应云何学？云何生心，入空不证空？入无相、无作、无起、无生、无所有，不证无所有而能修习般若波罗蜜？&rsquo;菩萨若如是答：&lsquo;但应念空，念无相、无作、无起、无生、无所有。&rsquo;不教先心，不说先心，当知是菩萨于过去佛，未得受阿耨多罗三藐三菩提记，未住阿毗跋致地。何以故？是菩萨不能说阿毗跋致菩萨不共相，不能正示正答，当知是菩萨未到阿毗跋致地。&rdquo;</p>
<p>　　&ldquo;世尊，云何知是阿毗跋致？&rdquo;</p>
<p>　　&ldquo;须菩提，若菩萨若闻、若不闻，能如是正答，当知是为阿毗跋致。&rdquo;</p>
<p>　　&ldquo;世尊，以是因缘故，众生多行菩提，少能如是正答者。&rdquo;</p>
<p>　　&ldquo;须菩提，少有菩萨能得阿毗跋致记者，若得受记则能如是正答。当知是菩萨善根明净，当知是菩萨一切<a>世间</a>天、人、阿修罗所不能及。&rdquo;</p>
<h2>阿毗跋致觉魔品第十九</h2>
<p>　　佛告须菩提：&ldquo;若菩萨摩诃萨乃至梦中，不贪著三界及声闻、辟支佛地，观一切法如梦而不取证，须菩提当知，是阿毗跋致菩萨相。</p>
<p>　　&ldquo;复次，须菩提，若菩萨梦中，见佛处在大众高座上坐，无数百千万<a>比丘</a>及无数百千万亿大众，恭敬围绕而为说法，须菩提，当知是阿毗跋致菩萨相。</p>
<p>　　&ldquo;复次，须菩提，菩萨梦中，自见其身在于虚空为大众说法，见身大光，觉已作是念：&lsquo;我知三界如梦，必当应得阿耨多罗三藐三菩提，而为众生说如是法。&rsquo;须菩提，当知是阿毗跋致菩萨相。</p>
<p>　　&ldquo;复次，须菩提，云何当知，菩萨得阿耨多罗三藐三菩提时，其世界中一切皆无三恶道名？须菩提，若菩萨梦中见畜生作是愿：&lsquo;我当勤行精进得阿耨多罗三藐三菩提时，其世界中一切皆无三恶道名。&rsquo;须菩提，当知是阿毗跋致菩萨相。</p>
<p>　　&ldquo;复次，须菩提，菩萨若见城郭火起，即作是念：&lsquo;如我梦中所见相貌。&rsquo;菩萨成就如是相貌，当知是阿毗跋致菩萨。&lsquo;若我有是相貌作阿毗跋致者，以此实语力故，此城郭火今当灭尽。&rsquo;若火灭尽，当知是菩萨已于先佛得受阿耨多罗三藐三菩提记；若火不灭，当知是菩萨未得受记。若是火烧一家置一家，烧一里置一里，须菩提，当知是众生有破法重罪，是破法余殃今世现受。须菩提，以是因缘，当知是阿毗跋致菩萨相。</p>
<p>　　&ldquo;复次，须菩提，今当更说阿毗跋致菩萨相貌。须菩提，若男若女为鬼所著，菩萨于此应作是念：&lsquo;若我已于先佛得受阿耨多罗三藐三菩提记，深心欲得阿耨多罗三藐三菩提。若我所行清净，离声闻、辟支佛心，必当应得阿耨多罗三藐三菩提，非不应得。于今现在十方无量阿僧祇佛，是诸佛无所不知、无所不见、无所不得、无所不证，若诸佛知我深心者，必当得阿耨多罗三藐三菩提，以此实语力故，今是男女为非人所持者，非人当疾去。&rsquo;若是菩萨说是语时，非人不去者，当知是菩萨先佛未与授阿耨多罗三藐三菩提记。须菩提，若菩萨说是语时，非人去者，当知是菩萨已于先佛，得受阿耨多罗三藐三菩提记。</p>
<p>　　&ldquo;复次，须菩提，有菩萨未得受记，而作誓愿：&lsquo;若我已于先佛得受记者，非人今当舍是人去。&rsquo;恶魔即便来至其所，令非人去。何以故？恶魔威力胜非人故，非人即去。菩萨于此便自念言：&lsquo;是我力故非人远去。&rsquo;而不能知恶魔之力。以是事故，轻蔑恶贱诸余菩萨，&lsquo;我于先佛已得受记，是诸人等于先佛所，未受阿耨多罗三藐三菩提记&rsquo;，以是因缘增长憍慢，以憍慢因缘故，远离萨婆若佛无上智慧。是菩萨以少因缘生于憍慢，当知是为无有方便，必堕二地若声闻地、若辟支佛地。如是，须菩提，以是誓愿因缘起于魔事，菩萨于此，若不亲近善知识者，为魔所缚转更牢固。须菩提，当知是为菩萨魔事。</p>
<p>　　&ldquo;复次，须菩提，恶魔欲以名字因缘坏乱菩萨，作种种形至菩萨所而作是言：汝善男子，诸佛已与汝受阿耨多罗三藐三菩提记；汝今字，是父母字，是兄弟、姊妹、知识字，是乃至七世父母皆说其名字，汝生某国、某城、某聚落、某家；若是人性行柔和，便说其先世性行柔和；若其性急，亦复说其先世性急；若是人受阿练若法，若乞食，若著纳衣，若食后不饮浆，若一坐食，若节量食，若住死尸间，若坐空地，若坐树下，若常坐不卧，若随敷坐，若少欲知足远离，若不受涂脚油，若乐少语少论，恶魔亦说，其先世受阿练若法，乃至乐少语少论，汝今世有头陀功德，先世亦有头陀功德。是菩萨闻说如上名字及说头陀功德，以是因缘故憍慢心生，即时恶魔复作是言：&lsquo;汝于过去已受阿耨多罗三藐三菩提记。何以故？阿毗跋致功德相貌，汝今有之。&rsquo;须菩提，我所说阿毗跋致菩萨真实相貌，是人无有。须菩提，当知是菩萨为魔所著。何以故？阿毗跋致菩萨相貌，是人无有，但闻恶魔所说名字，则便轻贱诸余菩萨。须菩提，当知是菩萨因名字故起于魔事。</p>
<p>　　&ldquo;复次，须菩提，复有菩萨因名字故起于魔事，所谓魔至其所，作是言：&lsquo;汝于先佛，得受阿耨多罗三藐三菩提记，汝作佛时，名号如是。&rsquo;是菩萨本所愿名号同魔所说，无智无方便故，便作是念：&lsquo;我得阿耨多罗三藐三菩提时，所愿名号，是比丘所说同我本愿。&rsquo;便随恶魔所著，比丘信受其语，但以名字因缘故，则便轻贱诸余菩萨。须菩提，我所说真实阿毗跋致菩萨相貌，是人无有，以轻慢因缘故，远离萨婆若佛无上智慧。是菩萨若离方便及善知识，遇恶知识当堕二地若声闻地、若辟支佛地。须菩提，若是菩萨即于此身，悔先诸心，远离声闻、辟支佛地，当久在<a>生死</a>，乃复还因般若波罗蜜，得阿耨多罗三藐三菩提。何以故？是诸心罪重故。譬如比丘犯四重禁若一若二，则非<a>沙门</a>，非释种子，是菩萨以名字轻余菩萨故，其所获罪重于四禁。须菩提，置是四禁，如是之罪重于五逆，所谓以名字故，生憍慢心。须菩提，以是名字因缘，起此微细魔事，菩萨应当觉之，觉已远离。</p>
<p>　　&ldquo;复次，须菩提，恶魔见菩萨有远离行，便至其所，作是言：&lsquo;善男子，远离<a>行者</a>，如来常所称赞。&rsquo;须菩提，我不说菩萨远离在于阿练若处、空闲处、山间树下、旷绝之处。&rdquo;</p>
<p>　　&ldquo;世尊，若阿练若处、空闲处、山间树下、旷绝之处，不名远离者，更有何等远离？&rdquo;</p>
<p>　　&ldquo;须菩提，若菩萨远离声闻、辟支佛心，如是远离，若近聚落，亦名远离；若在阿练若处、空闲处、山间树下、旷绝之处，亦名远离。须菩提，如是远离，我所听许。若菩萨昼夜<a>修行</a>如是远离，若近聚落，亦名远离；若在阿练若处、空闲处、山间树下、旷绝之处，亦名远离。</p>
<p>　　&ldquo;须菩提，若恶魔所称赞远离，阿练若处、空闲处、山间树下、旷绝之处，是菩萨虽有如是远离，而不远离声闻、辟支佛心，不修般若波罗蜜，不为具足一切智慧，是则名为杂糅行者。是菩萨行是远离则不清净，轻余菩萨近聚落住心清净者、远离声闻辟支佛心者、不杂恶不善法得诸<a>禅定</a>背舍三昧诸<a>神通</a>力通达般若波罗蜜者。是无方便菩萨虽在百由旬空旷之处，但有鸟兽、寇贼、恶鬼所行处住，若百千万亿岁若过是数，而不能知真远离相，远于真远离，不知深心发阿耨多罗三藐三菩提心。如是菩萨，亦名愦闹行者，若贪著依止如是远离，是则不能令我心喜。何以故？我所听许远离行中，不见是人，是人无有如是远离。</p>
<p>　　&ldquo;须菩提，复有恶魔到菩萨所住虚空中作是言：&lsquo;善哉！善哉！汝所行者是真远离，佛所称赞。以是远离，汝当疾得阿耨多罗三藐三菩提。&rsquo;是菩萨从远离所来至聚落，见余比丘求佛道者心性和柔，便生轻慢：&lsquo;汝是愦闹行者。&rsquo;须菩提，是菩萨以愦闹为真远离，以真远离为愦闹，如是说其过恶，不生恭敬心，应恭敬而反轻慢，应轻慢而反恭敬，作是念：&lsquo;我见非人念我而来，助我而来，佛所听许真远离行，我则行之。汝近聚落，谁当念汝？谁当助汝？&rsquo;作是念已，轻余菩萨清净行者。须菩提，当知是人是菩萨旃陀罗，当知是人污余菩萨臭秽不净，当知是人是似像菩萨，当知是人一切世间<a>天人</a>之大贼、沙门形贼。须菩提，求佛道者不应亲近如是之人。何以故？如是人等名为增上慢者。</p>
<p>　　&ldquo;须菩提，若菩萨爱惜萨婆若，爱惜阿耨多罗三藐三菩提，深心欲得阿耨多罗三藐三菩提，欲得利益一切众生，不应亲近如是等人。求佛道者，常求己利，常应厌离怖畏三界，于此人中，当生慈悲喜舍之心：&lsquo;我当如是勤行精进，得阿耨多罗三藐三菩提时，无如是恶。若其起者，当疾除灭。&rsquo;须菩提，如是行者是为菩萨智慧之力。&rdquo;</p>
<h2>深心求菩提品第二十</h2>
<p>　　佛告须菩提：&ldquo;若菩萨欲得阿耨多罗三藐三菩提，应当亲近善知识。&rdquo;</p>
<p>　　须菩提白佛言：&ldquo;世尊，何等是菩萨善知识？&rdquo;</p>
<p>　　佛告须菩提：&ldquo;诸佛世尊是菩萨善知识。何以故？能教菩萨令入般若波罗蜜故。须菩提，是名菩萨善知识。</p>
<p>　　&ldquo;复次，须菩提，<a>六波罗蜜</a>是菩萨善知识，六波罗蜜是菩萨大师，六波罗蜜是菩萨道，六波罗蜜是菩萨光明，六波罗蜜是菩萨炬。须菩提，过去诸佛皆从六波罗蜜生，未来诸佛皆从六波罗蜜生，现在十方无量阿僧祇世界诸佛皆从六波罗蜜生，又三世诸佛萨婆若皆从六波罗蜜生。何以故？诸佛行六波罗蜜，以四摄法摄取众生，所谓布施、爱语、利益、同事，得阿耨多罗三藐三菩提。须菩提，是故当知，六波罗蜜是大师、是父、是母、是舍、是归、是洲、是救、是究竟道，六波罗蜜利益一切众生，是故菩萨欲自深智明了，不随他语，不信他法，若欲断一切众生疑，应当学是般若波罗蜜。&rdquo;</p>
<p>　　&ldquo;世尊，又何等相是般若波罗蜜？&rdquo;</p>
<p>　　&ldquo;须菩提，无碍相是般若波罗蜜。&rdquo;</p>
<p>　　&ldquo;世尊，颇有因缘如般若波罗蜜无碍相，一切法亦无碍相耶？&rdquo;</p>
<p>　　&ldquo;有，须菩提，如般若波罗蜜无碍相，一切法亦无碍相。何以故？须菩提，一切法离相，一切法空相，是故，须菩提，当知般若波罗蜜亦离相、空相，一切法亦离相、空相。&rdquo;</p>
<p>　　&ldquo;世尊，若一切法离相、空相，云何众生有垢有净？何以故？离相法无垢无净，空相法无垢无净，离相法、空相法不能得阿耨多罗三藐三菩提；离离相离空相，更无有法能得阿耨多罗三藐三菩提。世尊，我今云何当知是义？&rdquo;</p>
<p>　　&ldquo;须菩提，我还问汝，随意答我。须菩提，于意云何？众生长夜著我、我所不？&rdquo;</p>
<p>　　&ldquo;如是，如是，世尊，众生长夜著我、我所。&rdquo;</p>
<p>　　&ldquo;须菩提，于意云何？我、我所空不？&rdquo;</p>
<p>　　&ldquo;世尊，我、我所空。&rdquo;</p>
<p>　　&ldquo;须菩提，于意云何？众生以我、我所往来生死不？&rdquo;</p>
<p>　　&ldquo;如是，如是，世尊，众生以我、我所故往来生死。&rdquo;</p>
<p>　　&ldquo;须菩提，如是众生名为有垢，随众生所受所著故，是中实无有垢亦无受垢者。须菩提，若不受一切法，则无我、无我所，是名为净，是中实无有净，亦无有受净者。菩萨如是行，名为行般若波罗蜜。&rdquo;</p>
<p>　　&ldquo;世尊，若菩萨如是行，则不行色，不行受、想、行、识。若菩萨如是行者，一切世间天、人、阿修罗不能降伏。世尊，菩萨如是行者，胜一切声闻、辟支佛所行，住无胜处。世尊，无胜菩萨昼夜行是应般若波罗蜜念，近于阿耨多罗三藐三菩提，疾得阿耨多罗三藐三菩提。&rdquo;</p>
<p>　　佛告须菩提：&ldquo;于意云何？假令阎浮提所有众生一时皆得人身，发阿耨多罗三藐三菩提心，发心已尽形布施，以是布施，回向阿耨多罗三藐三菩提。须菩提，于意云何？是人以是因缘，得福多不？&rdquo;</p>
<p>　　须菩提言：&ldquo;甚多，世尊！&rdquo;</p>
<p>　　佛言：&ldquo;若菩萨乃至一日行应般若波罗蜜念，其福胜彼。<a>随喜</a>菩萨行，应般若波罗蜜念，能为一切众生而作<a>福田</a>。何以故？唯除诸佛，其余众生无如是深慈心。如菩萨摩诃萨，诸菩萨因般若波罗蜜，能生如是慧；以是慧见一切众生受诸苦恼，如被刑戮，菩萨即得大悲之心；得大悲已，以天眼观诸众生，见无量众生有无间罪堕于诸难，即生怜愍之心，不住是相亦不住余相。</p>
<p>　　&ldquo;须菩提，是名诸菩萨大智光明。行是道者，则为一切众生福田，而不退转阿耨多罗三藐三菩提，所受供养衣服、饮食、卧具、医药、所须之物，一心修习般若波罗蜜故，能净报施恩，亦近萨婆若。是故菩萨若欲不空食国中施，若欲利益一切众生，若欲示一切众生正道，若欲解一切众生牢狱系缚，若欲与一切众生慧眼，常应修行应般若波罗蜜念。若行应般若波罗蜜念，是菩萨有所言说，亦与般若波罗蜜相应。何以故？是菩萨有所言说，皆随顺般若波罗蜜念，有所念亦随顺言说，菩萨常应如是昼夜念般若波罗蜜。</p>
<p>　　&ldquo;须菩提，譬如人得未曾有宝，得已大喜而复还失，以是因缘忧愁苦恼，其心常念：&lsquo;我今如何失此大宝？&rsquo;须菩提，菩萨亦如是，大宝者，是般若波罗蜜，菩萨得是已，常应以应萨婆若心念般若波罗蜜。&rdquo;</p>
<p>　　须菩提白佛言：&ldquo;世尊，若一切念，从本已来性常离者，云何说言不应离是应般若波罗蜜念？&rdquo;</p>
<p>　　&ldquo;须菩提，若菩萨能如是知，即不离般若波罗蜜。何以故？般若波罗蜜空，是中无有退失。&rdquo;</p>
<p>　　&ldquo;世尊，若般若波罗蜜空，菩萨云何以般若波罗蜜而得增长？云何亦得近于阿耨多罗三藐三菩提？&rdquo;</p>
<p>　　&ldquo;须菩提，菩萨行般若波罗蜜，亦无增无减。须菩提，若菩萨闻是说，不惊不怖，不没不退，当知是菩萨行般若波罗蜜。&rdquo;</p>
<p>　　&ldquo;世尊，般若波罗蜜空相，是行般若波罗蜜不？&rdquo;</p>
<p>　　&ldquo;不也，须菩提。&rdquo;</p>
<p>　　&ldquo;世尊，离般若波罗蜜，更有法行般若波罗蜜不？&rdquo;</p>
<p>　　&ldquo;不也，须菩提。&rdquo;</p>
<p>　　&ldquo;世尊，空可行空不？&rdquo;</p>
<p>　　&ldquo;不也，须菩提。&rdquo;</p>
<p>　　&ldquo;世尊，离空可行空不？&rdquo;</p>
<p>　　&ldquo;不也，须菩提。&rdquo;</p>
<p>　　&ldquo;世尊，行色是行般若波罗蜜不？&rdquo;</p>
<p>　　&ldquo;不也，须菩提。&rdquo;</p>
<p>　　&ldquo;世尊，行受、想、行、识是行般若波罗蜜不？&rdquo;</p>
<p>　　&ldquo;不也，须菩提。&rdquo;</p>
<p>　　&ldquo;世尊，离色有法可行般若波罗蜜不？&rdquo;</p>
<p>　　&ldquo;不也，须菩提。&rdquo;</p>
<p>　　&ldquo;世尊，离受、想、行、识有法可行般若波罗蜜不？&rdquo;</p>
<p>　　&ldquo;不也，须菩提。&rdquo;</p>
<p>　　&ldquo;世尊，菩萨云何行名为行般若波罗蜜？&rdquo;</p>
<p>　　&ldquo;须菩提，于意云何？汝见有法行般若波罗蜜不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，汝见般若波罗蜜法是菩萨行处不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，于意云何？汝所不见法颇有生不？&rdquo;</p>
<p>　　&ldquo;不也，世尊。&rdquo;</p>
<p>　　&ldquo;须菩提，是名诸佛无生法忍，菩萨能成就如是忍者，当得受阿耨多罗三藐三菩提记。须菩提，是名诸佛无所畏道，菩萨行是道修习亲近，若当不得佛无上智、大智、自然智、一切智、如来智，无有是处。&rdquo;</p>
<p>　　&ldquo;世尊，一切法无生，以是得受阿耨多罗三藐三菩提记不？&rdquo;</p>
<p>　　&ldquo;不也，须菩提。&rdquo;</p>
<p>　　&ldquo;世尊，今云何名为得受阿耨多罗三藐三菩提记？&rdquo;</p>
<p>　　&ldquo;须菩提，于意云何？汝见有法受阿耨多罗三藐三菩提记不？&rdquo;</p>
<p>　　&ldquo;不也，世尊。我不见有法受阿耨多罗三藐三菩提记，亦不见所用法，亦不见所得法。&rdquo;</p>
<p>　　&ldquo;须菩提，如是一切法不可得，不应作是言：&lsquo;是法可得，是所用法可得。&rsquo;&rdquo;</p>
<p>　　尔时，释提桓因在大会中，白佛言：&ldquo;世尊，般若波罗蜜甚深，难见难解，毕竟离故。若人闻是般若波罗蜜，书写、受持、读诵，当知是人福德不少。&rdquo;</p>
<p>　　&ldquo;憍尸迦，于意云何？假令阎浮提所有众生成就十善道，其所得福，不如是人闻是般若波罗蜜，书写、受持、读诵，百分不及一，百千万亿分不及一，乃至算数譬喻所不能及。&rdquo;</p>
<p>　　时，有一比丘语释提桓因言：&ldquo;憍尸迦，如是善男子、善女人胜于仁者？&rdquo;</p>
<p>　　释提桓因言：&ldquo;此人一发心顷尚胜于我，何况得闻般若波罗蜜，书写、受持、读诵，如所说行！是人于一切世间天、人、阿修罗中，最为<a>殊胜</a>。菩萨行般若波罗蜜，不但胜于一切世间天、人、阿修罗，亦胜须陀洹、斯陀含、阿那含、阿<a>罗汉</a>、辟支佛。菩萨行般若波罗蜜，不但胜须陀洹乃至辟支佛，亦胜菩萨离般若波罗蜜无方便行檀波罗蜜；不但胜离般若波罗蜜无方便行檀波罗蜜，亦胜离般若波罗蜜无方便行尸罗波罗蜜、羼提波罗蜜、毗梨耶波罗蜜、禅波罗蜜，如是菩萨最为殊胜。若菩萨随般若波罗蜜所说行者，皆胜一切世间天、人、阿修罗，一切世间天、人、阿修罗皆应恭敬供养。若菩萨行随般若波罗蜜所教行者，是菩萨不断一切种智，是菩萨近阿耨多罗三藐三菩提，是菩萨必坐道场，是菩萨拯济没溺生死众生。菩萨如是学名为学般若波罗蜜，如是学名为不学声闻、辟支佛。</p>
<p>　　&ldquo;若菩萨如是学时，四天王持四钵至其所，作是言：&lsquo;善男子，汝疾学得阿耨多罗三藐三菩提坐道场时，我等当奉此四钵。&rsquo;世尊，我亦自往问讯，何况余诸天子！菩萨学般若波罗蜜者，诸佛常共护念。世间众生种种苦恼，是菩萨能随行般若波罗蜜故，无是诸苦。</p>
<p>　　&ldquo;世尊，是菩萨现世功德。&rdquo;</p>
<p>　　尔时，阿难作是念：&ldquo;是释提桓因，自以智慧力如是说耶？为是佛神力？&rdquo;</p>
<p>　　释提桓因知阿难心所念，语阿难言：&ldquo;皆是佛神力。&rdquo;</p>
<p>　　佛告阿难：&ldquo;如是，如是，阿难，如释提桓因所说，皆是佛神力。阿难，菩萨学般若波罗蜜，修习般若波罗蜜时，三千<a>大千世界</a>诸魔皆生疑惑：&lsquo;是菩萨为当中道证实际堕声闻、辟支佛地？为当直至阿耨多罗三藐三菩提？&rsquo;&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>