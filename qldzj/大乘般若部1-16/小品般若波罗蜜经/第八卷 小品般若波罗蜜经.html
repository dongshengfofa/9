<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 小品般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 小品般若波罗蜜经</center></div><div class='fo'><center>经文出处:来自无量光明网</center><br/><br>
			<h2>恭敬<a>菩萨</a>品第二十一</h2>
<p>　　佛告阿难：&ldquo;若菩萨不离般若波罗蜜行，尔时，恶魔忧恼如箭入心，放大雨雹雷电霹雳，欲令菩萨惊怖毛竖其心退没于阿耨多罗三藐三菩提，乃至一念错乱。阿难，恶魔不必普欲恼乱一切菩萨。&rdquo;</p>
<p>　　&ldquo;<a>世尊</a>，何等菩萨为恶魔所乱？&rdquo;</p>
<p>　　&ldquo;阿难，有菩萨先世闻说深般若波罗蜜，不能信受，如是之人恶魔恼乱而得其便。</p>
<p>　　&ldquo;复次，阿难，若菩萨闻深般若波罗蜜时心生疑惑：&lsquo;有是深般若波罗蜜耶无耶？&rsquo;阿难，如是菩萨亦为恶魔之所得便。</p>
<p>　　&ldquo;复次，阿难，有菩萨离善知识，为恶知识所得，是人不闻深般若波罗蜜中义，以不闻故，不知不见云何应行般若波罗蜜？云何应修般若波罗蜜？阿难，是人亦为恶魔得便。</p>
<p>　　&ldquo;复次，阿难，若菩萨受持邪法，是人亦为恶魔得便，恶魔作是念：&lsquo;是人助我，亦令余人助我，亦能满我所愿。&rsquo;阿难，是人亦为恶魔得便。</p>
<p>　　&ldquo;复次，阿难，菩萨云何为恶魔得便？若菩萨闻深般若波罗蜜，语余菩萨言：&lsquo;是般若波罗蜜甚深，我等犹尚不能得底，汝等何用闻为？&rsquo;是人亦为恶魔得便。阿难，若菩萨轻余菩萨言：&lsquo;我是远离<a>行者</a>，汝等无此功德。&rsquo;尔时，恶魔甚大<a>欢喜</a>踊跃。阿难，若有众菩萨为恶魔称其名字，得是名字故，轻余清净善心菩萨，是等无有阿毗跋致菩萨功德相貌，而假托阿毗跋致功德增长烦恼，自高其身而下他人，作是言：&lsquo;我有所功德，汝无是事。&rsquo;尔时，恶魔即大欢喜，作是念：&lsquo;我之宫殿，则为不空，增益<a>地狱</a>、饿鬼、畜生。&rsquo;恶魔加其神力故，是人所语人皆信受，信受已，随所见学，随所说行，随所见学，随所说行已，亦复增益烦恼。如是人等以颠倒心故，所起身口意业果报皆苦，以是因缘故，增益地狱、饿鬼、畜生。阿难，恶魔见是利益亦大欢喜。阿难，若求佛道者，与声闻人共诤，恶魔复作是念：&lsquo;是人虽远离萨婆若，而不大远。&rsquo;阿难，若菩萨共菩萨诤，恶魔即大欢喜作是念：&lsquo;是人两离萨婆若远。&rsquo;阿难，若不得受记菩萨瞋恨受记者，而共诤竞恶口骂詈，若爱惜萨婆若，随其起念一念却一劫，尔乃还得发大庄严。&rdquo;</p>
<p>　　阿难白佛言：&ldquo;世尊，如是罪者可得悔不？要当毕其<a>随念</a>劫数，尔乃还得发大庄严？&rdquo;</p>
<p>　　佛言：&ldquo;有出，我说菩萨、声闻皆有出罪法，不说无出。阿难，若菩萨共菩萨诤，恶口骂詈，不相悔谢结恨在心，我不说此人有出罪法；是人若爱惜萨婆若，毕其随念劫数，亦复还得发大庄严。阿难，若菩萨共菩萨诤，恶口骂詈，即相悔谢后不复作，作是念：&lsquo;我应谦下一切众生，我若瞋诤加报于人则为大失，我应当为一切众生而作桥梁，我尚不应轻汝他人，何况加报！应如聋哑，不应自坏深心，我得阿耨多罗三藐三菩提时当度是等，云何加忿自起瞋碍？&rsquo;阿难，求菩萨道者，于声闻人乃至不应生于瞋碍。&rdquo;</p>
<p>　　阿难白佛言：&ldquo;世尊，菩萨与菩萨共住，其法云何？&rdquo;</p>
<p>　　佛言：&ldquo;相视当如佛想，是我大师，同载一乘，共一道行。如彼所学，我亦应学。彼若杂行，非我所学。若彼清净学，应萨婆若念，我亦应学。菩萨若如是学，是名同学。&rdquo;</p>
<p>　　尔时，<a>须菩提</a>白佛言：&ldquo;世尊，若菩萨为尽学则学萨婆若，为无生学、为离学、为灭学则学萨婆若。&rdquo;</p>
<p>　　佛告须菩提：&ldquo;如汝所说，菩萨为尽学则学萨婆若，为无生学、为离学、为灭学则学萨婆若者。须菩提，于意云何？如来以如得名如来，是如非尽、非离、非灭耶？&rdquo;</p>
<p>　　&ldquo;如是，世尊。&rdquo;</p>
<p>　　&ldquo;须菩提，如是学者名为学萨婆若，学萨婆若为学般若波罗蜜，<a>学佛</a>地、十力、四无所畏、十八不共法。须菩提，菩萨如是学者则到诸学<a>彼岸</a>，如是学者魔若魔民不能降伏，如是学者疾得阿毗跋致，如是学者疾坐道场，如是学者学自行处，如是学者学救<a>护法</a>，如是学者学大慈大悲，如是学者学三转十二相法轮，如是学者学度众生，如是学者学不断佛种，如是学者学开<a>甘露</a>门。须菩提，凡夫下劣不能如是学，欲调御一切众生者能如是学。</p>
<p>　　&ldquo;须菩提，菩萨如是学者，不堕地狱、畜生、饿鬼，不生边地；如是学者不生旃陀罗家，不生竹草作家，不生除粪人家，不生诸余贫贱之家。须菩提，菩萨如是学者，不盲，不瞎，不睐眼，不痤短，不聋哑，不顽钝，不形残，身根具足。须菩提，菩萨如是学者，不夺他命，不盗他物，不邪淫，不妄语，不两舌，不恶口，不无益语，不贪嫉，不瞋恼，不邪见，不邪命活，不畜邪见眷属，不畜<a>破戒</a>眷属。须菩提，菩萨如是学者，不生长寿天。何以故？菩萨成就方便故。何等为方便？所谓从般若波罗蜜起，虽能入禅而不随禅生。须菩提，菩萨如是学者，得佛清净力，清净<a>无畏</a>。&rdquo;</p>
<p>　　&ldquo;世尊，若一切法本净相者，菩萨复得何等清净法？&rdquo;</p>
<p>　　佛言：&ldquo;如是，如是，须菩提，一切法本清净相。菩萨于是本净相法中行般若波罗蜜，不惊不怖，不没不退，是名清净般若波罗蜜。</p>
<p>　　&ldquo;须菩提，凡夫不知不见一切法本清净相，是故菩萨发勤精进，于是中学，得清净、诸力、诸无畏。须菩提，菩萨如是学者，悉能通达一切众生心、心所行。</p>
<p>　　&ldquo;须菩提，譬如少所地出阎浮檀金，众生聚中，亦少能如是学般若波罗蜜。譬如众生少有能起转轮王业，多有能起诸小王业，如是，须菩提，少有众生能行般若波罗蜜道，多有发声闻、辟支佛乘。须菩提，少有众生能学阿耨多罗三藐三菩提心者；于学阿耨多罗三藐三菩提中，少能如说行者；于如说行中，少能随学般若波罗蜜者；于随学中，少能得阿毗跋致者&mdash;&mdash;是故，须菩提，菩萨欲在少中之少，当学般若波罗蜜，修习般若波罗蜜。&rdquo;</p>
<h2>无悭烦恼品第二十二</h2>
<p>　　佛告须菩提：&ldquo;若菩萨如是学般若波罗蜜，则不生烦恼心，不生悭心，不生破戒心，不生瞋恼心，不生<a>懈怠</a>心，不生散乱心，不生愚痴心。须菩提，菩萨如是学，皆摄诸波罗蜜。须菩提，譬如六十二见皆摄在身见中。须菩提，菩萨学般若波罗蜜时，皆摄诸波罗蜜。譬如人死，命根灭故诸根皆灭。如是，须菩提，菩萨学般若波罗蜜，皆摄诸波罗蜜。是故，须菩提，菩萨若欲摄诸波罗蜜，当学般若波罗蜜。须菩提，菩萨学般若波罗蜜，即于一切众生中最为上首。须菩提，于意云何？三千<a>大千世界</a>众生，宁为多不？&rdquo;</p>
<p>　　&ldquo;世尊，阎浮提众生尚多，何况三千大千世界！&rdquo;</p>
<p>　　&ldquo;须菩提，是众生皆为菩萨，若有一人尽形寿供养衣服、饮食、卧具、医药。须菩提，于意云何？是人以是因缘，得福多不？&rdquo;</p>
<p>　　&ldquo;甚多，甚多，世尊！&rdquo;</p>
<p>　　&ldquo;须菩提，若有菩萨如弹指顷，修习般若波罗蜜，福胜于彼。如是，须菩提，般若波罗蜜大利益诸菩萨，能助阿耨多罗三藐三菩提。是故，须菩提，若菩萨欲得阿耨多罗三藐三菩提，欲于一切众生中为无上者，欲为一切众生作救护，欲得具足<a>佛法</a>，欲得佛所行处，欲得佛所游戏，欲得佛师子吼，欲得三千大千世界大会讲法，当学般若波罗蜜。须菩提，我不见菩萨学般若波罗蜜不得如是具足之利。&rdquo;</p>
<p>　　&ldquo;世尊，是菩萨亦得具足声闻利耶？&rdquo;</p>
<p>　　&ldquo;须菩提，菩萨亦学具足声闻利，但不愿住声闻法中；欲具足诸功德，必皆能知，但不于中住，作是念：&lsquo;我亦当说是声闻功德<a>教化</a>众生。&rsquo;若菩萨如是学者，能为一切<a>世间</a>天、人、阿修罗作<a>福田</a>，于声闻、辟支佛福田为最<a>殊胜</a>。菩萨如是学者得近萨婆若，不舍般若波罗蜜，不离般若波罗蜜。菩萨如是行般若波罗蜜，名为不退于萨婆若，远声闻、辟支佛地，近阿耨多罗三藐三菩提。是菩萨若作是念：&lsquo;此是般若波罗蜜，是某般若波罗蜜，当得萨婆若。&rsquo;如是分别，即不行般若波罗蜜。若菩萨不分别般若波罗蜜，不见般若波罗蜜，不言：&lsquo;此是般若波罗蜜，是某般若波罗蜜，当得萨婆若。&rsquo;如是亦不见不闻，不觉不知，即行般若波罗蜜。&rdquo;</p>
<p>　　尔时，释提桓因作是念：&ldquo;是菩萨行般若波罗蜜，尚胜一切众生，何况得阿耨多罗三藐三菩提！若人乐闻般若，是人为得大利，<a>寿命</a>中最，何况能发阿耨多罗三藐三菩提心！是人则为世间之所贪慕，是人当得调御众生。&rdquo;</p>
<p>　　尔时，释提桓因化作曼陀罗华，满掬散佛上，作是言：&ldquo;世尊，若有人发阿耨多罗三藐三菩提心者，愿令具足佛法，具足萨婆若，具足自然法，具足无漏法。世尊，我乃至不生一念欲使发阿耨多罗三藐三菩提心者有退转。世尊，我见<a>生死</a>之中有诸苦恼，不生一念欲使菩萨有退转者，我亦为阿耨多罗三藐三菩提，当勤行精进。何以故？是人等能发如是心，则大利益一切世间，我自得度当度未度者，我自得脱当脱未脱者，我自得安当安未安者，我自灭度当度未灭度者。世尊，若人于初发心菩萨<a>随喜</a>，若于行<a>六波罗蜜</a>，若于阿毗跋致，若于一生补处随喜，是人为得几所福德？&rdquo;</p>
<p>　　&ldquo;憍尸迦，须弥山王尚可称量，是人随喜福德不可称量。憍尸迦，三千大千世界尚可称量，是人随喜福德不可称量。&rdquo;</p>
<p>　　释提桓因白佛言：&ldquo;世尊，若人不能于是诸心随喜者，则为魔之所著，当知是为魔之眷属；不能于是诸心随喜者，当知是人于魔天命终来生此间。何以故？是诸心皆能破诸魔事，是人随喜福德应回向阿耨多罗三藐三菩提。若人发阿耨多罗三藐三菩提心者，则为不舍佛、不舍法、不舍僧，以是故，应于是诸心而生随喜。&rdquo;</p>
<p>　　&ldquo;如是，如是，憍尸迦，若人于是诸心随喜，当知是人疾得值佛，是人以是随喜福德善根故在所生处，常得供养恭敬、尊重赞叹，不闻诸恶音声，亦不堕于诸恶道中，常生天上。何以故？是人随喜，为欲利益无量无边众生故。是随喜心渐渐增长，能至阿耨多罗三藐三菩提。是人得阿耨多罗三藐三菩提时，当灭度无量众生。憍尸迦，以是因缘当知是人，于是诸心随喜者，即是利益无量无边众生善根故随喜。&rdquo;</p>
<p>　　须菩提白佛言：&ldquo;世尊，是心如幻，云何能得阿耨多罗三藐三菩提？&rdquo;</p>
<p>　　&ldquo;须菩提，于意云何？汝见是人心如幻不？&rdquo;</p>
<p>　　&ldquo;不也，世尊。我不见是心如幻。&rdquo;</p>
<p>　　&ldquo;于意云何？若不见是幻，不见如幻心，离幻，离如幻心，更见有法可得阿耨多罗三藐三菩提不？&rdquo;</p>
<p>　　&ldquo;不也，世尊。离幻，离如幻心，更不见法得阿耨多罗三藐三菩提。世尊，若我不见异法，当说何法若有若无？世尊，若法毕竟离，即不在有无；若法毕竟离，是法不得阿耨多罗三藐三菩提。世尊，无所有法亦不能得阿耨多罗三藐三菩提，是故般若波罗蜜毕竟离；若法毕竟离，则不可修习如是法者，不能生余法，般若波罗蜜毕竟离故。世尊，般若波罗蜜毕竟离，云何能得阿耨多罗三藐三菩提？阿耨多罗三藐三菩提亦毕竟离，云何以离得离？&rdquo;</p>
<p>　　佛言：&ldquo;善哉！善哉！须菩提，般若波罗蜜毕竟离，阿耨多罗三藐三菩提亦毕竟离，以是因缘故，能得阿耨多罗三藐三菩提。须菩提，若般若波罗蜜非毕竟离者，则非般若波罗蜜。如是，须菩提，亦不离般若波罗蜜，得阿耨多罗三藐三菩提，亦不以离得离。&rdquo;</p>
<h2>称扬菩萨品第二十三</h2>
<p>　　尔时，须菩提白佛言：&ldquo;世尊，菩萨行般若波罗蜜，即是行甚深义。&rdquo;</p>
<p>　　&ldquo;如是，如是，须菩提，菩萨行般若波罗蜜，即是行甚深义。须菩提，菩萨所为甚难，行甚深义而不证是义，所谓若声闻地、若辟支佛地。&rdquo;</p>
<p>　　&ldquo;世尊，如我解佛所说义，菩萨所行不难。何以故？取证者不可得，所用取证法亦不可得，所证法亦不可得。若菩萨闻如是说，不惊不怖，不没不退，当知是菩萨行般若波罗蜜，亦不见我行般若波罗蜜，如是亦不分别，当知是菩萨近阿耨多罗三藐三菩提，远离声闻、辟支佛地。&rdquo;</p>
<p>　　&ldquo;世尊，譬如<a>虚空</a>，不作是念是远是近。何以故？虚空无分别故。世尊，般若波罗蜜亦如是，不作是念：&lsquo;声闻、辟支佛地去我远，阿耨多罗三藐三菩提去我近。&rsquo;何以故？般若波罗蜜无分别故。</p>
<p>　　&ldquo;世尊，譬如幻所化人，不作是念：&lsquo;幻师去我近，观者去我远。&rsquo;何以故？世尊，幻所化人无分别故。世尊，般若波罗蜜亦如是不作是念：&lsquo;声闻、辟支佛地去我远，阿耨多罗三藐三菩提去我近。&rsquo;何以故？般若波罗蜜无分别故。</p>
<p>　　&ldquo;世尊，譬如影，不作是念：&lsquo;所因去我近，余事去我远。&rsquo;何以故？影无分别故。世尊，般若波罗蜜亦如是，不作是念：&lsquo;声闻、辟支佛地去我远，阿耨多罗三藐三菩提去我近。&rsquo;何以故？般若波罗蜜无分别故。</p>
<p>　　&ldquo;世尊，如如来无憎无爱，般若波罗蜜亦如是无憎无爱。</p>
<p>　　&ldquo;世尊，如如来无诸分别，般若波罗蜜亦如是无诸分别。</p>
<p>　　&ldquo;世尊，如如来所化人，不作是念：&lsquo;声闻、辟支佛地去我远，阿耨多罗三藐三菩提去我近。&rsquo;何以故？如来所化人无分别故。</p>
<p>　　&ldquo;世尊，般若波罗蜜亦如是，不作是念：&lsquo;声闻、辟支佛地去我远，阿耨多罗三藐三菩提去我近。&rsquo;何以故？般若波罗蜜无分别故。</p>
<p>　　&ldquo;世尊，如如来所化人，随事能作而无分别。世尊，般若波罗蜜亦如是，随所修习皆能成办而无所分别。</p>
<p>　　&ldquo;世尊，譬如工匠于机关木人若男若女，随所为事皆能成办而无分别。世尊，般若波罗蜜亦如是，随所修习皆能成办而无分别。&rdquo;</p>
<p>　　须菩提白佛言：&ldquo;世尊，菩萨行般若波罗蜜，即是行坚固义。&rdquo;</p>
<p>　　佛告须菩提：&ldquo;菩萨行般若波罗蜜，即是行坚固义。&rdquo;</p>
<p>　　尔时，欲界诸天子作是念：&ldquo;若人发阿耨多罗三藐三菩提心，能行如是深般若波罗蜜，而不证实际堕声闻地、若辟支佛地，当知是菩萨所为甚难，一切世间所应敬礼。&rdquo;</p>
<p>　　须菩提语诸天子：&ldquo;菩萨行深般若波罗蜜，而不取证不足为难；若菩萨为无量无边众生故发大庄严，而众生毕竟不可得，所可度者不可得，而能发心我当度之，尔乃为难！诸天子，是人欲度众生为欲度虚空。何以故？虚空离故，众生亦离，是故当知是菩萨所为甚难，无众生而为众生发大庄严，如人与虚空共斗。佛说众生不可得，众生离故可度者亦离，众生离故色亦离，众生离故受、想、行、识亦离，众生离故一切法亦离。若菩萨闻如是说，不惊不怖，不没不退，当知是为行般若波罗蜜。&rdquo;</p>
<p>　　佛问须菩提：&ldquo;菩萨何因缘故，不惊不怖，不没不退？&rdquo;</p>
<p>　　&ldquo;世尊，空故不没，无所有故不没。何以故？没者不可得，没法亦不可得，没处亦不可得。若菩萨闻如是说，不惊不怖，不没不退，当知是为行般若波罗蜜。&rdquo;</p>
<p>　　&ldquo;须菩提，菩萨如是行般若波罗蜜，释提桓因与梵天王众生主、<a>自在</a>天王及诸天子皆共敬礼。须菩提，不但释提桓因、梵天王众生主、自在天王及诸天子敬礼是行般若波罗蜜菩萨，梵世诸天、梵辅天、梵众天、大梵天、光天、少光天、无量光天、光音天、净天、少净天、无量净天、遍净天、无阴天、福生天、广果天、无广天、无热天、妙见天、善见天、无小天上诸天，皆敬礼是行般若波罗蜜菩萨。</p>
<p>　　&ldquo;须菩提，今现在无量阿僧祇世界诸佛，皆念是行般若波罗蜜菩萨。须菩提，若菩萨行般若波罗蜜时，为诸佛所念，当知是菩萨即是阿毗跋致。</p>
<p>　　&ldquo;须菩提，假令如恒河沙等世界众生皆作恶魔，一一化作尔所恶魔，是诸恶魔皆不能坏是行般若波罗蜜菩萨。</p>
<p>　　&ldquo;须菩提，菩萨成就二法，恶魔不能坏。何等二？一者、观一切法空；二者、不舍一切众生。菩萨成就是二法，恶魔不能坏。</p>
<p>　　&ldquo;须菩提，复有二法，恶魔不能坏。何等二？一者、随说能行；二者、诸佛所念。菩萨成就是二法，诸天皆来供养恭敬请问安慰：&lsquo;善男子，汝行是行，当疾得佛道。汝行是行，无救众生当为作救，无舍众生当为作舍，无依众生当为作依，无洲众生当为作洲，无究竟道众生当为作究竟道，无归众生当为作归，无明众生为作光明，无趣众生当为作趣。&rsquo;何以故？是菩萨行般若波罗蜜行，成就是四功德，现在十方无量无边阿僧祇世界诸佛，与<a>比丘</a>僧围绕<a>说法</a>时，悉皆称扬赞叹说其名字。须菩提，譬如我今称扬赞叹实相菩萨说其名字，及余菩萨于阿閦佛所，<a>修行</a>梵行不离是般若波罗蜜行者。如是，须菩提，今现在十方诸佛，亦皆称扬赞叹说我国中诸菩萨名，修行梵行不离般若波罗蜜行者。&rdquo;</p>
<p>　　须菩提白佛言：&ldquo;世尊，一切诸佛说法时，普皆称扬赞叹诸菩萨不？&rdquo;</p>
<p>　　&ldquo;不也，须菩提，诸佛说法时，有称赞者，有不称赞者。须菩提，诸佛说法时，称扬赞叹诸阿毗跋致菩萨。&rdquo;</p>
<p>　　&ldquo;世尊，未得阿毗跋致者，诸佛说法时，亦皆称扬赞叹不？&rdquo;</p>
<p>　　&ldquo;须菩提，未得阿毗跋致者，诸佛亦有称扬赞叹者，何者是能随学阿閦佛为菩萨时所行道者，如是菩萨虽未得阿毗跋致，亦为诸佛称扬赞叹。须菩提，有能随学实相菩萨所行道者，如是菩萨虽未得阿毗跋致，亦为诸佛称扬赞叹。</p>
<p>　　&ldquo;复次，须菩提，有菩萨行般若波罗蜜，信解一切法无生，而未得无生法忍；信解一切法空，而于阿毗跋致地中未得自在；能行一切法寂灭相，而未入阿毗跋致地。须菩提，菩萨如是行者，诸佛说法时亦皆称扬赞叹。未得阿毗跋致而为诸佛说法时称扬赞叹者，则离声闻、辟支佛地，近于佛地，必得阿耨多罗三藐三菩提记。须菩提，若菩萨行般若波罗蜜，诸佛说法时称扬赞叹者，当知是菩萨必至阿毗跋致。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>