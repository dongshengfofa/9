<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 小品般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 小品般若波罗蜜经</center></div><div class='fo'><center>经文出处:来自无量光明网</center><br/><br>
			<h2>宝塔品第三</h2>
<p>　　尔时，释提桓因、梵天王、<a>自在</a>天王及众生主诸天女等，皆大<a>欢喜</a>，同时三唱：&ldquo;快哉！快哉！佛出世故，<a>须菩提</a>乃能演说是法。&rdquo;</p>
<p>　　尔时，诸天大众俱白佛言：&ldquo;<a>世尊</a>，若<a>菩萨</a>能不离般若波罗蜜行，当视是人如佛。&rdquo;</p>
<p>　　佛告诸天子：&ldquo;如是，如是，昔我于众华城<a>燃灯佛</a>所不离般若波罗蜜行，时燃灯佛记我，于来世过阿僧祇劫，当得作佛，号释迦牟尼如来、应供、正遍知、明行足、善逝、<a>世间</a>解、无上士、调御丈夫、<a>天人</a>师、佛、世尊。&rdquo;</p>
<p>　　诸天子白佛言：&ldquo;希有，世尊！诸菩萨摩诃萨般若波罗蜜，能摄取萨婆若。&rdquo;</p>
<p>　　佛因释提桓因，告欲<a>色界</a>诸天子及四众<a>比丘</a>、<a>比丘尼</a>、优婆塞、优婆夷等：&ldquo;憍尸迦，若有善男子、善女人能受持读诵般若波罗蜜，如所说行，魔若魔天、人若非人不得其便，终不横死。善男子、善女人受持读诵般若波罗蜜故，忉利诸天发阿耨多罗三藐三菩提心未受持读诵般若波罗蜜者，来至其所。</p>
<p>　　&ldquo;复次，憍尸迦，善男子、善女人受持读诵般若波罗蜜时，若在空舍，若在道路，若或失道，无有恐怖。&rdquo;</p>
<p>　　尔时，四天王白佛言：&ldquo;世尊，若善男子、善女人受持读诵般若波罗蜜，如所说行，我等皆当护念。&rdquo;</p>
<p>　　释提桓因白佛言：&ldquo;世尊，若善男子、善女人受持读诵般若波罗蜜，如所说行，我当护念。&rdquo;</p>
<p>　　梵天王及诸梵天俱白佛言：&ldquo;世尊，若善男子、善女人受持读诵般若波罗蜜，如所说行，我等亦当护念。&rdquo;</p>
<p>　　释提桓因白佛言：&ldquo;希有，世尊！善男子、善女人受持读诵般若波罗蜜，得如是现世功德。世尊，若受持般若波罗蜜者，则为受持诸波罗蜜。&rdquo;</p>
<p>　　佛言：&ldquo;如是，如是，憍尸迦，受持般若波罗蜜者，则为受持诸波罗蜜。复次，憍尸迦，善男子、善女人受持读诵般若波罗蜜，所得功德，汝今善听，当为汝说。&rdquo;释提桓因受教而听。</p>
<p>　　佛告憍尸迦：&ldquo;若有欲毁乱违逆我此法者，虽有是心，渐渐自灭，终不从愿。何以故？憍尸迦，若善男子、善女人受持读诵般若波罗蜜，种种毁乱违逆事起法应皆灭，是故此人终不从愿。憍尸迦，善男子、善女人受持读诵般若波罗蜜，得如是现世功德。譬如有药，名为摩醯，有蛇饥行求食，见有小虫而欲食之，虫赴药所，蛇闻药气即回还去。所以者何？药力能消蛇毒故。憍尸迦，善男子、善女人亦如是，若受持读诵般若波罗蜜，种种毁乱违逆事起，以般若波罗蜜力故即自消灭。</p>
<p>　　&ldquo;复次，憍尸迦，若受持读诵般若波罗蜜，护世四天王皆当护念。</p>
<p>　　&ldquo;复次，憍尸迦，是人终不说无益之语，有所言说人所信受，少于瞋恚终不怀恨，不为我慢所覆，不为瞋恚所使。善男子、善女人若瞋恚时，能作是念：&lsquo;若我瞋者，则坏诸根，颜色变异。我欲求阿耨多罗三藐三菩提，云何当随瞋心？&rsquo;如是思惟，即得<a>正念</a>。憍尸迦，善男子、善女人受持读诵般若波罗蜜，亦得是现世功德。&rdquo;</p>
<p>　　释提桓因白佛言：&ldquo;希有，世尊！般若波罗蜜为回向故，不为高心。&rdquo;</p>
<p>　　佛告憍尸迦：&ldquo;善男子、善女人受持读诵般若波罗蜜，若入军阵诵般若波罗蜜若住若出，若失<a>寿命</a>，若被恼害，无有是处；若刀箭向者，终不能伤。何以故？般若波罗蜜是大咒术、无上咒术。善男子、善女人学此咒术，不自念恶，不念他恶，不两念恶，学是咒术得阿耨多罗三藐三菩提，得萨婆若智，能观一切众生心。</p>
<p>　　&ldquo;复次，憍尸迦，若般若波罗蜜经卷住处，若读诵处，人若非人不得其便，唯除业行必应受者。憍尸迦，譬如道场四边，若人、若畜生无能恼者。何以故？过去、未来、现在诸佛此中得道，已得、今得、当得，是处一切众生无恐<a>无畏</a>，无能恼害。憍尸迦，以般若波罗蜜故，是处则吉，人所恭敬、供养、<a>礼拜</a>。&rdquo;</p>
<p>　　释提桓因白佛言：&ldquo;世尊，若善男子、善女人书般若波罗蜜，受持经卷，供养恭敬、尊重赞叹，以好华香、璎珞、涂香、<a>烧香</a>、末香、杂香、缯盖、幢幡而以供养；若复有人以如来<a>舍利</a>，供养恭敬、尊重赞叹，以好华香、璎珞、涂香、烧香、末香、杂香、缯盖、幢幡而以供养，其福何所为多？&rdquo;</p>
<p>　　&ldquo;憍尸迦，我还问汝，随汝意答。于意云何？如来行何道，得萨婆若所依止身？得阿耨多罗三藐三菩提？&rdquo;</p>
<p>　　释提桓因白佛言：&ldquo;世尊，如来学般若波罗蜜故，得是身，得阿耨多罗三藐三菩提。&rdquo;</p>
<p>　　&ldquo;憍尸迦，佛不以身故名为如来，以得萨婆若故名为如来。</p>
<p>　　&ldquo;憍尸迦，诸佛萨婆若从般若波罗蜜生，是身萨婆若智所依止故，如来因是身得萨婆若智，成阿耨多罗三藐三菩提；是身萨婆若所依止故，我灭度后舍利得供养。</p>
<p>　　&ldquo;憍尸迦，若善男子、善女人书般若波罗蜜，受持读诵，供养恭敬、尊重赞叹，以好华香、璎珞、涂香、烧香、末香、杂香、缯盖、幢幡而以供养，是善男子、善女人即是供养萨婆若智。是故若人书写般若波罗蜜，供养恭敬、尊重赞叹，当知是人得大福德。何以故？供养萨婆若智故。&rdquo;</p>
<p>　　释提桓因白佛言：&ldquo;世尊，阎浮提人不供养恭敬、尊重赞叹般若波罗蜜，为不知得如是大利益耶？&rdquo;</p>
<p>　　佛言：&ldquo;憍尸迦，于意云何？阎浮提有几所人于佛得不坏信？几所人于法、于僧得不坏信？&rdquo;</p>
<p>　　释提桓因言：&ldquo;少所人，于佛得不坏信，于法、于僧得不坏信。世尊，阎浮提少所人得须陀洹、斯陀含、阿那含、阿<a>罗汉</a>，得辟支佛者转复减少，能行菩萨道者亦复转少。&rdquo;</p>
<p>　　&ldquo;如是，如是，憍尸迦，阎浮提少所人于佛得不坏信，乃至能发阿耨多罗三藐三菩提心行菩萨道者亦复转少。</p>
<p>　　&ldquo;憍尸迦，无量无边阿僧祇众生发阿耨多罗三藐三菩提心，于中若一若二住阿毗跋致地，是故当知善男子、善女人发阿耨多罗三藐三菩提心，乃至能受持读诵、供养恭敬、尊重赞叹般若波罗蜜。何以故？是人作是念：&lsquo;过去诸佛行菩萨道时，从是中学，我等亦应于是中学，般若波罗蜜是我大师。&rsquo;</p>
<p>　　&ldquo;憍尸迦，若我现在，若我灭后，菩萨常应依止般若波罗蜜。若善男子、善女人于我灭后，以供养如来故起七宝塔，尽其形寿，以好华香、涂香、末香、衣服、幢幡供养是塔。于意云何？是善男子、善女人以是因缘故，得福多不？&rdquo;</p>
<p>　　释提桓因言：&ldquo;甚多，世尊！&rdquo;</p>
<p>　　佛言：&ldquo;憍尸迦，若善男子、善女人供养般若波罗蜜经卷，恭敬、尊重、赞叹，以好华香、涂香、末香、衣服、幢幡而以供养，其福甚多。</p>
<p>　　&ldquo;憍尸迦，置是一塔，若满阎浮提七宝塔，善男子、善女人尽其形寿，以好华香乃至伎乐，供养是塔。于意云何？是人以是因缘故，得福多不？&rdquo;</p>
<p>　　释提桓因言：&ldquo;甚多，世尊！&rdquo;</p>
<p>　　佛告憍尸迦：&ldquo;若善男子、善女人供养般若波罗蜜经卷，恭敬、尊重、赞叹，以好华香、涂香、末香、衣服、幢幡，其福甚多。</p>
<p>　　&ldquo;憍尸迦，置是满阎浮提七宝塔，若满四天下七宝塔，若人尽形寿，以华香供养乃至伎乐；若复有人供养般若波罗蜜，其福甚多。</p>
<p>　　&ldquo;憍尸迦，置是满四天下七宝塔，若满周梨迦小千世界七宝塔，若人尽形，以好华香供养乃至幢幡；若复有人供养般若波罗蜜，其福甚多。</p>
<p>　　&ldquo;憍尸迦，置是周梨迦小千世界七宝塔，若满二千中世界七宝塔，若人尽形，以华香供养乃至幢幡；若复有人供养般若波罗蜜，其福甚多。</p>
<p>　　&ldquo;憍尸迦，置是二千中世界，若满三千<a>大千世界</a>七宝塔，若善男子、善女人尽其形寿，以华香供养乃至幢幡。憍尸迦，于意云何？是人以是因缘故，得福多不？&rdquo;</p>
<p>　　释提桓因言：&ldquo;甚多，世尊！&rdquo;</p>
<p>　　佛告憍尸迦：&ldquo;若复有人供养般若波罗蜜经卷，恭敬、尊重、赞叹，华香乃至幢幡，其福甚多。</p>
<p>　　&ldquo;憍尸迦，置是满三千大千世界七宝塔，假令三千大千世界所有众生，一时皆得人身，是一一人起七宝塔，尽其形寿，以一切好华、名香、幢幡、伎乐、歌舞，供养是塔。憍尸迦，于意云何？是人以是因缘故，得福多不？&rdquo;</p>
<p>　　&ldquo;甚多，世尊！&rdquo;</p>
<p>　　佛告憍尸迦：&ldquo;若善男子、善女人供养般若波罗蜜经卷，恭敬、尊重、赞叹，华香乃至幢幡，其福甚多。&rdquo;</p>
<p>　　释提桓因言：&ldquo;如是，如是，世尊，若人供养般若波罗蜜，即是供养恭敬过去、未来、现在诸佛萨婆若。</p>
<p>　　&ldquo;世尊，置是三千大千世界一一众生所起七宝塔，若满十方恒河沙等世界众生，皆得人身，一一人起七宝塔，若于一劫，若减一劫，以好华香乃至伎乐，供养是塔；若复有人供养般若波罗蜜经卷，恭敬、尊重、赞叹，华香乃至伎乐，其福甚多。&rdquo;</p>
<p>　　佛言：&ldquo;如是，如是，憍尸迦，是善男子、善女人以是供养般若波罗蜜经卷因缘故，其福甚多，无量无边，不可得数，不可思议。何以故？憍尸迦，一切诸佛萨婆若智，皆从般若波罗蜜生。</p>
<p>　　&ldquo;憍尸迦，以是因缘故，若善男子、善女人供养般若波罗蜜经卷，恭敬、尊重、赞叹，华香乃至伎乐供养，于前功德，百分不及一分，千分、万分、百千万亿分不及一，乃至算数譬喻所不能及。&rdquo;</p>
<h2>大明咒品第四</h2>
<p>　　尔时，释提桓因与四万天子在会中者，语释提桓因言：&ldquo;憍尸迦，应受持读诵般若波罗蜜。&rdquo;</p>
<p>　　佛告释提桓因：&ldquo;憍尸迦，汝受持读诵般若波罗蜜，若阿修罗生念，欲与忉利诸天共斗，尔时，汝当诵念般若波罗蜜，以是因缘故，阿修罗恶心即灭。&rdquo;</p>
<p>　　释提桓因白佛言：&ldquo;世尊，般若波罗蜜是大明咒，般若波罗蜜是无上咒，般若波罗蜜是无等等咒。&rdquo;</p>
<p>　　佛言：&ldquo;如是，如是，憍尸迦，般若波罗蜜是大明咒，般若波罗蜜是无上咒，般若波罗蜜是无等等咒。何以故？憍尸迦，过去诸佛因是明咒，得阿耨多罗三藐三菩提；未来诸佛亦因是咒，当得阿耨多罗三藐三菩提；今十方现在诸佛亦因是咒，得阿耨多罗三藐三菩提。憍尸迦，因是明咒，十善道出现于世，四禅、四无量心、四无色定、五<a>神通</a>出现于世。因菩萨故，十善道出现于世，四禅、四无量心、四无色定、五神通出现于世。若诸佛不出于世，但因菩萨故，十善道、四禅、四无量心、四无色定、五神通出现于世。譬如月不出时，星宿光明照于世间。如是，憍尸迦，世无佛时，所有善行、正行皆从菩萨出生，菩萨方便力皆从般若波罗蜜生。</p>
<p>　　&ldquo;复次，憍尸迦，若善男子、善女人供养般若波罗蜜经卷，恭敬、尊重、赞叹，得是现世福德。&rdquo;</p>
<p>　　释提桓因白佛言：&ldquo;世尊，得何等现世福德？&rdquo;</p>
<p>　　&ldquo;憍尸迦，是善男子、善女人毒不能伤，火不能烧，终不横死。又善男子、善女人若官事起，诵念般若波罗蜜，官事即灭，诸求短者皆不得便。何以故？般若波罗蜜所护故。</p>
<p>　　&ldquo;复次，憍尸迦，善男子、善女人诵念般若波罗蜜，若至国王、若王子、大臣所，皆欢喜问讯与共语言。何以故？憍尸迦，般若波罗蜜为慈悲一切众生故出。是故，憍尸迦，诸求短者皆不得便。&rdquo;</p>
<p>　　尔时，外道<a>出家</a>百人，欲求佛短，来向佛所。释提桓因作是念：&ldquo;是诸外道出家百人，欲求佛短，来向佛所。我从佛所受般若波罗蜜，今当诵念。是诸外道来至佛所，或能断说般若波罗蜜。&rdquo;如是思惟已，即诵念从佛所受般若波罗蜜。时，诸外道遥绕佛复道而去。</p>
<p>　　<a>舍利弗</a>作是念：&ldquo;何因缘故是诸外道绕佛而去？&rdquo;</p>
<p>　　佛知舍利弗心所念，告舍利弗：&ldquo;是释提桓因诵念般若波罗蜜，如是外道乃无一人有善心者，皆持恶意来求佛短，是故外道各各复道而去。&rdquo;</p>
<p>　　尔时，恶魔作是念：&ldquo;今是四众及欲色界诸天子在佛前坐，其中必有菩萨受阿耨多罗三藐三菩提记者，我当坏乱。&rdquo;即化作四种兵向佛所。</p>
<p>　　尔时，释提桓因作是念：&lsquo;魔严四兵来至佛所。四种兵相，摩伽陀国频婆娑罗王之所无有，憍萨罗国波斯匿王亦所无有，诸释子所无有，诸黎车所无有。今是兵相必是恶魔所作。是魔长夜欲求佛短，恼乱众生，我当诵念般若波罗蜜。&rsquo;</p>
<p>　　释提桓因即默诵般若波罗蜜，随其所诵，恶魔稍稍复道而去。</p>
<p>　　尔时，忉利诸天化作天华在于空中，散佛上作是念：&ldquo;愿般若波罗蜜久住阎浮提，阎浮提人当得诵习。&rdquo;</p>
<p>　　是时，诸天复以天花散佛上，作是言：&ldquo;世尊，若有众生行般若波罗蜜，修习般若波罗蜜，魔若魔天不得其便。&rdquo;</p>
<p>　　尔时，释提桓因白佛言：&ldquo;世尊，若人得闻般若波罗蜜者，已曾亲近诸佛，不从小功德来，何况受持读诵、如所说学、如所说行！何以故？世尊，诸菩萨萨婆若当于般若波罗蜜中求。世尊，譬如大宝当于大海中求。世尊，诸佛萨婆若大宝，应于般若波罗蜜中求。&rdquo;</p>
<p>　　佛言：&ldquo;如是，如是，憍尸迦，诸佛萨婆若皆于般若波罗蜜中生。&rdquo;</p>
<p>　　尔时，阿难白佛言：&ldquo;世尊，世尊不赞说檀波罗蜜名，不赞说尸罗波罗蜜、羼提波罗蜜、毗梨耶波罗蜜、禅波罗蜜名，何以故但赞说般若波罗蜜名？&rdquo;</p>
<p>　　佛告阿难：&ldquo;般若波罗蜜导五波罗蜜。阿难，于意云何？若布施不回向萨婆若，成檀波罗蜜不？&rdquo;</p>
<p>　　阿难言：&ldquo;不也，世尊。&rdquo;</p>
<p>　　&ldquo;若持戒、忍辱、精进、<a>禅定</a>、智慧，不回向萨婆若，成般若波罗蜜不？&rdquo;</p>
<p>　　阿难言：&ldquo;不也，世尊。&rdquo;</p>
<p>　　&ldquo;阿难，是故般若波罗蜜为五波罗蜜导。阿难，譬如大地种散其中，因缘和合即得生长，不依此地终不得生。阿难，如是五波罗蜜住般若波罗蜜中而得增长，为般若波罗蜜所护故，得向萨婆若。是故，阿难，般若波罗蜜为五波罗蜜作导。&rdquo;</p>
<p>　　尔时，释提桓因白佛言：&ldquo;世尊，是善男子、善女人受持读诵般若波罗蜜，如所说行所得功德，如来说之犹亦未尽。&rdquo;</p>
<p>　　佛告憍尸迦：&ldquo;我不但说是人受持读诵般若波罗蜜如所说行功德。憍尸迦，若有善男子、善女人供养般若波罗蜜经卷，恭敬、尊重、赞叹，以好华香乃至幢幡，我亦说其所得功德。&rdquo;</p>
<p>　　释提桓因白佛言：&ldquo;世尊，我亦当护念是善男子、善女人，供养般若波罗蜜经卷，恭敬、尊重、赞叹，以好华香乃至幢幡者。&rdquo;</p>
<p>　　佛言：&ldquo;憍尸迦，是善男子、善女人受持读诵般若波罗蜜，若干百千诸天大众，为听法故来至其所。是法师为诸天<a>说法</a>时，非人益其气力。若法师疲极不乐说法，诸天恭敬法故令其乐说。憍尸迦，是亦善男子、善女人得是现世功德。</p>
<p>　　&ldquo;复次，憍尸迦，是善男子、善女人于四众中说般若波罗蜜时，其心不畏有来难问及诘责者。何以故？是人为般若波罗蜜护念故，不见有人得般若波罗蜜短者。般若波罗蜜亦无短可得，是人如是为般若波罗蜜护念故，无畏有来难问诘责者。憍尸迦，是亦善男子、善女人现世功德。</p>
<p>　　&ldquo;复次，憍尸迦，是善男子、善女人读诵般若波罗蜜故，为父母所爱，为宗亲、知识、<a>沙门</a>、<a>婆罗门</a>所敬，衰恼斗讼<a>如法</a>能度。憍尸迦，是亦善男子、善女人现世功德。</p>
<p>　　&ldquo;复次，憍尸迦，般若波罗蜜经卷所住处，四天王天上诸天发阿耨多罗三藐三菩提心者，皆来至般若波罗蜜所，受持读诵，供养作礼而去。忉利天、夜摩天、兜率陀天、化乐天、他化自在天上诸天，发阿耨多罗三藐三菩提心者，皆来至般若波罗蜜所，受持读诵，供养作礼而去。梵天、梵世天、梵辅天、梵众天、大梵天、光天、少光天、无量光天、光音天、净天、少净天、无量净天、遍净天、无阴行天、福生天、广果天、无广天、无热天、妙见天、善见天、无小天上诸天，发阿耨多罗三藐三菩提心者，皆来至般若波罗蜜所，受持读诵，供养作礼而去。憍尸迦，汝勿谓但有无小天为供养般若波罗蜜故来，三千大千世界中欲色界诸天发阿耨多罗三藐三菩提心者，皆来至般若波罗蜜所，受持读诵，供养作礼而去。善男子、善女人应作是念，十方无量阿僧祇国土中，所有诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人，是等来至般若波罗蜜所，受持读诵，供养作礼，时我当以般若波罗蜜法施。善男子、善女人般若波罗蜜经卷所住处，若殿堂、若房舍无能毁坏，除先行业必应受者。憍尸迦，亦是善男子、善女人现世功德。&rdquo;</p>
<p>　　释提桓因白佛言：&ldquo;世尊，是善男子、善女人云何知诸天来，受持读诵，供养礼敬般若波罗蜜时？&rdquo;</p>
<p>　　佛言：&ldquo;憍尸迦，若善男子、善女人见大光明，必知天、龙、夜叉、乾闼婆等来至其所。</p>
<p>　　&ldquo;复次，憍尸迦，善男子、善女人若闻殊异之香，必知诸天来至其所。</p>
<p>　　&ldquo;复次，憍尸迦，善男子、善女人所住之处应令净洁，以净洁故，非人皆大欢喜来到其所。是中先住小鬼，不堪大力诸天威德故皆悉避去，随大力诸天数数来故，其心转乐大法，是故所住处四边不应令有臭秽不净。</p>
<p>　　&ldquo;复次，憍尸迦，善男子、善女人身不疲极，卧起安隐不见恶梦，若其梦时但见诸佛、诸佛塔庙、阿罗汉众、诸菩萨众、修习<a>六波罗蜜</a>、学萨婆若、净佛世界，又闻佛名，某甲佛于某方某国与若干百千万亿众恭敬围绕而为说法。憍尸迦，善男子、善女人梦中所见如是，觉已安乐，气力充足，身体轻便。是善男子、善女人不贪饮食，譬如坐禅比丘从三昧起，以学禅故不贪饮食。何以故？憍尸迦，非人益其气力故。善男子、善女人欲得如是等现世功德，当受持读诵般若波罗蜜，如所说行。憍尸迦，善男子、善女人若不能受持读诵般若波罗蜜，如所说行，当书写经卷，供养恭敬、尊重赞叹，以好华香、涂香、末香、烧香、杂香、衣服、幢幡、伎乐。&rdquo;</p>
<h2>舍利品第五</h2>
<p>　　尔时，佛告释提桓因言：&ldquo;憍尸迦，满阎浮提舍利以为一分，般若波罗蜜经卷以为一分，二分之中为取何分？&rdquo;</p>
<p>　　释提桓因白佛言：&ldquo;世尊，我取般若波罗蜜。何以故？世尊，我于舍利非不恭敬，以舍利从般若波罗蜜生故，般若波罗蜜所熏故得供养。</p>
<p>　　&ldquo;世尊，我于忉利天上善法堂中，我有坐处，忉利诸天子来供养我故，若我不在座上，诸天子为我坐处作礼恭敬绕已而去，作是念：&lsquo;释提桓因于此处坐，为忉利诸天说法。&rsquo;诸<a>佛舍利</a>亦如是，从般若波罗蜜生，萨婆若所依止故得供养。是故，世尊，我于二分之中取般若波罗蜜。</p>
<p>　　&ldquo;世尊，置满阎浮提舍利，若满三千大千世界舍利以为一分，般若波罗蜜经卷以为一分，二分之中我取般若波罗蜜。何以故？诸佛舍利因般若波罗蜜生故得供养。世尊，譬如负债人常畏债主，以得亲近奉事王故，债主反更恭敬怖畏。何以故？依恃国王其力大故。世尊，舍利亦如是，依止般若波罗蜜故得供养。世尊，般若波罗蜜如王，舍利如亲近王人，如来舍利依止一切智慧故得供养。世尊，诸佛一切智慧，亦从般若波罗蜜生，是故我于二分之中取般若波罗蜜。</p>
<p>　　&ldquo;世尊，譬如无价宝珠有如是功德，其所住处非人不能得其便，若男、若女、若大、若小为非人所持，宝珠至其处，非人则去；若有热病，珠能除灭；若有风病，以珠著身上，风患即除；若有冷病，以珠著身上，冷患亦除；是珠住处，夜时能为明，热时能为凉，寒时能为温；珠所住处，蛇毒不入；若男、若女、若大、若小，为毒虫所螫，以珠示之，毒即除灭；若诸目患，以珠著目上，目患即除。世尊，又是宝珠若著水中，与水同色；若以白缯裹著水中，水色即白；若以青黄紫赤种种色缯裹著水中，水即各随其色；水浊即为清；是珠成就如是功德。&rdquo;</p>
<p>　　尔时，阿难问释提桓因：&ldquo;此是阎浮提宝？为是天上宝？&rdquo;</p>
<p>　　释提桓因言：&ldquo;此是天上宝，阎浮提人亦有是宝，但功德少而重，天上宝珠功德多而轻。人宝比天宝，算数譬喻所不能及。世尊，若是珠在箧中，虽举珠去，以珠功德故，其箧则贵。</p>
<p>　　&ldquo;世尊，以般若波罗蜜萨婆若智功德故，如来灭后舍利得供养，以如来舍利是萨婆若智所住处故，我于二分之中取般若波罗蜜。世尊，置是满三千大千世界舍利，若满如恒河沙等世界中舍利以为一分，般若波罗蜜经卷以为一分，二分之中我取般若波罗蜜。何以故？诸佛如来萨婆若智，皆从般若波罗蜜生，萨婆若所熏故舍利得供养。</p>
<p>　　&ldquo;复次，世尊，若善男子、善女人欲如实见十方无量阿僧祇诸佛者，当行般若波罗蜜，当修般若波罗蜜。&rdquo;</p>
<p>　　佛言：&ldquo;如是，如是，憍尸迦，过去诸佛皆因般若波罗蜜，得阿耨多罗三藐三菩提；未来诸佛亦因般若波罗蜜，得阿耨多罗三藐三菩提；现在十方无量阿僧祇世界诸佛，亦因般若波罗蜜得阿耨多罗三藐三菩提。&rdquo;</p>
<p>　　释提桓因白佛言：&ldquo;世尊，摩诃波罗蜜是般若波罗蜜。佛因是般若波罗蜜，皆知一切众生心、心所行。&rdquo;</p>
<p>　　佛言：&ldquo;憍尸迦，菩萨摩诃萨长夜行般若波罗蜜故。&rdquo;</p>
<p>　　释提桓因白佛言：&ldquo;世尊，菩萨但行般若波罗蜜，不行余波罗蜜耶？&rdquo;</p>
<p>　　佛言：&ldquo;憍尸迦，菩萨皆行六波罗蜜，若布施时，般若波罗蜜为上首；若持戒、若忍辱、若精进、若禅定、若观诸法时，般若波罗蜜为上首。譬如阎浮提种种树、种种形、种种色、种种叶、种种华、种种果，其阴皆一无有差别。五波罗蜜亦如是，入般若波罗蜜中无有差别。&rdquo;</p>
<p>　　&ldquo;世尊，是般若波罗蜜有大功德，有无量无边功德，有无等等功德。世尊，若有人写般若波罗蜜经卷，供养恭敬、尊重赞叹，以好华香乃至幢幡；若复有人写般若波罗蜜经卷与他人。是二功德，何所为多？&rdquo;</p>
<p>　　佛言：&ldquo;憍尸迦，我还问汝，随意答我。于意云何？若有人得佛舍利，但自供养；若复有人得佛舍利，自供养亦与他人令供养。是二功德，何所为多？&rdquo;</p>
<p>　　释提桓因言：&ldquo;世尊，若人得佛舍利自供养，亦与他人令供养，其福甚多。&rdquo;</p>
<p>　　佛言：&ldquo;如是，如是，憍尸迦，若善男子、善女人写般若波罗蜜经卷，供养恭敬、尊重赞叹，以好华香乃至幢幡；不如善男子、善女人写般若波罗蜜经卷，自供养亦与他人令供养，其福甚多。&rdquo;</p>
<p>　　佛言：&ldquo;憍尸迦，若善男子、善女人在在处处，为人解说般若波罗蜜，其福甚多。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>