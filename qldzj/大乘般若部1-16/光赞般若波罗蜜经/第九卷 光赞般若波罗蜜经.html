<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 光赞般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 光赞般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九卷 光赞般若波罗蜜经</strong></p>
<p style="text-align: left">
	　　观品第十七</p>
<p style="text-align: left">
	　　佛告<a>须菩提</a>：&ldquo;<a>菩萨</a>摩诃萨摩诃衍者，谓四意止。何谓四意止？内自观身不与身俱，亦不想念，亦不得身，观于外身不与身俱，亦不想念，亦不得身，于是安详调御其意，观于<a>世间</a>无明愁戚；<a>内观</a>痛痒彼心法者，于是安详调御其意，睹于世间无明愁戚，观外痛痒不与痛痒俱，亦不想念，亦不得身；观内思想不与想俱，亦无想念，不得思想，观外思想不与想俱，亦无想念，不得思想；观于内法不与法俱，亦无法想，亦不得法，观于外法不与法俱，亦无法念，亦不得法，于是寂然调御其意，于世无明愁戚之事。</p>
<p style="text-align: left">
	　　&ldquo;何谓，须菩提，菩萨摩诃萨内观身？于此菩萨摩诃萨，知心所行若住已住，亦知已坐当坐，亦知行卧已当行卧，如身应住所志所趣皆悉知之，是为菩萨摩诃萨观内身也，于是安详调御其意，于世无明愁戚之事。</p>
<p style="text-align: left">
	　　&ldquo;复次，须菩提，菩萨摩诃萨往返安详，观察视瞻而不卒暴，进止屈伸著衣持钵，饮食卧寐懈息所从，律行去来坐起卧觉，有所说者常怀徐详，喜在闲居心不驰骋。是为，须菩提，菩萨摩诃萨行般若波罗蜜自观内身而不可得。</p>
<p style="text-align: left">
	　　&ldquo;复次，须菩提，菩萨摩诃萨其心专一睹出入息，息长息短亦悉知之，意息若近若远亦悉知之，意息若迟若疾亦悉知之，意息卒暴柔和亦悉知之，譬如转轮圣王知土地长短广狭，譬如瓦师作器知大小深浅。如是，须菩提，菩萨摩诃萨知息出入长短、迟疾、刚柔。菩萨如是观其内身，知其安详，调御其心，令顺法教。是为，须菩提，菩萨摩诃萨内自观身调御其意，于世无明愁戚之事。</p>
<p style="text-align: left">
	　　&ldquo;复次，须菩提，菩萨摩诃萨自观其身四分诸种，今身有是地种、水种、火种、风种，譬如屠儿以持利刀，杀害牛畜解为四段，为四段已坐起省察，则无牛因缘合成。如是，须菩提，菩萨摩诃萨行般若波罗蜜，自观是身，而身有此地种、水种、火种、风种，菩萨摩诃萨行般若波罗蜜自观内身，亦不见身，亦无所得。</p>
<p style="text-align: left">
	　　&ldquo;复次，须菩提，菩萨摩诃萨自察其身从头至足，有身、发、髓、脑恶秽不净具足充满，有此身者，有发毛、爪齿、皮革、筋脉、骨节、肠胃、腹肝、肺、心、肾、五脏血肉、脂髓、涕唾、垢浊不净大便小便，譬如佃家以囊器盛若干种谷、麻、米、粟豆、<a>大麦</a>、<a>小麦</a>、稻穬，明目之人泻之置地分别知之，是为麻油，是为<a>粳米</a>，是为豆粟，是为稻穬。如是，须菩提，菩萨摩诃萨今此身者，从足至头、发毛、爪齿、皮革、筋脉、骨节、肠胃、腹肝、肺、心、肾、五脏血肉、脂髓、涕唾、垢浊不净大便小便。如是，须菩提，菩萨摩诃萨内自观身调御其意，于世无明愁戚之事，亦无所得。</p>
<p style="text-align: left">
	　　&ldquo;复次，须菩提，菩萨摩诃萨如今观身，遭诸寒热若其寿终，一日若三日、四日、五日，其身膖胀，其色变青，臭烂脓血流出，计如此身，则不能离无常之法。如是，须菩提，菩萨摩诃萨自观内身，知其安详调御其意，于世无明愁戚之事，亦无所得，亦无所见。</p>
<p style="text-align: left">
	　　&ldquo;复次，须菩提，菩萨摩诃萨观人寿终，遭是寒热日炙风飘，死至一日若至二日、三日、四日、五日、六日、七日，为鸟乌所食，狐、狼、熊罴、虎、豹、鸱枭、狗犬所食，无央数虫从其身出还食其体。其人自察身所游处，法无有常分散离别，无脱此者，内自观身调御其意，于世无明愁戚之事，亦无所见。</p>
<p style="text-align: left">
	　　&ldquo;复次，须菩提，菩萨摩诃萨假使见身非常之后，寒热所遭，日炙风飘，膖肿青胀，鸟兽所啖，臭处不净，还自观身亦当如是，调御其意，于世无明愁戚之事，亦无所得，亦无所见。</p>
<p style="text-align: left">
	　　&ldquo;复次，须菩提，菩萨摩诃萨假使观身终亡之后，遭于寒热，日炙风飘，骨节相连譬如交璅，肉涂、血浇、筋缠、革裹、皮覆，自观身调定其意，于世无明愁戚之事，亦无所得，亦无所见。</p>
<p style="text-align: left">
	　　&ldquo;复次，须菩提，菩萨摩诃萨假使见人终亡之后，但白骨钩璅相连，有血脉皮肉筋髓，则而察之，今此躯体其法如是分散别离，此非常法无有脱者。如是，须菩提，菩萨摩诃萨观身调定其意，于世无明愁戚之事，亦无所得，亦无所见。</p>
<p style="text-align: left">
	　　&ldquo;复次，须菩提，菩萨摩诃萨假使见骨髓筋缠碎坏分散还与土合，观察如是，今此躯体其法如是，内自观身调御其意，于世无明愁戚之事，亦无所得，亦无所见。</p>
<p style="text-align: left">
	　　&ldquo;复次，须菩提，假使睹见骨散在地，东西南北脚骨异处，膝膑、项颈、胸胁、头颅各自异处，则而察之，今此躯体其法如是手足分散别离，此非常法无脱此者，内观其身调定其意，于世无明愁戚之事，亦无所得，亦无所见。</p>
<p style="text-align: left">
	　　&ldquo;复次，须菩提，菩萨摩诃萨便观身死来久远骨散在地，积有年岁，不可称数难量之载，青骨碎坏与灰土合，今此躯体其法如是分散别离，此非常法无有脱者。如是，须菩提，菩萨摩诃萨内自观身调定其意，于世无明愁戚之事，亦无所得，亦无所见。痛痒思想观法亦复如是，以持诱进初发意者，为无常观，稍稍入空乃知无本，以为发意达者，观内外身亦无有身，观内外想亦无有想，观内外法亦无有法，亦无所观，亦无所见，道不离俗，俗不离道，二者俱空，亦无所获。</p>
<p style="text-align: left">
	　　&ldquo;复次，须菩提，菩萨摩诃萨行摩诃衍者，四意断。何等为四意断？于是菩萨摩诃萨，诸恶未起不善之法，设来兴者制令不生，殷勤精进摄其心本令断诸瑕；诸恶不善非法之事适兴寻断，殷勤精进自摄其心使平等断；诸善德本设来兴者，假欲断者，殷勤精进救摄其心，平等<a>解脱</a>；怀善法生坚住不失，思惟具足，广普令备益加欢乐，殷勤精进救摄其心，平等解脱，有所得亦无所得，亦无所见。是为，须菩提，菩萨摩诃萨摩诃衍也。</p>
<p style="text-align: left">
	　　&ldquo;复次，须菩提，菩萨摩诃萨行摩诃衍，谓五根&mdash;&mdash;信根、精进根、意根、定根、慧根，是为菩萨摩诃萨摩诃衍，有所得亦无所得，亦无所获。</p>
<p style="text-align: left">
	　　&ldquo;复次，须菩提，菩萨摩诃萨摩诃衍者，谓五力也。何谓五力？信力、精进力、意力、<a>定力</a>、慧力。是为菩萨摩诃萨摩诃衍五力也，有所得亦无所得，亦无所获也。</p>
<p style="text-align: left">
	　　&ldquo;复次，须菩提，菩萨摩诃萨摩诃衍，谓七觉意。何谓七觉意？于是，须菩提，菩萨摩诃萨专修思觉意，依于寂然，无有贪欲亦无所依，除于诤讼舍诸法，是谓思觉意；有行精进觉意，依于寂然，无有贪欲亦无所依，除诤讼舍诸法，是谓精进觉意；又行悦豫觉意，行信觉意，行安觉意、定觉意，行观觉意，依于寂然，无有贪欲亦无所依，除诤讼舍诸法。是谓菩萨摩诃萨摩诃衍行七觉也，有所得亦无所得，亦无所获。</p>
<p style="text-align: left">
	　　&ldquo;复次，须菩提，菩萨摩诃萨摩诃衍，谓八由行贤圣之路。何谓八？<a>正见</a>、<a>正念</a>、正语、正治、正业、正方便、正意、正定。是为八由行贤圣之法，有所得亦无所得，亦无所获，是为菩萨摩诃萨摩诃衍也。</p>
<p style="text-align: left">
	　　&ldquo;复次，须菩提，菩萨摩诃萨摩诃衍者，谓三品三昧。何谓为三？空三昧、无相、无愿三昧。彼何谓空三昧？已相法空，空者脱门，则为无相，其无相者便为脱门，其所<a>行者</a>无所行也，是为无愿脱门，也是为，须菩提，菩萨摩诃萨摩诃衍也，逮得此已，亦无所得，亦无所获。</p>
<p style="text-align: left">
	　　&ldquo;复次，须菩提，菩萨摩诃萨摩诃衍，当分别若晓了所习决断灭尽觉知由路，知所尽者，知无所起，晓了诸法分别<a>无我</a>，晓了柔和终没之事，自知其心了他人心，是谓为慧。彼何谓分别？于苦知苦，无所从生，亦无所起，是谓分别苦。何谓为晓了所习？谓蠲除所习令不复生。何等为决断灭尽？谓苦已尽令无根本。何等觉知由路？谓贤圣之法八由路也。何谓知所尽者？谓淫怒痴灭。何谓知无所起？谓无所从生不起之慧。何谓晓了法慧？谓于五阴所造罪福断绝为慧。何谓分别无我？谓色非常，痛痒、思想、<a>生死</a>、识非常，眼、耳、鼻、舌、身、心非我所有，色、声、香、味、细滑、法非我所有，眼色识、耳声识、鼻香识、舌味识、身细滑识、意法识亦非我所有。何谓晓了柔和终没之事？有所咨嗟多所发起。何谓自知其心？自知古来根源。何谓知人心？能别他人众生心之所念。彼何谓如所慧心？谓怛萨阿竭萨芸若慧，是谓如所慧心已得，是以亦无所得，亦无所获。</p>
<p style="text-align: left">
	　　&ldquo;复次，须菩提，菩萨摩诃萨摩诃衍，谓有<a>三根</a>&mdash;&mdash;异人根、异根、别根。彼何谓异人根？谓有诸学士，未得平等信根、精进根、意根、定根、慧根。何谓异根？其学士者，无有异信信根、精进根、意根、定根、慧根，是谓异根。彼何谓别根？谓未学士，而发大意辟支佛、菩萨、怛萨阿竭阿罗诃三耶三佛信根、精进根、意根、定根、慧根，是谓菩萨摩诃萨别根摩诃衍也，有所得者亦无所得，亦无所获也。</p>
<p style="text-align: left">
	　　&ldquo;复次，须菩提，菩萨摩诃萨摩诃衍者，谓平等定也，有三事&mdash;&mdash;有想有行三昧、无想有行三昧、无想无行三昧。彼何谓有想有行三昧？脱诸欲寂除诸恶不善之法，有想有行行第一寂，是谓有想有行三昧。彼何谓无想有行三昧？谓其心之内无想有行，亦无所著至第二寂，亦无内外，是谓无想有行三昧。彼何谓无想无行三昧？过第二、第三寂，度于无量有慧之定，越于无量识慧之宜，过于无量不用慧定，越于无量有想无想之定，是谓无想无行。是谓，须菩提，菩萨摩诃萨摩诃衍也。</p>
<p style="text-align: left">
	　　&ldquo;复次，须菩提，菩萨摩诃萨摩诃衍者，当行十念。何谓十念？<a>念佛</a>、念法、念圣众、念戒、念布施、念天、念恬怕、念无所起、念观身、念当终亡，是为十念，是为菩萨摩诃萨摩诃衍，有所得亦无所得，亦无所获。</p>
<p style="text-align: left">
	　　&ldquo;复次，须菩提，菩萨摩诃萨摩诃衍，谓四禅、四无色定、四等心、八脱门，未曾所获味之定。是谓，须菩提，菩萨摩诃萨摩诃衍也，有所得者亦无所得，亦无所获。</p>
<p style="text-align: left">
	　　&ldquo;复次，须菩提，菩萨摩诃萨摩诃衍，谓怛萨阿竭十种力也。何谓十种力？谓知他人众生之类，处处、非处处、有限、无限，如审悉知；过去、当来、今现在因缘罪福所行之处，有所<a>报应</a>，如审悉知；世间之人有若干种其体不同，如审悉知；他人众生若干种心所喜各异，如审悉知；他人众生根源所趣本末各异，如审悉知；一切五道终始所归，如审悉知；知于众人行者之心，根、力、觉、意、一心、脱门、三昧正受，结缚、瞋恨、斗讼之事，能慧分别如审悉知；无数寂然，悉识过去无数亿劫之事，识过去无数亿劫之所游居众生，察其终没之所归趣，道眼彻视于十方一切佛界，五道生死、<a>善恶</a>祸福起灭终始，如审悉知；诸漏已尽无有尘垢，度于想念，以知慧脱现在造行，自以<a>神通</a>证知诸行，生死已断，称举梵行，所作已办知未度者。是为，须菩提，菩萨摩诃萨摩诃衍，有所得亦无所得，亦无所获。</p>
<p style="text-align: left">
	　　&ldquo;复次，须菩提，菩萨摩诃萨摩诃衍，谓四无所畏。何谓四无所畏？今吾已逮成平等觉，若有<a>沙门</a>、梵志、诸<a>天人</a>民，若复异天异觉之人，来欲讼理求佛之短，谓为不成平等之觉、不见瑞应，敢有发意当如来者无敢发念，故佛安隐所行，无难亦<a>无畏</a>，勇猛行达无所著；而为他人师子之吼，讲说分别清净法轮，沙门、梵志、诸天宫魔及诸梵天天上世间，无有能及道法之谊，诸漏已尽无有终始，沙门、梵志、诸天、魔、梵、天上、世间，欲求佛短谓不然者、诸漏未尽，都了不见发心求短者，故佛安隐无有恐惧；则为众人而师子吼，悉知内法，无有内外不见吾我，沙门、梵志、诸天、魔、梵、天上、世间，欲求佛短谓不然者、不知内法计有吾我，都了不见发心求短者，故佛安隐无有恐惧；则为众人而师子吼讲说贤圣，不解者解，不达者达，无乘者乘，而以平等普除苦恼，终不能求得佛短也，以奉法故不违道谊勇猛无恐无惧，而为他人讲说清净法轮，为师子吼。是为，须菩提，菩萨摩诃萨摩诃衍也，有所得亦无所得，亦无所获。</p>
<p style="text-align: left">
	　　&ldquo;复次，须菩提，菩萨摩诃萨摩诃衍，谓四分别辩。何谓为四？一曰、分别谊，二曰、分别法，三曰、所归顺分别，四曰、分别辩。是谓，须菩提，菩萨摩诃萨摩诃衍，有所得亦无所得，亦无所获。</p>
<p style="text-align: left">
	　　&ldquo;复次，须菩提，菩萨摩诃萨摩诃衍者，谓十八不共诸佛之法。何谓十八？一者如来无有瑕短；所说应时无有短乏心；无忘失；无有若干想；无有不定心；无有不辩；分别所观无有所乐；断精进无失；终无失意；智慧无损；解脱不阙；度知见不减；一切诸身之事无所不达；一切口所言说无所不通，各令得所；一切心所念，以智慧心悉知其源；又知过去不可计会无央数劫事，智慧悉见；又知当来不可计会无央数劫事，智慧悉见；又知现在不可计会无央数劫事，智慧悉见。是为，须菩提，菩萨摩诃萨摩诃衍，有所得亦无所得，亦无所获。</p>
<p style="text-align: left">
	　　&ldquo;复次，须菩提，菩萨摩诃萨摩诃衍者，谓总持门。彼何谓总持门？诸文字等所说平等，文字之门文字所入。何谓文字门、文字所入因缘之门？</p>
<p style="text-align: left">
	　　&ldquo;一切诸法，以过去者亦无所起，其门所作是罗之门；</p>
<p style="text-align: left">
	　　&ldquo;法离诸垢是波之门；</p>
<p style="text-align: left">
	　　&ldquo;分别诸谊是遮之门；</p>
<p style="text-align: left">
	　　&ldquo;逮得一切诸法之行，亦无所得，亦无所没者，亦无所生者，是那之门；</p>
<p style="text-align: left">
	　　&ldquo;一切法离诸号字，计其本净而不可得，是罗之门；</p>
<p style="text-align: left">
	　　&ldquo;皆悉<a>超度</a>一切世法恩爱报应因缘，是陀之门；</p>
<p style="text-align: left">
	　　&ldquo;一切诸法悉为本无有无断绝，是为波之门；</p>
<p style="text-align: left">
	　　&ldquo;皆悉解结诸法所缚，是咤之门；</p>
<p style="text-align: left">
	　　&ldquo;烧尽诸法逮至清净，是沙之门；</p>
<p style="text-align: left">
	　　&ldquo;一切诸法无有挂碍不得诸事，是和之门；</p>
<p style="text-align: left">
	　　&ldquo;断除一切诸法音声句迹所趣，是多之门；</p>
<p style="text-align: left">
	　　&ldquo;一切诸法而无有本不可动摇，是计之门；</p>
<p style="text-align: left">
	　　&ldquo;一切诸法而无所起，是吒之门；</p>
<p style="text-align: left">
	　　&ldquo;一切诸法得至究竟，是阿之门；</p>
<p style="text-align: left">
	　　&ldquo;一切诸法所当作为皆悉逮得，是娑之门；</p>
<p style="text-align: left">
	　　&ldquo;一切诸法皆已时得通不悉节，是摩之门；</p>
<p style="text-align: left">
	　　&ldquo;解知诸法从吾我起，是迦之门；</p>
<p style="text-align: left">
	　　&ldquo;一切诸法逮得拥护，是瘅之门；</p>
<p style="text-align: left">
	　　&ldquo;一切诸法逮得诸法之处，是阇之门；</p>
<p style="text-align: left">
	　　&ldquo;一切诸法而无所起，是波之门；</p>
<p style="text-align: left">
	　　&ldquo;一切诸法而无所起，是陀呵之门；</p>
<p style="text-align: left">
	　　&ldquo;一切诸法诸种无所起会，是奢之门；</p>
<p style="text-align: left">
	　　&ldquo;一切诸法寂然不起，是呿之门；</p>
<p style="text-align: left">
	　　&ldquo;一切诸法犹如<a>虚空</a>而无所生，是叉之门；</p>
<p style="text-align: left">
	　　&ldquo;一切诸法皆悉灭尽而不可得，是尸瘅之门；</p>
<p style="text-align: left">
	　　&ldquo;一切诸法坚住于处而不可动亦不可得，是惹之门；</p>
<p style="text-align: left">
	　　&ldquo;一切诸法慧不可得，是咤呵之门；</p>
<p style="text-align: left">
	　　&ldquo;一切诸法逮得所持，是披何之门；</p>
<p style="text-align: left">
	　　&ldquo;一切诸法已得闲静，是车之门；</p>
<p style="text-align: left">
	　　&ldquo;一切诸法皆已焚烧，是那之门；</p>
<p style="text-align: left">
	　　&ldquo;一切诸法而无所作，是沙波之门；</p>
<p style="text-align: left">
	　　&ldquo;一切诸法而得至信，是嗟之门；</p>
<p style="text-align: left">
	　　&ldquo;一切诸法皆得尽灭，是迦何之门；</p>
<p style="text-align: left">
	　　&ldquo;一切诸法得轮数所在，是咤徐之门；</p>
<p style="text-align: left">
	　　&ldquo;一切诸法，有所住处得无所住，是那之门；</p>
<p style="text-align: left">
	　　&ldquo;一切诸法，不来不去，不立不坐，不卧不寐，无应不应，无想不想，是颇之门；</p>
<p style="text-align: left">
	　　&ldquo;一切诸法不可所奏，是尸迦之门；</p>
<p style="text-align: left">
	　　&ldquo;一切诸法不得五阴，是磋之门；</p>
<p style="text-align: left">
	　　&ldquo;一切诸法不得他念，是伊陀之门；</p>
<p style="text-align: left">
	　　&ldquo;舍一切法而无所得，伊陀之门；</p>
<p style="text-align: left">
	　　&ldquo;一切诸法不得所在，是吒之门；</p>
<p style="text-align: left">
	　　&ldquo;一切诸法究竟边际尽其处所，无生无死，无有无作，拔去文字音声之说。所以者何？厌诸挂碍，无彼无名，无处所言，亦不可得，亦不可说，亦不可尽，亦不可见。譬如，须菩提，虚空虚无，一切诸法亦悉如是。是为，须菩提，总持所入，因缘文字分别所入。其有菩萨摩诃萨知是一切因缘文字方便分别，则不复著音声言说，则能次第晓了诸法之所归趣也。&rdquo;</p>
<p style="text-align: left">
	　　十住品第十八</p>
<p style="text-align: left">
	　　佛告须菩提：&ldquo;如汝所言，何谓菩萨摩诃萨为摩诃衍三拔致？如是，须菩提，菩萨摩诃萨行<a>六波罗蜜</a>，入于道地。云何菩萨入于道地？入一切诸法，无来亦无所去，无去亦无所坏，一切诸法不可知处亦无想念，行十道地不见道地。</p>
<p style="text-align: left">
	　　&ldquo;何谓菩萨行十道地者？</p>
<p style="text-align: left">
	　　&ldquo;是菩萨摩诃萨行第一住者，当行十事。何谓为十？修治志性不为颠倒；修治愍哀除去众想，等心众生不得众生；行布施事受者无异；敬善知识无有轻慢；求法为业而无所得；殷勤出学无所贪慕；求于佛身不想相好；开阐<a>法事</a>，悉于众生无所希望；弃除贡高则于诸法而无所著；口之所言至诚为业。是为十事。须菩提，菩萨摩诃萨行第一道地也。</p>
<p style="text-align: left">
	　　&ldquo;复次，须菩提，菩萨摩诃萨行第二住者，当行八法。何谓为八？其戒清净；而有反复能知报恩；住于忍力；常行<a>欢喜</a>；不舍众生；勤于大哀；受尊长教，其<a>出家</a>者视如<a>世尊</a>；行波罗蜜，慕求善权。是为八事。</p>
<p style="text-align: left">
	　　&ldquo;复次，须菩提，菩萨摩诃萨行第三住者，行五法。何谓为五？博问无厌，不著文字，开化法施无衣食想，净于佛土劝众德本，亦无所望，是为五事。</p>
<p style="text-align: left">
	　　&ldquo;复次，须菩提，菩萨摩诃萨行第四住者，当行十法终不为舍。何谓为十？不舍闲居，志在少求，而知止足，不离宴坐，不毁禁戒，不厌受欲，不止灭度，一切所有施而不惜，而不怯弱，于诸所有而无所慕，是为十事。</p>
<p style="text-align: left">
	　　&ldquo;复次，须菩提，菩萨摩诃萨行第五住者，当弃八事。何谓为八？弃捐家居，离<a>比丘尼</a>，舍弃种性，不贪功德，舍于睡卧，离于瞋争，不自称誉，不毁他人，是为八事。</p>
<p style="text-align: left">
	　　&ldquo;复次，须菩提，菩萨摩诃萨行第六住者，以具六法。何谓为六？谓六波罗蜜，不为六法，不求声闻，<a>无缘</a>觉想，不念于小，见贫乞者心色和悦，有所施与不以忧戚心不怀恨，是为六事。</p>
<p style="text-align: left">
	　　&ldquo;复次，须菩提，菩萨摩诃萨行第七住者，为以离二十法。何谓二十？无所受，无吾我，不计人，不有命，不念寿，不念常，不著断灭，无诸想著，离因缘见，不倚诸阴，不慕诸种，舍于诸种，舍于诸入，无<a>三界</a>想，不著于佛，不著于法，不著圣众，护禁舍见，不倚念空，舍诸邪见无所染污，是为二十事。当复具足二十法事。何谓二十？晓了于空，不证无相，惠无所愿，净于三场，愍哀众生，不见众生，无所轻慢，等观诸法，体解法义，无所分别，晓了真正，亦无所著，无从生忍，讲说一品，灭除众想，弃捐尘劳，寂然离邪，其心调定，不离智慧，无有卒暴，是为二十。</p>
<p style="text-align: left">
	　　&ldquo;复次，须菩提，菩萨摩诃萨行第八住者，以为具足四法。何谓为四？入众生心神通自乐，现诸佛土随所观察，具成己土稽首诸佛，以<a>真谛</a>观诸佛之身，是为四法。</p>
<p style="text-align: left">
	　　&ldquo;复次，须菩提，菩萨摩诃萨行第九住者，当复具足四法。何谓为四？晓了诸根成诸佛土，殷勤奉修于幻三昧，顺化众生令其造德本处于淳淑，为众示现具足之身为说道义，是为四事。</p>
<p style="text-align: left">
	　　&ldquo;复次，须菩提，菩萨摩诃萨行第十住者，于十二事悉具足。何谓十二？为无量处而设拥护，随众所愿各令得所，口所演说，诸天、龙神、揵沓和、阿须伦、迦楼罗、真陀罗、摩烋勒，闻其音各各解了，辩才如是，胞胎众事，种姓尊贵，所生之处，眷属国土，弃国捐家，诣于佛树，清净具足，一切名德皆为备悉，是为十二。</p>
<p style="text-align: left">
	　　&ldquo;复次，须菩提，第十菩萨摩诃萨者，即谓是佛。&rdquo;</p>
<p style="text-align: left">
	　　须菩提白佛言：&ldquo;何谓菩萨遵修志性？&rdquo;</p>
<p style="text-align: left">
	　　佛言：&ldquo;所作德本心皆劝助萨芸若慧故。</p>
<p style="text-align: left">
	　　&ldquo;何谓菩萨等心？一切志萨芸若，行四等心慈悲喜护故。</p>
<p style="text-align: left">
	　　&ldquo;何谓菩萨为布施业？施于一切无所想念故。</p>
<p style="text-align: left">
	　　&ldquo;何谓菩萨结善知识？劝化一切令立正道，稽首问信恭敬尊长故。</p>
<p style="text-align: left">
	　　&ldquo;何谓菩萨具足求法？诸所求法心常在于萨芸若慧，而不堕落声闻、辟支佛地故。</p>
<p style="text-align: left">
	　　&ldquo;何谓菩萨殷勤出家？所生之处，世世舍业，无所毁坏，随怛萨阿竭教，其出家者修无上行故。</p>
<p style="text-align: left">
	　　&ldquo;何谓菩萨遵求佛身？若见佛形其心未曾离佛，尔乃至于萨芸若慧故。</p>
<p style="text-align: left">
	　　&ldquo;何谓菩萨开阐诸法？假使菩萨现在见佛若般泥洹，而为众生讲说经法，初语亦善，中语亦善，竟语亦善，其义备悉微妙，具足清净之行，及十二部经&mdash;&mdash;闻经、德经、听经、分别经、示现经、譬喻经、所说经、所生经、方等经、未曾有经、章句经、所行经，是为菩萨十二部经开阐诸法。</p>
<p style="text-align: left">
	　　&ldquo;何谓菩萨弃捐憍慢心？未曾怀自大，终不生小姓家故。</p>
<p style="text-align: left">
	　　&ldquo;何谓菩萨所言至诚？若有所说，言行相副故。&rdquo;</p>
<p style="text-align: left">
	　　佛语须菩提：&ldquo;是为菩萨摩诃萨行第一住奉行十事。&rdquo;</p>
<p style="text-align: left">
	　　须菩提白佛言：&ldquo;何谓菩萨戒品清净？&rdquo;</p>
<p style="text-align: left">
	　　佛言：&ldquo;心不念求声闻、辟支佛乘，亦不毁訾于诸菩萨，若犯戒者而以劝喻令不堕壍故。</p>
<p style="text-align: left">
	　　&ldquo;何谓菩萨而有反复知报恩者？设使菩萨行菩萨道时，若施少者不以废忘，何况于多！</p>
<p style="text-align: left">
	　　&ldquo;何谓菩萨住于忍力？常于众生无有乱心，志不怀害故。</p>
<p style="text-align: left">
	　　&ldquo;何谓菩萨心色和悦？念化众生不违正行故。</p>
<p style="text-align: left">
	　　&ldquo;何谓菩萨不舍众生？能救济护一切人故。</p>
<p style="text-align: left">
	　　&ldquo;何谓菩萨近于大悲？假使菩萨行道之时，心自念言：&lsquo;因一切人故，恒河沙劫在于<a>地狱</a>，若见拷楚终不<a>懈怠</a>，当令彼人成于佛乘以得灭度。&rsquo;如是比类一切众生，其心自劝微妙如是。</p>
<p style="text-align: left">
	　　&ldquo;何谓菩萨受尊长教？其有出家，若见师父视之如佛。</p>
<p style="text-align: left">
	　　&ldquo;何谓菩萨求波罗蜜？若使菩萨不志余业，不念他法，无所轻慢求无极故。</p>
<p style="text-align: left">
	　　&ldquo;何谓菩萨博闻无厌？诸佛天中天，所可言说于此所讲，及十方佛口所演说，悉奉受持故。</p>
<p style="text-align: left">
	　　&ldquo;何谓菩萨所<a>说法</a>施无衣食想？以此法施，心念如是，不想佛道故。</p>
<p style="text-align: left">
	　　&ldquo;何谓菩萨净于佛土？所植德本皆以劝助严净佛土故。</p>
<p style="text-align: left">
	　　&ldquo;何谓菩萨不厌生死？常欲具足一切功德，成就善本开化众生，净于佛土未曾懈惓，至令具足萨芸若慧故。</p>
<p style="text-align: left">
	　　&ldquo;何谓菩萨而知惭愧？常无声闻、辟支佛心故。</p>
<p style="text-align: left">
	　　&ldquo;何谓菩萨不舍闲居？不入声闻、辟支佛地故。</p>
<p style="text-align: left">
	　　&ldquo;何谓菩萨志在少求？行菩萨道无所贪慕，志在佛道故。</p>
<p style="text-align: left">
	　　&ldquo;何谓菩萨而知止足？用成萨芸若故。</p>
<p style="text-align: left">
	　　&ldquo;何谓菩萨不舍节限？谓能分别晓深法故。</p>
<p style="text-align: left">
	　　&ldquo;何谓菩萨不舍学戒？所持禁戒而不放逸故。</p>
<p style="text-align: left">
	　　&ldquo;何谓菩萨不厌受欲？其心未曾起贪欲故。</p>
<p style="text-align: left">
	　　&ldquo;何谓菩萨心不灭度？于一切法而无所行故。</p>
<p style="text-align: left">
	　　&ldquo;何谓菩萨一切所有能以布施而悉将护？内外诸法无所贪故。</p>
<p style="text-align: left">
	　　&ldquo;何谓菩萨志不怯弱？心未曾发而为二识故。</p>
<p style="text-align: left">
	　　&ldquo;何谓菩萨观诸所有而无所贪？于诸万物无所念故。</p>
<p style="text-align: left">
	　　&ldquo;何谓菩萨弃国捐家？从一佛国复游一国，所生之处除其须发而被<a>袈裟</a>，现作沙门故。</p>
<p style="text-align: left">
	　　&ldquo;何谓菩萨舍<a>比丘</a>尼？弹指之顷不与从事，于彼因缘心无所起故。</p>
<p style="text-align: left">
	　　&ldquo;何谓菩萨舍弃种姓？菩萨当念，令众生处在安隐以自然安，若使见者终不起嫉心故。</p>
<p style="text-align: left">
	　　&ldquo;何谓菩萨弃捐众贪及与睡卧？假使菩萨所在众会，若有兴发声闻、辟支佛心者，不当于彼与从事故。</p>
<p style="text-align: left">
	　　&ldquo;何谓菩萨离瞋恚？不从恨怒危害之心，无斗讼意，无所争故。</p>
<p style="text-align: left">
	　　&ldquo;何谓菩萨不自称誉？不见内法，无所观故。</p>
<p style="text-align: left">
	　　&ldquo;何谓菩萨不毁他人？于外一切无所见故。</p>
<p style="text-align: left">
	　　&ldquo;何谓菩萨弃于十恶？习贤圣道，为上行，净身口意故。</p>
<p style="text-align: left">
	　　&ldquo;何谓菩萨弃捐憍慢？如是所行不见诸法而有慢故。</p>
<p style="text-align: left">
	　　&ldquo;何谓菩萨舍于自大？所行不见形貌及与所有故。</p>
<p style="text-align: left">
	　　&ldquo;何谓菩萨离于颠倒？察诸所有而不可得故。</p>
<p style="text-align: left">
	　　&ldquo;何谓菩萨弃淫怒痴？永不睹见淫怒痴垢之所在故。</p>
<p style="text-align: left">
	　　&ldquo;何谓菩萨具足六法？第六住者当具六法。何谓为六？谓六波罗蜜当具足之。云何具足六波罗蜜？住六波罗蜜则能超越声闻、辟支佛故。</p>
<p style="text-align: left">
	　　&ldquo;何谓菩萨不起声闻、辟支佛心？此等所行不应为道，行小乘者不顺佛道，若见乞求者则怀怯弱，行菩萨者当舍离之，心无忧戚。所以者何？斯等所行为不入道，从初发意常行布施心不忘舍故。</p>
<p style="text-align: left">
	　　&ldquo;何谓菩萨不自贪身？所以尔者，推求本末无有吾我，计人<a>寿命</a>亦复如是。所以者何？谛观察之心无所有故。</p>
<p style="text-align: left">
	　　&ldquo;何谓菩萨不堕灭见？所以尔者，一切诸法心无所断，本末不起，一切诸法亦无所生故。</p>
<p style="text-align: left">
	　　&ldquo;何谓菩萨不计有常？所以尔者，假使诸法悉无所起，则无有常故。</p>
<p style="text-align: left">
	　　&ldquo;何谓菩萨不为想著？所以尔者，如是计之，无有尘劳，无因缘见；所以尔者，彼所见者，不见诸见故。</p>
<p style="text-align: left">
	　　&ldquo;何谓菩萨不倚名色？所以尔者，一切有所为无所有故。</p>
<p style="text-align: left">
	　　&ldquo;何谓菩萨不著诸阴？不倚诸种，不慕诸入，所以尔者，如是行者悉为自怨而无所有，以是故，不当倚著阴、种、诸入故。</p>
<p style="text-align: left">
	　　&ldquo;何谓菩萨不倚三界？其三界者自然无形，虽在三界而无所倚故。</p>
<p style="text-align: left">
	　　&ldquo;何谓菩萨不处所有？不以克期而为虚空，一切所有悉无所有故。</p>
<p style="text-align: left">
	　　&ldquo;何谓菩萨见佛不著？不以倚见为见诸佛故。</p>
<p style="text-align: left">
	　　&ldquo;何谓菩萨不争于空？一切诸法悉为空，无空，不乱空，无所争故。</p>
<p style="text-align: left">
	　　&ldquo;何谓菩萨具足于空？身相虚空则为菩萨，具足于空故。</p>
<p style="text-align: left">
	　　&ldquo;何谓菩萨不证无相？于一切相而无所念故。</p>
<p style="text-align: left">
	　　&ldquo;何谓菩萨志无愿慧？而于三界皆无所行故。</p>
<p style="text-align: left">
	　　&ldquo;何谓菩萨净于三场？便能具足十善德故。</p>
<p style="text-align: left">
	　　&ldquo;何谓菩萨愍哀？一切众生之类便能行德，无极大哀故。</p>
<p style="text-align: left">
	　　&ldquo;何谓菩萨不慢众生？而欲具足佛土故。</p>
<p style="text-align: left">
	　　&ldquo;何谓菩萨等观诸法？察于诸法无高无下故。</p>
<p style="text-align: left">
	　　&ldquo;何谓菩萨谛观道地？于一切法而无所习、无所动转故。</p>
<p style="text-align: left">
	　　&ldquo;何谓菩萨无从生忍？一切诸法悉无所起，亦无所灭，忍无所有故。</p>
<p style="text-align: left">
	　　&ldquo;何谓菩萨无所生慧？其于名色慧无所起故。</p>
<p style="text-align: left">
	　　&ldquo;何谓菩萨说于一品？不行二事故。</p>
<p style="text-align: left">
	　　&ldquo;何谓菩萨不念诸念？于一切法而无所念故。</p>
<p style="text-align: left">
	　　&ldquo;何谓菩萨弃捐诸见？能舍离声闻、辟支佛地故。</p>
<p style="text-align: left">
	　　&ldquo;何谓菩萨灭除尘劳？一切诸漏所习止处欲垢悉断故。</p>
<p style="text-align: left">
	　　&ldquo;何谓菩萨寂离见地？谓能逮成萨芸若慧故。</p>
<p style="text-align: left">
	　　&ldquo;何谓心调？于三界无所患难故。</p>
<p style="text-align: left">
	　　&ldquo;何谓心寂？能御六根故。</p>
<p style="text-align: left">
	　　&ldquo;何谓菩萨不舍智慧？谓能逮得明眼故。</p>
<p style="text-align: left">
	　　&ldquo;何谓菩萨无有卒暴？观于六入无染著故。</p>
<p style="text-align: left">
	　　&ldquo;何谓菩萨心有所入？则以一心普见一切众生之念故。</p>
<p style="text-align: left">
	　　&ldquo;何谓菩萨神通自娱？则以神通而自娱乐，从一佛国复至一国，所游之处无佛土想故。</p>
<p style="text-align: left">
	　　&ldquo;何谓菩萨见诸佛国？住此佛国则见十方无量佛国，于诸佛国亦无所著故。</p>
<p style="text-align: left">
	　　&ldquo;何谓菩萨如所观察？见诸佛国具足严净，三千世界所游之处，辄为转轮圣王故。</p>
<p style="text-align: left">
	　　&ldquo;何谓菩萨稽首诸佛供事归念？一切经法分别义趣故。</p>
<p style="text-align: left">
	　　&ldquo;何谓菩萨而常审谛观诸佛身？以真正见诸佛则为法身故。</p>
<p style="text-align: left">
	　　&ldquo;何谓菩萨晓了诸根？若能住于怛萨阿竭十种力者，则能晓了一切众生诸根本故。</p>
<p style="text-align: left">
	　　&ldquo;何谓菩萨佛土清净？人民清净是则名曰佛土清净故。</p>
<p style="text-align: left">
	　　&ldquo;何谓菩萨如幻三昧？住此三昧，菩萨则能变现一切无所不入，心无所处故。</p>
<p style="text-align: left">
	　　&ldquo;何谓菩萨而等三昧？菩萨于诸三昧无所希望故。</p>
<p style="text-align: left">
	　　&ldquo;何谓菩萨能教众生？所造德本各随其行而开化，菩萨摩诃萨则以至诚而护己身，随其众生而开度之。</p>
<p style="text-align: left">
	　　&ldquo;何谓菩萨至诚？自然有所劝发，欲以度脱一切众生故。</p>
<p style="text-align: left">
	　　&ldquo;何谓菩萨如其志愿必能得之？菩萨常具足六波罗蜜故。</p>
<p style="text-align: left">
	　　&ldquo;何谓菩萨所演出音，诸天、龙神及揵沓和，闻其音者各得解了而顺化之？用有大哀普等音故。</p>
<p style="text-align: left">
	　　&ldquo;何谓菩萨入于胞胎？菩萨摩诃萨世世所生，诸无所生故。</p>
<p style="text-align: left">
	　　&ldquo;何谓菩萨在于尊贵？菩萨所生在诸种姓则能化之故。</p>
<p style="text-align: left">
	　　&ldquo;何谓菩萨所生具足？假使菩萨在君子种，在梵志种，在<a>居士</a>种，则能劝化故。</p>
<p style="text-align: left">
	　　&ldquo;何谓菩萨在于尊姓？诸以过去众菩萨性等无差别故。</p>
<p style="text-align: left">
	　　&ldquo;何谓菩萨眷属具足？菩萨所从诸眷属侍使无所乏故。</p>
<p style="text-align: left">
	　　&ldquo;何谓菩萨土地严净？始生之时，光明照曜无数世界，其蒙光者皆得安隐故。</p>
<p style="text-align: left">
	　　&ldquo;何谓菩萨弃国捐家？菩萨摩诃萨舍家学道时，化无央数亿百千人而与从俱，能令众生立于三乘故。</p>
<p style="text-align: left">
	　　&ldquo;何谓菩萨诣诸佛树？其树则为根、茎、枝、叶、华、实，皆为七宝紫磨金色，照于十方无数佛土悉为大明，是为菩萨诣佛树严净。</p>
<p style="text-align: left">
	　　&ldquo;何谓菩萨一切名德而悉具足？设使菩萨人清净者，则佛国净，是为菩萨名德具足。</p>
<p style="text-align: left">
	　　&ldquo;何谓菩萨住十道地成为如来？菩萨摩诃萨具足六波罗蜜、十力无畏、十八不共诸佛之法，得萨芸若慧，断除尘劳，无所挂碍，是为菩萨住十道地成为如来。</p>
<p style="text-align: left">
	　　&ldquo;如是，须菩提，菩萨摩诃萨沤和拘舍罗，行六波罗蜜、意止、意断、神足、根、力、七觉、八道、三十七品、十力无畏、四分别辩、十八不共诸佛之法，寂然离见现入种性八等之地、若有所处离欲之地、所作办地，离于声闻辟支佛地、菩萨之地，是为菩萨摩诃萨入第九住于佛地，是为菩萨摩诃萨第十行住，是为菩萨摩诃萨三拔致。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>