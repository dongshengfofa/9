<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 光赞般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 光赞般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 光赞般若波罗蜜经</strong></p>
<p style="text-align: left">
	　　等无等品第十二</p>
<p style="text-align: left">
	　　尔时，贤者<a>舍利弗</a>白佛：&ldquo;唯天中天，我为堪任讲摩诃萨义乎？所因谓何为摩诃萨者？&rdquo;</p>
<p style="text-align: left">
	　　<a>世尊</a>告言：&ldquo;应讲之耳。&rdquo;</p>
<p style="text-align: left">
	　　<a>舍利</a>弗言：&ldquo;弃损一切所见&mdash;&mdash;吾我见，人<a>寿命</a>见，凡夫之事、有志含血、有作无作、所起断绝、有观无观、所视断截所见；若复常见无见，阴见种见，诸衰入见，虚见实见，<a>十二因缘</a>见，四意止、四意断、四神足、五根、五力、七觉意、八由行见，十种力、四无所畏、四分别辩、十八不共诸佛之法；若复睹见<a>教化</a>众生，睹见佛土清净庄严，见于佛道观睹于觉，见转法轮&mdash;&mdash;皆悉蠲除如此诸见，而为<a>说法</a>，以故名曰为摩诃萨，摩诃萨义也。&rdquo;</p>
<p style="text-align: left">
	　　<a>须菩提</a>谓舍利弗：&ldquo;何故贤者，<a>菩萨</a>摩诃萨，而见于色、痛痒、思想、<a>生死</a>、识、眼、耳、鼻、舌、身、意、色、声、香、味、细滑、法、吾我、人、寿命、四种、衰、入、十八种、四意止、意断、神足、五根、五力、七觉意、八由行、十种力、四无所畏、四分别辩、十八不共诸佛之法？&rdquo;</p>
<p style="text-align: left">
	　　舍利弗答曰：&ldquo;贤者且听，此菩萨摩诃萨行般若波罗蜜，无沤和拘舍罗，已遭遇色而兴发见，谓可致得；痛痒、思想、生死、识而兴发见，谓可致得；眼、耳、鼻、舌、身、意、色、声、香、味、细滑、法、吾我、人、寿命、四种、衰、入、十八种、三十七品、十种力、四无所畏、四分别辩、十八不共诸佛之法已遭遇此以兴发诸见，谓有可得。菩萨摩诃萨游于其中，行般若波罗蜜，以沤和拘舍罗，除是诸见而为说法，令离颠倒不求所获。&rdquo;</p>
<p style="text-align: left">
	　　须菩提白佛言：&ldquo;唯天中天，我应堪任说摩诃萨号、摩诃萨义之所趣乎？&rdquo;</p>
<p style="text-align: left">
	　　世尊告曰：&ldquo;应说之耳。&rdquo;</p>
<p style="text-align: left">
	　　&ldquo;如我心解承世尊旨，菩萨心者，等无所等，无怨敌心，诸声闻、辟支佛心所不能及。所以者何？则萨芸若心，无有诸漏，亦无因缘。假使如是萨芸若心，无有诸漏，亦无因缘，则于彼心而无所著，故曰摩诃萨。摩诃萨，假号也。&rdquo;</p>
<p style="text-align: left">
	　　舍利弗谓须菩提：&ldquo;何所菩萨摩诃萨者，所谓心者，等无所等，无怨敌心，诸声闻、辟支佛心所不能及？&rdquo;</p>
<p style="text-align: left">
	　　须菩提谓舍利弗：&ldquo;仁舍利弗，是菩萨摩诃萨从初发意，未曾见法起者、灭者，无所怀来，不增不减，无有尘垢，亦无结恨。假使贤者，不起不灭，无所怀来，不增不减，无有尘垢，亦无结恨，彼无声闻、辟支佛心，无菩萨心，亦无佛心。舍利弗，是为菩萨摩诃萨心，等无所等，心无怨敌，声闻、辟支佛心所不能及。&rdquo;</p>
<p style="text-align: left">
	　　舍利弗谓须菩提：&ldquo;唯须菩提，仁莫但讲声闻、辟支佛心所不能及。心不著声闻、辟支佛，当复不著于色所求、痛痒、思想、生死、识所求。&rdquo;</p>
<p style="text-align: left">
	　　答曰：&ldquo;如是，舍利弗，实不著色、痛痒、思想、生死、识，亦不著眼、耳、鼻、舌、身、意、色、声、香、味、细滑、法，不著十八种、诸衰入、十二因缘，不著四意止、四意断、四神足、五根、五力、七觉意、八由行，不著十种力、四无所畏、四分别辩、十八不共诸佛之法。&rdquo;</p>
<p style="text-align: left">
	　　舍利弗谓须菩提：&ldquo;如向者须菩提之所讲论，其萨芸若心者，无有诸漏，亦无因缘。云何，贤者，愚凡夫心不亦无漏无因缘乎？本净为空，至于声闻、辟支佛、世尊心，无有诸漏，无有因缘耶？&rdquo;</p>
<p style="text-align: left">
	　　答曰：&ldquo;如是。&rdquo;</p>
<p style="text-align: left">
	　　舍利弗又问：&ldquo;须菩提，色亦不为无漏乎？无因缘乎？本净空乎？痛痒、思想、生死、识亦不为无漏乎？无因缘乎？本净空乎？&rdquo;</p>
<p style="text-align: left">
	　　答曰：&ldquo;如是。&rdquo;</p>
<p style="text-align: left">
	　　舍利弗又问：&ldquo;须菩提，眼、耳、鼻、舌、身、意、色、声、香、味、细滑、法、十八种、四大、衰、入、十二因缘，不为无漏无因缘本净空乎？四意止、四意断、四神足、五根、五力、七觉意、八由行，不为无漏无因缘本净空乎？十种力、四无所畏、四分别辩、十八不共诸佛之法，无为无漏无因缘本净空乎？&rdquo;</p>
<p style="text-align: left">
	　　答曰：&ldquo;如是，舍利弗，诚如所云，愚凡夫心，声闻、辟支佛心，亦无有漏，亦无因缘，本净为空；阴、种、入、四大、十二因缘、三十七品、十种力、四无所畏、四分别辩、十八不共诸佛之法，亦无有漏，亦无因缘，本净为空。&rdquo;</p>
<p style="text-align: left">
	　　舍利弗谓须菩提：&ldquo;于此诸心当无所著，又复不当不著无色色乎？不当不著无痛痒、思想、生死、识识乎？又，须菩提，不当不著无意止意止乎？无意断意断乎？无神足神足乎？无五根五根乎？无五力五力乎？无七觉意七觉意乎？无八由行由行乎？无十种力种力乎？无四无所畏所畏乎？无四分别辩分别辩乎？无十八不共不共乎？&rdquo;</p>
<p style="text-align: left">
	　　须菩提答曰：&ldquo;如是，舍利弗，不当著无色色也，不当著无痛痒、思想、生死、识识也，不当著无眼、耳、鼻、舌、身、意意也，不当著无色、声、香、味、细滑、法法也，不当著无四大、衰、入入也，不当著无十二因缘缘也，不当著无三十七品品也，不当著无十种力力也，不当著无四无所畏畏也，不当著无四分别辩辩也，不当著无十八不共诸佛之法法也。如是，舍利弗，行般若波罗蜜，以是之故，其道之心无怨敌心，诸声闻、辟支佛心所不及也，亦不想念声闻、辟支佛，无所依倚，不随颠倒，亦无所得，是故逮成一切诸法。&rdquo;</p>
<p style="text-align: left">
	　　大乘品第十三</p>
<p style="text-align: left">
	　　于是，贤者分耨文陀尼弗白佛言：&ldquo;唯天中天，我应堪任讲论摩诃萨号义之所趣乎？&rdquo;</p>
<p style="text-align: left">
	　　世尊曰：&ldquo;应所论也。&rdquo;</p>
<p style="text-align: left">
	　　分耨文陀尼弗言：&ldquo;摩诃僧那僧涅，被大德铠菩萨摩诃萨，为摩诃衍志大乘乎？彼其人者，为乘大乘，是故天中天，摩诃萨号摩诃萨也。&rdquo;</p>
<p style="text-align: left">
	　　舍利弗谓分耨文陀尼弗：&ldquo;以何因缘，谓菩萨摩诃萨为摩诃僧那僧涅、摩诃衍三拔致乎？&rdquo;</p>
<p style="text-align: left">
	　　分褥答曰：&ldquo;于是贤者，菩萨摩诃萨，不为学者、独人众生之类住檀波罗蜜有所施与也，则为一切群萌之故，住檀波罗蜜有所施与耳；不为学者、众生独人住尸波罗蜜所获禁戒，则为一切群萌之故，住尸波罗蜜而获禁戒耳；不为学者、众生独人住羼提波罗蜜能有所忍，则为一切群萌之故，住羼提波罗蜜而行忍辱耳；不为学者、众生独人住惟逮波罗蜜而为精进，则为一切群萌之故，住惟逮波罗蜜精进耳；不为学者、众生独人住禅波罗蜜而不乱意，则为一切群萌之故，住禅波罗蜜为一心耳；不为学者、众生独人住般若波罗蜜而行智慧，则为一切群萌之故，住般若波罗蜜而遵智慧耳。菩萨摩诃萨行般若波罗蜜，不为断绝群萌之类限量众生被僧那铠也&mdash;&mdash;&lsquo;我当灭度若干众生，不灭度若干众生，立若干人于佛道，不立若干人于佛道。&rsquo;又菩萨摩诃萨，则为一切群萌之类，被僧那铠而自惟行&mdash;&mdash;&lsquo;吾身自当具足成满檀波罗蜜，劝助众生令入一切业檀波罗蜜、尸波罗蜜、羼波罗蜜、惟逮波罗蜜、禅波罗蜜、般若波罗蜜，吾身自当具足成行般若波罗蜜，劝助众生，一切令入智度无极。&rsquo;</p>
<p style="text-align: left">
	　　&ldquo;复次，舍利弗，菩萨摩诃萨，假使行檀波罗蜜所可施与，一切皆为萨芸若遵修其心，以诸众生而为伴侣，是我子也，犹以劝助阿耨多罗三耶三菩。是为，舍利弗，菩萨摩诃萨行般若波罗蜜僧那之铠。</p>
<p style="text-align: left">
	　　&ldquo;复次，舍利弗，菩萨摩诃萨行檀波罗蜜所可施与，为萨芸若遵修其心，所发心者，不为劝助声闻、辟支佛地。是为，舍利弗，菩萨摩诃萨行檀波罗蜜被僧那铠。</p>
<p style="text-align: left">
	　　&ldquo;复次，舍利弗，菩萨摩诃萨行檀波罗蜜所可施与，为萨芸若遵修其心，而常思念护于禁戒无所犯负，不以劝助声闻、辟支佛地，逮得阿耨多罗三耶三菩，是为菩萨摩诃萨行尸波罗蜜被僧那铠。</p>
<p style="text-align: left">
	　　&ldquo;复次，舍利弗，菩萨摩诃萨行檀波罗蜜所可施与，为萨芸若遵修其心，而常思念忍于诸法，而以忍辱劝勉众生，而为伴侣是我子也，而以忍辱劝助，不为声闻、辟支佛，逮得阿耨多罗三耶三菩，是为菩萨摩诃萨行羼波罗蜜被僧那铠。</p>
<p style="text-align: left">
	　　&ldquo;复次，舍利弗，菩萨摩诃萨行檀波罗蜜所可施与，为萨芸若遵修其心，常奉精进不舍殷勤，所行精进无有诸漏，不以劝助声闻、辟支佛，逮得阿耨多罗三耶三菩，是为菩萨摩诃萨行惟逮波罗蜜被僧那铠。</p>
<p style="text-align: left">
	　　&ldquo;复次，舍利弗，菩萨摩诃萨行檀波罗蜜所可施与，萨芸若遵修其心，若布施者常一其心无若干念，唯业思惟萨芸若慧，思惟不舍，不听声闻、辟支佛行，逮得阿耨多罗三耶三菩，是为菩萨摩诃萨行禅波罗蜜被僧那铠。</p>
<p style="text-align: left">
	　　&ldquo;复次，舍利弗，菩萨摩诃萨行檀波罗蜜有所施与，为萨芸若遵修其心，常奉智慧离于邪黠，所业智慧开发一切无有诸漏，不以劝助声闻、辟支佛地，逮得阿耨多罗三耶三菩，是为菩萨摩诃萨行般若波罗蜜被僧那铠。</p>
<p style="text-align: left">
	　　&ldquo;复次，舍利弗，菩萨摩诃萨行檀波罗蜜所可施与，为萨芸若遵修其心，若施与者，建幻化心无所施与，亦无施者，亦无受者，菩萨摩诃萨如是施者，不为劝助声闻、辟支佛，逮得阿耨多罗三耶三菩，是为菩萨摩诃萨行般若波罗蜜被僧那铠。&rdquo;</p>
<p style="text-align: left">
	　　分耨文陀尼弗谓舍利弗：&ldquo;设使菩萨摩诃萨，其心遵崇萨芸若，于诸波罗蜜无有想求，亦无所得，是为菩萨摩诃萨僧那僧涅之谓也。</p>
<p style="text-align: left">
	　　&ldquo;复次，舍利弗，菩萨摩诃萨行尸波罗蜜，其心遵崇在萨芸若而以布施，遵崇萨芸若心摄护众生，则以劝助阿耨多罗三耶三菩心，是为菩萨摩诃萨行尸波罗蜜为檀波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行尸波罗蜜，于此诸法无所忍者、不能忍者，无所不忍，是为菩萨摩诃萨行尸波罗蜜为羼波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行尸波罗蜜，则自然发精进之事无有懈废，是为菩萨摩诃萨行尸波罗蜜为惟逮波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行尸波罗蜜，其心遵崇于萨芸若，思惟所行，不信声闻、辟支佛心，常一其心专思<a>禅定</a>无有众乱，是为菩萨摩诃萨行尸波罗蜜为禅波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨行尸波罗蜜，建行一切诸所有法，观念如幻，亦不念戒，亦无所得，不信声闻、辟支佛心，分别微妙智慧，是为菩萨摩诃萨行尸波罗蜜为般若波罗蜜。如是，舍利弗，菩萨摩诃萨行尸波罗蜜，则为摄取，皆为具足诸波罗蜜，是为摩诃僧那僧涅之谓也。</p>
<p style="text-align: left">
	　　&ldquo;复次，舍利弗，菩萨摩诃萨行羼波罗蜜，有所施与，专崇发起萨芸若心，不信声闻、辟支佛心，普能忍辱而无结恨，皆以劝助阿惟三佛。</p>
<p style="text-align: left">
	　　&ldquo;复次，舍利弗，菩萨摩诃萨行惟逮波罗蜜，有所施与，遵崇发起萨芸若心，不信声闻、辟支佛心，常行精进不进不退，逮得阿惟三佛。</p>
<p style="text-align: left">
	　　&ldquo;复次，舍利弗，菩萨摩诃萨行禅波罗蜜，有所施与，遵崇发起萨芸若心，不信声闻、辟支佛心，其心常定不处于诸乱，无乱不乱，亦不见乱，不见定意。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，遵崇发起萨芸若心，不信声闻、辟支佛心，其心恢大无所不通，不在生死，不在灭度。</p>
<p style="text-align: left">
	　　&ldquo;复次，舍利弗，菩萨摩诃萨以无色定而行三昧，不随禅教而有所生，是为菩萨摩诃萨沤和拘舍罗般若波罗蜜。</p>
<p style="text-align: left">
	　　&ldquo;复次，舍利弗，假使菩萨摩诃萨或行禅定，若四等心，其无色定而以三昧，不失禅定及四等心、无色三昧，是为菩萨摩诃萨沤和拘舍罗般若波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨又修禅思，行四等心、无色三昧，而在寂然有所观见，空、无相、无愿，见斯然后，是为菩萨摩诃萨摩诃僧那僧涅般若波罗蜜。</p>
<p style="text-align: left">
	　　&ldquo;如是，舍利弗，菩萨摩诃萨，为摩诃僧那僧涅之谓也。</p>
<p style="text-align: left">
	　　&ldquo;如是，舍利弗，菩萨摩诃萨设使被如此僧那，八方上下诸佛世界佛天中天，所可宣扬微妙之教，赞颂功德申畅其音，于某世界有菩萨摩诃萨，被大德铠教化众生严净佛土。&rdquo;</p>
<p style="text-align: left">
	　　舍利弗问分耨文陀尼弗：&ldquo;何谓菩萨摩诃萨三拔致等乘大乘？&rdquo;</p>
<p style="text-align: left">
	　　分耨答曰：&ldquo;于是贤者，菩萨摩诃萨行<a>六波罗蜜</a>，寂除众欲，灭去诸恶不善之法，顺想有行而处寂然，存在安隐，便能具足行第一禅；已离于欲无有众恶，蠲除众想所可念者，寂然安隐，则能具足行第二禅；除去众想无念无想，而心自修如圣贤教，不违明达得欣悦安，则便具足得第三禅；除安去苦，前所更历<a>善恶</a>可不可意，无苦无乐，而在寂然得欣悦安，则便具足第四之禅。行四等心，心常慈俱，无怨无结，亦无颠倒，广大无边遵善无量，普诸<a>世间</a>心之所行而不舍此；悲喜护心亦复如是，护心常俱，无怨无结，亦无颠倒，广大无边遵善无量，普诸世间心之所行而不舍此，是为菩萨摩诃萨禅思。菩萨摩诃萨以此禅思行四等心，以此瑞应行三昧定，行斯已后，皆以劝助萨芸若慧，是为菩萨摩诃萨六波罗蜜檀波罗蜜之本，尸波罗蜜、羼波罗蜜、惟逮波罗蜜、禅波罗蜜、般若波罗蜜皆各各如是，是为菩萨摩诃萨僧那僧涅之谓也。</p>
<p style="text-align: left">
	　　&ldquo;复次，舍利弗，菩萨摩诃萨与慈心俱，广远弘普而无有二、无有边崖、无有结，而无有斯在于一处，信第一、第二、第三、第四亦复如是，至下无际上去无限，八方上下无不周遍，具足四禅，是为菩萨摩诃萨三昧。假使菩萨摩诃萨遵崇其心在萨芸若，行第一禅而以救摄一切众生，悉劝助之于诸通慧，其菩萨摩诃萨具足萨芸若而发慧心，然以方便畅发谊意，为人说经，是为菩萨摩诃萨檀波罗蜜。又菩萨摩诃萨其心至于萨芸若慧，思惟遵修度第一禅，假使能住第一禅者，不复信乐发异心者，不随声闻、辟支佛心，是为菩萨摩诃萨不犯于他为尸波罗蜜。假使菩萨摩诃萨其心志在萨芸若慧，遵修思惟即自发念，令一切人众生之类勤苦灭尽，为说经法，随其心念所喜乐者，观其根源而开化之，是为菩萨摩诃萨行羼波罗蜜。假使菩萨摩诃萨其心遵修萨芸若慧，劝助一切功德之本，于诸通慧，不见精进之所归趣，是为菩萨摩诃萨行惟逮波罗蜜。假使菩萨摩诃萨其心遵修萨芸若慧，从第一禅至于四禅，而复观察无常、苦空、非身、空、无相、无愿，是为菩萨摩诃萨行禅波罗蜜。假使菩萨摩诃萨其心遵崇萨芸若慧，观一切法譬如幻化，无有<a>三界</a>，为人说经，是为菩萨摩诃萨行般若波罗蜜。贤者舍利弗，是为菩萨摩诃萨摩诃衍事。</p>
<p style="text-align: left">
	　　&ldquo;复次，舍利弗，菩萨摩诃萨摩诃衍者，建立一切四意止、四意断、四神足、五根、五力、七觉意、八由行，又复建立一切具足于空三昧、无相无愿三昧、十种力、四无所畏、四分别辩、十八不共诸佛之法，是为菩萨摩诃萨摩诃衍。</p>
<p style="text-align: left">
	　　&ldquo;复次，舍利弗，菩萨摩诃萨不告无求此二地&mdash;&mdash;声闻地、辟支佛地，其心唯乐萨婆若慧，是菩萨摩诃萨行无放逸，为四等心，成羼波罗蜜。假使菩萨摩诃萨其心遵修，而自兴发一切哀慧，所行无限，无所破坏，是为菩萨摩诃萨行惟逮波罗蜜。假使菩萨摩诃萨，于四等心而行禅定，不从禅定及四等心有所忘失，是为菩萨行无放逸四等之心沤和拘舍罗。</p>
<p style="text-align: left">
	　　&ldquo;复次，舍利弗，菩萨摩诃萨慈心三昧，&lsquo;我当救护一切众生&rsquo;，则以遵崇行哀三昧，愍伤行悲而顺趣此，行喜三昧，&lsquo;我当度脱众生之类&rsquo;，转渐进前至护三昧，加于众生至诸漏尽，是为菩萨摩诃萨无有放逸行四等心檀波罗蜜。假使禅思无有放逸行四等心，因缘瑞应，不以劝助声闻、辟支佛地，则顺专于一切哀慧，是为菩萨摩诃萨四等心行无所犯负尸波罗蜜。</p>
<p style="text-align: left">
	　　&ldquo;复次，舍利弗，菩萨摩诃萨摩诃衍者，晓了内空不堕颠倒，亦无所求不有所得，苦乐善恶、有所有所自然空，于诸通慧亦无所得，无有内外，不得中间，是为菩萨摩诃萨摩诃衍。</p>
<p style="text-align: left">
	　　&ldquo;复次，舍利弗，菩萨摩诃萨摩诃衍者，于一切法亦无有乱，无三昧慧，是为菩萨摩诃萨摩诃衍。</p>
<p style="text-align: left">
	　　&ldquo;复次，舍利弗，菩萨摩诃萨摩诃衍者，常志大乘其慧自由，其慧不在有常，不在无常，不计苦不苦、乐不乐，其不由慧在于我所及非我所，是为菩萨摩诃萨摩诃衍，为无所得，不堕颠倒。</p>
<p style="text-align: left">
	　　&ldquo;复次，舍利弗，菩萨摩诃萨摩诃衍者，其慧自由，不在于过去，不在于当来，不在于现在，不在三世无慧之处，是为菩萨摩诃萨摩诃衍，常无所得，不堕颠倒。</p>
<p style="text-align: left">
	　　&ldquo;复次，舍利弗，菩萨摩诃萨摩诃衍者，其慧不由著于欲界、不在<a>色界</a>、不在无色界而慧<a>自在</a>，悉知欲界、色界、无色界而得自在，亦无所得，不堕颠倒，是为菩萨摩诃萨大乘。</p>
<p style="text-align: left">
	　　&ldquo;复次，舍利弗，菩萨摩诃萨摩诃衍者，而慧自在，不与世慧同，亦不在没世慧，不在有为，不在无为，不在有漏，不在无漏，于此法慧而得自由，悉知世俗慧、度世慧，不为不及，悉知有为、无为法，不为不及，亦无所得，不堕颠倒，是为菩萨摩诃萨大乘。&rdquo;</p>
<p style="text-align: left">
	　　乘大乘品第十四</p>
<p style="text-align: left">
	　　贤者舍利弗问分耨文陀尼弗：&ldquo;云何菩萨摩诃萨乘于摩诃衍？&rdquo;</p>
<p style="text-align: left">
	　　分耨谓舍利弗：&ldquo;唯贤者，菩萨摩诃萨，于是行般若波罗蜜乘檀波罗蜜，亦复不得檀波罗蜜，亦无菩萨，不见受者有所得也，亦无所获也，乘檀波罗蜜则谓菩萨摩诃萨。尸波罗蜜、羼提波罗蜜、惟逮波罗蜜、禅波罗蜜、般若波罗蜜，乘般若波罗蜜，则亦不得般若波罗蜜，亦不得菩萨，亦无所获，是为菩萨摩诃萨乘般若波罗蜜，亦无所得。</p>
<p style="text-align: left">
	　　&ldquo;复次，舍利弗，菩萨摩诃萨，亦不毁失萨芸若遵修之心，则寻奉行于四意止，所念无念，所行无行，于此众谊亦无所得，是为菩萨摩诃萨乘摩诃衍。</p>
<p style="text-align: left">
	　　&ldquo;复次，舍利弗，菩萨摩诃萨，亦不毁失萨芸若慧遵修之心，于四意断、四神足、五根、五力、七觉意、八由行，于此之谊亦无所得，是为菩萨摩诃萨乘摩诃衍。</p>
<p style="text-align: left">
	　　&ldquo;复次，舍利弗，菩萨摩诃萨，亦不毁失萨芸若遵修之心，十种力、四无所畏、四分别辩、十八不共诸佛之法，于此之谊皆无所得，是为菩萨摩诃萨乘摩诃衍。</p>
<p style="text-align: left">
	　　&ldquo;复次，舍利弗，菩萨摩诃萨分别了此，所谓菩萨者随俗假号，欲求人亦不可得，亦无有起；所谓色者但假号耳，所谓痛痒、思想、生死、识者但假号耳，亦不可得，亦无所起；所谓眼、耳、鼻、舌、身、意但假号耳，亦不可得，亦无所起；所谓色、声、香、味、细滑、法但假号耳，亦无可得，亦无所起；所谓四意止、四意断、四神足、五根、五力、七觉意、八由行但假号耳，亦不可得，亦无所起；所谓十种力、四无所畏、四分别辩、十八不共诸佛之法但假号耳，亦不可得，亦无所起；所谓内空、外空及于空空但假号耳，亦不可得，亦无所起；谓所有空、自然空、所有自然空但假号耳。所谓怛萨阿竭法，无本之法。诸法之界，其法寂然及于本际。其本际者，亦不可得，亦无所起。所谓佛道有所觉者，又其佛道亦不可得，亦无所起，是为菩萨摩诃萨乘摩诃衍。</p>
<p style="text-align: left">
	　　&ldquo;复次，舍利弗，菩萨摩诃萨从初发意，则具足此菩萨<a>神通</a>开化众生，从一佛国游一佛国，供养奉事诸佛世尊，殷勤亲近诸佛世尊，而听经法求菩萨乘。其人于彼乘菩萨行，从一佛国游一佛国，严净佛土教化众生，亦不相著诸佛国土，亦无人相处无二地，而其身力常为众生之故导利群黎。彼何谓为自身故有所摄取？心未曾离如此之乘，逮得至于萨芸若慧；已能逮得萨芸若慧，便转法轮；已转法轮，则为一切声闻、辟支佛、天、龙、鬼、神、世间人民有所加益；于是八方上下诸怛萨阿竭阿罗诃三耶三佛，悉共赞叹宣扬其音，某菩萨摩诃萨在某世界，乘摩诃衍得萨芸若慧，已得萨芸若慧则转法轮。是为，舍利弗，菩萨摩诃萨乘摩诃衍也。&rdquo;</p>
<p style="text-align: left">
	　　无缚品第十五上</p>
<p style="text-align: left">
	　　须菩提白佛言：&ldquo;所谓摩诃僧那僧涅，菩萨摩诃萨被大德铠，何谓菩萨摩诃萨僧那僧涅者？&rdquo;</p>
<p style="text-align: left">
	　　佛告须菩提：&ldquo;于是菩萨摩诃萨被戒德铠，行檀波罗蜜、尸波罗蜜、羼波罗蜜、禅波罗蜜、般若波罗蜜，为摩诃僧那僧涅；四意、四断、四神足、五根、五力、七觉意、八由行、十种力、四无所畏、四分别辩、十八不共诸佛之法，内空僧那僧涅，外空僧那僧涅，其诸所有自然之空僧那僧涅。萨芸若慧僧那僧涅，被佛形像僧那僧涅已，则以光明照三千<a>大千世界</a>，八方上下亦复如是，其大光明靡不周遍。又复能动三千大千世界，至于东方江河沙等佛土，八方上下各亦如是，莫不涌震。</p>
<p style="text-align: left">
	　　&ldquo;其菩萨摩诃萨，以是光明住檀波罗蜜，被摩诃衍大僧那铠，变现三千大千世界，悉为绀琉璃；适变三千大千世界为绀琉璃已，则复变为转轮圣王；已变现为转轮圣王庄严之像则能广施，饥者与食，渴者给浆，无衣与衣，无香与香，华饰、杂香、捣香、车乘、象马、僮仆、侍使，恣人所求，屋宅居止所当得者，<a>生活</a>之业及余众人所欲得者悉令得所，饮食、衣服、香华、象马、屋宅所当得者皆施众人；令各得所已，则为众生分别说法宣义具足，遵修六波罗蜜，斯诸萌类闻所说法，则便寻迹行波罗蜜，至使逮得阿耨多罗三耶三菩阿惟三佛，是为菩萨摩诃萨摩诃衍僧那僧涅。</p>
<p style="text-align: left">
	　　&ldquo;譬如，须菩提，明慧幻士及慧<a>弟子</a>，于四大衢化作众人生活之业。所以者何？诸幻师法自应当然，以此为术，施于无数众生人之所乏饮食、衣服、香华、诸饰、象马、屋宅。于须菩提意云何？其幻师者，宁有所施给众乏乎？&rdquo;</p>
<p style="text-align: left">
	　　答曰：&ldquo;不也，天中天。&rdquo;</p>
<p style="text-align: left">
	　　佛言：&ldquo;如是，须菩提，菩萨摩诃萨行六波罗蜜，三十七品、内空、外空及内外空及诸所有自然之空所被僧那铠，十种力、四无所畏、四分别辩、十八不共诸佛之法僧那之铠，及萨芸若、僧那僧涅化为佛像被大德铠。其光普照三千大千世界，及于东方八方上下江河沙等诸佛国土靡不周遍，十方各如江沙等诸佛世界六反震动，以大光住檀波罗蜜，随人所求饮食、衣服、香华、诸饰、象马、舍宅生活之业，虽化所施竟无所与，众人各来有所受取生活之具，亦无施者，亦无受者。所以者何？须菩提，是诸法者亦复如幻，幻不离法，是为菩萨摩诃萨摩诃僧那僧涅。</p>
<p style="text-align: left">
	　　&ldquo;复次，须菩提，菩萨摩诃萨住尸波罗蜜，欲以救护诸受生者，故复现生转轮王种，彼适立于转轮王位，便以十善建发众生，四禅、四等心、四无色定、四意止、四意断、四神足、五根、五力、七觉意、八由行、十种力、四无所畏、四分别辩、十八不共诸佛之法，为诸众生广说经典，未曾令其离斯道谊，能使安隐至得佛道，是为僧那。</p>
<p style="text-align: left">
	　　&ldquo;譬如，须菩提，明达幻师若慧弟子，于大四衢化无数众不可称计，为诸化人讲说经法，建立十善、三十七品、十种力、四无所畏、四分别辩、十八不共诸佛之法。于须菩提意云何？宁有众人住十善乎？及三十七品、十种力、四无所畏、四分别辩、十八不共诸佛之法乎？&rdquo;</p>
<p style="text-align: left">
	　　答曰：&ldquo;不也，天中天。&rdquo;</p>
<p style="text-align: left">
	　　&ldquo;如是，须菩提，菩萨摩诃萨开化众生，令住十善、三十七品、十八不共诸佛之法，亦无所劝立于众生也。所以者何？须菩提，是谓诸法者，亦复如幻，幻不离法。如是，须菩提，是为菩萨摩诃萨摩诃衍僧那僧涅也。</p>
<p style="text-align: left">
	　　&ldquo;复次，须菩提，菩萨摩诃萨住羼波罗蜜，劝化众生立忍度无极。何谓菩萨住羼波罗蜜，开化一切众生之类立于忍辱无极之法？于是，须菩提，菩萨摩诃萨从初发意，等被德铠而自誓愿：&lsquo;假使一切群萌之类刀杖加我，使菩萨摩诃萨不当兴发瞋恨之意须臾间也，亦复教化一切众生使立此忍。&rsquo;</p>
<p style="text-align: left">
	　　&ldquo;譬如，须菩提，明达幻师及慧弟子，于大四衢化作无数不可计人，寻而捶挝以刀斫害，宁有所挝所斫害乎？&rdquo;</p>
<p style="text-align: left">
	　　答曰：&ldquo;不也，天中天。&rdquo;</p>
<p style="text-align: left">
	　　佛言：&ldquo;如是，须菩提，菩萨摩诃萨行羼波罗蜜，若有刀杖加其身者皆而忍之，又化众生令立此忍，亦无挝者，亦无忍者，是为，须菩提，菩萨摩诃萨羼波罗蜜摩诃衍僧那僧涅也。</p>
<p style="text-align: left">
	　　&ldquo;复次，须菩提，菩萨摩诃萨住惟逮波罗蜜，劝化一切众生之类，皆令建立惟逮波罗蜜。&rdquo;</p>
<p style="text-align: left">
	　　佛言：&ldquo;云何菩萨摩诃萨，建立众生于精进度无极？于是，须菩提，菩萨摩诃萨其心遵修萨芸若慧而发道意，亦无想念，亦无精进，劝发众生令履其行。</p>
<p style="text-align: left">
	　　&ldquo;譬如，须菩提，明达幻师若慧弟子，于大四衢化作无数不可计人，令行精进护身口意，亦无是人，亦无身口意，亦无所行。如是，须菩提，菩萨摩诃萨立于惟逮波罗蜜，劝化众人令行精进，无精进相，亦无所行，亦不开化众生之类立于精进，是为菩萨摩诃萨惟逮波罗蜜摩诃衍僧那僧涅。</p>
<p style="text-align: left">
	　　&ldquo;复次，须菩提，菩萨摩诃萨住禅波罗蜜，劝化一切群萌之类以禅波罗蜜。云何，须菩提，菩萨摩诃萨住禅波罗蜜？等住诸法，诸法无乱，亦不睹见诸法烦愦。菩萨摩诃萨以能住此，于禅波罗蜜等在无本，劝助众生于平等法，彼所教化未曾违远于诸<a>佛教</a>，至得阿耨多罗三耶三菩阿惟三佛，亦无至于阿惟三佛者。</p>
<p style="text-align: left">
	　　&ldquo;譬如明达幻师若慧弟子，于大四衢化作无数不可计人，皆令坐禅，心定意而无所定亦无乱，如是，须菩提，菩萨摩诃萨劝化众生，令作等法，不见诸法有一心者、若乱意者，是为菩萨摩诃萨禅波罗蜜摩诃衍僧那僧涅也。</p>
<p style="text-align: left">
	　　&ldquo;复次，须菩提，菩萨摩诃萨住般若波罗蜜，开发众人群萌之类，悉令住于智度无极。云何自住般若波罗蜜，劝化众生智度无极？如是，须菩提，菩萨摩诃萨亦无有法，而所<a>行者</a>亦无所护，是菩萨摩诃萨住般若波罗蜜已，亦以此法开化一切，使得度去无所拘碍。</p>
<p style="text-align: left">
	　　&ldquo;譬如明达幻师若慧弟子，化作无数不可计人，智慧辩才多所分别，无有智慧，亦无所说。于须菩提意云何？宁有所说、有所听乎？&rdquo;</p>
<p style="text-align: left">
	　　答曰：&ldquo;不也，天中天。&rdquo;</p>
<p style="text-align: left">
	　　佛言：&ldquo;是为菩萨摩诃萨摩诃衍僧那僧涅也。</p>
<p style="text-align: left">
	　　&ldquo;复次，须菩提，菩萨摩诃衍僧那僧涅，自住于自然之法，开化东方江河沙等一切众生，皆使履行檀波罗蜜、尸波罗蜜、羼波罗蜜、惟逮波罗蜜、禅波罗蜜、般若波罗蜜，为讲说法。假使众生得闻于此六波罗蜜，终不复离<a>六度</a>无极阿耨多罗三耶三菩阿惟三佛，十方一切皆悉如是，犹如东方诸佛国土，十方一切皆悉如是等无差特。</p>
<p style="text-align: left">
	　　&ldquo;譬如，须菩提，明达幻师若慧弟子，于四大衢化作无数不可计人，布施、持戒、忍辱、精进、一心、智慧，亦无施与，亦无持戒，亦无忍辱，亦无精进，亦无一心，亦无智慧。如是，须菩提，菩萨摩诃萨摩诃衍僧那僧涅也。</p>
		

	
	

		</div></div><hr><script charset='utf-8' src='../../js/footer.js'></script></body></html>