<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 光赞般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 光赞般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十卷 光赞般若波罗蜜经</strong></p>
<p style="text-align: left">
	　　所因出衍品第十九</p>
<p style="text-align: left">
	　　佛告<a>须菩提</a>：&ldquo;如汝所问，何从出衍中？何从住衍中？谁为成衍者？从<a>三界</a>生住萨芸若，有本无生，无甫当生。所以者何？其摩诃衍、萨芸若慧，于此二事，法无所合，亦无所散，无色无见，无所取舍，则为一相，则无有相。所以者何？其无相法，无所出生。法有生者，则为欲令法界出生。其无相法有所生者，则为欲令本无出生。其无相法则无所生，欲令生者则为欲令真本际生。其有欲令无相生者，则为欲令不可思议法界出生。其有欲令无相法生，则为欲令专精<a>修行</a>而出生。其有欲令无相法生，则便欲令断界出生。取要言之，须菩提，则为欲令离欲界生。其有欲令无相法生者，则为欲令灭度界生。</p>
<p style="text-align: left">
	　　&ldquo;须菩提，彼为欲令寂然空无而出生矣。其有欲令色、痛痒、思想、<a>生死</a>、识无相法生者，则为欲令有相法生。所以者何？色则为空，从三界生住萨芸若；痛痒、思想、生死、识亦无有空，从三界生萨芸若者，则无所住。所以者何？若解色者，色则为空；解痛痒、思想、生死、识者，识则为空；眼、耳、鼻、舌、身、心亦空。欲令生者，则为欲令<a>虚空</a>出生。眼色识、耳声识、鼻香识、舌味识、身更识、意欲识，此十八种因缘所见则为空无，欲令生者，则为欲令无相法生。所以者何？须菩提，眼之所视悉皆为空，耳、鼻、舌、身、意亦如是习皆空。</p>
<p style="text-align: left">
	　　&ldquo;须菩提，三界为空，眼所视空，从三界生萨芸若者，则无所住，六情亦空；因三界生萨芸若者，则无所住，六情所受所习皆空无有相，欲令生者，则为欲令生者，则为欲令梦幻出生。所以者何？梦幻、水月、<a>芭蕉</a>、野马、深山之响，皆悉自然，自然之事如来之化，三界自然则无所生，萨芸若者则无所住。所以者何？须菩提，如梦自然，梦自然者悉无所有，幻化之事亦复如是。</p>
<p style="text-align: left">
	　　&ldquo;须菩提，其欲令檀波罗蜜，有尸波罗蜜、羼波罗蜜、惟逮波罗蜜、禅波罗蜜、般若波罗蜜生者，则为欲令无相法生。所以者何？须菩提，<a>六波罗蜜</a>者悉皆自然，从三界生萨芸若者，亦无所住。所以者何？须菩提，六波罗蜜者则为自然，其自然者故曰为空。其有欲令无相法生者，则为欲令内空、外空、有空、无空、近空、远空、真空出生。所以者何？须菩提，其七空者则为自然，以自然故，因三界生萨芸若者，则无所住。所以者何？须菩提，用七空自然故名曰为空，故空为空。</p>
<p style="text-align: left">
	　　&ldquo;须菩提，其有欲令无相法生者，则为欲令四意止、四意断、四神足、念五根、五力、七觉、八道行生。所以者何？皆自然空，因三界生萨芸若者，则无所住。须菩提，其有欲令三十七品出生者，则为欲令无相法生。所以者何？须菩提，三十七品则为自然，不生三界萨芸若者，则无所住。所以者何？三十七品自然空，空故曰空。</p>
<p style="text-align: left">
	　　&ldquo;须菩提，其有欲令十力<a>无畏</a>、十八不共诸佛之法、四分别辩悉自然空，空故曰空，须陀洹、斯陀含、阿那含、阿<a>罗汉</a>、辟支佛上至怛萨阿竭阿罗诃三耶三佛生者，则为欲令无相法生。所以者何？须菩提，其三乘者亦复自然，不出三界萨芸若者，则无所住。所以者何？须菩提，阿罗汉者则为自然，自然故空故曰为空；辟支佛者则为自然，自然故空故曰为空；怛萨阿竭则为自然，自然故空故曰为空。</p>
<p style="text-align: left">
	　　&ldquo;须菩提，其有欲令名号生者，则为欲令无相法生，空、无相、无愿亦复如是；其欲令因缘言辞生者，则为欲令无相法生。所以者何？须菩提，其名号空，不生三界萨芸若者则无所住。所以者何？名号则空，用名号空故曰为空，因缘言辞诸可处所悉皆为空，诸法处空故曰为空。其有欲令无所生生，则为欲令无相法生。所以者何？无相法空悉无处所，处所空故故曰为空。其有欲令无灭、无想、无尘、无瞋、无所有生者，则为欲令无相法生。所以者何？此诸事空，空故曰空，名号、因缘、言辞所处，三十七品、十种力、四无畏、十八不共诸佛之法、四分别辩，亦复如是。是故，须菩提，摩诃衍者从三界生为无所生，生萨芸若生亦无所生，无有动处。</p>
<p style="text-align: left">
	　　&ldquo;又，须菩提所问，在何所住者？心无所住，衍无有处。所以者何？无所住故，一切诸法亦无所住。又，须菩提，衍所住者，住无所住；其法界者，亦无所住，住无所住；衍亦如是，住无所住。如上虚空无所由转，衍亦如是，住无所住；又譬如无生住无所住，衍亦如是，住无所住；譬如无灭、无尘、无瞋及无所有住无所住，衍亦如是，住无所住。所以者何？法界自然住无所住。所以者何？法界自然，用自然故自然为空，及与七空悉无所有自然为空，空无所有故曰为空。是故，须菩提，衍无所住，住无所住故无动转。</p>
<p style="text-align: left">
	　　&ldquo;须菩提所问，从何所住而成衍者？衍无所生。所以者何？无有从中生者，无有甫当生者，一切诸法悉无所有，以此无故，一切诸法亦复如是，何所有法当有生者？所以者何？我、人、<a>寿命</a>亦复如是，亦无有如，亦无所见，亦无所得，本末清净，是故我、人、寿命、如是法界悉不可得本末悉空，是故怛萨阿竭悉不可得，其本际者亦不可得本末悉净，是故诸界不可思议悉不可得本末清净，是故阴、种、诸入悉不可得本末清净，阴、种、诸入不可得故本末清净，六波罗蜜者悉不可得本末清净，是故七空亦不可得本末清净，意止、意断、神足、根、力、七觉、八道、三十七品、十种力、四无所畏、十八不共诸佛之法、四分别辩亦不可得本末清净，须陀洹、斯陀含、阿那含、阿罗汉、辟支佛上至怛萨阿竭阿罗诃三耶三佛悉不可得本末清净，三乘之法、萨芸若慧不可得故本末清净，其无所有生悉不可得本末清净，无灭、无尘、无瞋、无争诸无所有及诸所有悉不可得本末清净，其过去、当来、今现在事往来所住、住止所生悉不可得本末清净，所益所损悉不可得本末清净。谁当逮得不可得者？其法界者，亦不可逮，无有得者。所以者何？欲逮法界则不可得；若求阿罗汉、辟支佛、怛萨阿竭，欲得此者悉不可得；若有欲得三十七品、十力、无畏、十八不共诸佛之法、四分别辩者，亦不可得无能逮者；若有欲逮得阿耨多罗三耶三菩悉不可得，本际悉空而不可得；六波罗蜜及与七空，亦复如是悉不可得；其无所生，亦无所灭，无尘、无瞋、无所有者悉不可得。所以者何？正真观之，悉无所有，悉不可得，其欲逮得第一住者亦不可得，至于十住亦不可得，本末清净。何所有第一住者？其清净观者及种性八等所示现地、是所有地、离欲之地、所作办地、辟支佛地、<a>菩萨</a>道地、三耶三佛地及第一地悉不可得，其七空者悉不可得，计于内空上至十住悉不可得，七空、十住悉无所有，悉不可得。所以者何？须菩提，其第一住但名字耳，为不可得，上至十住亦复如是。假有所得为不可得本末清净，而为众生讲说内空悉不可得，一切众生亦不可得，而为众生说七品空事，所可说者悉不可得本末清净。以内空故，佛土清净悉无所得，七空自然、自然空故，佛土清净悉不可得本末清净，是故内空及与五眼悉不可得，皆无所有自然，自然空为其五眼，悉无处所本末清净。是故，须菩提，菩萨摩诃萨于一切悉无所得，则为逮得成摩诃衍三拔致萨芸若慧。&rdquo;</p>
<p style="text-align: left">
	　　无去来品第二十</p>
<p style="text-align: left">
	　　尔时，贤者须菩提白佛言：&ldquo;所言摩诃衍者，其摩诃衍义之所趣，唯天中天，于天上、人中、<a>世间</a>而最为尊，莫不归者。衍与空等，譬如虚空容覆无量阿僧祇人莫不戴仰。唯天中天，摩诃衍者亦复如是，菩萨摩诃萨覆不可计阿僧祇人悉因得度。摩诃衍者，不见来时，不见去时，不见住处。如是，天中天，摩诃衍者，不得过去、当来、现在，亦无中间见，亦无所得，其名等于三世，故曰为衍，是故为摩诃衍。&rdquo;</p>
<p style="text-align: left">
	　　于是，<a>世尊</a>告须菩提：&ldquo;如是，如是，所谓摩诃衍者，是为菩萨摩诃萨六波罗蜜&mdash;&mdash;檀波罗蜜、尸波罗蜜、羼波罗蜜、惟逮波罗蜜、禅波罗蜜、般若波罗蜜，是为，须菩提，菩萨摩诃萨摩诃衍。</p>
<p style="text-align: left">
	　　&ldquo;复次，须菩提，菩萨摩诃萨摩诃衍者，谓一切诸陀罗尼门、诸三昧门、首楞严三昧，取要言之，空等三昧，<a>解脱</a>三昧，无著三昧，寂灭三昧，是谓菩萨摩诃萨摩诃衍。</p>
<p style="text-align: left">
	　　&ldquo;复次，须菩提，菩萨摩诃萨摩诃衍者，晓了七空、三十七品、十力无畏、十八不共诸佛之法、四分别辩，是为菩萨摩诃萨摩诃衍也。</p>
<p style="text-align: left">
	　　&ldquo;又，须菩提，所言摩诃衍者，天上、天下、世间最上，莫不归仰者。</p>
<p style="text-align: left">
	　　&ldquo;譬如，须菩提，欲界本无而无本无，等无有异不可分别，无有颠倒诚谛自然，久长坚固无有别离法，无合无散未曾所有，是为摩诃衍，天上、天下、人中最尊，莫不归仰者。假使，须菩提，劫尽烧时悉为现之，<a>教化</a>一切令知无常，无有长久，无坚固者，悉无所有，是故摩诃衍天上、天下、世间最尊，莫不归仰者。又，须菩提，欲界如是等无有异，无有颠倒诚谛自然，无本坚固，无别离法，无有因缘，其无所有终不所有，是为摩诃衍，天上、天下最尊。设使，须菩提，欲界有想无常颠倒而现破坏，一切无常无有长久不可坚固，别离之法悉无所有。是故，须菩提，摩诃衍天上、天下、于无<a>色界</a>亦复如是。</p>
<p style="text-align: left">
	　　&ldquo;设使，须菩提，诸色本无，悉无所有亦复如是，等亦无差别，无有若干诚谛自然，本无坚固，无别离法，其无有者不可令有，是为摩诃衍，天上、天下最尊。假使，须菩提，色有所念而应清净，而为颠倒悉令饱满，皆当无常无有久存不得坚固，别离之法悉无所有，是故摩诃衍；色、痛痒、思想、生死、识亦复如是，眼、耳、鼻、舌、身、心等无有异，眼色识、耳声识、鼻香识、舌味识、身更识、意欲识等无有异，悉无所有所可分别至诚<a>真谛</a>。计有常者久长坚固是非摩诃衍。用习六事心有想念，因缘所习迷惑多求以自饱满，是一切法皆悉无常无有长存不可久固，是故摩诃衍天上、天下最尊。</p>
<p style="text-align: left">
	　　&ldquo;设使，须菩提，法界所有悉无所有，是为摩诃衍，天上、天下最尊，坚固无所有生。如须菩提，法界所有悉无所有，行无所有，是故摩诃衍天上、天下最尊。</p>
<p style="text-align: left">
	　　&ldquo;设使，须菩提，怛萨阿竭现有所有悉无所有，其真本际不可思议，其界所有悉无所有，是为摩诃衍，天上、天下最尊。正使，须菩提，诸界者不可思议，其所有者悉无所有，是故摩诃衍天上、天下最尊。</p>
<p style="text-align: left">
	　　&ldquo;设使，须菩提，六波罗蜜所有悉无所有亦复不无，是为摩诃衍。正使，须菩提，其内空者不有不无自然为空，不有不无，是为摩诃衍。所以，须菩提，其内空者自然无有，有了空者不有不无，故曰摩诃衍。</p>
<p style="text-align: left">
	　　&ldquo;设使，须菩提，三十七品、十力无畏、十八不共诸佛之法、四分别辩，不有不无亦不不无，是为摩诃衍。正使，须菩提，其种性法不有不无亦不不无，用种性法不有不无亦不不无，是故摩诃衍。正使，须菩提，其八等法不有不无，须陀洹法、斯陀含法、阿那含法、阿罗汉法、辟支<a>佛法</a>、诸佛之法不有不无，用不有不无亦不无无，是故摩诃衍。正使，须菩提，其八等法及与佛法，不有不无亦不无无，是故摩诃衍。用须菩提，其诸种性不有不无亦不无无，用诸八等不有不无亦不无无，须陀洹、斯陀含、阿那含、阿罗汉、辟支佛上至怛萨阿竭阿罗诃三耶三佛不有不无亦不无无，是故摩诃衍。须菩提，欲知以诸八等怛萨阿竭阿罗诃三耶三佛，不有不无亦不无无，是故摩诃衍。</p>
<p style="text-align: left">
	　　&ldquo;设使，须菩提，诸天、人民、阿须伦及与世间，不有不无亦不无无，以诸天、人民及阿须伦世间所有不有不无亦不无无，是故摩诃衍。假使，须菩提，菩萨从初发意，乃至道场坐于佛树于中发心，不有不无亦不无无。如须菩提，菩萨摩诃萨从初发意乃至道场，于中发心一切不有不无亦不无无，是故摩诃衍。假使，须菩提，菩萨摩诃萨，其智慧尊犹如金刚，不有不无亦不无无，是为菩萨摩诃萨晓了达见一切诸碍及众尘劳得萨芸若。以须菩提，菩萨摩诃萨了诸挂碍一切尘劳悉无所有逮萨芸若，是故摩诃衍。</p>
<p style="text-align: left">
	　　&ldquo;正使，须菩提，怛萨阿竭阿罗诃三耶三佛，其三十二大人之相，不有不无亦不无无，是故怛萨阿竭阿罗诃三耶三佛，天上、天下最尊，威神圣德光明微妙，靡所不照无有畴匹；是故怛萨阿竭阿罗诃三耶三佛，威神巍巍圣德光明，照于十方恒沙诸佛世界，及诸天上天下诸<a>天人</a>民、诸阿须伦光明普遍，用不有不无亦不无无；是故怛萨阿竭阿罗诃三耶三<a>佛光</a>明，照于十方恒沙世界。又，须菩提，怛萨阿竭有八部之音，不有不无亦不无无，是故怛萨阿竭阿罗诃三耶三佛，声告十方于阿僧祇无量世界，用怛萨阿竭其八部声，不有不无亦不无无，是故有八种音声，告于十方不可思议无量世界。</p>
<p style="text-align: left">
	　　&ldquo;又，须菩提，怛萨阿竭所转法轮，不有不无亦不无无，是为怛萨阿竭转于法轮，<a>沙门</a>、<a>婆罗门</a>、诸梵天众、天上、天下莫能当者，皆令<a>如法</a>各得其所，是故怛萨阿竭为转法轮，沙门、婆罗门、天上、天下及诸人民莫能当者。又，须菩提，一切众生不有不无亦不无无，是故怛萨阿竭数转法轮，令诸众生不至无余于泥洹界。又，须菩提，此诸众生不有不无亦不无无，悉了是已故，怛萨阿竭转于法轮，是故众生至无余界，于泥洹界而般泥洹。&rdquo;</p>
<p style="text-align: left">
	　　衍与空等品第二十一</p>
<p style="text-align: left">
	　　佛告须菩提：&ldquo;如汝所言，衍与空等者，所说至诚。如是，如是，衍与空等。</p>
<p style="text-align: left">
	　　&ldquo;譬如虚空不可计知东方里数，南方、西方、北方、四隅上下亦不可知，无远无近，无有边际，怛萨阿竭慧亦如是，不可尽极八方上下，无有边际，无有远近，慧不可尽。</p>
<p style="text-align: left">
	　　&ldquo;譬如虚空无长无短，无有方面，无增无减，怛萨阿竭慧亦如是，无长无短，不圆不方，无增无减。</p>
<p style="text-align: left">
	　　&ldquo;又，须菩提，譬如虚空无有五色青黄赤白，衍亦如是。</p>
<p style="text-align: left">
	　　&ldquo;又，须菩提，譬如虚空无有过去、当来、现在，衍亦如是无去来今。</p>
<p style="text-align: left">
	　　&ldquo;又，须菩提，譬如虚空无能增者，无能减者，衍亦如是不增不减，故言衍与空等。</p>
<p style="text-align: left">
	　　&ldquo;又，须菩提，譬如虚空无有尘劳，无瞋恨，无有生者，亦无所灭，亦无所住，亦无不住，亦无所念，衍亦如是，是故言衍与空等。</p>
<p style="text-align: left">
	　　&ldquo;又，须菩提，譬如虚空无有<a>善恶</a>，无有言辞，亦无不言，譬如虚空无见无闻，无念无知，衍亦如是，是故言衍与空等。</p>
<p style="text-align: left">
	　　&ldquo;又，须菩提，譬如虚空亦无有异，亦无不异，亦无所断，亦无所造证，亦无所除，衍亦如是。</p>
<p style="text-align: left">
	　　&ldquo;又，须菩提，譬如虚空无有欲法不离欲法，无瞋恚法不离瞋恚，无愚痴法不离愚痴，衍亦如是。</p>
<p style="text-align: left">
	　　&ldquo;又，须菩提，譬如虚空不与欲界合同，不与色界及无色界合同，亦不离三界，衍亦如是。</p>
<p style="text-align: left">
	　　&ldquo;又，须菩提，譬如虚空无初发意从第一住，衍亦如是，无有十住。</p>
<p style="text-align: left">
	　　&ldquo;又，须菩提，譬如虚空无有清浊，无所观见，无有处所，无种性地、八人等地，无示现地，<a>无我</a>所地，无所欲地，无所作不作地，衍亦如是。</p>
<p style="text-align: left">
	　　&ldquo;又，须菩提，譬如虚空无须陀洹果，无斯陀含果，无阿那含果，无阿<a>罗汉果</a>；又，须菩提，譬如虚空无声闻地，无辟支佛地，无三耶三佛地，衍亦如是。</p>
<p style="text-align: left">
	　　&ldquo;又，须菩提，譬如虚空无有形像亦无不像，亦无有见，亦不无见，无受无舍，无合无散，衍亦如是。</p>
<p style="text-align: left">
	　　&ldquo;又，须菩提，譬如虚空则无有常亦无不常，无苦无乐，无我不我，衍亦如是。</p>
<p style="text-align: left">
	　　&ldquo;又，须菩提，譬如虚空亦无有空，亦无不空，无有异空，无有异想亦无无想，亦无有愿亦无不愿，衍亦如是，故言衍与空等。</p>
<p style="text-align: left">
	　　&ldquo;又，须菩提，譬如虚空无有寂然无不寂然，无有惔怕亦无不怕；又，须菩提，譬如虚空无有光明亦无闇冥，衍亦如是。</p>
<p style="text-align: left">
	　　&ldquo;又，须菩提，譬如虚空无所逮得亦无不得，衍亦如是，是故言衍与空等。</p>
<p style="text-align: left">
	　　&ldquo;又，须菩提，譬如虚空无言无说亦无不言，衍亦如是，是故言衍与空等。</p>
<p style="text-align: left">
	　　&ldquo;是故，须菩提，虚空平等，衍亦平等，如须菩提所言。</p>
<p style="text-align: left">
	　　&ldquo;譬如虚空无有边际，覆不可计阿僧祇人，衍亦如是，安不可计阿僧祇人。如是，须菩提，譬如虚空覆不可计阿僧祇人，衍亦如是，护不可计阿僧祇人，计人无人。</p>
<p style="text-align: left">
	　　&ldquo;譬如虚空不可得有空以无有，摩诃衍者亦复如是。是故，须菩提，摩诃衍者，安护无数阿僧祇人。所以者何？人与虚空及摩诃衍，此一切法都不可得故。</p>
<p style="text-align: left">
	　　&ldquo;复次，须菩提，人不可计，空亦不可计，虚空亦不可计，摩诃衍亦不可计，是故摩诃衍覆不可计阿僧祇人。所以者何？须菩提，人与虚空及摩诃衍，悉不可计，悉不可得。</p>
<p style="text-align: left">
	　　&ldquo;复次，须菩提，不可计是故摩诃衍覆护不可计阿僧祇人。</p>
<p style="text-align: left">
	　　&ldquo;复次，须菩提，人无所有，法界亦无所有，一切诸法亦无所有，故曰虚空亦无所有，人与虚空及摩诃衍悉无所有，阿僧祇无所有，无有量无所有，无有底无所有，是故摩诃衍覆护不可计阿僧祇人。所以者何？众生、法界及摩诃衍，又阿僧祇不可限量无有崖底，悉不可得故。</p>
<p style="text-align: left">
	　　&ldquo;复次，须菩提，人无所有，怛萨阿竭亦无所有，虚空亦无所有，摩诃衍亦无所有，阿僧祇亦无所有，不可计亦无所有，无底亦无所有，一切诸法亦无所有。是故，须菩提，摩诃衍者，为不可计阿僧祇崖底人而设拥护。所以者何？怛萨阿竭、虚空、众生及摩诃衍，其阿僧祇不可计议无有崖底，悉不可得故。</p>
<p style="text-align: left">
	　　&ldquo;复次，须菩提，吾我无所有，所知所见亦无所有，本际无所有，当作是了本际以无，至不可计及阿僧祇无央数者亦无所有，以无所有一切诸法亦无所有，是故摩诃衍名曰不可计阿僧祇覆护无央数人。所以者何？须菩提，一切众生所知所见及与本际，至阿僧祇无央数不可计皆不可得。</p>
<p style="text-align: left">
	　　&ldquo;复次，须菩提，吾我及人悉无所有，所知所见亦无所有，不可思议境界亦无所有，色、痛痒、思想、生死、识亦无所有，虚空亦无所有，摩诃衍亦无所有，阿僧祇亦无所有，不可计亦无所有，无央数亦无所有，一切诸法亦无所有，是故摩诃衍为不可计阿僧祇人之覆护。所以者何？如须菩提，吾我诸法悉不可逮。</p>
<p style="text-align: left">
	　　&ldquo;复次，须菩提，吾我及人悉为虚空，所知所见亦复虚无，眼亦虚无，耳、鼻、舌、身、意亦复虚无，以虚无虚空亦虚无，空以虚无，摩诃衍者亦复虚无，以无二虚阿僧祇无央数不可计亦复虚无，不可计以虚无，一切诸法亦复虚无，是故摩诃衍覆无央数不可计阿僧祇人。所以者何？须菩提，吾我及人一切诸法悉不可得。</p>
<p style="text-align: left">
	　　&ldquo;复次，须菩提，吾我无所有，所知所见亦无所有，所知所见以无所有，檀波罗蜜亦无所有，尸波罗蜜、羼波罗蜜、惟逮波罗蜜、禅波罗蜜、般若波罗蜜亦无所有，般若波罗蜜以无所有，虚空亦无所有，摩诃衍亦无所有，是故摩诃衍覆护无央数不可计阿僧祇人。所以者何？须菩提，吾我及寿一切诸法悉不可得故。</p>
<p style="text-align: left">
	　　&ldquo;复次，须菩提，吾我及人则无所有，世间所知内空、外空、近空、远空、真空、所有空、无所有空亦无所有，七空以无有，虚空亦无所有，摩诃衍亦无所有，无央数不可计阿僧祇亦无所有，一切诸法亦无所有，是故摩诃衍覆护不可计无央数阿僧祇人。所以者何？须菩提，我人及寿一切诸法悉不可得故。</p>
<p style="text-align: left">
	　　&ldquo;复次，须菩提，我人知见悉无所有，意止、意断、神足、根、力、七觉、八道、三十七品亦无所有，十力无畏、十八不共诸佛之法亦无所有，虚空摩诃衍亦无所有，是故摩诃衍覆护不可计无央数阿僧祇人。所以者何？吾我及人一切诸法悉不可得故。</p>
<p style="text-align: left">
	　　&ldquo;复次，须菩提，我人知见悉无所有，种性诸法亦无所有，所作之地以无所有，虚空亦无所有，摩诃衍亦无所有，不可计阿僧祇人一切诸法亦无所有，是故摩诃衍覆护不可计无央数阿僧祇人。</p>
<p style="text-align: left">
	　　&ldquo;复次，须菩提，我人知见亦无所有，须陀洹、斯陀含、阿那含、阿罗汉、辟支佛亦无所有，一切诸法亦无所有，是故摩诃衍覆护不可计无央数阿僧祇人。所以者何？吾我及人一切诸法悉不可得。</p>
<p style="text-align: left">
	　　&ldquo;复次，须菩提，声闻、辟支佛上至怛萨阿竭亦无所有，萨芸若亦无所有，一切诸法亦无所有，是故摩诃衍覆护不可计无央数阿僧祇人。所以者何？须菩提，我人诸法悉不可得故。又，须菩提，泥洹之界覆护不可计阿僧祇人，衍亦如是，是故衍与空等，覆护不可计阿僧祇人。</p>
<p style="text-align: left">
	　　&ldquo;如须菩提所问，摩诃衍者，亦不见来时，亦不见去时，亦不见住处，衍亦如是。所以者何？一切诸法不可转动，是故无有住者，无有来者，亦无所住。所以者何？须菩提，色、痛痒、思想、生死、识亦无所从来，亦无所从去，亦无所住。</p>
<p style="text-align: left">
	　　&ldquo;须菩提，色、痛痒、思想、生死、识亦清净，无所从来，无所从去，亦无所住。色、痛痒、思想、生死、识者无本，无所从来，无所从去，亦无所住。色、痛痒、思想、生死、识自然，无所从来，无所从去，亦无所住。色、痛痒、思想、生死、识自然相，无所从来，无所从去，亦无所住。眼、耳、鼻、舌、身、意自然相者，无所从来，无所从去，亦无所住。其地、水、火、风、空是诸种者，无有清净亦无无本，其自然者亦无地种，自然相者，无所从来，无所从去，亦无所住，水火风种、虚空识种亦复如是。怛萨阿竭本无自然及自然相，无所从来，无所从去，亦无所住。</p>
<p style="text-align: left">
	　　&ldquo;须菩提，本际清净，本际无本，本源自然，本自然相，不可计议及清净界者，无所从来，无所从去，亦无所住。不可思议及与无本，无所念界及与自然，无思议界自然之相，无所从来，无所从去，亦无所住。</p>
<p style="text-align: left">
	　　&ldquo;须菩提，六波罗蜜亦清净，般若波罗蜜亦无无本，亦无自然，自然之相，无所从来，无所从去，亦无所住。三十七品、十力无畏、十八不共诸佛之法<a>道德</a>清净，佛与正觉，无所从来，无所从去，亦无所住。其无所有及与无本，其无为者不为自然，其无为者无自然相，无所从来，无所从去，亦无所住。</p>
<p style="text-align: left">
	　　&ldquo;如须菩提所言，摩诃衍者，不得过去，不得当来，不得中间，三世平等，摩诃衍者但有字耳。如是须菩提所言，摩诃衍者，无去来今，三世平等，摩诃衍者但有字耳。所以者何？须菩提，过去亦空，当来亦空，现在亦空，三世平等，三世空等。摩诃衍者，亦复空等，菩萨亦空。其以空者，无一，无二，无三，无四，不多不少，是故名曰三世平等，为摩诃衍。菩萨功德巍巍，无有等侣，无正无邪，亦不于欲亦不离欲，亦不瞋恚不离瞋恚，亦不愚痴不离愚痴，不得憍慢不离憍慢，不得贪悭妒嫉亦无所离，不得善法恶法，不得有常无常，不得苦乐，不得我不我，欲界、色界、无色界亦不可得，不度欲界，不度色界，不度无色界。所以者何？不得自然，过去色空，当来色空，现在色空，痛痒、思想、生死、识亦复如是。色不可得，用过去、当来、现在色空故，不可得，空故曰空，空不可得，何况念空有去来今？痛痒、思想、生死、识亦复如是。</p>
<p style="text-align: left">
	　　&ldquo;又，须菩提，六波罗蜜，不得过去，不得当来，不得现在。须菩提，六波罗蜜亦不可得，三世平等故，六波罗蜜为不可得。其平等者，无去来今，用平等故。</p>
<p style="text-align: left">
	　　&ldquo;复次，须菩提，其三十七品、十力无畏、十八不共诸佛之法亦不可得，过去、当来、现在三世平等故，三十七品、十力无畏、诸佛之地亦不可得。其平等者，无去来今。十力无畏、十八不共诸佛之法无去来今，以平等故，故曰平等，何况平等去来今三十七品、十力无畏、十八不共诸佛之法而可得乎？</p>
<p style="text-align: left">
	　　&ldquo;复次，须菩提，过去、当来、现在凡夫亦不可得，三世平等故，故凡夫等。所以者何？推求人永不可得，须陀洹、斯陀含、阿那含、阿罗汉、辟支佛、菩萨怛萨阿竭亦不可得，当来、现在亦复如是。三世平等故，诸声闻、辟支佛、菩萨、怛萨阿竭亦不可得，推极人本不可得故。</p>
<p style="text-align: left">
	　　&ldquo;如是，须菩提，故菩萨摩诃萨，作是住般若波罗蜜，觉了三世，为以具足萨芸若慧，是为菩萨摩诃萨，为摩诃衍三世平等。菩萨摩诃萨以住是者，天上、天下、世间最尊，因得出生萨芸若慧。&rdquo;</p>
<p style="text-align: left">
	　　须菩提白佛言：&ldquo;善哉！善哉！唯天中天，摩诃衍者，是菩萨摩诃萨学此衍者。过去菩萨摩诃萨，亦因学是得萨芸若慧；当来菩萨摩诃萨，亦因是学得萨芸若慧；今现在十方不可计无央数阿僧祇世界，诸菩萨摩诃萨，亦复学是摩诃衍，得萨芸若慧。是故，天中天，菩萨摩诃萨摩诃衍也。&rdquo;</p>
<p style="text-align: left">
	　　佛告须菩提：&ldquo;如是，如是，过去、未来、当今现在，怛萨阿竭阿罗诃三耶三佛，悉学是法得萨芸若慧。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>