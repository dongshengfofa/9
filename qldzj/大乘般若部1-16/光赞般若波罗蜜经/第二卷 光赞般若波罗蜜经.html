<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 光赞般若波罗蜜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 光赞般若波罗蜜经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 光赞般若波罗蜜经</strong></p>
<p style="text-align: left">
	　　行空品第三上</p>
<p style="text-align: left">
	　　佛复告<a>舍利弗</a>：&ldquo;<a>菩萨</a>摩诃萨行般若波罗蜜时，当作斯观：所号菩萨，所谓佛者，亦假号耳，所谓名色、痛痒、思想、<a>生死</a>、识，亦假号耳；皆由吾我，所谓我者，适无所有，<a>无我</a>，无人，无命，无寿，及含血蠕动，<a>无心</a>无意；若作所造自然所习、所更、所见、知见之事，如此辈类，皆不可得，空无所著，悉由假号，但有虚言。如是菩萨摩诃萨为行般若波罗蜜，不见众生。设无所见，亦不有见、亦复不见所托言也。菩萨摩诃萨所行如是，为随怛萨阿竭所教，行般若波罗蜜舍怛萨阿竭已，其智慧过诸声闻、辟支佛所兴空行而不迷惑。所以者何？其人所修不见于字所当倚者。菩萨摩诃萨行如是者，为行般若波罗蜜。&rdquo;</p>
<p style="text-align: left">
	　　佛言：&ldquo;譬如<a>舍利</a>弗、摩诃目揵连诸<a>比丘</a>等，使满阎浮提犹如竹芦、<a>甘蔗</a>、稻麻、<a>丛林</a>，智慧具足，终不能及行般若波罗蜜菩萨，百倍、千倍、万倍、亿倍，不住以前。所以者何？菩萨智慧欲度一切众生之类之所致也。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，一日行智皆过声闻、辟支佛所立之上，置是满阎浮提舍利弗、摩诃目揵连诸比丘等，正使三千<a>大千世界</a>满中舍利弗、摩诃目揵连诸比丘等所有智慧，不及行菩萨摩诃萨。置是三千大千世界舍利弗、摩诃目揵连诸比丘等，譬如东方江河沙等诸佛国土，悉满其中舍利弗、摩诃目揵连诸比丘等普及十方，斯等不及行般若波罗蜜菩萨智慧一日，过一切声闻、辟支佛智慧，百倍、千倍、巨亿万倍不相属逮。&rdquo;</p>
<p style="text-align: left">
	　　于是，贤者舍利弗白<a>世尊</a>曰：&ldquo;唯然！其声闻智慧，须陀洹、斯陀含、阿那含、阿<a>罗汉</a>、辟支佛、菩萨、怛萨阿竭阿罗诃三耶三佛智慧，计此一切所有智慧，无所破坏，无所诤讼，而无所起，自然为空。唯天中天，其无所坏、无所诤讼、无起自然空者，宁可获致若干差特不乎？云何菩萨一日行智，而复于此过一切声闻、辟支佛乎？&rdquo;</p>
<p style="text-align: left">
	　　佛告舍利弗：&ldquo;于舍利弗意云何？菩萨所以行般若波罗蜜者何？一日之中所行智慧、所建立愿，修于幻术而行愍哀，皆为一切众生之类，悉了诸法以化群萌欲令灭度。诸声闻、辟支佛，宁为兴立如是之缘智慧不乎？&rdquo;</p>
<p style="text-align: left">
	　　答曰：&ldquo;不也，天中天。&rdquo;</p>
<p style="text-align: left">
	　　佛言：&ldquo;于舍利弗意云何？诸声闻、辟支佛岂有此念&lsquo;我等当逮阿耨多罗三耶三菩阿惟三佛，<a>教化</a>众生至泥洹界令灭度&rsquo;耶？&rdquo;</p>
<p style="text-align: left">
	　　答曰：&ldquo;不也。&rdquo;</p>
<p style="text-align: left">
	　　佛言：&ldquo;以是故，当复知此一切声闻、辟支佛所有智慧，百倍、千倍智慧，百千倍、巨亿万倍终不相及。于意云何？声闻、辟支佛宁有此念&lsquo;吾等当行<a>六波罗蜜</a>，教化众生严净佛土，具足怛萨阿竭十种力、四无所畏、四分别辩、十八不共诸佛之法，得成阿耨多罗三耶三菩阿惟三佛，度脱灭度无量无限不可计数众生之类&rsquo;不乎？&rdquo;</p>
<p style="text-align: left">
	　　答曰：&ldquo;不也，天中天。&rdquo;</p>
<p style="text-align: left">
	　　佛言：&ldquo;菩萨摩诃萨发心念言：&lsquo;吾当奉行六波罗蜜，具一切法成阿耨多罗三耶三菩，度脱不可计数众生之类。&rsquo;&rdquo;</p>
<p style="text-align: left">
	　　佛言：&ldquo;譬如日之宫殿奋其光明，一时普照阎浮提地无不周遍。如是，舍利弗，菩萨摩诃萨行六波罗蜜，具十种力、四无所畏、四分别辩、十八不共诸佛之法，逮成阿耨多罗三耶三菩，开化度脱无量无限不可计数众生之类。&rdquo;</p>
<p style="text-align: left">
	　　贤者舍利弗白佛言：&ldquo;云何菩萨摩诃萨越于声闻、辟支佛地，而便逮及阿惟越致地，净修佛道？&rdquo;</p>
<p style="text-align: left">
	　　佛告舍利弗：&ldquo;于是菩萨摩诃萨从初发意行六波罗蜜，过于空法、无相、无愿，则为超越声闻、辟支佛地，住阿惟越致地。&rdquo;</p>
<p style="text-align: left">
	　　贤者舍利弗复白佛言：&ldquo;云何，菩萨摩诃萨，于一切声闻、辟支佛为最众祐？&rdquo;</p>
<p style="text-align: left">
	　　佛告舍利弗：&ldquo;菩萨摩诃萨从初发意行六波罗蜜至坐佛树，常于一切声闻、辟支佛为最众祐。所以者何？菩萨摩诃萨若来现者，则自然兴真妙之法，具足十善，又成<a>五戒</a>，立八等事，及八关斋、四禅、四等心、四无色三昧、四意止、四意断、五根、五力、七觉意、八由行现于<a>世间</a>，如来十力、四无所畏、四分别辩、十八不共诸佛之法，如是辈类，众善之德，兴现于世。则分别君子、族姓、梵志、长者、傲族大姓及忉利天上至三十三处想无想天、须陀洹、斯陀含、阿那含、阿罗汉、辟支佛、怛萨阿竭阿罗诃三耶三菩，缘此别知有此事耳。&rdquo;</p>
<p style="text-align: left">
	　　舍利弗白佛言：&ldquo;云何菩萨摩诃萨净毕众祐？&rdquo;</p>
<p style="text-align: left">
	　　世尊告曰：&ldquo;菩萨摩诃萨于众祐中无所净毕。所以者何？究竟于空则为菩萨摩诃萨成众祐也。所以者何？舍利弗，菩萨摩诃萨为布施士。何所施者？以善法施开化众生。何谓善法？十善之事，五戒、六波罗蜜、十力、四无所畏、四分别辩、十八不共诸佛之法，开化须陀洹、斯陀含、阿那含、阿罗汉、辟支佛。怛萨阿竭阿罗诃三耶三佛，布施之士。&rdquo;</p>
<p style="text-align: left">
	　　舍利弗复白佛言：&ldquo;唯然，世尊！菩萨摩诃萨遵修何行，为行般若波罗蜜？&rdquo;</p>
<p style="text-align: left">
	　　佛告舍利弗：&ldquo;于是菩萨，设行色空者，则为行般若波罗蜜；设行痛痒、思想、生死、识空者，是则为行。</p>
<p style="text-align: left">
	　　&ldquo;复次，舍利弗，菩萨摩诃萨解知眼空、耳鼻舌身意空者，此则为行；解色空、声香味触法空者，此则为行；解眼界空者，此则为行；解<a>色界</a>、眼识界，解耳鼻舌身意界空者，此则为行；解耳声耳识、鼻香鼻识、舌味舌识、身细滑身识、意所欲<a>意识</a>空者，此则为行；解苦空者，集亦复空，尽亦复空，八由行亦空，此则为行；解无黠亦空，行亦空，识亦空，名色亦空，六入亦空，所更亦空，痛痒亦空，思爱亦空，所受亦空，所有亦空，生、老死亦空，此则为行；解一切法空，此则为行；诸所自然，有为无为，悉能解空，此则为行。菩萨摩诃萨行般若波罗蜜，解本净空，志性亦然，此则为行。</p>
<p style="text-align: left">
	　　&ldquo;舍利弗，是为菩萨摩诃萨行般若波罗蜜，当解是七空，此乃为行。以此七空行般若波罗蜜，色无应不应，无行不行，不作此观，不见痛痒、思想、生死、识应不应、行不行，不见色法有所起、有所灭，不见痛痒、思想、生死、识法有所起、法有所灭，不见色法有所依著法、有所诤讼，不见痛痒、思想、生死、识法有所著、法有所诤，不见与色而俱游居，不见与痛痒、思想、生死、识而俱游居，不见与生死而俱游，亦不见不与生死而游居也。所以者何？永无有法而与俱，缘起诸事本净为空。舍利弗，色则为空则无有色，痛痒、思想、生死、识空则无有识。&rdquo;</p>
<p style="text-align: left">
	　　佛语舍利弗：&ldquo;其为空者，无有起者，无有灭者。假使色空则无有色，假使痛痒、思想、生死、识空则无有识。设使色空则不有见，设痛痒空则无所患，设思想空则无所念，设使行空则无所造，设识空者无所分别。所以者何？舍利弗，色者则异不与空同，空不为异色不为分别，色自然空，色则为空，痛痒、思想、生死、识不为别异，空亦不异。设空不异，识亦不异，识自然空，识则为空。&rdquo;</p>
<p style="text-align: left">
	　　佛语舍利弗：&ldquo;其为空者，不起不灭，无所依著，无所诤讼，无所增，无所损，无过去，无当来，无现在；彼亦无色、痛痒、思想、生死、识，亦无眼、耳、鼻、舌、身、心，亦无色、声、香、味、细滑、所欲法；彼则无，无黠不灭，无黠不行，不识，不名色，不六入，不细滑，不痛，不爱，不受，不有，不生，不老，不病，不死，亦不灭除生老病死；彼亦不苦，亦无习，亦无所尽，亦无所由；彼亦无得，亦无有时；彼无须陀洹果，无斯陀含果，无阿那含果，无阿<a>罗汉果</a>，无辟支佛觉，亦无得道，亦无佛道。菩萨摩诃萨行般若波罗蜜，如是者则为菩萨摩诃萨行般若波罗蜜，不见般若波罗蜜应不应、行不行，不见施，不戒，不忍，不进，不禅，不智，不见是六波罗蜜，不见色、痛痒、思想、生死、识应不应、行不行，不见眼应不应、行不行，不见耳、鼻、舌、身、心应不应、行不行，不见色、声、香、味、细滑、所欲法应不应、行不行，不见四意止应不应、行不行，不见四意断、四神足、五根、五力、七觉、八由应不应、行不行，不见十种力、四无所畏、四分别辩、十八不共诸佛之法应不应、行不行，不见怛萨阿竭萨云然慧应不应、行不行。是为，舍利弗，菩萨摩诃萨行般若波罗蜜，此乃应行。&rdquo;</p>
<p style="text-align: left">
	　　佛语舍利弗：&ldquo;菩萨摩诃萨行般若波罗蜜，空不与空斗，空不与空行，无相不与无相斗，无相不与无相行，无愿不与无愿斗，无愿不与无愿行，空不与空相应，无相不与无相相应，无愿不与无愿相应。所以者何？空者无行不行，无相者亦无行不行，无愿者亦无行不行。菩萨摩诃萨行般若波罗蜜，能如斯者此乃为行。&rdquo;</p>
<p style="text-align: left">
	　　佛复语舍利弗：&ldquo;菩萨摩诃萨行般若波罗蜜，诸法自然相则得度空；已得度空不与色诤，亦无所行；不与痛痒、思想、生死、识诤，亦无所行；不与过去色诤，亦不见过去色；不与过去色诤，亦不见当来色；不与当来色诤，亦不见现在色；不与现在色诤，亦不与过去痛痒、思想、生死、识诤，亦不与当来、现在痛痒、思想、生死、识诤，亦不见过去、当来、现在痛痒、思想、生死、识。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不与过去、当来诤，不与当来、过去诤，不与现在、过去、当来诤，不与过去、当来、现在诤，不见三世与于空行般若波罗蜜，如是<a>行者</a>，此乃为行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，所行如是，如所应行，不与过去萨芸若讼行，亦不见过去何所萨芸若，过去安有萨芸若及行讼行；不与当来萨芸若讼行，亦无所行，亦不见当来安有萨芸若与行讼行乎；亦不与现在萨芸若讼行，亦不见现在萨芸若，安有萨芸若讼行乎。行般若波罗蜜如是者，此乃为行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不行萨芸若色，亦不见萨芸若色，亦不见行萨芸若色，痛痒、思想、生死、识亦不见萨芸若痛痒、思想、生死、识；不行萨芸若眼，亦不见眼，亦不行萨芸若耳、鼻、舌、身、心，亦不见耳、鼻、舌、身、心；不行萨芸若色，亦不见色不行萨芸若，声、香、味、细滑、所欲法亦无所现。&rdquo;</p>
<p style="text-align: left">
	　　佛语舍利弗：&ldquo;行般若波罗蜜能如是者，此乃应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，亦不遵萨芸若檀波罗蜜，亦不见檀波罗蜜，尸波罗蜜、羼波罗蜜、惟逮波罗蜜、禅波罗蜜、般若波罗蜜亦复如是；亦不行萨芸若般若波罗蜜，亦不见萨芸若般若波罗蜜；亦不遵萨芸若四意止，亦不见萨芸若四意止；亦不遵萨芸若四意断、四神足、五根、五力、七觉意、八由行，亦不见萨芸若意止、意断、神足、根、力、觉意、由行；亦不遵萨芸若十种力、四无所畏、四分别辩、十八不共诸佛之法，亦无所见，亦不见萨芸若怛萨阿竭诸力法。行般若波罗蜜，如是此乃为行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不行萨芸若佛，佛亦不行萨芸若；不行萨芸若道，道亦不行萨芸若。所以者何？佛则萨芸若，萨芸若则佛；道则萨芸若，萨芸若则道；十种力、四无所畏、四分别辩、十八不共诸佛之法，亦复如是。&rdquo;</p>
<p style="text-align: left">
	　　佛语舍利弗：&ldquo;行般若波罗蜜，能如是者，此乃为行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不行色有，不行色无有，不行痛痒、思想、生死、识有，不行痛痒、思想、生死、识无有，不计色有常，亦不计色无常，不计色苦，不计色乐，不计色有我，不计色无我，五阴六衰亦复如是，不计五阴空无空，不计五阴有相无相，不计五阴有愿无愿；行般若波罗蜜，今我所行亦无所受，亦无所行，亦无所取，不有所行，亦不不行，不有所受，亦不不受，不有所取，亦不不取。&rdquo;</p>
<p style="text-align: left">
	　　佛语舍利弗：&ldquo;菩萨摩诃萨行般若波罗蜜，能如是者，此乃为行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不用檀波罗蜜、尸波罗蜜、羼提波罗蜜、惟逮波罗蜜、禅波罗蜜故；行般若波罗蜜，不用阿惟越致地，教化众生故；行般若波罗蜜，不用净佛国土故；行般若波罗蜜，不用怛萨阿竭十力故；行般若波罗蜜，不用四无所畏、四分别辩、十八不共诸佛之法；行般若波罗蜜，不究竟空，不用内空，不用外空，不用内外空，不用空空故，不用大空故，不用真空故，不用有为空故，不用无为空故，不用究竟空故，不用无品空故，不用本净空故，不用自然相空故；不以一切法空故，不以无起空故，不以无灭空故，不以无形空故，不以自然空故，不以有形无形空故，不无本故，不以法界故，不以本际故，行般若波罗蜜。所以者何？菩萨摩诃萨行般若波罗蜜时，于诸法无所破坏，亦无所见。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不用神足故；行般若波罗蜜，不用天眼故，不用天耳故，不用观他人心故，不用念过去事故。所以者何？行般若波罗蜜时，亦不见般若波罗蜜，何况当睹菩萨诸<a>神通</a>乎？行般若波罗蜜，能如是者，此乃应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜时，心不念言：&lsquo;我当以神足往诣东方江河沙等见诸如来稽首礼。&rsquo;亦不自念，到八方上下亦复如是，等无有异。行般若波罗蜜，能如是者，此乃应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不自念言：&lsquo;诸佛世尊所可畅说，吾则当以天耳皆听。吾当察见众生之心所可念者。当念过去所游居处，我以天眼见诸群萌在所之处。&rsquo;&rdquo;</p>
<p style="text-align: left">
	　　佛言：&ldquo;行般若波罗蜜，能如是者，此乃应行。</p>
<p style="text-align: left">
	　　&ldquo;如是，舍利弗，行如是者，则为度脱无央数不可计会众生之类。菩萨摩诃萨能如是者，魔及官属不能得便。又复见及他方世界诸人民遥闻其德皆为作礼。</p>
<p style="text-align: left">
	　　&ldquo;复次，东方江河沙等诸佛世界，八方上下诸佛世尊，皆共拥护于是菩萨，终不堕坠于声闻、辟支佛地。四天王上至阿迦腻吒天，悉共拥护是菩萨摩诃萨，将无伺求得其便者。所可兴发所当作者，得现在福。所以者何？而以慈心向诸众生。如是，舍利弗，菩萨摩诃萨行般若波罗蜜，能如是者，乃为应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，而以微劳得总持门、三昧门，速疾近此怛萨阿竭阿罗诃三耶三菩，一切所生常值见佛不离诸佛，至逮成阿耨多罗三耶三佛。&rdquo;</p>
<p style="text-align: left">
	　　佛言：&ldquo;行般若波罗蜜能如是者，乃为应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不自念言：&lsquo;宁有诸法？所谓法者，一切为应若不应乎？为平等不平等乎？&rsquo;所以者何？于时行者，不见诸法应若不应、行若不行、等与不等。&rdquo;</p>
<p style="text-align: left">
	　　佛言：&ldquo;行般若波罗蜜能如是者，乃为应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不自念言：&lsquo;我当速解诸法之界至阿惟三佛。&rsquo;亦无阿惟三佛。所以者何？逮法界者亦无所觉。行般若波罗蜜能如是者，乃为应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不见诸法及与法界有诸疾病及与空寂。行般若波罗蜜能如是者，乃为应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不自念言：&lsquo;诸法法界有若干种不计别异。&rsquo;行般若波罗蜜能如是者，此能应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不自念言：&lsquo;于是诸法及与法界，观与不观，见与不见。&rsquo;所以者何？彼则不见诸法所有，可持诸法分别观也。行般若波罗蜜能如是者，乃为应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不念法界忧行空事，其空事者不忧法界。行般若波罗蜜能如是者，乃为应行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜，不念眼界为空空乎，亦不忧眼界，色不忧空，空不忧色，色界不忧空，空界不忧色，眼识界不忧空，识界不忧眼识空，耳、鼻、舌、身、心、声、香、味、细滑、所欲法亦如是。心界不忧空，空界不忧心，法界不忧空，空界不忧法，识界不忧空，空界不忧识。&rdquo;</p>
<p style="text-align: left">
	　　佛言：&ldquo;舍利弗，是为第一行，所谓空行。菩萨摩诃萨能行空者，则不堕落声闻、辟支佛地，能净佛国开化众生，疾逮阿耨多罗三耶三菩，成阿惟三佛。计诸所行般若波罗蜜行，般若波罗蜜行为最极尊、为长、为上，无底无比。所以者何？般若波罗蜜行为无上行，空、无相、无愿行，菩萨摩诃萨应行如是，当作斯持，速得近于受莂之地。菩萨摩诃萨应此行者，为无数不可计众生开度利义。若不念言：&lsquo;我行般若波罗蜜，诸佛世尊当受决也。&rsquo;亦不念言：&lsquo;我得亲近也，于受决也。我当清净于佛国土得至阿耨多罗三耶三菩阿惟三佛，当转法轮。&rsquo;所以者何？彼其行者，不著法界，亦不虚寂，不见异法当行般若波罗蜜、诸佛天中天受我决及逮阿耨多罗三耶三菩阿惟三佛。所以者何？菩萨摩诃萨行般若波罗蜜者，不起人想，不起我想，不起寿想，不起命想，不起众诸想，不起见知想。所以者何？计于吾我众生不起不灭，又计人本不起不灭。其不起不灭者，何所行般若波罗蜜？菩萨摩诃萨行能如是人无所起，属行般若波罗蜜。众生为空，众生不得，众生寂寞，为行般若波罗蜜。如是，舍利弗，菩萨摩诃萨遵修于空，为第一行。</p>
<p style="text-align: left">
	　　&ldquo;复次，舍利弗，菩萨摩诃萨行般若波罗蜜能如是者，则皆超踰一切诸行。置是所可遵行，为大慈行，为大悲行。菩萨摩诃萨行于此者，终不起贪嫉之心，无毁戒心，无瞋恚心，无<a>懈怠</a>心，无乱意心，无邪智心。&rdquo;</p>
<p style="text-align: left">
	　　行空品第三下</p>
<p style="text-align: left">
	　　贤者舍利弗白佛言：&ldquo;菩萨摩诃萨行是般若波罗蜜，从何所退没而生于是？&rdquo;</p>
<p style="text-align: left">
	　　佛语舍利弗：&ldquo;是菩萨摩诃萨行般若波罗蜜者，从他方佛国终而生于此，若兜术天上迁移生此人间，或于人中来生，疾逮是般若波罗蜜行。</p>
<p style="text-align: left">
	　　&ldquo;其行般若波罗蜜者，此于现世而得成就，其人速近深妙法门，然后究竟般若波罗蜜，常值见怛萨阿竭阿罗诃三耶三佛，所在国土不离诸佛。</p>
<p style="text-align: left">
	　　&ldquo;或有菩萨摩诃萨从兜术天化没其身，一生补处则不失六波罗蜜，所至到处诸总持门一切悉具，疾近三昧门。&rdquo;</p>
<p style="text-align: left">
	　　佛言舍利弗：&ldquo;菩萨从人中终，还生人间，此菩萨者则为阿惟越致。其人睹彼诸根寂定，不能速逮般若波罗蜜之行定也，亦不得近诸总持门，无三昧门。&rdquo;</p>
<p style="text-align: left">
	　　又舍利弗问言：&ldquo;菩萨摩诃萨行是般若波罗蜜者，于此寿终，当生何所？&rdquo;</p>
<p style="text-align: left">
	　　佛言：&ldquo;于此寿终，从一佛国游一佛国诸佛世尊所现在处，未曾离诸天中天。</p>
<p style="text-align: left">
	　　&ldquo;或有菩萨摩诃萨，无沤和拘舍罗，修第一禅至于四禅，行六波罗蜜，由此禅故生长寿天上；假使从彼寿终之后逮得人身，值见诸佛世尊，诸根寂定而不聪明。&rdquo;</p>
<p style="text-align: left">
	　　佛告舍利弗：&ldquo;或有菩萨摩诃萨，行第一禅至于四禅，行般若波罗蜜而无沤和拘舍罗，然后舍禅生于欲界，是菩萨摩诃萨诸根寂定而不聪明。&rdquo;</p>
<p style="text-align: left">
	　　佛告舍利弗：&ldquo;或有菩萨摩诃萨，行第一禅至于四禅，不离般若波罗蜜，观于空慧而入于定，至于识意慧而入于定，至于无用慧而入于定，至于有想无想而入于定，过是四天，修四意止、四意断、四神足、五根、五力、七觉意、八由行，行于大哀有沤和拘舍罗，所生之处不随禅教，不从慈悲喜护，不顺无色之禅，<a>自在</a>所生，所生之处常见现在怛萨阿竭阿罗诃三耶三佛，不离般若波罗蜜，是拔陀劫中，当得阿耨多罗三耶三佛得成阿惟三佛。&rdquo;</p>
<p style="text-align: left">
	　　佛告舍利弗：&ldquo;或有菩萨摩诃萨，行第一禅至于四禅，行四等心，过是四天，修四意止、四意断、四神足、五根、五力、七觉意、八由行，行于大哀有沤和拘舍罗而不<a>禅定</a>，所生之处不得自在，其人而生于此欲界君子、贵人姓、梵志、长者，欲教化众生有所利益。&rdquo;</p>
<p style="text-align: left">
	　　佛告舍利弗：&ldquo;或有菩萨摩诃萨，行第一禅至于四禅，行四等心，观于空慧、识慧、无用慧、有想无想，过是四天，修三十七品，行大哀沤和拘舍罗，不随禅教而有所生，其人即生四大天王天上、忉利天上、盐天上、兜术天上、尼摩罗天上、波罗尼蜜天上，生于彼间教化众生净于佛土，见诸佛世尊不离道教。&rdquo;</p>
<p style="text-align: left">
	　　佛告舍利弗：&ldquo;或有菩萨摩诃萨行般若波罗蜜，有沤和拘舍罗，修第一禅行四等心，于是寿终，生梵身天上、梵具天上、梵度著天上、大梵天上，在彼梵天及大梵天，从一佛国游一佛国诸佛所现之土，成阿耨多罗三耶三菩，至阿惟三佛转法轮者。其菩萨摩诃萨，劝助诸佛令转法轮。&rdquo;</p>
<p style="text-align: left">
	　　佛告舍利弗：&ldquo;一生补处开士大士，行智度无极，以善权方便，<a>现行</a>第一禅至四禅慈悲喜护三昧，至于空慧、识慧、无用慧、有想无想，过是四天，修三十七品，行大哀，行空三昧、无想三昧、无愿三昧，开士遨游自在所生也，其人面自见诸佛世尊，在其佛所净修梵行生兜术天上，在于其上为开导师，所度如船，诸根无瑕常安寂定，为无央数亿百千垓诸天眷属围绕俱下于此，得成无上正真之道成最正觉。&rdquo;</p>
<p style="text-align: left">
	　　佛告舍利弗：&ldquo;开士大士得六神通，不生欲天、色天、无色天，从一佛国游一佛国，稽首奉事诸如来至真等正觉。&rdquo;</p>
<p style="text-align: left">
	　　佛告舍利弗：&ldquo;开士大士得六神通而自娱乐，从一佛国游一佛国，所在佛国，不闻声闻、缘觉声，亦不闻名。&rdquo;</p>
<p style="text-align: left">
	　　佛告舍利弗：&ldquo;开士大士得六神通而自娱乐，普游十方，从一佛国到一佛国，所至佛土，<a>寿命</a>极长不可称限劫数之底。&rdquo;</p>
<p style="text-align: left">
	　　佛告舍利弗：&ldquo;开士大士得六神通而自娱乐，从一佛界到一佛界，所至佛土无有<a>佛法</a>及与圣众，便为歌颂、分别、解说佛法、圣众、功德之事，众生应时闻佛法圣众音声，心怀欣豫，寿终之后皆生有佛世尊现在国土。&rdquo;</p>
<p style="text-align: left">
	　　佛告舍利弗：&ldquo;开士大士从始发意，不得第一禅至于四禅、四等梵行、四无色定、四意止、四意断、四神足、五根、五力、七觉意、八由行、十种力、四无所畏、四分别辩、十八不共诸佛之法者，终不曾生欲界、色界、无色界，所生之处在于众生求名誉之士。&rdquo;</p>
<p style="text-align: left">
	　　佛告舍利弗：&ldquo;开士大士行<a>六度</a>无极，从初发意度于灭寂，得不退转住不动转地，当至无上正真之道成最正觉。&rdquo;</p>
<p style="text-align: left">
	　　佛告舍利弗：&ldquo;开士大士从初发意，得无上正真之道，成最正觉便转法轮，为无央数不可称计众生之类，开导利谊有所加益，然后至于无余于泥洹界而般泥曰，般泥曰后，其法则住一劫若复过劫。复次，舍利弗，开士大士从初发意，行智慧度无极，与无央数亿百千垓诸开士俱，从一佛国游一佛国，所生佛土严净境界。&rdquo;</p>
<p style="text-align: left">
	　　佛告舍利弗：&ldquo;开士大士行智慧度无极，逮得四禅及四等心、无色定而自娱乐，得第一禅，从一禅起入寂然定而以正受，从灭定禅起至于四禅而以思惟，从四禅起灭寂禅定，从灭寂禅起至无量空禅，从无量空禅起以灭定禅，从灭定禅起至有想无想而入禅定，从有想无想禅定起以灭寂禅定，是为，舍利弗，开士大士行智慧度无极，以善权方便而现所行三昧正受。&rdquo;</p>
<p style="text-align: left">
	　　佛告舍利弗：&ldquo;开士大士得四意止、四意断、四神足、根、力、觉、意，至于八由、十种力、四无所畏、四分别辩、十八不共诸佛之法，不得流布果、往来果、不还果、无著果、缘觉果，行智慧度无极，以善权方便与八圣路，开化众生，令得流布果、往来果、不还果、无著果、缘觉果。&rdquo;</p>
<p style="text-align: left">
	　　佛告舍利弗：&ldquo;其声闻、缘觉果慧，则比开士逮得法忍，则知开士为不退转行，是智慧度无极。&rdquo;</p>
<p style="text-align: left">
	　　佛告舍利弗：&ldquo;开士大士行六度无极，住六度无极，在兜术天而具足众空便毕。其开士大士则当知之，在贤劫开士数中当成佛。&rdquo;</p>
<p style="text-align: left">
	　　佛告舍利弗：&ldquo;开士大士逮得四禅及四等心、四无色定、四意止、四意断、四神足、根、力、觉、意，至于八由、十种力、四无所畏、四分别辩、十八不共诸佛之法，其有众人行佛道者，终不建立于四圣谛，其开士大士则为应在一生补处。&rdquo;</p>
<p style="text-align: left">
	　　佛告舍利弗：&ldquo;开士大士行六度无极，从一佛界度一佛界，普游诸国，所至之处教化众生使立佛道。其开士大士无央数不可称计劫，逮得无上正真之道成最正觉。&rdquo;</p>
<p style="text-align: left">
	　　佛告舍利弗：&ldquo;开士大士住六度无极，常为众生遵修精进，未曾发意口说无益之事。&rdquo;</p>
<p style="text-align: left">
	　　佛告舍利弗：&ldquo;开士大士行六度无极，常精进欲救众生，从一佛国游一佛国，开化群萌使度勤苦，断于三恶考治之趣。&rdquo;</p>
<p style="text-align: left">
	　　佛告舍利弗：&ldquo;开士大士住六度无极，行布施度无极，眷属围绕导御众生令趣永安，饥者与食，渴者与浆，无衣与衣，无香与香、杂香、捣香，床卧之具、奴婢、车乘、金银、七宝所求索<a>生活</a>之业，终不逆人，随其所侥。&rdquo;</p>
<p style="text-align: left">
	　　佛告舍利弗：&ldquo;开士大士行智慧度无极，自化其身，如如来入于<a>地狱</a>，为地狱中人而说经法，及畜生、饿鬼分别演谊。&rdquo;</p>
<p style="text-align: left">
	　　佛告舍利弗：&ldquo;开士大士行六度无极，自<a>化身</a>心犹如佛像，度于东方江河沙等佛土，为诸众生为说经法，稽首如来净其佛土，其闻经者悉发道意。如是之比普至十方诸佛世界，观诸佛国，择取上士自净国土，令其微妙五事有胜于其佛国，开士大士具足成就一生补处。&rdquo;</p>
<p style="text-align: left">
	　　佛告舍利弗：&ldquo;开士大士行六度无极，应时具足三十二大人之相，诸根上妙而悉通达，则以此精进诸根，无数人所见敬爱，令不可计众生之类发悦豫心，稍稍使入三塗者令得灭度。&rdquo;</p>
<p style="text-align: left">
	　　佛言舍利弗：&ldquo;开士大士行智慧度无极，当清净其身口意。&rdquo;</p>
<p style="text-align: left">
	　　佛告舍利弗：&ldquo;开士大士行六度无极，诸根上妙形类端正，不自咨嗟，不说他人瑕，常省己过，不讼他阙。&rdquo;</p>
<p style="text-align: left">
	　　佛告舍利弗：&ldquo;开士大士从初发意，行布施度无极、戒度无极，已得住立此二度无极，摄取无数转轮圣王极尊之位不可计限。转轮圣王彼所在处，见无央数百千诸佛，便稽首礼，承事供养诸佛世尊。&rdquo;</p>
<p style="text-align: left">
	　　佛告舍利弗：&ldquo;开士大士住六度无极，为诸众生演法光明自照已，以此法曜未曾亡失，至于无上正真之道成最正觉。如是，舍利弗，开士大士多所照明于诸佛法。是故，舍利弗，开士大士行智慧度无极，常当精修护身口意，令身口意无所犯负也。&rdquo;</p>
<p style="text-align: left">
	　　贤者舍利弗言：&ldquo;唯然，世尊！何所开士大士精修众行，护身口意无所负犯？&rdquo;</p>
<p style="text-align: left">
	　　佛告舍利弗：&ldquo;开士大士心自念言：&lsquo;是为彼身所作，身所兴造，有所成立。是则为言是六为心，其心所为，有所成立。&rsquo;是为开士大士护身口意。开士大士行智慧无极，亦无得身，亦不得言，亦不得心。设使开士大士行智慧度无极，得身口意，所固身口意，则有贪嫉之心，则亦复起犯戒之心、瞋恚之心、懈怠之心、乱意之心、邪智之心。&rdquo;</p>
<p style="text-align: left">
	　　佛言舍利弗：&ldquo;如是行者不当名之为开士。是开士大士行六度无极，净身瑕秽，净口瑕秽，净心瑕秽，令无缺减，是言开士。&rdquo;</p>
<p style="text-align: left">
	　　贤者舍利弗白佛言：&ldquo;云何开士大士净身口意之瑕秽？&rdquo;</p>
<p style="text-align: left">
	　　世尊答曰：&ldquo;假使开士大士不自得身，亦复不得口言心念。&rdquo;</p>
<p style="text-align: left">
	　　佛言：&ldquo;如是，舍利弗，开士大士净身口意。设使身口意瑕恶，则为利养。假令开士大士从初发意，奉行十善，<a>报应</a>之向不发声闻、缘觉意，如是开士大士净除身口意瑕秽。&rdquo;</p>
<p style="text-align: left">
	　　佛告舍利弗：&ldquo;开士大士行智慧度无极，欲求佛道，行布施度无极、戒忍度无极、精进度无极、一心度无极。&rdquo;</p>
<p style="text-align: left">
	　　舍利弗白佛言：&ldquo;云何开士大士欲求佛道？&rdquo;</p>
<p style="text-align: left">
	　　佛告舍利弗：&ldquo;开士大士，假使不得身口行言心念，不得布施度无极、戒度无极、忍度无极、精进度无极、一心度无极、智慧度无极，不得声闻、缘觉，不得开士，不得佛道，是故开士求于佛道，于一切法无所得故。&rdquo;</p>
<p style="text-align: left">
	　　佛告舍利弗：&ldquo;开士大士行六度无极已，有所至到亦无所到，无能得便。&rdquo;</p>
<p style="text-align: left">
	　　舍利弗白佛言：&ldquo;云何开士大士行六度无极，有至到亦无所到，无能得便？&rdquo;</p>
<p style="text-align: left">
	　　佛告舍利弗：&ldquo;开士大士行六度无极时，不念色，不念痛痒、思想、生死、识，不念眼、耳、鼻、舌、身、意，不念色、声、香、味、细滑、法，不念眼，不念色，不念眼色识，不念耳，不念声，不念耳声识，不念鼻，不念香，不念鼻香识，不念舌，不念味，不念舌味识，不念身，不念细滑，不念身细滑识，不念意，不念法，不念意法识，不念四意止、四意断、四神足、五根、五力、七觉意、八由行，不念布施度无极、戒忍、精进、一心、智慧度无极，不念如来十力、四无所畏、四分别辩、十八不共诸佛之法，不念流布、往来、不还、无著、缘觉、无上正真之道成最正觉。&rdquo;</p>
<p style="text-align: left">
	　　佛言舍利弗：&ldquo;开士大士如是行者，则能具足长益六度无极，所至到处亦无所到，无能得便。&rdquo;</p>
<p style="text-align: left">
	　　佛告舍利弗：&ldquo;或有开士大士住智慧度无极，具足诸通慧，则以其慧所行之谊，终不堕落至于无余，不为众人所见憎恶，亦不贫匮，亦不身故而受于色。所以身故？而自破坏诸天、世人、阿须伦。&rdquo;</p>
<p style="text-align: left">
	　　舍利弗白佛言：&ldquo;何所开士大士慧？&rdquo;</p>
<p style="text-align: left">
	　　佛告舍利弗：&ldquo;开士大士所用承慧，见东方江河沙等如来至真等正觉，闻所<a>说法</a>睹于圣众，见诸佛国清净、清净之法，所以开士大士从所顺慧，无有佛想，无开士想，无声闻想，<a>无缘</a>觉想，不为己慧有佛土想。所以者何？开士大士行布施度无极，不得布施度无极，行戒、忍、精进、一心、智慧度无极，不得戒、忍、精进、一心、智慧度无极，所以慧致四意止、四意断、四神足、五根、五力、七觉意、八由行、十种力、四无所畏、四分别辩、十八不共诸佛之法，是为开士大士慧。以用斯慧，具足一切诸法之本，于一切法亦无所念。&rdquo;</p>
<p style="text-align: left">
	　　佛告舍利弗：&ldquo;开士大士智慧度无极净于五眼。何等五眼？肉眼、天眼、慧眼、<a>法眼</a>、佛眼。&rdquo;</p>
<p style="text-align: left">
	　　舍利弗白佛言：&ldquo;唯然，世尊！云何开士净肉眼？&rdquo;</p>
<p style="text-align: left">
	　　佛告舍利弗：&ldquo;开士大士或以肉眼见四千里，或有开士大士自以肉眼见八千里，有开士大士或以肉眼见阎浮提，有开士大士或以肉眼见二阎浮提，或有开士大士以肉眼见四天下，有开士大士以肉眼见千世界，有开士大士以肉眼见二千世界，有开士大士以肉眼见三千大千世界。&rdquo;</p>
<p style="text-align: left">
	　　佛语舍利弗：&ldquo;是为开士大士得肉眼净。&rdquo;</p>
<p style="text-align: left">
	　　舍利弗又问：&ldquo;何谓开士大士得天眼净？&rdquo;</p>
<p style="text-align: left">
	　　佛告舍利弗：&ldquo;其四大天王天上诸天眼，开士大士皆知之。忉利天、盐天、兜术天、尼摩罗天、波罗尼蜜天，上至阿迦腻吒天诸天之眼，开士大士皆知之。其开士天眼，及四大天王，上至阿迦腻吒天，开士皆知之。其开士大士天眼，以此天眼，睹见东方江河沙等佛世界众生终始皆悉知，乃至十方诸佛世界，悉睹见众生生死。&rdquo;</p>
<p style="text-align: left">
	　　佛言舍利弗：&ldquo;是开士大士天眼净。&rdquo;</p>
<p style="text-align: left">
	　　舍利弗又问：&ldquo;唯然，世尊！云何开士大士慧眼净？&rdquo;</p>
<p style="text-align: left">
	　　佛告舍利弗：&ldquo;其开士大士智慧眼者，不作是念：&lsquo;法有所有、有为、无为、有形、无形、世间法、度世法、有漏、无漏。&rsquo;其开士慧眼者，睹于诸法，无不见闻，无量无数，是为开士大士慧眼净。&rdquo;</p>
<p style="text-align: left">
	　　舍利弗又问：&ldquo;唯然，世尊！云何开士大士法眼净？&rdquo;</p>
<p style="text-align: left">
	　　佛告舍利弗：&ldquo;于是开士大士，则以法眼作是分别，某行信，某行法，某行空，某行无想，某行无愿，以是脱门也，得五根，得无见三昧，已得无见三昧则兴发度智之慧，已得度智之慧则断三结。何等为三？一者、贪身，二者、狐疑，三者、毁戒。是为三结。能除贪身，无有狐疑，不毁禁戒，则无有结，无有结者，则流布人也。彼得行由路，除淫欲、瞋恚怒，痴薄，是谓往还人也。以此所由路，加以殷勤，淫欲、瞋恚怒、痴断，是谓不还人也。彼于由路，益加勤行少于<a>色欲</a>，无色欲，无明、憍慢断除，是谓无著人也。是谓行空人也，空于脱门而获五根，致无见三昧，以无见三昧，兴发度慧至得缘觉。又此人者，已无想脱门得于五根，取要言之至得无著，是为开士法眼之净。假使开士能分别解，其有合会法皆归尽宗，见诸法尽得于五根，是为开士法眼净。</p>
<p style="text-align: left">
	　　&ldquo;复次，舍利弗，开士大士分别如是，此初发意开士，行布施度无极、戒度无极、忍度无极、精进度无极、一心度无极、智慧度无极及信根、精进根，而根所行具足善权方便，己身常立于善德根本，其开士生于君子、贵姓、梵志、长者、四天王天、忉利天、盐天、兜术天、尼摩罗天、波罗尼蜜天上，生于彼天，所住之表开化众生，皆令群萌入于安行，净于佛土值见如来至真等正觉，供养奉事，不堕声闻、缘觉地其开士大士退转，其不退转至于无上正真之道成最正觉，是开士大士法眼净。</p>
<p style="text-align: left">
	　　&ldquo;复次，舍利弗，开士大士分别如是，开士已受决者得无上之道成最正觉，某开士未受决于无上正真之道，某开士无所造立，某开士是不退转，某开士非不退转，某开士神通具足，某开士神通不具足，某开士神通具足往诣东方江河沙等诸佛国土稽首礼于如来至真等正觉供养奉事，某开士未得神通，某开士当得神通，某开士佛土所有则当清净，某开士国土所有不能清净，某开士当教化众生，某开士不教化，某开士为诸佛世尊所叹，某开士诸佛世尊当近立在前，某开士诸佛世尊不现立前，某开士寿命当有限，某开士寿命无有量，某开士比丘众当有限，某开士比丘众当无限，某开士得无上正真之道成最正觉以众开士为僧，某开士得为佛时无开士众，某开士当以勤苦行成，某开士当以安隐行成，某开士当究竟终始穷尽，某开士不究竟终始穷尽，某开士当坐道场树下，某开士不坐道场树下，某开士当有魔试，某开士无魔试，某开士如是。舍利弗，是为开士大士法眼净。&rdquo;</p>
<p style="text-align: left">
	　　舍利弗白佛言：&ldquo;云何开士大士佛眼净？&rdquo;</p>
<p style="text-align: left">
	　　佛告舍利弗：&ldquo;开士大士所用因与无上道意，金刚之喻三昧正受，具足一切诸通慧如来十力、四无所畏、四分别辩、十八不共诸佛之法大慈大悲，至于开士大士眼，普达一切佛法，于一切佛法无所不见，无所不闻，无有限量，无所不通，是舍利弗，开士大士逮得无上正真之道成最正觉时，乃能具足得佛眼净。&rdquo;</p>
<p style="text-align: left">
	　　佛告舍利弗：&ldquo;如是开士大士欲得五眼，当奉行六度无极。所以者何？是故六度无极，皆入一切诸善德法，皆悉解了声闻法、缘觉法、开士法。是故，舍利弗，得平等心至斯行者，则便救摄一切诸法，当观智慧度无极，智慧度无极是五眼之亲母也。开士大士学是五眼，以逮得无上正真之道成最正觉。&rdquo;</p>
<p style="text-align: left">
	　　佛告舍利弗：&ldquo;或有开士大士修于神通至度无极，无央数神通因缘之事，住于斯地以一身之化若干形，还复为一身；于是墙壁、隔碍、山陵、嵩高越之无碍；知<a>虚空</a>中水品流行处为云气，譬如飞鸟游行空中；出入于地，出无间，入无孔，譬如入水；履行水上，其由如地；身出焰光犹如大火，此诸日月光明威神巍巍难及；则以手掌扪其日月而捉光明，犹得自在；身至梵天，不以神足而自贡高，意不慢恣，亦无所念。其神足亦无所得，亦无憍逸，起亦无所想，亦无念者，兴自然空，自然空者则为寂寞，其自然者亦无所起。又如斯者，不发神足及神足行，唯以专思诸通慧事，是开士智度无极神足证慧神足所由。&rdquo;</p>
<p style="text-align: left">
	　　佛告舍利弗：&ldquo;其开士大士净于天耳越<a>天人</a>耳，得闻一一音诸天人声，亦不想念天耳之种，不作是念：&lsquo;我闻其声。&rsquo;亦无所得，自然之空，自然寂寞。其自然者，则无所起，亦无所得，亦无所念。亦不自念：&lsquo;我得天耳。&rsquo;唯以志于诸通事，开士大士是为行智慧度无极天耳证慧神通之行。&rdquo;</p>
<p style="text-align: left">
	　　佛告舍利弗：&ldquo;其开士大士，则知他人众生心念虚实所趣&mdash;&mdash;有欲心无欲心、有欲想无欲想、瞋恚心瞋恚想、离瞋恚心离瞋恚想、愚痴心愚痴想、离愚痴心离愚痴想、有思爱心离思爱心、有所受无所受、若举若下、卒暴心安祥心、若大心若小心、若定心若不定心、若脱心若不脱心、其彼心污染甫当污染、其心染想甫当染想，如审晓了分别虚实有无上心，念于无上亦无所念，亦无所想。所以者何？诸心无心所由起，诸心无想念，则忧忆念往古游居慧所证明所以神通。游于居慧所证明所以神通，以此御之，一心念识百日事、百月事、百岁事，一劫、百劫、无央数劫、无数百劫、无数千劫、无央数亿百千垓，悉识念之本所在处，其字为某，种姓为某，所生如斯，食饮亦然，久住如此，寿命长短，苦乐<a>善恶</a>，从彼终没生于某处。此众此生彼所说如是，能识念无央数过去游居，亦不想念所获神通。&rdquo;</p>
<p style="text-align: left">
	　　佛语舍利弗：&ldquo;开士大士智慧度无极能如是者，则为识念往古游居神通明证之慧，是为神通慧行。&rdquo;</p>
<p style="text-align: left">
	　　佛告舍利弗：&ldquo;其开士大士则以天眼，睹于众生生死终始、善根、恶根、祸福、善恶趣、安趣、苦、微妙瑕秽，由其所作悉了知之。某可愍之，了身行恶口言、恶心、念恶，具足恶行，诽谤贤圣，奉于邪见，以此缘故碎身寿命，趣于勤苦堕于地狱。此仁贤等众生之类，其身行善、口言善、心念善，众行具足，不谤贤圣，奉遵<a>正见</a>，缘此行故碎身寿终，趣于安隐升生天上，睹见八方上下。可愍之了身行恶、口言恶、心念恶，具足恶行，诽谤贤圣，奉于邪见，以此缘故碎身寿命，趣于勤苦堕地狱。此仁圣等众生之类，其身行善、口言善、心念善，众善具足，不谤圣贤，奉遵正见，缘此行故碎身寿终，趣于安隐升生天上，睹见八方上下，神通已达皆然，睹见十方无有蔽碍。&rdquo;</p>
<p style="text-align: left">
	　　佛告舍利弗：&ldquo;其开士大士逮得知人心念一日、百日、一岁、百岁、一劫、百劫、千劫、万劫、亿劫、无央数劫、无央数亿亿百千劫至于无限，十方世界诸佛国土，所念无量不可称限心无蔽碍，是谓开士大士知他人心所念往古游居神通明证之慧神通慧行。&rdquo;</p>
<p style="text-align: left">
	　　佛告舍利弗：&ldquo;开士大士自知身所从来，一生、百生、千生、万亿生、无央数亿生、一劫、百劫、千劫、万劫、亿劫、无数亿劫善恶祸福、善恶所趣、父母兄弟、宗室妻子、势贵富乐、贫贱困苦、愚智穷达、名字种姓，是为开士大士知身所从来往古游居神明证之慧神通慧行，五道自然睹见，十方无有蔽碍。&rdquo;</p>
<p style="text-align: left">
	　　佛告舍利弗：&ldquo;开士大士有漏尽慧证神通为达，不堕声闻、缘觉地，亦不想念他异之法，亦不想念我逮得无上正真之道成最正觉，亦不以漏尽之慧神通之慧为慢逸念。设如来十力、四无所畏、四分别辩、十八不共诸佛之法，解<a>十二因缘</a>无根本、三十七品无端绪教化一切。如是，舍利弗，开士大士智慧度无极，为具足神通，已能具足则有长益，逮得无上正真之道为最正觉。&rdquo;</p>
<p style="text-align: left">
	　　佛告舍利弗：&ldquo;或有开士大士行智慧度无极，住布施度无极，见能严净诸通道究竟真空，从其兴受而行恩德。&rdquo;</p>
<p style="text-align: left">
	　　佛告舍利弗：&ldquo;或有开士大士行智慧度无极，住戒度无极，具足严净诸通道究竟空，无信不信，无起不起，兴立于谊永无所生。&rdquo;</p>
<p style="text-align: left">
	　　佛告舍利弗：&ldquo;或有开士行智慧度无极，住忍度无极，具足严净诸通道究竟真空，兴于忍辱无有瞋恨，解知无本一切悉空。&rdquo;</p>
<p style="text-align: left">
	　　佛告舍利弗：&ldquo;或有开士大士行智慧度无极，住精进度无极，具足严净诸通道究竟真空，身意精进专于一谊，所行精进无有诸漏，兴立此进。&rdquo;</p>
<p style="text-align: left">
	　　佛告舍利弗：&ldquo;或有开士大士行智慧度无极，住一心度无极，具足严净诸通道究竟真空，其心不乱、不举、不下、不起、不灭，兴立斯禅。&rdquo;</p>
<p style="text-align: left">
	　　佛告舍利弗：&ldquo;或有开士大士行智慧度无极，住智慧度无极，具足严净诸通道究竟真空，除邪见心，劝发无智，兴无所与。&rdquo;</p>
<p style="text-align: left">
	　　佛告舍利弗：&ldquo;如是开士大士行智慧度无极，住六度无极，具足严净诸通道究竟真空，来不来者若无去来，与无所受，不施不悭，不戒不犯，不忍不怒，不进不怠，不禅不乱，不智不愚。其所施者，亦无所念，亦无想念布施悭贪、持戒犯禁、忍辱瞋恚、精进懈怠、一心乱意、智慧愚痴，不念骂詈，不念歌叹，有为亦不想念。无起者，无所瞋者，无所骂者，亦不想念有所言谈，亦不念有，亦不念无。&rdquo;</p>
<p style="text-align: left">
	　　佛言：&ldquo;舍利弗，是开士大士行智慧度无极名德之称，声闻、缘觉所不能及。备斯德已，教化众生严净佛土，行于大慈得诸通道慧。&rdquo;</p>
<p style="text-align: left">
	　　佛告舍利弗：&ldquo;开士大士智慧度无极，常发等心向于众生，已能等心向于众生，则便获致等于诸法，已能护致等诸法者，则能得立等诸众生一切诸法应时现在，则为佛世尊所见爱敬，及诸开士一切声闻、缘觉所见钦奉，然复在在所生处，目未曾见不可之事，耳不闻恶声，鼻不闻臭，口无恶味，身无粗坚，心无邪法。开士大士行智慧度无极能如是者，终不亡失无上正真之道。&rdquo;</p>
<p style="text-align: left">
	　　佛说是智慧度无极品时，三百比丘悉<a>修行</a>者，皆以璎珞奉散佛上，发无上正真之道心。佛尔时笑。</p>
<p style="text-align: left">
	　　贤者阿难，即从坐起，更整衣服，右膝著地，叉手白佛：&ldquo;何因缘笑？既笑当有意。&rdquo;</p>
<p style="text-align: left">
	　　佛告阿难：&ldquo;此三百比丘，六十一劫，当得作佛，号曰大英如来、至真等正觉、明行成、为善逝、无上士、道御、天人师、号佛众祐。于是终没，当生阿閦如来至真等正觉国土。六万欲行天当在<a>弥勒</a>佛世时，<a>出家</a>为<a>沙门</a>。&rdquo;</p>
<p style="text-align: left">
	　　承佛圣旨，于彼世时寻见千佛所行在于众生，八方上下亦复如是各见千佛及诸国土，又复睹见此忍世界严净无瑕，如彼诸佛如来至真等正觉世界。</p>
<p style="text-align: left">
	　　于彼万人各自发愿：&ldquo;吾等各兴行意，欲现在，现在佛国。&rdquo;</p>
<p style="text-align: left">
	　　时，佛即知善男子心之所念，即复笑。</p>
<p style="text-align: left">
	　　阿难长跪重问佛言：&ldquo;何因缘笑？笑必有意。&rdquo;</p>
<p style="text-align: left">
	　　佛告阿难：&ldquo;见是万人建立愿不？&rdquo;</p>
<p style="text-align: left">
	　　对曰：&ldquo;唯然。&rdquo;</p>
<p style="text-align: left">
	　　世尊告曰：&ldquo;此万人于此寿终所生佛国，未曾远离诸佛如来，然后得佛，号严净如来至真等正觉也。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>