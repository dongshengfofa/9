<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 阿毗达磨法蕴足论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 阿毗达磨法蕴足论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 阿毗达磨法蕴足论</strong></p>
<p style="text-align: left">
	　　正胜品第七之一</p>
<p style="text-align: left">
	　　一时，薄伽梵在室罗筏，住逝多林给孤独园。尔时，<a>世尊</a>告苾刍众：&ldquo;有四正胜。何等为四？谓有苾刍，为令已生恶不善法断故，起欲发勤精进，策心持心，是名第一；为令未生恶不善法不生故，起欲发勤精进，策心持心，是名第二；为令未生善法生故，起欲发勤精进，策心持心，是名第三；为令已生善法坚住不忘修满倍增，广大智作证故，起欲发勤精进，策心持心，是名第四。&rdquo;尔时，世尊，为摄前义，而说颂曰：</p>
<p style="text-align: left">
	　　初修正胜时已胜<a>生死</a>有&nbsp;若修至<a>彼岸</a>能摧灭魔军</p>
<p style="text-align: left">
	　　离尘垢诸德非恶缘所退&nbsp;到彼岸<a>涅槃</a>证无余极乐</p>
<p style="text-align: left">
	　　为令已生恶不善法断故，起欲发勤精进，策心持心者。</p>
<p style="text-align: left">
	　　云何已生恶不善法？</p>
<p style="text-align: left">
	　　谓过去现在五盖，一贪欲盖，二瞋恚盖，三惛沈睡眠盖，四掉举恶作盖，五疑盖。</p>
<p style="text-align: left">
	　　云何为令已生恶不善法断故正胜？</p>
<p style="text-align: left">
	　　谓有苾刍，为断已生贪欲盖故，如理思惟：&ldquo;彼贪欲盖，多诸过患，谓是不善法，是下贱者信解受持，佛及<a>弟子</a>贤贵善士共所诃厌，能为自害，能为他害，能为俱害，能灭智慧，能碍彼类，能障涅槃；受持彼法，不生通慧，不引菩提，不证涅槃。&rdquo;如是思惟，发勤精进，勇健势猛，炽盛难制，励意不息，此道名为能令已生诸贪欲盖，永断正胜。彼于此道生已，修习多修习故，便断已生诸贪欲盖。</p>
<p style="text-align: left">
	　　起欲者，谓为断已生贪欲盖故，便起等起及生等生，聚集出现，欲乐欣喜求趣悕望。彼由生起此诸欲故，便断已生诸贪欲盖。</p>
<p style="text-align: left">
	　　发勤精进者，谓为断已生贪欲盖故，发勤精进，广说乃至，励意不息。彼由此故，便断已生诸贪欲盖。</p>
<p style="text-align: left">
	　　策心者，谓为断已生贪欲盖故，精勤修习，喜俱行心，欣俱行心，策励俱行心，不下劣俱行心，不闇昧俱行心，舍俱行心，定俱行心。彼由修习如是心故，便断已生诸贪欲盖。</p>
<p style="text-align: left">
	　　持心者，谓为断已生贪欲盖故，持心修习八支圣道，所谓<a>正见</a>，乃至正定。彼于此道，持心修习多修习故，便断已生诸贪欲盖。</p>
<p style="text-align: left">
	　　复有苾刍，为断已生贪欲盖故，如理思惟<a>出家</a>功德：&ldquo;如是出家，是真善法，是尊胜者信解受持，佛及弟子贤贵善士共所欣赞，不为自害，不为他害，不为俱害，增长智慧，不碍彼类，不障涅槃，能生通慧，能引菩提，能证涅槃。&rdquo;如是思惟，发勤精进，广说乃至，励意不息，此道名为能令已生，诸贪欲盖，永断正胜。彼于此道生已，修习多修习故，便断已生诸贪欲盖，起欲乃至策心持心，皆如前说。</p>
<p style="text-align: left">
	　　复有苾刍，为断已生贪欲盖故，如理思惟：&ldquo;彼贪欲盖，如病如痈，如箭恼害，无常苦空非我转动，劳倦羸笃，是失坏法，迅速不停，衰朽非恒，不可保信，是变坏法。&rdquo;如是思惟，发勤精进，广说乃至，励意不息，此道名为能令已生诸贪欲盖，永断正胜。彼于此道生已，修习多修习故，便断已生诸贪欲盖，起欲乃至策心持心，皆如前说。</p>
<p style="text-align: left">
	　　复有苾刍，为断已生诸贪欲盖，如理思惟：&ldquo;灭为寂静，道能出离。&rdquo;如是思惟，发勤精进，广说乃至，励意不息，此道名为能令已生诸贪欲盖，永断正胜。彼于此道生已，修习多修习故，便断已生诸贪欲盖，起欲乃至策心持心，皆如前说。</p>
<p style="text-align: left">
	　　如贪欲盖，余四亦尔，有差别者，应说自名。</p>
<p style="text-align: left">
	　　复有苾刍，为断已生随一种类恶不善法，如理思惟：&ldquo;彼恶不善法，多诸过患，谓是不善法，是下贱者信解受持，广说乃至不证涅槃。&rdquo;如是思惟，发勤精进，广说乃至，励意不息，此道名为能令已生随一种类恶不善法，永断正胜。彼于此道生已，修习多修习故，便断随一种类已生恶不善法。</p>
<p style="text-align: left">
	　　起欲者，谓为断已生随一种类恶不善法，便起等起，广说乃至，求趣悕望。彼由生起此诸欲故，便断随一种类已生恶不善法。</p>
<p style="text-align: left">
	　　发勤精进者，谓为断已生随一种类恶不善法，发勤精进，广说乃至，励意不息。彼由此故，便断随一种类已生恶不善法。</p>
<p style="text-align: left">
	　　策心者，谓为断已生随一种类恶不善法，精勤修习，喜俱行心，广说乃至，定俱行心。彼由修习如是心故，便断随一种类已生恶不善法。</p>
<p style="text-align: left">
	　　持心者，谓为断已生随一种类恶不善法，持心修习八支圣道。彼于此道持心修习多修习故，便断随一种类已生恶不善法。</p>
<p style="text-align: left">
	　　复有苾刍，为断已生随一种类恶不善法，如理思惟出家功德：&ldquo;如是出家，是真善法，是尊胜者，信解受持，广说乃至，能证涅槃。&rdquo;如是思惟，发勤精进，广说乃至，励意不息，此道名为能令已生随一种类恶不善法，永断正胜。彼于此道生已，修习多修习故，便断随一种类已生恶不善法。</p>
<p style="text-align: left">
	　　起欲乃至策心持心，皆如前说。</p>
<p style="text-align: left">
	　　复有苾刍，为断已生随一种类恶不善法，如理思惟：&ldquo;彼恶不善法，如病如痈，广说乃至，是变坏法。&rdquo;如是思惟，发勤精进，广说乃至，励意不息，此道名为能令已生随一种类恶不善法永断正胜。彼于此道生已，修习多修习故，便断随一种类已生恶不善法。</p>
<p style="text-align: left">
	　　起欲乃至策心持心，皆如前说。</p>
<p style="text-align: left">
	　　复有苾刍，为断已生随一种类恶不善法，如理思惟：&ldquo;灭为寂静，道能出离。&rdquo;如是思惟，发勤精进，广说乃至，励意不息，此道名为能令已生随一种类恶不善法永断正胜。彼于此道，生已修习多修习故，便断随一种类已生恶不善法。</p>
<p style="text-align: left">
	　　起欲乃至策心持心，皆如前说。</p>
<p style="text-align: left">
	　　为令未生恶不善法不生故，起欲发勤精进策心持心者。</p>
<p style="text-align: left">
	　　云何未生恶不善法？</p>
<p style="text-align: left">
	　　谓未来五盖。</p>
<p style="text-align: left">
	　　云何为令未生恶不善法不生故正胜？</p>
<p style="text-align: left">
	　　谓有苾刍，为令未生诸贪欲盖永不生故，如理思惟：&ldquo;彼贪欲盖多诸过患，谓是不善法，是下贱者信解受持，佛及弟子贤贵善士共所诃厌，能为自害，能为他害，能为俱害，能灭智慧，能碍彼类，能障寂灭，受持彼法不生通慧，不引菩提，不证涅槃。&rdquo;如是思惟，发勤精进，勇健势猛，炽盛难制，励意不息，此道名为能令未生诸贪欲盖，不生正胜。彼于此道生已，修习多修习故，便令未生诸贪欲盖永不复生。</p>
<p style="text-align: left">
	　　起欲者，谓为令未生诸贪欲盖永不生故，便起等起及生等生，聚集出现，欲乐欣喜，求趣悕望。彼由生起此诸欲故，便令未生诸贪欲盖永不复生。</p>
<p style="text-align: left">
	　　发勤精进者，谓为令未生诸贪欲盖永不生故，发勤精进，广说乃至，励意不息，彼由此故，便令未生诸贪欲盖永不复生。</p>
<p style="text-align: left">
	　　策心者，谓为令未生诸贪欲盖永不生故，精勤修习，喜俱行心，欣俱行心，策励俱行心，不下劣俱行心，不闇昧俱行心，舍俱行心，定俱行心，彼由修习如是心故，便令未生诸贪欲盖永不复生。</p>
<p style="text-align: left">
	　　持心者，谓为令未生诸贪欲盖永不生故，持心修习八支圣道，彼于此道，持心修习多修习故，便令未生诸贪欲盖永不复生。</p>
<p style="text-align: left">
	　　复有苾刍，为令未生诸贪欲盖永不生故，如理思惟，出家功德：&ldquo;如是出家，是真善法，是尊胜者，信解受持，广说乃至，能证涅槃。&rdquo;如是思惟，发勤精进，广说乃至，励意不息，此道名为能令未生诸贪欲盖不生正胜，彼于此道生已，修习多修习故，便令未生诸贪欲盖永不复生。</p>
<p style="text-align: left">
	　　起欲乃至策心持心，皆如前说。</p>
<p style="text-align: left">
	　　复有苾刍，为令未生诸贪欲盖永不生故，如理思惟：&ldquo;彼贪欲盖，如病如痈，广说乃至，是变坏法。&rdquo;如是思惟，发勤精进，广说乃至，励意不息，此道名为能令未生诸贪欲盖不生正胜，彼于此道生已，修习多修习故，便令未生诸贪欲盖永不复生。</p>
<p style="text-align: left">
	　　起欲乃至策心持心，皆如前说。</p>
<p style="text-align: left">
	　　复有苾刍，为令未生诸贪欲盖永不生故，如理思惟：&ldquo;灭为寂静，道能出离。&rdquo;如是思惟，发勤精进，广说乃至，励意不息，此道名为能令未生诸贪欲盖不生正胜。彼于此道生已，修习多修习故，便令未生诸贪欲盖永不复生。</p>
<p style="text-align: left">
	　　起欲乃至策心持心，皆如前说。</p>
<p style="text-align: left">
	　　如贪欲盖，余四亦尔，有差别者，应说自名。</p>
<p style="text-align: left">
	　　复有苾刍，为令未生随一种类恶不善法永不生故，如理思惟：&ldquo;彼恶不善法，多诸过患，谓是不善法，是下贱者，信解受持，广说乃至不证涅槃。&rdquo;如是思惟，发勤精进，广说乃至励意不息，此道名为能令未生随一种类恶不善法不生正胜。彼于此道生已，修习多修习故，便令未生随一种类恶不善法永不复生起。</p>
<p style="text-align: left">
	　　欲者，谓为令未生随一种类恶不善法永不生故，便起等起，广说乃至求趣悕望，彼由生起此诸欲故，便令未生随一种类恶不善法永不复生。</p>
<p style="text-align: left">
	　　发勤精进者，谓为令未生随一种类恶不善法永不生故，发勤精进，广说乃至，励意不息，彼由此故，便令未生随一种类恶不善法永不复生。</p>
<p style="text-align: left">
	　　策心者，谓为令未生随一种类恶不善法永不生故，精勤修习，喜俱行心，广说乃至，定俱行心，彼由修习如是心故，便令未生随一种类恶不善法永不复生。</p>
<p style="text-align: left">
	　　持心者，谓为令未生随一种类恶不善法永不生故，持心修习八支圣道，彼于此道，持心修习多修习故，便令未生随一种类恶不善法永不复生。</p>
<p style="text-align: left">
	　　复有苾刍，为令未生随一种类恶不善法永不生故，如理思惟出家功德：&ldquo;如是出家，是真善法，是尊胜者，信解受持，广说乃至，能证涅槃。&rdquo;如是思惟，发勤精进，广说乃至，励意不息，此道名为能令未生随一种类恶不善法不生正胜。彼于此道生已，修习多修习故，便令未生随一种类恶不善法永不复生。</p>
<p style="text-align: left">
	　　起欲乃至策心持心，皆如前说。</p>
<p style="text-align: left">
	　　复有苾刍，为令未生随一种类恶不善法永不生故，如理思惟：&ldquo;彼恶不善法，如病如痈，广说乃至，是变坏法。&rdquo;如是思惟，发勤精进，广说乃至，励意不息，此道名为能令未生随一种类恶不善法不生正胜。彼于此道生已，修习多修习故，便令未生随一种类恶不善法永不复生。</p>
<p style="text-align: left">
	　　起欲乃至策心持心，皆如前说。</p>
<p style="text-align: left">
	　　复有苾刍，为令未生随一种类恶不善法永不生故，如理思惟：&ldquo;灭为寂静，道能出离。&rdquo;如是思惟，发勤精进，广说乃至，励意不息，此道名为能令未生随一种类恶不善法不生正胜。彼于此道生已，修习多修习故，便令未生随一种类恶不善法永不复生。</p>
<p style="text-align: left">
	　　起欲乃至策心持心，皆如前说</p>
<p style="text-align: left">
	　　为令未生善法生故，起欲发勤精进策心持心者。</p>
<p style="text-align: left">
	　　云何未生善法？</p>
<p style="text-align: left">
	　　谓未来四静虑三无色，及余随一种类出家远离所生善法。</p>
<p style="text-align: left">
	　　云何为令未生善法生故正胜？</p>
<p style="text-align: left">
	　　谓有苾刍，为生未生初静虑故，如理思惟，生初静虑，诸行相状，如是思惟，发勤精进，勇健势猛，炽盛难制，励意不息，此道名为能生未生初静虑正胜。彼于此道生已，修习多修习故，便令未生初静虑生。</p>
<p style="text-align: left">
	　　起欲者，谓为生未生初静虑故，便起等起，及生等生，聚集出现欲，乐欣喜，求趣悕望，彼由生起此诸欲故，便令未生初静虑生。</p>
<p style="text-align: left">
	　　发勤精进者，谓为生未生初静虑故，发勤精进，广说乃至，励意不息，彼由此故，便令未生初静虑生。</p>
<p style="text-align: left">
	　　策心者，谓为生未生初静虑故，精勤修习喜俱行心，欣俱行心，策励俱行心，不下劣俱行心，不闇昧俱行心，舍俱行心，定俱行心，彼由修习如是心故，便令未生初静虑生。</p>
<p style="text-align: left">
	　　持心者，谓为生未生初静虑故，持心修习八支圣道，彼于此道，持心修习多修习故，便令未生初静虑生。</p>
<p style="text-align: left">
	　　如初静虑第二静虑亦尔，有差别者，应说自名。</p>
<p style="text-align: left">
	　　复有苾刍，为生未生第三静虑故，如理思惟，生第三静虑，诸行相状，如是思惟，发勤精进，广说乃至，励意不息，此道名为能生未生第三静虑正胜。彼于此道生已，修习多修习故，便生未生第三静虑。</p>
<p style="text-align: left">
	　　起欲者，谓为生未生第三静虑故，便起等起，广说乃至，求趣悕望，彼由生起此诸欲故，便生未生第三静虑。</p>
<p style="text-align: left">
	　　发勤精进者，谓为生未生第三静虑故，发勤精进广说乃至，励意不息，彼由此故，便生未生第三静虑。</p>
<p style="text-align: left">
	　　策心者，谓为生未生第三静虑故，精勤修习，喜俱行心，广说乃至，定俱行心，彼由修习如是心故，便生未生第三静虑。</p>
<p style="text-align: left">
	　　持心者，谓为生未生第三静虑故，持心修习八支圣道，彼于此道，持心修习多修习故，便生未生第三静虑。</p>
<p style="text-align: left">
	　　如第三静虑，乃至无所有处，广说亦尔，有差别者，应说自名。</p>
<p style="text-align: left">
	　　复有苾刍，为生未生随一种类出家远离所生善法故，如理思惟，生彼善法诸行相状，如是思惟，发勤精进，广说乃至，励意不息，此道名为能生未生随一种类出家远离所生善法正胜。彼于此道生已，修习多修习故，便生未生随一种类出家远离所生善法。</p>
<p style="text-align: left">
	　　起欲者，谓为生未生随一种类出家远离所生善法故，便起等起，广说乃至，求趣悕望，彼由生起此诸欲故，便生未生随一种类出家远离所生善法。</p>
<p style="text-align: left">
	　　发勤精进者，谓为生未生随一种类出家远离所生善法故，发勤精进，广说乃至，励意不息，彼由此故，便生未生随一种类出家远离所生善法。</p>
<p style="text-align: left">
	　　策心者，谓为生未生随一种类出家远离所生善法故，精勤修习，喜俱行心广说乃至，定俱行心，彼由修习如是心故，便生未生随一种类出家远离所生善法。</p>
<p style="text-align: left">
	　　持心者，谓为生未生随一种类出家远离所生善法故，持心修习八支圣道，彼于此道，持心修习多修习故，便生未生随一种类出家远离所生善法。</p>
<p style="text-align: left">
	　　为令已生善法坚住不忘，修满、倍增、广大智作证故，起欲发勤精进策心持心者。</p>
<p style="text-align: left">
	　　云何已生善法？</p>
<p style="text-align: left">
	　　谓过去现在，四静虑三无色，及余随一种类出家远离所生善法。</p>
<p style="text-align: left">
	　　云何为令已生善法坚住不忘、修满、倍增、广大，智作证故正胜？</p>
<p style="text-align: left">
	　　谓有苾刍，为令已生初静虑坚住乃至智作证故，如理思惟，能令已生初静虑坚住乃至智作证诸行相状，如是思惟，发勤精进，勇健势猛，炽盛难制，励意不息，此道名为能令已生初静虑坚住乃至智作证正胜。彼于此道生已，修习多修习故，便令已生初静虑坚住乃至智作证。</p>
<p style="text-align: left">
	　　起欲者，谓为令已生初静虑坚住乃至智作证故，便起等起，及生等生，聚集出现，欲乐欣喜，求趣悕望，彼由生起此诸欲故，便令已生初静虑坚住乃至智作证。</p>
<p style="text-align: left">
	　　发勤精进者，谓为令已生初静虑坚住乃至智作证故，发勤精进，广说乃至，励意不息，彼由此故便令已生初静虑坚住乃至智作证。</p>
<p style="text-align: left">
	　　策心者，谓为令已生初静虑坚住乃至智作证故，精勤修习，喜俱行心，欣俱行心，策励俱行心，不下劣俱行心，不闇昧俱行心，舍俱行心，定俱行心，彼由修习如是心故，便令已生初静虑坚住乃至智作证。</p>
<p style="text-align: left">
	　　持心者，谓为令已生初静虑坚住乃至智作证故，持心修习八支圣道，彼于此道，持心修习多修习故，便令已生初静虑坚住乃至智作证。</p>
<p style="text-align: left">
	　　如初静虑，第二静虑亦尔，有差别者，应说自名。</p>
<p style="text-align: left">
	　　复有苾刍，为令已生第三静虑坚住乃至智作证故，如理思惟，能令已生第三静虑坚住乃至智作证诸行相状，如是思惟发勤精进，广说乃至，励意不息，此道名为能令已生第三静虑坚住乃至智作证正胜，彼于此道，生已修习多修习故，便令已生第三静虑坚住乃至智作证。</p>
<p style="text-align: left">
	　　起欲者，谓为令已生第三静虑坚住乃至智作证故，便起等起，广说乃至，求趣悕望，彼由生起此诸欲故，便令已生第三静虑坚住乃至智作证。</p>
<p style="text-align: left">
	　　发勤精进者，谓为令已生第三静虑坚住乃至智作证故，发勤精进，广说乃至，励意不息，彼由此故，便令已生第三静虑坚住乃至智作证。</p>
<p style="text-align: left">
	　　策心者，谓为令已生第三静虑坚住乃至智作证故，精勤修习，喜俱行心，广说乃至，定俱行心，彼由修习如是心故，便令已生第三静虑坚住乃至智作证。持心者，谓为令已生第三静虑坚住乃至智作证故，持心修习八支圣道，彼于此道，持心修习多修习故，便令已生第三静虑坚住乃至智作证。</p>
<p style="text-align: left">
	　　如第三静虑，乃至无所有处，广说亦尔，有差别者，应说自名。</p>
<p style="text-align: left">
	　　复有苾刍，为令已生随一种类出家远离所生善法坚住不忘修满倍增广大智作证故，如理思惟，能令已生随一种类出家远离所生善法坚住乃至智作证诸行相状，如是思惟，发勤精进，广说乃至，励意不息，此道名为能令已生随一种类出家远离所生善法坚住乃至智作证正胜，彼于此道，生已修习多修习故，便令已生随一种类出家远离所生善法坚住乃至智作证。</p>
<p style="text-align: left">
	　　起欲者，谓为令已生随一种类出家远离所生善法坚住乃至智作证故，便起等起，广说乃至，求趣悕望，彼由生起此诸欲故，便令已生随一种类出家远离所生善法坚住乃至智作证。</p>
<p style="text-align: left">
	　　发勤精进者，谓为令已生随一种类出家远离所生善法坚住乃至智作证故，发勤精进，广说乃至，励意不息，彼由此故，便令已生随一种类出家远离所生善法坚住乃至智作证。</p>
<p style="text-align: left">
	　　策心者，谓为令已生随一种类出家远离所生善法坚住乃至智作证故，精勤修习，喜俱行心，广说乃至，定俱行心，彼由修习如是心故，便令已生随一种类出家远离所生善法坚住乃至智作证。</p>
<p style="text-align: left">
	　　持心者，谓为令已生随一种类出家远离所生善法坚住乃至智作证故，持心修习八支圣道，彼于此道持心修习多修习故，便令已生随一种类出家远离所生善法坚住乃至智作证。</p>
<p style="text-align: left">
	　　云何此四名为正胜？</p>
<p style="text-align: left">
	　　谓此四种，无颠倒故，说名为正；有增上力，断恶修善，故名为胜。</p>
<p style="text-align: left">
	　　复次此四，平等非不平等，实故谛故，如正理故，无颠倒故，说名为正；增故上故，最故妙故，具大功能，故名为胜。</p>
<p style="text-align: left">
	　　复次四正胜者，是假建立名想言说，谓为正胜，过殑伽沙佛及弟子，皆共施设如是名故。</p>
<p style="text-align: left">
	　　复次四正胜者，为断已生恶不善法，生起诸欲，发勤精进，策心持心；为令未生恶不善法得不生故，生起诸欲，发勤精进，策心持心；为生未生诸善法故，生起诸欲，发勤精进，策心持心；为令已生善法坚住不忘修满倍增广大智作证故，生起诸欲，发勤精进，策心持心，具如是能，故名正胜，亦名正断，断<a>懈怠</a>故。</p>
<p style="text-align: left">
	　　神足品第八</p>
<p style="text-align: left">
	　　一时，薄伽梵，在室罗筏，住逝多林给孤独园。尔时，世尊，告苾刍众：&ldquo;有四神足，何等为四？谓欲三摩地胜行成就神足，是名第一；勤三摩地胜行成就神足，是名第二；心三摩地胜行成就神足，是名第三；观三摩地胜行成就神足，是名第四。&rdquo;</p>
<p style="text-align: left">
	　　欲三摩地胜行成就神足者，云何欲，云何三摩地，云何胜，云何胜行而名欲三摩地胜行成就神足耶？</p>
<p style="text-align: left">
	　　此中欲者，谓依出家远离所生善法所起，欲乐欣喜，求趣悕望，是名欲。</p>
<p style="text-align: left">
	　　三摩地者，谓欲增上所起，心住等住，近住安住，不散不乱，摄止等持心一境性，是名三摩地。</p>
<p style="text-align: left">
	　　胜者，谓欲增上所起八支圣道，是名胜。</p>
<p style="text-align: left">
	　　胜<a>行者</a>，谓有苾刍，依过去欲得三摩地，是谓欲三摩地。彼成就欲三摩地已，为令已生恶不善法断故，起欲发勤精进，策心持心；为令未生恶不善法不生故，起欲发勤精进，策心持心；为令未生善法生故，起欲发勤精进，策心持心；为令已生善法坚住不忘修满倍增广大智作证故，起欲发勤精进，策心持心。彼所有欲，若勤、若信、若轻安、若念、若正知、若思、若舍，是名胜行。</p>
<p style="text-align: left">
	　　即此胜行，及前所说欲三摩地，总名欲三摩地胜行成就神足。</p>
<p style="text-align: left">
	　　如依过去欲，依未来现在，善不善无记，欲界系，<a>色界</a>系，无色界系，学无学，非学非无学，见所断修所断，非所断欲广说亦尔。</p>
<p style="text-align: left">
	　　复有苾刍，于诸善法，住不乐欲，彼作是念：&ldquo;我今不应于诸善法住不乐欲，然我理应于诸善法安住乐欲。&rdquo;彼由此欲增上力故，得三摩地，是谓欲三摩地。彼成就欲三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信乃至若舍是名胜行。即此胜行，及前所说欲三摩地，总名欲三摩地胜行成就神足。</p>
<p style="text-align: left">
	　　复有苾刍，生起恶欲。彼作是念：&ldquo;我今不应生起恶欲，然我理应断除恶欲，修集善欲。&rdquo;彼由此欲增上力故，得三摩地，是谓欲三摩地。彼成就欲三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信乃至若舍，是名胜行。即此胜行，及前所说欲三摩地，总名欲三摩地胜行成就神足。</p>
<p style="text-align: left">
	　　复有苾刍，生起贪瞋痴俱行恶欲。彼作是念：&ldquo;我今不应生起贪瞋痴俱行恶欲，然我理应断除贪瞋痴俱行恶欲，修集无贪无瞋无痴俱行善欲。&rdquo;彼由此欲增上力故，得三摩地，是谓欲三摩地。彼成就欲三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信乃至若舍，是名胜行。即此胜行，及前所说欲三摩地，总名欲三摩地胜行成就神足。</p>
<p style="text-align: left">
	　　复有苾刍，生起不离贪瞋痴恶欲。彼作是念：&ldquo;我今不应生起不离贪瞋痴恶欲，然我理应断除不离贪瞋痴恶欲，修集离贪瞋痴善欲。&rdquo;彼由此欲增上力故，得三摩地，是谓欲三摩地。彼成就欲三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信乃至若舍，是名胜行。即此胜行，及前所说欲三摩地，总名欲三摩地胜行成就神足。</p>
<p style="text-align: left">
	　　复有苾刍，于诸善法安住乐欲。彼作是念：&ldquo;我于善法安住乐欲，甚为应理。&rdquo;彼由此欲增上力故，得三摩地，是谓欲三摩地。彼成就欲三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信乃至若舍，是名胜行。即此胜行，及前所说欲三摩地，总名欲三摩地胜行成就神足。</p>
<p style="text-align: left">
	　　复有苾刍，生起善欲。彼作是念：&ldquo;我今生起如是善欲，甚为应理。&rdquo;彼由此欲增上力故，得三摩地，是谓欲三摩地。彼成就欲三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信乃至若舍，是名胜行。即此胜行，及前所说欲三摩地，总名欲三摩地胜行成就神足。</p>
<p style="text-align: left">
	　　复有苾刍，生起无贪无瞋无痴俱行善欲。彼作是念：&ldquo;我今生起无贪无瞋无痴俱行善欲，甚为应理。&rdquo;彼由此欲增上力故，得三摩地，是谓欲三摩地。彼成就欲三摩地已，为令已生恶不善法断故，起欲广说乃至，为令已生善法坚住，乃至持心彼所有欲若勤若信乃至若舍，是名胜行。即此胜行，及前所说欲三摩地，总名欲三摩地胜行成就神足。</p>
<p style="text-align: left">
	　　复有苾刍，生起离贪瞋痴善欲。彼作是念：&ldquo;我今生起离贪瞋痴善欲，甚为应理。&rdquo;彼由此欲增上力故，得三摩地，是谓欲三摩地。彼成就欲三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信乃至若舍，是名胜行。即此胜行，及前所说欲三摩地，总名欲三摩地胜行成就神足。</p>
<p style="text-align: left">
	　　一切欲三摩地，皆从欲起，是欲所集，是欲种类，是欲所生，故名欲三摩地胜行成就神足。</p>
<p style="text-align: left">
	　　勤三摩地胜行成就神足者，云何勤，云何三摩地，云何胜，云何胜行，而名勤三摩地胜行成就神足耶？</p>
<p style="text-align: left">
	　　此中勤者，谓依出家远离所生善法，所起勤精进，勇健势猛，炽盛难制，励意不息，是名勤。</p>
<p style="text-align: left">
	　　三摩地者，谓勤增上所起，心住等住，近住安住，不散不乱，摄止等持，心一境性，是名三摩地。</p>
<p style="text-align: left">
	　　胜者，谓勤增上所起八支圣道，是名胜。</p>
<p style="text-align: left">
	　　胜行者，谓有苾刍，依过去勤得三摩地，是谓勤三摩地。彼成就勤三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信乃至，若舍，是名胜行。即此胜行，及前所说勤三摩地，总名勤三摩地胜行成就神足。</p>
<p style="text-align: left">
	　　如依过去勤，依未来现在，善不善无记，欲界系，色界系，无色界系，学无学，非学非无学，见所断修所断非所断勤，广说亦尔。</p>
<p style="text-align: left">
	　　复有苾刍，于诸善法住下羸劣弱极弱勤。彼作是念：&ldquo;我今不应于诸善法住下羸劣弱极弱勤，然我理应于诸善法，安住不下不羸不劣不弱不极弱勤。&rdquo;彼由此勤增上力故，得三摩地，是谓勤三摩地。彼成就勤三摩地已，为令已生恶不善法断故，起欲广说乃至，为令已生善法坚住乃至持心。彼所有欲若勤若信，乃至若舍，是名胜行。即此胜行，及前所说勤三摩地，总名勤三摩地胜行成就神足。</p>
<p style="text-align: left">
	　　复有苾刍，生起恶勤。彼作是念：&ldquo;我今不应生起恶勤，然我理应断除恶勤，修集善勤。&rdquo;彼由此勤增上力故，得三摩地，是谓勤三摩地。彼成就勤三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信，乃至若舍，是名胜行。即此胜行，及前所说勤三摩地，总名勤三摩地胜行成就神足。</p>
<p style="text-align: left">
	　　复有苾刍，生起贪瞋痴俱行恶勤。彼作是念：&ldquo;我今不应生起贪瞋痴俱行恶勤，然我理应断除贪瞋痴俱行恶勤，修集无贪无瞋无痴俱行善勤。&rdquo;彼由此勤增上力故，得三摩地，是谓勤三摩地。彼成就勤三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信，乃至若舍，是名胜行。即此胜行，及前所说勤三摩地，总名勤三摩地胜行成就神足。</p>
<p style="text-align: left">
	　　复有苾刍，生起不离贪瞋痴恶勤。彼作是念：&ldquo;我今不应生起不离贪瞋痴恶勤，然我理应断除不离贪瞋痴恶勤，修集离贪瞋痴善勤。&rdquo;彼由此勤增上力故，得三摩地，是谓勤三摩地。彼成就勤三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信，乃至若舍，是名胜行。即此胜行，及前所说勤三摩地，总名勤三摩地胜行成就神足。</p>
<p style="text-align: left">
	　　复有苾刍，于诸善法安住不下乃至不极弱勤。彼作是念：&ldquo;我于善法，安住不下乃至不极弱勤甚为应理。&rdquo;彼由此勤增上力故，得三摩地，是谓勤三摩地。彼成就勤三摩地已，为令已生恶不善法断故，起欲广说乃至，为令已生善法，坚住，乃至持心。彼所有欲若勤若信，乃至若舍，是名胜行。即此胜行，及前所说勤三摩地，总名勤三摩地胜行成就神足。</p>
<p style="text-align: left">
	　　复有苾刍，生起善勤。彼作是念：&ldquo;我今生起如是善勤，甚为应理。&rdquo;彼由此勤增上力故，得三摩地，是谓勤三摩地。彼成就勤三摩地已，为令已生恶不善法断故，起欲广说乃至，为令已生善法坚住，乃至持心。彼所有欲若勤若信，乃至若舍，是名胜行。即此胜行，及前所说勤三摩地，总名勤三摩地胜行成就神足。</p>
<p style="text-align: left">
	　　复有苾刍，生起无贪无瞋无痴俱行善勤。彼作是念：&ldquo;我今生起无贪无瞋无痴俱行善勤，甚为应理。&rdquo;彼由此勤增上力故，得三摩地，是谓勤三摩地。彼成就勤三摩地已，为令已生恶不善法断故起欲，广说乃至为令已生善法坚住，乃至持心。彼所有欲若勤若信，乃至若舍，是名胜行。即此胜行，及前所说勤三摩地，总名勤三摩地胜行成就神足。</p>
<p style="text-align: left">
	　　复有苾刍，生起离贪瞋痴善勤。彼作是念：&ldquo;我今生起离贪瞋痴善勤，甚为应理。&rdquo;彼由此勤增上力故，得三摩地，是谓勤三摩地。彼成就勤三摩地已，为令已生恶不善法断故，起欲广说乃至，为令已生善法坚住，乃至持心。彼所有欲，若勤若信乃至若舍，是名胜行。即此胜行，及前所说勤三摩地，总名勤三摩地胜行成就神足。</p>
<p style="text-align: left">
	　　一切勤三摩地，皆从勤起，是勤所集，是勤种类，是勤所生，故名勤三摩地胜行成就神足。</p>
		

	
	

		</div></div><hr><script charset='utf-8' src='../../js/footer.js'></script></body></html>