<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十四卷 尊婆须蜜菩萨所集论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十四卷 尊婆须蜜菩萨所集论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十四卷 尊婆须蜜<a>菩萨</a>所集论</strong></p>
<p style="text-align: left">
	　　一切有揵度首第十三</p>
<p style="text-align: left">
	　　当言一切皆有耶。答曰。当言一切皆有。何以故。犹若十二入有此<a>十二因缘</a>。是故一切皆有。问若一切皆有者。云何无者亦当有。无物者亦皆悉有。答曰。云何于无言无复有耶。若言有一切者。一切言无亦有。云何得知。犹如无者亦有。欲使现在亦有无。为现在有为中有无耶。设一切一切有者。亦当有此无。云何得一切有。若无一切有亦当虚无。无者无物一切皆有。复作是说。当言一切有。如此一切乃至有为无为彼则有。是故一切有。问计校一切吉(相应)因无。是故不吉一切有。答曰。如现在有为现在计校。现在无有吉因。欲使现在有为耶。若有一切者。一切办无因。云何还一切有。不有一切吉因若实。一切无吉因。如所说有。一切无一切因彼无。复作是说。当言有一切。何以故。说无一切者。亦无一切所持摄持三一切是故。一切有。问云何不一切持还自然持一切内有。答曰。若一切持还自然持一切内有欲使有现在持耶。还自然持现在内有。若有一切持还持还自然持。云何还一切持。云何还一切持不有自然持。若审有一切持有自然持。如所说有一切持。有自然持。彼亦无也。复作是说当言一切有。何以故。如尔所觉。不如彼有。不有彼彼无也。是故一切有。一切遍有一切耶。答曰。不得言有。何以故。犹如有青色彼无黄色。尊作是说。不当言。何以故。不以物有胜有余也。不以住胜有余。若彼有者此非好。不等威仪。当言有一切耶。答曰。不得作是说。何以故。不以无常言有常。亦不有常言无常。尊作是说。一切名者。此相无处所。是故尽不得言有。一切尽当有一切耶。答曰。不得言无也。尽有一切。何以故。不以无常言有常有常言无常。尊作是说。不应作是语。何以故。缘是有诸法界德。诸法耗乱。诸法耗乱。诸法无有定处。是故不应作是说。一当言一切有耶。答曰。不应作是说。何以故。凡夫人亦不还学无<a>学法</a>。学无学法。无学学无学法。是故不应作是说。尊作是说。不应作是说。若成就者彼则有也。然无有一切成就也。是故不应作是说。一当言一切成就耶。或作是说。不应作是说。凡夫人不成就学无学无学法。是故不应作是说。复次不应作是说。何以故。若有所得而不忘失。彼当成就彼亦不尽得不失。是故不应作是说也。一切智者其义云何。或作是说。觉知一切是谓萨芸然。犹如明书则名书师。复次于一切事知<a>自在</a>。是谓萨芸然。诸萨芸然。后悉知一切。假使悉知一切。彼悉萨芸然耶。答曰。如是悉知一切。是谓萨芸然。复次不得作是语。悉知一切言萨芸然。犹如书师明其书疏。然一切智不尔。普知一切有常无常。然非一切智。</p>
<p style="text-align: left">
	　　一切有一切。一切根一切。一切一一切。一切智而智。云何有有相。答曰。智是其相。法是其相。有是其相。无是其相。实是其相。复次有三有。观有如所有珍宝如所有是谓有。此间有彼间有实有如所有恚是谓有。云何无是无相。无智相无有相。无物相无有相。无<a>法相</a>无有相。复作是说。如彼无者即是其相。复次有二无。二观如所有是谓无。无珍宝如所有。此间无彼间无。云何有漏是有漏相耶。答曰。无漏所生生是有漏相。复作是说。无漏所生是有漏相。复作是说。有有漏所起是有漏相。复作是说。无漏相应是有漏相。复次不于中间有有漏者。是故无漏。是故当观有漏相。彼便有是。云何今不起园林。彼众生行报因缘。彼行当观有漏所起。云何无漏是无漏相。答曰。如上所说。复次或中间有漏整行为无也。彼当观无漏。云何有为是有为相。三是有为相。起灭作变易。复作是说。无常相是有为相。复作是说。因缘灭相是有为相。复作是说。所作相是有为相。复作是说。久远堕相是有为相。复次若有众生集聚是有为相。云何无为是无为相。当说如上无异。云何过去过去相答曰。坏败相是过去相。灭尽相为过去相。复次回转意所越是过去相。当作是观。云何未来是未来相。答曰。未生相是未来相。未起相是未来相。复次意回转不还是未来相。当作是观。云何现在是现在相。答曰。生不坏败是现在相。复作是说。生不尽是现在相。复次意回转时。当观现在彼今生。</p>
<p style="text-align: left">
	　　若相及有为。有漏并无漏。有为无为。过未生及现在三世。当言过去。当言未来。当言现在。答曰。过去世当言过去。未来世当言未来。现在世当言现在世。久远行炽然。此三论议章。五阴当言过去。当言未来。当言现在。答曰。五阴当言过去未来现在。所要言之。五盛阴亦如是。十二入十八持亦如是。意身所有诸过去者。彼一切有。设有彼一切过去。或作是说。诸过去者彼一切有。颇有彼非过去。如所说。尊者曩昔阐头<a>比丘</a>。从施家亲属家知识家。然彼家非过去。</p>
<p style="text-align: left">
	　　复次或过去彼非有。如所说。一切结使过去。彼不结使起而灭。或有彼非过去。如所说。尊者曩昔阐头比丘从施家。当于尔时等行。或有亦过去。诸众行出世而灭度。或非有非过去。除上尔所事则其义。诸未来彼一切必当有耶。假使有者。彼一切未来耶。或作是说。诸有者。彼一切未来也。颇未来彼不有耶。未生法行。复次或有未来彼非有。未生法行或有。彼非未来。如<a>世尊</a>言。彼阿难当作比丘。若大若小意不聪明。不善年少意无智。当于尔时等俱行或未来。及有诸行未生必当生。或非未来非有。除上尔所事则其义也。诸现在者彼一切有耶。设有彼一切现在耶。或作是说。诸现在一切有也。颇有一切彼非现在耶。过去未来。行及无为。复次或现在非有。如所说。</p>
<p style="text-align: left">
	　　我无有家长亦复无亲属</p>
<p style="text-align: left">
	　　无妻子仆从已得离<a>解脱</a></p>
<p style="text-align: left">
	　　或有众生。家数尔时等俱行亦如是。于此间无余处无。或有或无。彼非现在过去未来行。无为或现在。及有诸色生。便灭亦不有。亦不现在也。若色过去。如彼色所有彼色过去耶。设有过去彼色有耶。或作是说。诸过去物。问如所说。诸过去彼一切色。或作是说。诸色物彼过去物。问诸所有色彼一切过去也。或作是说。色物异过去物异。问一则有二。复次色过去物。所生色亦自然。亦复所生如是有也。未来现在物。亦复如是。</p>
<p style="text-align: left">
	　　世章二阴诸持二入过去来物</p>
<p style="text-align: left">
	　　色有及三</p>
<p style="text-align: left">
	　　犹如色无常。如彼色物亦复无常。若无常者尽无所有。彼所有如上无异。苦空无常亦复如是。犹如青色用眼识知。云何彼青彼识无异耶。设如彼知彼是青色耶。或作是说。犹如青色彼是智也。问过去是青色。是故过去亦知。作是说。彼知即是青色。问过去不知。是故过去非有青。或作是说。青异知异。问眼识则颠倒。或作是说。彼青异知异。问眼识则有颠倒。复次智者是等谛。复次自然物所事办。又世尊言。识用知物。是故谓之识也。说是语其义云何。或作是说。此是识相。用知物故谓识。问无过去未来识彼非识。尊作是说。久远契经句。复次取要言之。当作是说。若知众生当观彼识。犹如彼识彼是知耶。或作是说。犹如彼识彼是知耶。问过去未来识知。或作是说。犹如彼识彼是知。问过去未来不知。是故彼非识。复次识不知。缘所因识所生知。有众生便有等谛。诸所识彼一切知耶。设知彼一切识耶。或作是说。诸有识彼一切知也。问过去未来识知。或作是说。诸所识彼一切是知。颇有识彼非知耶。过去未来识。问如所说。识者是知是谓识。是谓契经有迷。复次识知缘所作识所生知。众生便有等谛巧便。云何知一切心是缘。或作是说。一切心缘四因缘生。或作是说。境界心有所摄。或作是说。世尊亦说。缘二因缘识便生。或作是说。若心<a>无缘</a>者。彼则是识。知者是识也。尊作是说。所为性说心回转缘回转。此知识于中得知。一切心有缘。</p>
<p style="text-align: left">
	　　无常苦空<a>无我</a>知识诸所为知</p>
<p style="text-align: left">
	　　彼因缘心</p>
<p style="text-align: left">
	　　一切有揵度第十三竟。</p>
<p style="text-align: left">
	　　偈揵度首第十四之一</p>
<p style="text-align: left">
	　　等二不等远如来无量智</p>
<p style="text-align: left">
	　　不染守内外如实敬供养</p>
<p style="text-align: left">
	　　等二者。是等觉一切智十力四无所畏等。辟支佛自寤等。阿<a>罗汉</a>解脱等。一切趣向等所见。故曰等等不等远。或作是说。此事等于等中等。犹如罗云调达。本无如来如如。不如如道来。是谓如来。言无有异故曰如来。成就大智慧无量智。成就无限智慧。是谓无量智慧。无量境界智慧成就。是谓无量智慧。无量<a>涅槃</a>。是谓无量智慧。复次无量智慧成就无量大智慧。世尊除彼觉智慧智句。是谓无量智慧。不染污者。于此间内受有外是余物。复作是说。于此间内受有外趣善处。复作是说。于此化<a>说法</a>爱。不起外者。于彼说法爱不起诸结。如实敬供养。如是应供养。</p>
<p style="text-align: left">
	　　于着不著者于慢不着慢</p>
<p style="text-align: left">
	　　知苦自田业如实敬供养</p>
<p style="text-align: left">
	　　于着不著者。诸见是着。若于<a>三界</a>见尽。彼谓过去。若于慢不着慢者。三种慢世俗着而不着。知苦自田业者。忍彼苦外诸入。复作是说。于着不著者。已越慢着是谓不着。于慢不着慢者。于七慢种中于彼染着而不染着。知苦自田业者。苦识受识住处田业染着。复作是说。于着不著者。现见谛所断结尽。于慢不着慢者。现思惟所断结尽。知苦自田业者。苦五盛阴田业行是结。复次一切结着彼越一切着。是谓无著也。于慢不着慢者。染着诸慢染不着诸慢。知苦自田业。于彼苦苦谛知者知道谛。彼田业者。是习谛本所有结尽。是谓尽谛。</p>
<p style="text-align: left">
	　　不依望厌观相佐起诸见</p>
<p style="text-align: left">
	　　因缘无所有如实敬供养</p>
<p style="text-align: left">
	　　不依望厌观者。贪望命望不应依。彼有二种。爱见者。诸佐彼爱命爱佐见厌观。有二种道<a>道果</a>也。得起他诸见。他厌观有二断灭见。有常见己越彼。因缘无所有者。有二因缘。爱见是也。彼灭尽。复作是说。不依望者有爱见。望厌观者。于彼现出要起他诸见。于一切诸见中。亦知他出要已越彼已。因缘无所有者。识识处住尽。复作是说。不依望者。现爱结尽起他诸见。现诸结尽。因缘无所有者。若爱结缘结尽彼无所缘。复次不依望厌观。思惟所断结尽起他诸见。起他诸见现谛所断结尽。因缘无所有者。已越一切诸结。思惟见谛所断结尽。彼无所缘也。</p>
<p style="text-align: left">
	　　于家能灭意他家无染着</p>
<p style="text-align: left">
	　　不起此彼患如实敬供养</p>
<p style="text-align: left">
	　　于家能灭意者。有三家爱见是也。灭意者。以此家依依意。若<a>欢喜</a>已依彼二便依意相应。此断若意相应道。于断他家无所染着。有二他家。爱家见家。于彼不染着。不起此彼患者。爱所起由见故。诸此爱见尽。彼无所起。复作是说。不起此彼患者。亦如上得无异。复作是说。于家能灭意者。一切结是行一切结尽。他家不染著者。于妻子男女不染着。若爱若见不起者。于四受起中现其灭尽复作是说。于家能灭意者结欲。于他家意不染著者。不起者不爱。不起者于欲不起欲爱尽。复作是说。家者是习谛。意者是道谛。于他家不染者是苦谛也。不起者是尽谛。复作是说。于家能灭意者。现见结断。于他家不染著者。现爱结尽。不起者诸爱结见结尽。彼无所造。复次于家不染著者。现见谛所断结尽。于他家无染著者。现思惟所断结尽。不起者。诸见谛思惟所断结尽。彼无所造。</p>
<p style="text-align: left">
	　　多望口文字捐弃灭无有</p>
<p style="text-align: left">
	　　觉一切解脱如实敬供养</p>
<p style="text-align: left">
	　　多望口文字者。多望者修望。口文字亦修。作是说。多望者多望是爱。口文字者口所陈说。复作是说。多望者是诸见。文字者爱。复次多望者思惟所断。文字者见谛所断。捐弃者已灭尽。无有所著者。是谓不起法。能觉者觉知一切诸法是谓觉。觉知三痛是谓觉。通达诸智皆悉成就。是谓觉也。于一切解脱者。于三界解脱也。于三缚解脱。爱缚垢缚见缚也。</p>
<p style="text-align: left">
	　　痴无得其便一切法照明</p>
<p style="text-align: left">
	　　由身而扶持逮觉最上等</p>
<p style="text-align: left">
	　　此最净鬼语</p>
<p style="text-align: left">
	　　痴无得其便者。痴者是无明。缘内无明愚中间愚相应。复作是说。愚是无明。诸见愚中间与愚相应。复作是说。无明是愚。结愚中间与愚相应。复次无明是愚。无明缘行愚中间与愚相应。无有此尽。于一切法现诸智。现其因缘现其方便。现其道迹。由身而扶持者。住有余涅槃界。逮阿惟三佛。以此忍觉知无觉时。十力一切智四无所畏。最上过者休息安隐处。此净鬼(夜叉)语此最妙鬼。清净此无学门。</p>
<p style="text-align: left">
	　　偈说不应食等观于彼法</p>
<p style="text-align: left">
	　　偈说诸佛喜诸法本梵志</p>
<p style="text-align: left">
	　　偈说不应食者。作是说。世尊不为食故往。尔时世尊。欲<a>教化</a><a>婆罗门</a>故是住也。后作是说。或不承受我语。复恐婆罗门作是念。<a>沙门</a>瞿昙为食故说法。复作是说。欲现其神足故不受食。彼婆罗门应受佛化。若观彼法时。以是故观。及声闻及大丈夫。是彼威仪行。说得诸佛喜者。断灭而不取。诸法本梵志。于中有贤圣沙门法。如是贤圣教。</p>
<p style="text-align: left">
	　　诸余大神仙尽漏观惭愧</p>
<p style="text-align: left">
	　　以甘馔供养种德最<a>福田</a></p>
<p style="text-align: left">
	　　诸余者。诸杂秽饮食现受请供养。大神仙者。还大法是谓大神仙。尽漏者。诸有无明爱在身中能除去。是谓尽漏。惭愧休息。若戒盗尽。彼惭愧休息。以甘馔供养。种德是福田。是何谓德田是福田。于中专精意着。萌身长益。是谓福田。或作是说。便有偈。以此事余造。彼大神仙。尽漏惭愧休息。以甘馔供养。种德是福田。或作是说。彼婆罗门作是说偈。诸余大神仙。尽漏惭愧休息。以甘馔供养。种德者福田。</p>
<p style="text-align: left">
	　　教化沉没人越生老病死</p>
<p style="text-align: left">
	　　能仁漏具足诸愿悉普至</p>
<p style="text-align: left">
	　　教化沉没者。沉没诸见结以彼捐弃。越生老病死者。越度生老病死。能仁者。谓无学断诸结使。漏具足者。诸智漏具足成就。是谓解脱。成就智无限。是谓能仁成就漏成就。诸愿悉普至者。有如是功德。越生老病死。越诸果愿。复作是说。一切沉没结使。彼能舍离。度生老病死。谓之涅槃。此亦悉逮知。是谓度生老病死。作是说。教化沉没人。见其垢染着。度生老病死者。现爱结尽。复次若教化沉没人者。现诸见谛所断结尽。度生老病死者。现思惟所断结尽。余残亦如是。</p>
<p style="text-align: left">
	　　能仁行无淫不为壮所缠</p>
<p style="text-align: left">
	　　于欲身解脱彼牢固能仁</p>
<p style="text-align: left">
	　　能仁行无淫者。于尊者大迦葉授决广说。能仁者是无学也。<a>行者</a>往就行无有淫。去离非梵行。不为壮所缠者。或复有时。若少壮不与贪欲。况当老迈。于慢得解脱者。于四慢不造意不贪。是故当远离。彼牢固者。咄弃诸恶法。牢固智慧成就。是谓牢固。能仁者是无学也。觉知所为。复作是说。能仁行无淫者。现安隐处。不为壮所缠者。现少壮当尽。于欲永解脱者。现业当尽。余残亦如是。</p>
<p style="text-align: left">
	　　不二倍越岸亦不一倍终</p>
<p style="text-align: left">
	　　高下语句义是沙门所传</p>
<p style="text-align: left">
	　　不二倍越岸者。有诸疑网。不越无量<a>生死</a>岸。疑网未尽不能越生死。二倍者奸伪幻惑也。复作是说。诸有二倍者。彼不能越不越。彼二倍者。行垢成就一倍丧终。高语句义者。高者现身出要。不高者现身习出要。复作是说。高者是谓生天。不高者趣恶道中。是沙门所传。世尊敷演。</p>
<p style="text-align: left">
	　　或有不着裳亦不乐挍饰</p>
<p style="text-align: left">
	　　或有持戒香语直不卒暴</p>
<p style="text-align: left">
	　　或有不卒暴者。或有不着衣故犯诸禁限。亦不乐挍饰者。不作是意庄严身口。亦不听伎乐。或有持戒香者。或有学士游行四方。称扬其名常无倦心。或修梵行者。不说戒有亏。</p>
<p style="text-align: left">
	　　归命佛最胜一切皆解脱</p>
<p style="text-align: left">
	　　是尊最勇猛游至无为中</p>
<p style="text-align: left">
	　　佛者。觉知一切诸法。最胜者。具足诸力。归命者。恭敬义。一切皆解脱者。于三界解脱。于二缚解脱。爱缚见缚也。复有三缚。欲怒痴缚也。是尊最勇猛者。受尊教所说法语。游至无为中者。亦无精进现有精进。非为不精进。不还悉获现所作事办。非为不有精进意。当作是守护。犹如不退现不退法。尊者婆那伽婆蹉居止深山。与郁头罗摩子自说偈。执鼻执婆鼻那提帝(详人不解)比比罽赖楼多弥遮。我意不染着。心常[火*霍]然寤。执鼻执婆鼻那提帝者。飞鸟之音响。比比罽赖楼多弥遮者。麑鹿之音响。我意不染著者。不退亦不起诸欲。心常[火*霍]然寤者。乐诸道乐涅槃。是谓比比罽赖(勺桂反)</p>
<p style="text-align: left">
	　　五塔庙乐处枝叶不坏败</p>
<p style="text-align: left">
	　　彼见生诸枝能仁以慧断</p>
<p style="text-align: left">
	　　五塔庙乐处者。于五阴有中。枝叶不坏者。爱枝也。三界生诸见枝无常苦。能仁以慧断者。学人智住断。复作是说。五塔庙乐处者是苦谛。枝叶不坏败者是习谛。彼见生诸枝者是道谛。能仁以慧断者是尽。复作是说。五塔庙乐处枝叶不败坏。是谓垢着。彼见生诸枝能仁以慧断。除结净相。尊者婆那婆蹉居在深山。天降雨时心怀欢喜。便说偈曰。</p>
<p style="text-align: left">
	　　岩峻善茂生伏流水浴身</p>
<p style="text-align: left">
	　　离欲处闲居智者倍生善</p>
<p style="text-align: left">
	　　岩峻善茂生者。山泽树下。伏流水浴身者。以雨水浴身。离欲处闲居者。居远处乐闲静。生诸不贪欲不处众。智者倍生善者。生诸喜及善增益。居喜觉意。</p>
<p style="text-align: left">
	　　愚者造生死数数入胞胎</p>
<p style="text-align: left">
	　　故智者不造头破亦不眠</p>
<p style="text-align: left">
	　　愚者造生死。无智成就无明。造生死者。行有漏一切成就乐欲。数数入胞胎者。处母胎中。是故智成就。故智者不造。行有漏受诸有。于中亦不为。头破亦不眠者。犹如此人。或作是说。愚者造生死是习谛。数数入胞胎者是苦谛。故智者不造是道谛。头破亦不眠者是尽谛。犹如此人也。</p>
<p style="text-align: left">
	　　等数望有愚偈义胎不度意常佛执鼻执婆耶庶。及五愚惑不聪明。</p>
<p style="text-align: left">
	　　偈揵度首第十四之二</p>
<p style="text-align: left">
	　　尊者优婆夷。谟以水道步。寻往作尺蠖行。乃至入有想三昧。更不复见缘能因缘灭有想无想。彼问世尊曰。</p>
<p style="text-align: left">
	　　我独流无量不依不能度</p>
<p style="text-align: left">
	　　与我说其缘所依度<a>彼岸</a></p>
<p style="text-align: left">
	　　我独流无量者。独一者谓不二。无缘生死流不能得度。复作是说。不能度此有想无想。复作是说。一无明流不能得度。与我说其缘者。普眼遍彼缘无眼。度生死流。此谓有想无想度无明流。</p>
<p style="text-align: left">
	　　观不用念定依彼而度流</p>
<p style="text-align: left">
	　　云何断欲爱爱尽于彼观</p>
<p style="text-align: left">
	　　观不用念定者。起无漏不用定。无常苦空无我。作如是观念者。专精其神足住止处所。是谓休息。复作是说。观不用定时观涅槃休息。如是汝度流。于彼而灭爱。犹如彼爱先尽。问三界诸爱染着于欲。复作是说。住爱而使尽。亦当使求尽。复作是说。彼爱未尽诸缠着住。非以外道而灭。去离非论。彼听善论爱数数使退。以是故世尊使告离非论爱尽。于彼观者彼于涅槃有堕想。彼自守持。于是世尊说不涅槃休息。一切欲无爱。依不用定。寂寂想解脱最胜。住彼而不起。一切欲无爱者。于三界欲尽。欲界结永尽。以贤圣道尽爱。依不用寂定者。不依不用定三昧周有想无想及余三。若依涅槃想。解脱最胜者。想解脱有想无想。若住涅槃休息者。彼住不起于彼退。亦无所起。世尊说曰。</p>
<p style="text-align: left">
	　　彼住而不起无数劫净眼</p>
<p style="text-align: left">
	　　于彼两解脱识誓知所传</p>
<p style="text-align: left">
	　　彼住而不起无数劫净眼者。答曰。亦当久住于彼两解脱。于彼般涅槃。识誓知所传。我于彼退转。亦复不生。不于生入而入誓。</p>
<p style="text-align: left">
	　　犹火风所吹没灭不可数</p>
<p style="text-align: left">
	　　仁能名色脱没灭不可数</p>
<p style="text-align: left">
	　　犹火风所吹没灭不可数者。如彼火不于空中灭。亦不可称数。若往东方西方。能仁名色脱者。名四无色阴色身身。彼俱曰名色。</p>
<p style="text-align: left">
	　　没冥必还明若没如今无</p>
<p style="text-align: left">
	　　作有常之想净眼与我说</p>
<p style="text-align: left">
	　　没冥必还明。问云何为明。犹如日明照。若没如今无者。若有常若断灭。还处入净聚。净眼与我说与我布现。尊无所不知。</p>
<p style="text-align: left">
	　　没灭不可数愿说所无者</p>
<p style="text-align: left">
	　　散离一切爱亦散一切义</p>
<p style="text-align: left">
	　　没灭不可数者。有限之法彼则无也。愿说所无者。诸爱尽者诸爱限数。彼无有此爱诸阴。由行生者诸阴限数。彼无此阴。散离一切爱者。亦散一切义。三界爱尽。</p>
<p style="text-align: left">
	　　二问释种子净眼不授决</p>
<p style="text-align: left">
	　　乃至三大仙授决我欲闻</p>
<p style="text-align: left">
	　　二问释种子净眼不授决。彼尔时作二问。云何观<a>世间</a>。亦不见死生。世尊不与授决。何以故。欲教训之。彼亦闻三语而授决。于中作是说。乃至三大仙授决我欲闻。</p>
<p style="text-align: left">
	　　今世及后世梵天上诸天</p>
<p style="text-align: left">
	　　见亦无所知瞿昙者德至</p>
<p style="text-align: left">
	　　今世者是人世。后世谓恶趣。梵天者谓梵迦夷天。诸天者谓欲界天。见亦无所知者云何见。瞿昙普德至者。世尊声振四方。如是世谛一切智。犹如转法轮。说声闻乃至梵天。</p>
<p style="text-align: left">
	　　若欲如是见义论之所归</p>
<p style="text-align: left">
	　　云何观世间而不见死生</p>
<p style="text-align: left">
	　　若欲如是见者。如是成就妙智。世间及天梵天而不知见。义论之所归者。欲闻受决之所归。云何观世间而不见死生者。云何观六入。不生余境界。</p>
<p style="text-align: left">
	　　观世皆悉空愚王亦专念</p>
<p style="text-align: left">
	　　以能拔我见如是越生处</p>
<p style="text-align: left">
	　　观世皆悉空亦自见愚王。尔时世尊为说空常。专不移动念者。不念邪事游意止中。我见者。是愚身见而灭之。如是度死处。亦不生阎浮境界。尊者拔苏卢作是说。闻断灭有常。尔时世尊不与授决。彼亦闻第三句迹而授决。于中作是说。二问释种子。今世后世者是欲界天。梵天者梵迦夷天。及天者及余<a>色界</a>天。见亦不知者。住中迹中而不知。如是越所见者。成就如此妙智。世及天者不能解知。如此中亦断灭有常。观世断灭有常。而不见死生。云何除断灭有常。而住中迹越生死岸。观世皆悉空者。自还所觉。若断灭有常。彼观皆悉空。住其边际。如是观六入。则能越生死岸。</p>
<p style="text-align: left">
	　　天女众所围亦亲近妖魅</p>
<p style="text-align: left">
	　　彼园名愚惑云何获安处</p>
<p style="text-align: left">
	　　天女众所围。彼<a>修行</a>人。闻三十三天天女众所围者。以天音乐亦亲近妖魅。三十三天在街巷头。门阈左右园果浴池。四天王有诸女鬼。颜色弊恶声响粗犷。喜恐怖人。彼园名愚惑者。杂园果甚乐无极。天五乐自娱园能惑人。云何获安处者。云何得出要。</p>
<p style="text-align: left">
	　　彼道名曰等彼方名不恐</p>
<p style="text-align: left">
	　　事亦名无声觉法名具足</p>
<p style="text-align: left">
	　　彼道名曰等者。无曀亦不曲。彼方名不恐者。涅槃名曰方。于彼无生病老死之恐。事亦名无声者。止观是名事。无有结着故曰无声若。贤圣无漏三昧。觉法之具足者。觉出要与共相应。</p>
<p style="text-align: left">
	　　惭亦不有缘念者将从人</p>
<p style="text-align: left">
	　　智慧能御车等见先导前</p>
<p style="text-align: left">
	　　惭亦不有缘者。惭诸结秽恶。彼犹如船车。如是缘惭而起道意。不复思惟。念者将从人。犹如车以虎皮覆上。若豹皮缠恐不得其便不可亲近。若怨家盗贼不得其便。如是念。将从不得亲近诸恶行。智慧能御车者。犹如侍车人如好车。如是道智慧最。是道犹如御车者。知道非道犹如御车者。侍车而行应进则进。如是智慧欲退时。便起勇猛意。意若炽盛便使休息。犹如御车者。知进便进。如是智慧思惟方便。等见先导前者。等见先在前而修行道。世尊亦说。等见生等志。复作是说。如彼贤<a>圣人</a>。八种道本亦说故曰惭。亦是彼缘行学增上戒。念者将从人也。学增上心说智慧御车也。等见先导前者。复作是说。彼车是其处众行具足惭。是其缘者有三种。道等语业等命。念者将从人等念也。智慧能御车者。等志等方便也。等见先导前者。即等见也。复作是说。诸止观是食者。如本车所说。惭亦是缘者。戒是其食。念将从人者。止是其食。智慧能御车者。观是其食。</p>
<p style="text-align: left">
	　　诸有如此乘众萌男女类</p>
<p style="text-align: left">
	　　彼乘如此车往至无住方</p>
<p style="text-align: left">
	　　诸有如此乘众萌男女类者。彼已修行道。以乘往至无住方。彼已修行道。未至涅槃。便使至涅槃也。</p>
<p style="text-align: left">
	　　五断五已灭修行五上者</p>
<p style="text-align: left">
	　　五数比丘过是谓已度流</p>
<p style="text-align: left">
	　　五断者。五盖也。五已灭者。五下分结也。修行五上者是五根也。五数比丘过者。已越五上分结。是谓度流者。已度生死流也。复作是说。五断者。五邪见也。五已灭是五身结也。修行五上者。五禅种。五数比丘过者。已度彼欲数。如所说着欲是谓欲数。是谓度流者。已度欲流。复作是说。五断者。五趣中结也。已灭五者。是五道也。修行五上者。五解脱入也。五数比丘过者。即越彼五趣。是谓度流者。度生死流也。复作是说。五断者。五心缚也。已灭五者。心五秽也。修行五上者。五念结也。五数比丘过者。已度心五缚也。是谓是度流者。度生死流也。</p>
<p style="text-align: left">
	　　五觉及眠寐五眠寐及觉</p>
<p style="text-align: left">
	　　有五受尘垢五是清净行</p>
<p style="text-align: left">
	　　五觉及眠寐者。五邪见睡眠五根兴寐。五睡眠及觉者。五根睡眠五邪见觉寐。有五受尘垢者。五见也。是五清净行者。五根也。如是五身结力结念处所。下分中禅数。上分中解脱。入阿那含凡夫人。</p>
<p style="text-align: left">
	　　奔走不乐中养新新缚着</p>
<p style="text-align: left">
	　　犹奔冥灯火见闻一所作</p>
<p style="text-align: left">
	　　奔走不乐中者。已断解脱奔有常不乐断灭。复离断灭有常不乐有常。养新新缚著者。谓所生见增益诸缚。犹奔冥灯火者。犹如钵胜伽虫(飞蛾)。油灯休息想非舍离堕。作如是邪见有休息想。作舍离想堕。见闻一所作者。见净有净缘。闻净有净缘。如是一切诸见。复作是说。奔走不乐中者。不乐五欲中不乐一欲。养新新缚著者。欲爱缚堕。见闻一所作者。住五欲中。复作是说。奔走不乐中者。不乐欲界奔走色无色界中。余亦如是。如奔所趣如今所觉。或作是说。亦复此事不乐奔结。走解脱牢固。向新解脱牢固。</p>
<p style="text-align: left">
	　　老覆盖世间为死所围绕</p>
<p style="text-align: left">
	　　众生患爱病法住于世间</p>
<p style="text-align: left">
	　　老覆盖世间者。所覆不得解脱。为死所围绕者。亦不得走避。如所说。</p>
<p style="text-align: left">
	　　非空非海中非入山石间</p>
<p style="text-align: left">
	　　无有地方所脱止不受死</p>
<p style="text-align: left">
	　　众生患爱病者。爱缚所缠不能度三界。法住于世间者。住世八法。十善行迹。或善或不善。复作是说。住十二因缘。或作是说。为苦所害。使住道也。或作是说。住于七法。或作是说。其事云何住世间。</p>
<p style="text-align: left">
	　　偈颂缘为事文字为甘味</p>
<p style="text-align: left">
	　　依名而有偈造者偈之身</p>
<p style="text-align: left">
	　　偈颂缘为事者。意欲便造偈敷演讽诵。文字为甘味者。分有文字次第分间布行。依名而有偈者。依名造作犹如十句偈。造者偈之身。造偈颂为首。</p>
<p style="text-align: left">
	　　以六兴起世六已成就业</p>
<p style="text-align: left">
	　　六造世间法有六受苦恼</p>
<p style="text-align: left">
	　　以六兴起世者。六爱身也。六已成就业者。六病身也。六造世间法者。造内六入也。有六受苦恼者。外六入也复作是说。以六兴起世者。六爱身也。六已成就业者。外六入也。六造世间法者。造六尘也有六受苦恼者。六痛身也。</p>
<p style="text-align: left">
	　　四方非四方上下最胜界</p>
<p style="text-align: left">
	　　不闻不觉知说法使我寤</p>
<p style="text-align: left">
	　　四方非四方上下最胜界者。当言结声响。不闻不觉知者。集聚之相故。曰无所无不知。说法使我寤者。说道审谛出要之业。世尊知根说法之义。使我时得寤。</p>
<p style="text-align: left">
	　　本尽不造新于有无爱着</p>
<p style="text-align: left">
	　　种尽法不生涅槃犹灯灭</p>
<p style="text-align: left">
	　　本尽不造新者。过去贪欲尽。更不造新者。未来贪欲尽也。于有无爱著者。现在贪欲尽也。种尽者。识种及所生有种尽也。法不生者。彼识处不生除去行垢。涅槃犹灯灭者。不起便涅槃。犹如灯灭者。不可限量。住至东方若后南方。如是阿罗汉般涅槃不可限量。复作是说。本尽者。过去结灭。不造新者。未来垢尽。于有无爱著者。现在垢尽。种尽者此垢。种尽不生法者。更不受住。涅槃者。[火*霍]然无垢。犹灯灭者。不为造有所缚。复作是说。本尽者。过去行尽所可受报者也。不造新者。新垢不造。于有无爱著者。行有余。复作是说。本尽者。因尽也。不造新者。于彼因无有果实。于无爱著者。于彼有余。复作是说。本尽者。六入尽及本行空。不造新者。不造新行。余亦如是。</p>
<p style="text-align: left">
	　　此王车朽败身亦如是朽</p>
<p style="text-align: left">
	　　真法不朽败于己而平均</p>
<p style="text-align: left">
	　　此王车朽败者。王波斯匿车在。深朽故无有光色。身亦如是朽者。如是身在隐匿处。为老病所逼无有光颜。真法不朽败者。亦不羸弱。何以故。于己平均。平均法何者是。道谛是也。诸佛说法是平均法。</p>
<p style="text-align: left">
	　　道为八等妙圣谛有四句</p>
<p style="text-align: left">
	　　无欲法为上与二足作眼</p>
<p style="text-align: left">
	　　道为八等妙者。一切诸道贤圣八道为上。圣谛有四句者。一切诸谛贤圣谛为上。一切诸法涅槃息为妙。与二足作眼者。一切众生佛最为圣。一切悉知。问犹如实有涅槃道。何以故双出二事。于尊因陀摩罗沙门名作是说。求为道出要为涅槃。不空为谛义。毗舒佉作是说。犹如智于境界回转。道亦如是。犹如智有境界。如是谛涅槃。犹如断结。犹如智有境界。谛亦如是也。</p>
<p style="text-align: left">
	　　觉粗亦觉细意盛慢所畏</p>
<p style="text-align: left">
	　　此非智所觉意或奔诸趣</p>
<p style="text-align: left">
	　　觉粗者不善也。觉细善有漏受诸有也。复作是说。觉粗者见谛所断。觉细者思惟所断。复作是说。觉粗者与欲界相应。觉细者与色界相应。复作是说。觉粗觉欲也。觉细者觉智也。意盛慢所畏者。自意所生意流驰意。流驰与相应觉知。如是与无明智彼有觉也。各各驰走展转觉知心意常乱。</p>
<p style="text-align: left">
	　　如是意觉知无恼威仪念</p>
<p style="text-align: left">
	　　在心意炽盛无余诸佛灭</p>
<p style="text-align: left">
	　　如是意觉知者。等住觉知渐为方便。无恼威仪念者。威仪者亦不觉。念者专其念。心不移动住者。如念无异。炽盛者。无余之所灭。佛能永灭。问疑无有疑身绝欲使。彼亦是佛耶。答曰。诸佛是法。亲近诸佛于此契经。复次诸界佛所灭。声闻不能灭诸界。复作是说。无余诸佛境界灭。</p>
<p style="text-align: left">
	　　天远地无边大海亦无际</p>
<p style="text-align: left">
	　　日月降光处及其灭处所</p>
<p style="text-align: left">
	　　有实无实法是谓四极远</p>
<p style="text-align: left">
	　　天远地无边者。偈广说。乃至灭处方远俱越。有实无实法者。是四极远自极远此法道。无实法是垢。复作是说。有实法十善。无实法十不善法。复作是说。实法是涅槃。无实法是生死。复作是说。实法是谛。无实法是诸见。复作是说。实法是七法。无实法是七非法。复作是说。实法诸佛之要。敷演法教。无法不阐等法印法教也。彼于是不久自然之理。</p>
<p style="text-align: left">
	　　优婆尼摩王既觉寤驰走</p>
<p style="text-align: left">
	　　偈缘世灭尽生老道二远</p>
		

	
	

		</div></div><hr><script charset='utf-8' src='../../js/footer.js'></script></body></html>