<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 中论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 中论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 中论</strong></p>
<p style="text-align: left">
	　　观如来品第二十二(十六偈)</p>
<p style="text-align: left">
	　　问曰：一切世中尊，唯有如来正遍知，号为法王，一切智人是则应有。</p>
<p style="text-align: left">
	　　答曰：今谛思惟，若有应取，若无何所取？何以故？如来，</p>
<p style="text-align: left">
	　　非阴不离阴，&nbsp;此彼不相在；</p>
<p style="text-align: left">
	　　如来不有阴，&nbsp;何处有如来？</p>
<p style="text-align: left">
	　　若如来实有者，为五阴是如来？为离五阴有如来？为如来中有五阴？为五阴中有如来？为如来有五阴？是事皆不然。</p>
<p style="text-align: left">
	　　五阴非是如来。何以故？生灭相故。五阴生灭相，若如来是五阴，如来即是生灭相。若生灭相者，如来即有无常断灭等过。又受者、受法则一，受者是如来，受法是五阴，是事不然。是故如来非是五阴。</p>
<p style="text-align: left">
	　　离五阴亦无如来。若离五阴有如来者，不应有生灭相。若尔者，如来有常等过。又眼等诸根不能见知，但是事不然。是故离五阴亦无如来。</p>
<p style="text-align: left">
	　　如来中亦无五阴。何以故？若如来中有五阴，如器中有果、水中有鱼者，则为有异。若异者，即有如上常等过。是故如来中无五阴。</p>
<p style="text-align: left">
	　　又五阴中无如来。何以故？若五阴中有如来，如床上有人、器中有乳者，如是则有别异，如上说过。是故五阴中无如来。</p>
<p style="text-align: left">
	　　如来亦不有五阴。何以故？若如来有五阴，如人有子，如是则有别异。若尔者，有如上过，是事不然。是故如来不有五阴。</p>
<p style="text-align: left">
	　　如是五种求，不可得何等是如来。</p>
<p style="text-align: left">
	　　问曰：如是义求如来不可得，而五阴和合有如来。</p>
<p style="text-align: left">
	　　答曰：</p>
<p style="text-align: left">
	　　阴合有如来，&nbsp;则无有自性；</p>
<p style="text-align: left">
	　　若无有自性，&nbsp;云何因他有？</p>
<p style="text-align: left">
	　　若如来五阴和合故有，即无自性。何以故？因五阴和合有故。</p>
<p style="text-align: left">
	　　问曰：如来不以自性有，但因他性有。</p>
<p style="text-align: left">
	　　答曰：若无自性，云何因他性有？何以故？他性亦无自性。又无相待因故，他性不可得，不可得故不名为他。</p>
<p style="text-align: left">
	　　复次，</p>
<p style="text-align: left">
	　　法若因他生，&nbsp;是即为非我；</p>
<p style="text-align: left">
	　　若法非我者，&nbsp;云何是如来？</p>
<p style="text-align: left">
	　　若法因众缘生，即无有我。如因五指有拳，是拳无有自体；如是因五阴名我，是我即无自体。我有种种名，或名众生、人、天、如来等。若如来因五阴有，即无自性，无自性故<a>无我</a>，若无我云何说名如来？是故偈中说，法若因他生，是即为非我；若法非我者，云何是如来？</p>
<p style="text-align: left">
	　　复次，</p>
<p style="text-align: left">
	　　若无有自性，&nbsp;云何有他性？</p>
<p style="text-align: left">
	　　离自性、他性，&nbsp;何名为如来？</p>
<p style="text-align: left">
	　　若无自性，他性亦不应有，因自性故名他性，此无故彼亦无，是故自性、他性二俱无。若离自性、他性，谁为如来？</p>
<p style="text-align: left">
	　　复次，</p>
<p style="text-align: left">
	　　若不因五阴，&nbsp;先有如来者，</p>
<p style="text-align: left">
	　　以今受阴故，&nbsp;则说为如来。</p>
<p style="text-align: left">
	　　今实不受阴，&nbsp;更无如来法；</p>
<p style="text-align: left">
	　　若以不受无，&nbsp;今当云何受？</p>
<p style="text-align: left">
	　　若其未有受，&nbsp;所受不名受，</p>
<p style="text-align: left">
	　　无有无受法，&nbsp;而名为如来。</p>
<p style="text-align: left">
	　　若于一异中，&nbsp;如来不可得，</p>
<p style="text-align: left">
	　　五种求亦无，&nbsp;云何受中有？</p>
<p style="text-align: left">
	　　又所受五阴，&nbsp;不从自性有；</p>
<p style="text-align: left">
	　　若无自性者，&nbsp;云何有他性？</p>
<p style="text-align: left">
	　　若未受五阴，先有如来者，是如来今应受五阴已作如来，而实未受五阴时先无如来，今云何当受？又不受五阴者，五阴不名为受，无有无受而名为如来。又如来一异中求不可得，五阴中五种求亦不可得，若尔者，云何于五阴中说有如来？又所受五阴，不从自性有，若谓从他性有；若不从自性有，云何从他性有？何以故？以无自性故，又他性亦无。</p>
<p style="text-align: left">
	　　复次，</p>
<p style="text-align: left">
	　　以如是义故，&nbsp;受空、受者空，</p>
<p style="text-align: left">
	　　云何当以空，&nbsp;而说空如来？</p>
<p style="text-align: left">
	　　以是义思惟，受及受者皆空。若受空者，云何以空受，而说空如来？</p>
<p style="text-align: left">
	　　问曰：汝谓受空、受者空，则定有空耶？</p>
<p style="text-align: left">
	　　答曰：不然。何以故？</p>
<p style="text-align: left">
	　　空则不可说，&nbsp;非空不可说，</p>
<p style="text-align: left">
	　　共不共叵说，&nbsp;但以假名说。</p>
<p style="text-align: left">
	　　诸法空则不应说，诸法不空亦不应说，诸法空不空亦不应说，非空非不空亦不应说。何以故？但破相违故，以假名说。如是正观思惟，诸法实相中，不应以诸难为难。何以故？</p>
<p style="text-align: left">
	　　寂灭相中无，&nbsp;常无常等四；</p>
<p style="text-align: left">
	　　寂灭相中无，&nbsp;边无边等四。</p>
<p style="text-align: left">
	　　诸法实相，如是微妙寂灭，但因过去世，起四种邪见：<a>世间</a>有常，世间无常，世间常无常，世间非常非无常。寂灭中尽无。何以故？诸法实相，毕竟清净不可取，空尚不受，何况有四种见？四种见皆因受生，诸法实相无所因受；四种见皆以自见为贵，他见为贱，诸法实相无有此彼，是故说寂灭中无四种见。如因过去世有四种见，因未来世有四种见亦如是：世间有边，世间无边，世间有边无边，世间非有边非无边。</p>
<p style="text-align: left">
	　　问曰：若如是破如来者，则无如来耶？</p>
<p style="text-align: left">
	　　答曰：</p>
<p style="text-align: left">
	　　邪见深厚者，&nbsp;则说无如来；</p>
<p style="text-align: left">
	　　如来寂灭相，&nbsp;分别有亦非。</p>
<p style="text-align: left">
	　　邪见有二种：一者、破世间乐，二者、破<a>涅槃</a>道。破世间乐者，是粗邪见，言无罪无福，无如来等贤圣，起是邪见舍善为恶，则破世间乐。破涅槃道者，贪著于我，分别有无，起善灭恶，起善故得世间乐，分别有无故不得涅槃。是故若言无如来者，是深厚邪见，乃失世间乐，何况涅槃！若言有如来，亦是邪见。何以故？如来寂灭相，而种种分别故。是故寂灭相中，分别有如来，亦为非。</p>
<p style="text-align: left">
	　　如是性空中，&nbsp;思惟亦不可，</p>
<p style="text-align: left">
	　　如来灭度后，&nbsp;分别于有无。</p>
<p style="text-align: left">
	　　诸法实相性空故，不应于如来灭后思惟若有、若无、若有无。如来从本已来毕竟空，何况灭后！</p>
<p style="text-align: left">
	　　如来过戏论，&nbsp;而人生戏论，</p>
<p style="text-align: left">
	　　戏论破慧眼，&nbsp;是皆不见佛。</p>
<p style="text-align: left">
	　　戏论名忆念取相分别此彼，言佛灭不灭等。是人为戏论覆慧眼故，不能见如来法身。此如来品中，初中后思惟，如来定性不可得。是故偈说：</p>
<p style="text-align: left">
	　　如来所有性，&nbsp;即是世间性；</p>
<p style="text-align: left">
	　　如来无有性，&nbsp;世间亦无性。</p>
<p style="text-align: left">
	　　此品中思惟推求，如来性即是一切世间性。</p>
<p style="text-align: left">
	　　问曰：何等是如来性？</p>
<p style="text-align: left">
	　　答曰：如来无有性，同世间无性。</p>
<p style="text-align: left">
	　　观颠倒品第二十三</p>
<p style="text-align: left">
	　　问曰：</p>
<p style="text-align: left">
	　　从忆想分别，&nbsp;生于贪恚痴，</p>
<p style="text-align: left">
	　　净不净颠倒，&nbsp;皆从众缘生。</p>
<p style="text-align: left">
	　　经说因净不净颠倒，忆想分别生贪恚痴，是故当知有贪恚痴。</p>
<p style="text-align: left">
	　　答曰：</p>
<p style="text-align: left">
	　　若因净不净，&nbsp;颠倒生三毒，</p>
<p style="text-align: left">
	　　三毒即无性，&nbsp;故烦恼无实。</p>
<p style="text-align: left">
	　　若诸烦恼，因净不净颠倒，忆想分别生，即无自性，是故诸烦恼无实。</p>
<p style="text-align: left">
	　　复次，</p>
<p style="text-align: left">
	　　我法有以无，&nbsp;是事终不成；</p>
<p style="text-align: left">
	　　无我诸烦恼，&nbsp;有无亦不成。</p>
<p style="text-align: left">
	　　我无有因缘若有若无而可成，今无我诸烦恼云何以有无而可成？何以故？</p>
<p style="text-align: left">
	　　谁有此烦恼，&nbsp;是即为不成；</p>
<p style="text-align: left">
	　　若离是而有，&nbsp;烦恼则无属。</p>
<p style="text-align: left">
	　　烦恼名为能恼他，恼他者应是众生，是众生于一切处推求不可得。若谓离众生但有烦恼，是烦恼则无所属。若谓虽无我而烦恼属心，是事亦不然。何以故？</p>
<p style="text-align: left">
	　　如身见五种，&nbsp;求之不可得；</p>
<p style="text-align: left">
	　　烦恼于垢心，&nbsp;五求亦不得。</p>
<p style="text-align: left">
	　　如身见，五阴中五种求不可得；诸烦恼亦于垢心中，五种求亦不可得；又垢心于烦恼中，五种求亦不可得。</p>
<p style="text-align: left">
	　　复次，</p>
<p style="text-align: left">
	　　净不净颠倒，&nbsp;是则无自性，</p>
<p style="text-align: left">
	　　云何因此二，&nbsp;而生诸烦恼？</p>
<p style="text-align: left">
	　　净不净颠倒者，颠倒名虚妄。若虚妄即无性，无性则无颠倒。若无颠倒，云何因颠倒起诸烦恼？</p>
<p style="text-align: left">
	　　问曰：</p>
<p style="text-align: left">
	　　色声香味触，&nbsp;及法为六种，</p>
<p style="text-align: left">
	　　如是之六种，&nbsp;是三毒根本。</p>
<p style="text-align: left">
	　　是六入，三毒根本；因此六入生净不净颠倒，因净不净颠倒生贪恚痴。</p>
<p style="text-align: left">
	　　答曰：</p>
<p style="text-align: left">
	　　色声香味触，&nbsp;及法体六种，</p>
<p style="text-align: left">
	　　皆空如焰梦，&nbsp;如乾闼婆城。</p>
<p style="text-align: left">
	　　如是六种中，&nbsp;何有净不净？</p>
<p style="text-align: left">
	　　犹如幻化人，&nbsp;亦如镜中像。</p>
<p style="text-align: left">
	　　色、声、香、味、触、法自体，未与心和合时，空无所有，如焰、如梦、如化、如镜中像，但诳惑于心无有定相。如是六入中，何有净不净？</p>
<p style="text-align: left">
	　　复次，</p>
<p style="text-align: left">
	　　不因于净相，&nbsp;则无有不净；</p>
<p style="text-align: left">
	　　因净有不净，&nbsp;是故无不净。</p>
<p style="text-align: left">
	　　若不因于净，先无有不净，因何而说不净？是故无不净。</p>
<p style="text-align: left">
	　　复次，</p>
<p style="text-align: left">
	　　不因于不净，&nbsp;则亦无有净；</p>
<p style="text-align: left">
	　　因不净有净，&nbsp;是故无有净。</p>
<p style="text-align: left">
	　　若不因不净，先无有净，因何而说净？是故无有净。</p>
<p style="text-align: left">
	　　复次，</p>
<p style="text-align: left">
	　　若无有净者，&nbsp;何由而有贪？</p>
<p style="text-align: left">
	　　若无有不净，&nbsp;何由而有恚？</p>
<p style="text-align: left">
	　　无净、不净故，则不生贪恚。</p>
<p style="text-align: left">
	　　问曰：经说常等四颠倒，若无常中见常，是名颠倒。若无常中见无常，此非颠倒。余三颠倒亦如是。有颠倒故，颠倒者亦应有，何故言都无？</p>
<p style="text-align: left">
	　　答曰：</p>
<p style="text-align: left">
	　　于无常著常，&nbsp;是则名颠倒；</p>
<p style="text-align: left">
	　　空中无有常，&nbsp;何处有常倒？</p>
<p style="text-align: left">
	　　若于无常中著常，名为颠倒，诸法性空中无有常，是中何处有常颠倒？余三亦如是。</p>
<p style="text-align: left">
	　　复次，</p>
<p style="text-align: left">
	　　若于无常中，&nbsp;著无常非倒；</p>
<p style="text-align: left">
	　　空中无无常，&nbsp;何有非颠倒？</p>
<p style="text-align: left">
	　　若著无常，言是无常不名为颠倒者，诸法性空中无无常，无常无故，谁为非颠倒？余三亦如是。</p>
<p style="text-align: left">
	　　复次，</p>
<p style="text-align: left">
	　　可著、著者、著，&nbsp;及所用著法，</p>
<p style="text-align: left">
	　　是皆寂灭相，&nbsp;云何而有著？</p>
<p style="text-align: left">
	　　可著名物，著者名作者，著名业，所用法名所用事，是皆性空寂灭相，如如来品中所说，是故无有著。</p>
<p style="text-align: left">
	　　复次，</p>
<p style="text-align: left">
	　　若无有著法，&nbsp;言邪是颠倒，</p>
<p style="text-align: left">
	　　言正不颠倒，&nbsp;谁有如是事？</p>
<p style="text-align: left">
	　　著名忆想分别此彼有无等，若无此著者，谁为邪颠倒？谁为正不颠倒？</p>
<p style="text-align: left">
	　　复次，</p>
<p style="text-align: left">
	　　有倒不生倒，&nbsp;无倒不生倒，</p>
<p style="text-align: left">
	　　倒者不生倒，&nbsp;不倒亦不生。</p>
<p style="text-align: left">
	　　若于颠倒时，&nbsp;亦不生颠倒，</p>
<p style="text-align: left">
	　　汝可自观察，&nbsp;谁生于颠倒？</p>
<p style="text-align: left">
	　　已颠倒者，则更不生颠倒，已颠倒故。不颠倒者亦不颠倒，无有颠倒故。颠倒时亦不颠倒，有二过故。汝今除憍慢心，善自观察，谁为颠倒者？</p>
<p style="text-align: left">
	　　复次，</p>
<p style="text-align: left">
	　　诸颠倒不生，&nbsp;云何有此义？</p>
<p style="text-align: left">
	　　无有颠倒故，&nbsp;何有颠倒者？</p>
<p style="text-align: left">
	　　颠倒种种因缘破故，堕在不生。彼贪著不生，谓不生是颠倒实相。是故偈说：云何名不生为颠倒？乃至无漏法尚不名为不生相，何况颠倒是不生相？颠倒无故，何有颠倒者？因颠倒有颠倒者。</p>
<p style="text-align: left">
	　　复次，</p>
<p style="text-align: left">
	　　若常我乐净，&nbsp;而是实有者，</p>
<p style="text-align: left">
	　　是常我乐净，&nbsp;则非是颠倒。</p>
<p style="text-align: left">
	　　若常我乐净是四实有性者，是常我乐净则非颠倒。何以故？定有实事故，云何言颠倒？若谓常我乐净倒是四无者，无常、苦、无我、不净是四应实有不名颠倒，颠倒相违故名不颠倒，是事不然。何以故？</p>
<p style="text-align: left">
	　　若常我乐净，&nbsp;而实无有者，</p>
<p style="text-align: left">
	　　无常苦不净，&nbsp;是则亦应无。</p>
<p style="text-align: left">
	　　若常我乐净是四实无，无故无常等四事亦不应有。何以故？无相因待故。</p>
<p style="text-align: left">
	　　复次，</p>
<p style="text-align: left">
	　　如是颠倒灭，&nbsp;无明则亦灭，</p>
<p style="text-align: left">
	　　以无明灭故，&nbsp;诸行等亦灭。</p>
<p style="text-align: left">
	　　如是者如其义，灭诸颠倒故，<a>十二因缘</a>根本无明亦灭；无明灭故，三种行业乃至老死等皆灭。</p>
<p style="text-align: left">
	　　复次，</p>
<p style="text-align: left">
	　　若烦恼性实，&nbsp;而有所属者，</p>
<p style="text-align: left">
	　　云何当可断？&nbsp;谁能断其性？</p>
<p style="text-align: left">
	　　若诸烦恼即是颠倒，而实有性者，云何可断？谁能断其性？若谓诸烦恼皆虚妄无性而可断者，是亦不然。何以故？</p>
<p style="text-align: left">
	　　若烦恼虚妄，&nbsp;无性无属者，</p>
<p style="text-align: left">
	　　云何当可断？&nbsp;谁能断无性？</p>
<p style="text-align: left">
	　　若诸烦恼虚妄无性，则无所属，云何可断？谁能断无性法？</p>
<p style="text-align: left">
	　　观<a>四谛</a>品第二十四(四十偈)</p>
<p style="text-align: left">
	　　问曰：破四颠倒，通达四谛，得四<a>沙门</a>果。</p>
<p style="text-align: left">
	　　若一切皆空，&nbsp;无生亦无灭，</p>
<p style="text-align: left">
	　　如是则无有，&nbsp;四圣谛之法。</p>
<p style="text-align: left">
	　　以无四谛故，&nbsp;见苦与断集，</p>
<p style="text-align: left">
	　　证灭及<a>修道</a>，&nbsp;如是事皆无。</p>
<p style="text-align: left">
	　　以是事无故，&nbsp;则无四<a>道果</a>，</p>
<p style="text-align: left">
	　　无有四果故，&nbsp;得向者亦无。</p>
<p style="text-align: left">
	　　若无八贤圣，&nbsp;则无有僧宝；</p>
<p style="text-align: left">
	　　以无四谛故，&nbsp;亦无有法宝；</p>
<p style="text-align: left">
	　　以无法僧宝，&nbsp;亦无有佛宝；</p>
<p style="text-align: left">
	　　如是说空者，&nbsp;是则破三宝。</p>
<p style="text-align: left">
	　　若一切世间皆空无所有者，即应无生无灭；以无生无灭故，则无四圣谛。何以故？从集谛生苦谛，集谛是因，苦谛是果；灭苦集谛名为灭谛，能至灭谛名为道谛，道谛是因，灭谛是果；如是四谛有因有果。若无生无灭则无四谛，四谛无故，则无见苦、断集、证灭、修道；见苦、断集、证灭、修道无故，则无四沙门果；四沙门果无故，则无四向、四得者；若无此八贤圣，则无僧宝。又四圣谛无故，法宝亦无；若无法宝、僧宝者，云何有佛？得法名为佛，无法何有佛？汝说诸法皆空，则坏三宝。</p>
<p style="text-align: left">
	　　复次，</p>
<p style="text-align: left">
	　　空法坏因果，&nbsp;亦坏于罪福，</p>
<p style="text-align: left">
	　　亦复悉毁坏，&nbsp;一切世俗法。</p>
<p style="text-align: left">
	　　若受空法者，则破罪福及罪福果报，亦破世俗法。有如是等诸过故，诸法不应空。</p>
<p style="text-align: left">
	　　答曰：</p>
<p style="text-align: left">
	　　汝今实不能，&nbsp;知空空因缘，</p>
<p style="text-align: left">
	　　及知于空义，&nbsp;是故自生恼。</p>
<p style="text-align: left">
	　　汝不解云何是空相，以何因缘说空，亦不解空义，不能如实知故，生如是疑难。</p>
<p style="text-align: left">
	　　复次，</p>
<p style="text-align: left">
	　　诸佛依二谛，&nbsp;为众生<a>说法</a>，</p>
<p style="text-align: left">
	　　一以世俗谛，&nbsp;二第一义谛。</p>
<p style="text-align: left">
	　　若人不能知，&nbsp;分别于二谛，</p>
<p style="text-align: left">
	　　则于深<a>佛法</a>，&nbsp;不知真实义。</p>
<p style="text-align: left">
	　　世俗谛者，一切法性空，而世间颠倒故生虚妄法，于世间是实。诸贤圣真知颠倒性，故知一切法皆空无生，于<a>圣人</a>是第一义谛名为实。诸佛依是二谛，而为众生说法。若人不能如实分别二谛，则于甚深佛法，不知实义。</p>
<p style="text-align: left">
	　　若谓一切法不生是第一义谛，不须第二俗谛者，是亦不然。何以故？</p>
<p style="text-align: left">
	　　若不依俗谛，&nbsp;不得第一义；</p>
<p style="text-align: left">
	　　不得第一义，&nbsp;则不得涅槃。</p>
<p style="text-align: left">
	　　第一义皆因言说，言说是世俗；是故若不依世俗，第一义则不可说。若不得第一义，云何得至涅槃？是故诸法虽无生，而有二谛。</p>
<p style="text-align: left">
	　　复次，</p>
<p style="text-align: left">
	　　不能正观空，&nbsp;钝根则自害；</p>
<p style="text-align: left">
	　　如不善咒术，&nbsp;不善捉毒蛇。</p>
<p style="text-align: left">
	　　若人钝根，不善解空法，于空有失而生邪见。如为利捉毒蛇，不能善捉反为所害；又如咒术欲有所作，不能善成则还自害；钝根观空法亦如是。</p>
<p style="text-align: left">
	　　复次，</p>
<p style="text-align: left">
	　　<a>世尊</a>知是法，&nbsp;甚深微妙相，</p>
<p style="text-align: left">
	　　非钝根所及，&nbsp;是故不欲说。</p>
<p style="text-align: left">
	　　世尊以法甚深微妙，非钝根所解，是故不欲说。</p>
<p style="text-align: left">
	　　复次，</p>
<p style="text-align: left">
	　　汝谓我著空，&nbsp;而为我生过；</p>
<p style="text-align: left">
	　　汝今所说过，&nbsp;于空则无有。</p>
<p style="text-align: left">
	　　汝谓我著空故，为我生过。我所说性空，空亦复空，无如是过。</p>
<p style="text-align: left">
	　　复次，</p>
<p style="text-align: left">
	　　以有空义故，&nbsp;一切法得成；</p>
<p style="text-align: left">
	　　若无空义者，&nbsp;一切则不成。</p>
<p style="text-align: left">
	　　以有空义故，一切世间、出世间法皆悉成就。若无空义，则皆不成就。</p>
<p style="text-align: left">
	　　复次，</p>
<p style="text-align: left">
	　　汝今自有过，&nbsp;而以回向我；</p>
<p style="text-align: left">
	　　如人乘马者，&nbsp;自忘于所乘。</p>
<p style="text-align: left">
	　　汝于有法中有过不能<a>自觉</a>，而于空中见过，如人乘马而忘其所乘。何以故？</p>
<p style="text-align: left">
	　　若汝见诸法，&nbsp;决定有性者，</p>
<p style="text-align: left">
	　　即为见诸法，&nbsp;无因亦<a>无缘</a>。</p>
<p style="text-align: left">
	　　汝说诸法有定性，若尔者，则见诸法无因无缘。何以故？若法决定有性，则应不生不灭，如是法何用因缘？若诸法从因缘生则无有性，是故诸法决定有性则无因缘。若谓诸法决定住自性，是则不然。何以故？</p>
<p style="text-align: left">
	　　即为破因果，&nbsp;作、作者、作法；</p>
<p style="text-align: left">
	　　亦复坏一切，&nbsp;万物之生灭。</p>
<p style="text-align: left">
	　　诸法有定性，则无因果等诸事。如偈说：</p>
<p style="text-align: left">
	　　众因缘生法，&nbsp;我说即是无，</p>
<p style="text-align: left">
	　　亦为是假名，&nbsp;亦是中道义。</p>
<p style="text-align: left">
	　　未曾有一法，&nbsp;不从因缘生，</p>
<p style="text-align: left">
	　　是故一切法，&nbsp;无不是空者。</p>
<p style="text-align: left">
	　　众因缘生法，我说即是空。何以故？众缘具足和合而物生，是物属众因缘故无自性，无自性故空。空亦复空，但为引导众生故，以假名说。离有无二边故名为中道，是法无性故不得言有，亦无空故不得言无。若法有性相，则不待众缘而有；若不待众缘则无法，是故无有不空法。汝上所说空法有过者，此过今还在汝。何以故？</p>
<p style="text-align: left">
	　　若一切不空，&nbsp;则无有生灭；</p>
<p style="text-align: left">
	　　如是则无有，&nbsp;四圣谛之法。</p>
<p style="text-align: left">
	　　若一切法各各有性不空者，则无有生灭；无生灭故，则无四圣谛法。何以故？</p>
<p style="text-align: left">
	　　苦不从缘生，&nbsp;云何当有苦？</p>
<p style="text-align: left">
	　　无常是苦义，&nbsp;定性无无常。</p>
<p style="text-align: left">
	　　苦不从缘生故则无苦。何以故？经说无常是苦义，若苦有定性，云何有无常？以不舍自性故。</p>
<p style="text-align: left">
	　　复次，</p>
<p style="text-align: left">
	　　若苦有定性，&nbsp;何故从集生？</p>
<p style="text-align: left">
	　　是故无有集，&nbsp;以破空义故。</p>
<p style="text-align: left">
	　　若苦有定性者，则不应更生，先已有故。若尔者，则无集谛，以坏空义故。</p>
<p style="text-align: left">
	　　复次，</p>
<p style="text-align: left">
	　　苦若有定性，&nbsp;则不应有灭；</p>
<p style="text-align: left">
	　　汝著定性故，&nbsp;即破于灭谛。</p>
<p style="text-align: left">
	　　苦若有定性者，则不应灭。何以故？性则无灭故。</p>
<p style="text-align: left">
	　　复次，</p>
<p style="text-align: left">
	　　苦若有定性，&nbsp;则无有修道；</p>
<p style="text-align: left">
	　　若道可修习，&nbsp;即无有定性。</p>
<p style="text-align: left">
	　　法若定有，则无有修道。何以故？若法实者则是常，常则不可增益。若道可修，道则无有定性。</p>
<p style="text-align: left">
	　　复次，</p>
<p style="text-align: left">
	　　若无有苦谛，&nbsp;及无集灭谛，</p>
<p style="text-align: left">
	　　所可灭苦道，&nbsp;竟为何所至？</p>
<p style="text-align: left">
	　　诸法若先定有性，则无苦集灭谛。今灭苦道，竟为至何灭苦处？</p>
<p style="text-align: left">
	　　复次，</p>
<p style="text-align: left">
	　　若苦定有性，&nbsp;先来所不见，</p>
<p style="text-align: left">
	　　于今云何见？&nbsp;其性不异故。</p>
<p style="text-align: left">
	　　若先凡夫时，不能见苦性，今亦不应见。何以故？不见性定故。</p>
<p style="text-align: left">
	　　复次，</p>
<p style="text-align: left">
	　　如见苦不然，&nbsp;断集及证灭，</p>
<p style="text-align: left">
	　　修道及四果，&nbsp;是亦皆不然。</p>
<p style="text-align: left">
	　　如苦谛性先不见者，后亦不应见，如是亦不应有断集、证灭、修道。何以故？是集性先来不断，今亦不应断，性不可断故；灭先来不证，今亦不应证，先来不证故；道先来不修，今亦不应修，先来不修故。是故四圣谛，见、断、证、修四种行，皆不应有；四种行无故，四道果亦无。何以故？</p>
<p style="text-align: left">
	　　是四道果性，&nbsp;先来不可得；</p>
<p style="text-align: left">
	　　诸法性若定，&nbsp;今云何可得？</p>
<p style="text-align: left">
	　　诸法若有定性，四沙门果先来未得，今云何可得？若可得者，性则无定。</p>
<p style="text-align: left">
	　　复次，</p>
<p style="text-align: left">
	　　若无有四果，&nbsp;则无得向者；</p>
<p style="text-align: left">
	　　以无八圣故，&nbsp;则无有僧宝。</p>
<p style="text-align: left">
	　　无四沙门果故，则无得果、向果者；无八贤圣故，则无有僧宝。而经说八贤圣，名为僧宝。</p>
<p style="text-align: left">
	　　复次，</p>
<p style="text-align: left">
	　　无四圣谛故，&nbsp;亦无有法宝；</p>
<p style="text-align: left">
	　　无法宝、僧宝，&nbsp;云何有佛宝？</p>
<p style="text-align: left">
	　　行四圣谛得涅槃法，若无四谛则无法宝。若无二宝，云何当有佛宝？汝以如是因缘，说诸法定性，则坏三宝。</p>
<p style="text-align: left">
	　　问曰：汝虽破诸法，究竟道阿耨多罗三藐三菩提应有，因是道故名为佛。</p>
<p style="text-align: left">
	　　答曰：</p>
<p style="text-align: left">
	　　汝说则不因，&nbsp;菩提而有佛，</p>
<p style="text-align: left">
	　　亦复不因佛，&nbsp;而有于菩提。</p>
<p style="text-align: left">
	　　汝说诸法有定性者，则不应因菩提有佛，因佛有菩提，是二性常定故。</p>
<p style="text-align: left">
	　　复次，</p>
<p style="text-align: left">
	　　虽复勤精进，&nbsp;<a>修行</a>菩提道，</p>
<p style="text-align: left">
	　　若先非<a>佛性</a>，&nbsp;不应得成佛。</p>
<p style="text-align: left">
	　　以先无性故，如铁无金性，虽复种种锻炼，终不成金。</p>
<p style="text-align: left">
	　　复次，</p>
<p style="text-align: left">
	　　若诸法不空，&nbsp;无作罪福者，</p>
<p style="text-align: left">
	　　不空何所作？&nbsp;以其性定故。</p>
<p style="text-align: left">
	　　若诸法不空，终无有人作罪福者。何以故？罪福性先已定故，又无作、作者故。</p>
<p style="text-align: left">
	　　复次，</p>
<p style="text-align: left">
	　　汝于罪福中，&nbsp;不生果报者，</p>
<p style="text-align: left">
	　　是则离罪福，&nbsp;而有诸果报。</p>
<p style="text-align: left">
	　　汝于罪福因缘中，皆无果报者，则应离罪福因缘而有果报。何以故？果报不待因出故。</p>
<p style="text-align: left">
	　　问曰：离罪福可无<a>善恶</a>果报，但从罪福有善恶果报。</p>
<p style="text-align: left">
	　　答曰：</p>
<p style="text-align: left">
	　　若谓从罪福，&nbsp;而生果报者，</p>
<p style="text-align: left">
	　　果从罪福生，&nbsp;云何言不空？</p>
<p style="text-align: left">
	　　若离罪福无善恶果，云何言果不空？若尔离作者则无罪福，汝先说诸法不空，是事不然。</p>
<p style="text-align: left">
	　　复次，</p>
<p style="text-align: left">
	　　汝破一切法，&nbsp;诸因缘空义，</p>
<p style="text-align: left">
	　　则破于世俗，&nbsp;诸余所有法。</p>
<p style="text-align: left">
	　　汝若破众因缘法第一空义者，则破一切世俗法。何以故？</p>
<p style="text-align: left">
	　　若破于空义，&nbsp;即应无所作，</p>
<p style="text-align: left">
	　　无作而有作，&nbsp;不作名作者。</p>
<p style="text-align: left">
	　　若破空义，则一切果皆无作无因。又不作而作，又一切作者不应有所作，又离作者应有业、有果报、有受者，但是事皆不然，是故不应破空。</p>
<p style="text-align: left">
	　　复次，</p>
<p style="text-align: left">
	　　若有决定性，&nbsp;世间种种相，</p>
<p style="text-align: left">
	　　则不生不灭，&nbsp;<a>常住</a>而不坏。</p>
<p style="text-align: left">
	　　若诸法有定性，则世间种种相，<a>天人</a>畜生万物，皆应不生不灭常住不坏。何以故？有实性不可变异故。而现见万物，各有变异相生灭变易，是故不应有定性。</p>
<p style="text-align: left">
	　　复次，</p>
<p style="text-align: left">
	　　若无有空者，&nbsp;未得不应得，</p>
<p style="text-align: left">
	　　亦无断烦恼，&nbsp;亦无苦尽事。</p>
<p style="text-align: left">
	　　若无有空法者，则世间、出世间所有功德未得者，皆不应得，亦不应有断烦恼者，亦无苦尽。何以故？以性定故。</p>
<p style="text-align: left">
	　　是故经中说，&nbsp;若见因缘法，</p>
<p style="text-align: left">
	　　则为能见佛，&nbsp;见苦集灭道。</p>
<p style="text-align: left">
	　　若人见一切法从众缘生，是人即能见佛法身，增益智慧，能见四圣谛苦集灭道，见四圣谛得四果灭诸苦恼。是故不应破空义，若破空义则破因缘法，破因缘法则破三宝，若破三宝则为自破。</p>
<p style="text-align: left">
	　　观涅槃品第二十五(二十四偈)</p>
<p style="text-align: left">
	　　问曰：</p>
<p style="text-align: left">
	　　若一切法空，&nbsp;无生无灭者，</p>
<p style="text-align: left">
	　　何断何所灭，&nbsp;而称为涅槃？</p>
<p style="text-align: left">
	　　若一切法空，则无生无灭；无生无灭者，何所断、何所灭而名为涅槃？是故一切法不应空，以诸法不空故，断诸烦恼灭五阴，名为涅槃。</p>
<p style="text-align: left">
	　　答曰：</p>
<p style="text-align: left">
	　　若诸法不空，&nbsp;则无生无灭，</p>
<p style="text-align: left">
	　　何断何所灭，&nbsp;而称为涅槃？</p>
<p style="text-align: left">
	　　若一切世间不空，则无生无灭，何所断、何所灭而名为涅槃？是故有无二门，则非至涅槃。</p>
<p style="text-align: left">
	　　所名涅槃者，</p>
<p style="text-align: left">
	　　无得亦无至，&nbsp;不断亦不常，</p>
<p style="text-align: left">
	　　不生亦不灭，&nbsp;是说名涅槃。</p>
<p style="text-align: left">
	　　无得者，于行于果无所得。无至者，无处可至。不断者，五阴先来毕竟空故，得道入无余涅槃时，亦无所断。不常者，若有法可得分别者，则名为常，涅槃寂灭无法可分别故，不名为常。生灭亦尔，如是相者名为涅槃。</p>
<p style="text-align: left">
	　　复次经说，涅槃非有、非无、非有无、非非有非非无，一切法不受内寂灭名涅槃。何以故？</p>
<p style="text-align: left">
	　　涅槃不名有，&nbsp;有则老死相；</p>
<p style="text-align: left">
	　　终无有有法，&nbsp;离于老死相。</p>
<p style="text-align: left">
	　　眼见一切万物皆生灭故，是老死相。涅槃若是有，则应有老死相，但是事不然，是故涅槃不名有。又不见离生灭老死别有定法而名涅槃。若涅槃是有，即应有生灭老死相；以离老死相故，名为涅槃。</p>
<p style="text-align: left">
	　　复次，</p>
<p style="text-align: left">
	　　若涅槃是有，&nbsp;涅槃即有为；</p>
<p style="text-align: left">
	　　终无有一法，&nbsp;而是无为者。</p>
<p style="text-align: left">
	　　涅槃非是有。何以故？一切万物从众缘生，皆是有为，无有一法名为无为者。虽常法假名无为，以理推之，无常法尚无有，何况常法不可见、不可得者？</p>
<p style="text-align: left">
	　　复次，</p>
<p style="text-align: left">
	　　若涅槃是有，&nbsp;云何名无受？</p>
<p style="text-align: left">
	　　无有不从受，&nbsp;而名为有法。</p>
<p style="text-align: left">
	　　若谓涅槃是有法者，经则不应说无受是涅槃。何以故？无有有法不受而有，是故涅槃非有。</p>
<p style="text-align: left">
	　　问曰：若有非涅槃者，无应是涅槃耶？</p>
<p style="text-align: left">
	　　答曰：</p>
<p style="text-align: left">
	　　有尚非涅槃，&nbsp;何况于无耶？</p>
<p style="text-align: left">
	　　涅槃无有有，&nbsp;何处当有无？</p>
<p style="text-align: left">
	　　若有非涅槃，无云何是涅槃？何以故？因有故有无，若无有，何有无？如经说，先有今无则名无，涅槃则不尔。何以故？非有法变为无故，是故无亦不作涅槃。</p>
<p style="text-align: left">
	　　复次，</p>
<p style="text-align: left">
	　　若无是涅槃，&nbsp;云何名不受？</p>
<p style="text-align: left">
	　　未曾有不受，&nbsp;而名为无法。</p>
<p style="text-align: left">
	　　若谓无是涅槃，经则不应说不受名涅槃。何以故？无有不受而名无法，是故知涅槃非无。</p>
<p style="text-align: left">
	　　问曰：若涅槃非有非无者，何等是涅槃？</p>
<p style="text-align: left">
	　　答曰：</p>
<p style="text-align: left">
	　　受诸因缘故，&nbsp;轮转<a>生死</a>中；</p>
<p style="text-align: left">
	　　不受诸因缘，&nbsp;是名为涅槃。</p>
<p style="text-align: left">
	　　不如实知颠倒故，因五受阴往来生死。如实知颠倒故，则不复因五受阴往来生死；无性五阴不复相续故，说名涅槃。</p>
<p style="text-align: left">
	　　复次，</p>
<p style="text-align: left">
	　　如<a>佛经</a>中说，&nbsp;断有断非有，</p>
<p style="text-align: left">
	　　是故知涅槃，&nbsp;非有亦非无。</p>
<p style="text-align: left">
	　　有名三有，非有名三有断灭。佛说断此二事故，当知涅槃非有亦非无。</p>
<p style="text-align: left">
	　　问曰：若有若无非涅槃者，今有无共合，是涅槃耶？</p>
<p style="text-align: left">
	　　答曰：</p>
<p style="text-align: left">
	　　若谓于有无，&nbsp;合为涅槃者，</p>
<p style="text-align: left">
	　　有无即<a>解脱</a>，&nbsp;是事则不然。</p>
<p style="text-align: left">
	　　若谓于有无合为涅槃者，即有无二事合为解脱，是事不然。何以故？有无二事相违故，云何一处有？</p>
<p style="text-align: left">
	　　复次，</p>
<p style="text-align: left">
	　　若谓于有无，&nbsp;合为涅槃者，</p>
<p style="text-align: left">
	　　涅槃非无受，&nbsp;是二从受生。</p>
<p style="text-align: left">
	　　若谓有无合为涅槃者，经不应说涅槃名无受。何以故？有无二事从受生，相因而有，是故有无二事，不得合为涅槃。</p>
<p style="text-align: left">
	　　复次，</p>
<p style="text-align: left">
	　　有无共合成，&nbsp;云何名涅槃？</p>
<p style="text-align: left">
	　　涅槃名无为，&nbsp;有无是有为。</p>
<p style="text-align: left">
	　　有无二事共合，不得名涅槃。涅槃名无为，有无是有为，是故有无非是涅槃。</p>
<p style="text-align: left">
	　　复次，</p>
<p style="text-align: left">
	　　有无二事共，&nbsp;云何是涅槃？</p>
<p style="text-align: left">
	　　是二不同处，&nbsp;如明暗不俱。</p>
<p style="text-align: left">
	　　有无二事，不得名涅槃。何以故？有无相违，一处不可得，如明暗不俱。是故有时无无，无时无有，云何有无共合，而名为涅槃？</p>
<p style="text-align: left">
	　　问曰：若有无共合非涅槃者，今非有非无应是涅槃。</p>
<p style="text-align: left">
	　　答曰：</p>
<p style="text-align: left">
	　　若非有非无，&nbsp;名之为涅槃；</p>
<p style="text-align: left">
	　　此非有非无，&nbsp;以何而分别？</p>
<p style="text-align: left">
	　　若涅槃非有非无者，此非有非无，因何而分别？是故非有非无是涅槃者，是事不然。</p>
<p style="text-align: left">
	　　复次，</p>
<p style="text-align: left">
	　　分别非有无，&nbsp;如是名涅槃；</p>
<p style="text-align: left">
	　　若有无成者，&nbsp;非有非无成。</p>
<p style="text-align: left">
	　　汝分别非有非无是涅槃者，是事不然。何以故？若有无成者，然后非有非无成。有相违名无，无相违名有，是有无第三句中已破。有无无故，云何有非有非无？是故涅槃，非非有非非无。</p>
<p style="text-align: left">
	　　复次，</p>
<p style="text-align: left">
	　　如来灭度后，&nbsp;不言有与无，</p>
<p style="text-align: left">
	　　亦不言有无，&nbsp;非有及非无。</p>
<p style="text-align: left">
	　　如来现在时，&nbsp;不言有与无，</p>
<p style="text-align: left">
	　　亦不言有无，&nbsp;非有及非无。</p>
<p style="text-align: left">
	　　若如来灭后若现在，有如来亦不受，无如来亦不受，亦有如来亦无如来亦不受，非有如来非无如来亦不受；以不受故，不应分别涅槃有无等。离如来，谁当得涅槃？何时、何处、以何法说涅槃？是故一切时、一切种，求涅槃相不可得。</p>
<p style="text-align: left">
	　　复次，</p>
<p style="text-align: left">
	　　涅槃与世间，&nbsp;无有少分别；</p>
<p style="text-align: left">
	　　世间与涅槃，&nbsp;亦无少分别。</p>
<p style="text-align: left">
	　　五阴相续往来因缘故，说名世间。五阴性毕竟空、无受、寂灭，此义先已说。以一切法不生不灭故，世间与涅槃无有分别，涅槃与世间亦无分别。</p>
<p style="text-align: left">
	　　复次，</p>
<p style="text-align: left">
	　　涅槃之实际，&nbsp;及与世间际，</p>
<p style="text-align: left">
	　　如是二际者，&nbsp;无毫厘差别。</p>
<p style="text-align: left">
	　　究竟推求世间、涅槃实际无生际，以平等不可得故，无毫厘差别。</p>
<p style="text-align: left">
	　　复次，</p>
<p style="text-align: left">
	　　灭后有无等，&nbsp;有边等、常等，</p>
<p style="text-align: left">
	　　诸见依涅槃，&nbsp;未来、过去世。</p>
<p style="text-align: left">
	　　如来灭后，有如来，无如来，亦有如来亦无如来，非有如来非无如来；世间有边，世间无边，世间亦有边亦无边，世间非有边非无边；世间常，世间无常，世间亦常亦无常，世间非有常非无常。此三种十二见，如来灭后有无等四见，依涅槃起；世间有边无边等四见，依未来世起；世间常无常等四见，依过去世起。如来灭后有无等不可得，涅槃亦如是；如世间前际后际、有边无边、有常无常等不可得，涅槃亦如是。是故说世间、涅槃等无有异。</p>
<p style="text-align: left">
	　　复次，</p>
<p style="text-align: left">
	　　一切法空故，&nbsp;何有边无边，</p>
<p style="text-align: left">
	　　亦边亦无边，&nbsp;非有非无边？</p>
<p style="text-align: left">
	　　何者为一异？&nbsp;何有常无常，</p>
<p style="text-align: left">
	　　亦常亦无常，&nbsp;非常非无常？</p>
<p style="text-align: left">
	　　诸法不可得，&nbsp;灭一切戏论，</p>
<p style="text-align: left">
	　　无人亦无处，&nbsp;佛亦无所说。</p>
<p style="text-align: left">
	　　一切法、一切时、一切种，从众缘生故，毕竟空故无自性。如是法中，何者是有边？谁为有边？何者是无边，亦有边亦无边，非有边非无边？谁为非有边非无边？何者是常？谁为是常？何者是无常、常无常、非常非无常？谁为非常非无常？何者身即是神？何者身异于神？如是等六十二邪见，于毕竟空中皆不可得。诸有所得皆息，戏论皆灭；戏论灭故，通达诸法实相得安隐道。从因缘品来分别推求诸法，有亦无，无亦无，有无亦无，非有非无亦无，是名诸法实相，亦名如、法性、实际、涅槃。是故如来无时无处，为人说涅槃定相。是故说诸有所得皆息，戏论皆灭。</p>
<p style="text-align: left">
	　　观十二因缘品第二十六(九偈)</p>
<p style="text-align: left">
	　　问曰：汝以摩诃衍说第一义道，我今欲闻说声闻法入第一义道。</p>
<p style="text-align: left">
	　　答曰：</p>
<p style="text-align: left">
	　　众生痴所覆，&nbsp;为后起三行，</p>
<p style="text-align: left">
	　　以起是行故，&nbsp;随行堕六趣。</p>
<p style="text-align: left">
	　　以诸行因缘，&nbsp;识受<a>六道</a>身；</p>
<p style="text-align: left">
	　　以有识著故，&nbsp;增长于名色。</p>
<p style="text-align: left">
	　　名色增长故，&nbsp;因而生六入；</p>
<p style="text-align: left">
	　　情尘识和合，&nbsp;而生于六触。</p>
<p style="text-align: left">
	　　因于六触故，&nbsp;即生于三受；</p>
<p style="text-align: left">
	　　以因三受故，&nbsp;而生于渴爱。</p>
<p style="text-align: left">
	　　因爱有四取，&nbsp;因取故有有；</p>
<p style="text-align: left">
	　　若取者不取，&nbsp;则解脱无有。</p>
<p style="text-align: left">
	　　从有而有生，&nbsp;从生有老死，</p>
<p style="text-align: left">
	　　从老死故有，&nbsp;忧悲诸苦恼。</p>
<p style="text-align: left">
	　　如是等诸事，&nbsp;皆从生而有，</p>
<p style="text-align: left">
	　　但以是因缘，&nbsp;而集大苦阴。</p>
<p style="text-align: left">
	　　是谓为生死，&nbsp;诸行之根本，</p>
<p style="text-align: left">
	　　无明者所造，&nbsp;智者所不为。</p>
<p style="text-align: left">
	　　以是事灭故，&nbsp;是事则不生，</p>
<p style="text-align: left">
	　　但是苦阴聚，&nbsp;如是而正灭。</p>
<p style="text-align: left">
	　　凡夫为无明所盲故，以身口意业，为后身起六趣诸行；随所起行有上中下，识入六趣随行受身。以识著因缘故名色集，名色集故有六入，六入因缘故有六触，六触因缘故有三受，三受因缘故生渴爱，渴爱因缘故有四取，四取取时以身口意业起罪福，令后三有相续，从有而有生，从生而有老死，从老死有忧悲苦恼种种众患，但有大苦阴集。是故知凡夫无智，起此生死诸行根本，智者所不起，以如实见故，则无明灭，无明灭故诸行亦灭，以因灭故果亦灭，如是修习观十二因缘生灭智故是事灭，是事灭故乃至生老死忧悲大苦阴皆如实正灭，正灭者毕竟灭。是十二因缘生灭义，如阿毗昙修多罗中广说。</p>
<p style="text-align: left">
	　　观邪见品第二十七(三十一偈)</p>
<p style="text-align: left">
	　　问曰：已闻大乘法破邪见，今欲闻声闻法破邪见。</p>
<p style="text-align: left">
	　　答曰：</p>
<p style="text-align: left">
	　　我于过去世，&nbsp;为有为是无，</p>
<p style="text-align: left">
	　　世间常等见，&nbsp;皆依过去世。</p>
<p style="text-align: left">
	　　我于未来世，&nbsp;为作为不作，</p>
<p style="text-align: left">
	　　有边等诸见，&nbsp;皆依未来世。</p>
<p style="text-align: left">
	　　我于过去世，为有、为无、为有无、为非有非无，是名常等诸见依过去世。我于未来世，为作、为不作、为作不作、为非作非不作，是名边无边等诸见依未来世。如是等诸邪见，何因缘故名为邪见？是事今当说。</p>
<p style="text-align: left">
	　　过去世有我，&nbsp;是事不可得；</p>
<p style="text-align: left">
	　　过去世中我，&nbsp;不作今世我。</p>
<p style="text-align: left">
	　　若谓我即是，&nbsp;而身有异相；</p>
<p style="text-align: left">
	　　若当离于身，&nbsp;何处别有我？</p>
<p style="text-align: left">
	　　离身无有我，&nbsp;是事为已成。</p>
<p style="text-align: left">
	　　若谓身即我，&nbsp;若都无有我，</p>
<p style="text-align: left">
	　　但身不为我，&nbsp;身相生灭故；</p>
<p style="text-align: left">
	　　云何当以受，&nbsp;而作于受者？</p>
<p style="text-align: left">
	　　若离身有我，&nbsp;是事则不然；</p>
<p style="text-align: left">
	　　无受而有我，&nbsp;而实不可得。</p>
<p style="text-align: left">
	　　今我不离受，&nbsp;亦不即是受，</p>
<p style="text-align: left">
	　　非无受非无，&nbsp;此即决定义。</p>
<p style="text-align: left">
	　　我于过去世有者，是事不然。何以故？先世中我不即作今我，有常过故，若常则有无量过。何以故？如人修福因缘故作天，而后作人；若先世我即是今我者，天即是人。又人以罪业因缘故作旃陀罗，后作<a>婆罗门</a>；若先世我即是今我者，旃陀罗即是婆罗门。譬如舍卫国婆罗门名提婆达，到王舍城亦名提婆达，不以至王舍城故为异。若先作天后作人，则天即是人，旃陀罗即是婆罗门，但是事不然。何以故？天不即是人，旃陀罗不即是婆罗门，有此等常过故。若谓先世我不作今我，如人浣衣时名为浣者，刈时名为刈者，而浣者与刈者虽不异，而浣者不即是刈者；如是我受天身名为天，我受人身名为人，我不异而身有异者，是事不然。何以故？若即是者，不应言天作人，今浣者于刈者，为异、为不异？若不异，浣者应即是刈者，如是先世天即是人，旃陀罗即是婆罗门，我亦有常过。若异者，浣者即不作刈者，如是天不作人，我亦无常，无常则无我相，是故不得言即是。</p>
<p style="text-align: left">
	　　问曰：我即是，但因受故分别是天、是人。受名五阴身，以业因缘故分别是天、是人、是旃陀罗、是婆罗门，而我实非天、非人、非旃陀罗、非婆罗门，是故无如是过。</p>
<p style="text-align: left">
	　　答曰：是事不然。何以故？若身作天、作人、作旃陀罗、作婆罗门，非是我者，则离身别有我。今罪福生死往来，皆是身非是我，罪因缘故堕三恶道，福因缘故生三善道，若苦乐、嗔喜忧怖等，皆是身非我者，何用我为？如治俗人罪，不预<a>出家</a>人；五阴因缘相续罪福不失故有解脱，若皆是身非我者，何用我为？</p>
<p style="text-align: left">
	　　问曰：罪福等依止于我。我有所知、身无所知故，知者应是我；起业因缘罪福是作法，当知应有作者，作者是我，身是我所用，亦是我所住处。譬如舍主以草木泥塈等治舍，自为身故随所用治舍有好恶；我亦如是，随作善恶等得好丑身，六道生死皆我所作，是故罪福之身皆属于我，譬如舍但属舍主不属他人。</p>
<p style="text-align: left">
	　　答曰：是喻不然。何以故？舍主有形，有触有力故能治舍。汝所说我无形无触故无作力，自无作力亦不能使他作。若世间有一法无形无触能有所作者，则可信受知有作者，但是事不然。若我是作者，则不应自作苦事。若是念者，可贪乐事不应忘失。若我不作苦而苦强生者，余一切皆亦自生，非我所作。若见者是我，眼能见色，眼应是我。若眼见而非我，则违先言见者是我。若见者是我，我则不应得闻声等诸尘。何以故？眼是见者，不能得闻声等尘故。是故我是见者，是事不然。若谓如刈者用镰刈草，我亦如是以手等能有所作者，是事不然。何以故？今离镰别有刈者，而离身心诸根无别作者。若谓作者虽非眼耳等所得亦有作者，则石女儿能有所作，如是一切诸根皆应无我。若谓右眼见物而左眼识，当知别有见者，是事不然。今右手习作，左手不能，是故无别有作者。若别有作者，右手所习，左手亦应能，而实不能，是故更无作者。</p>
<p style="text-align: left">
	　　复次，有我者言，见他食果口中涎出，是为我相，是事不然。何以故？是念力故非是我力。又亦即是破我因缘，人在众中愧于涎出，而涎强出不得<a>自在</a>，当知无我。复次，又有颠倒过罪。先世是父，今世为子，是父子我一，但身有异；如从一舍至一舍，父故是父，不以入异舍故便有异。若有我，是二应一，如是则有大过。若谓无我，五阴相续中亦有是过，是事不然。何以故？五阴虽相续，或时有用，或时无用。如蒲桃浆，持戒者应饮，蒲桃酒不应饮，若变为苦酒还复应饮；五阴相续亦如是，有用、有不用，若始终一我有如是过，五阴相续无如是过。但五阴和合故假名为我无有决定，如梁椽和合有舍，离梁椽无别舍；如是五阴和合故有我，若离五阴实无别我，是故我但有假名无有定实。汝先说离受别有受者，以受分别受者是天是人，是皆不然。当知但有受无别受者，若谓离受别有我，是事不然。若离受有我，云何可得说是我相？若无相可说，则离受无我。若谓离身无我但身是我，是亦不然。何以故？身有生灭相，我则不尔。复次，云何以受即名受者？若谓离受有受者，是亦不然。若不受五阴而有受者，应离五阴别有受者，眼等根可得而实不可得，是故我不离受，不即是受，亦非无受，亦复非无，此是定义。是故当知，过去世有我者，是事不然。何以故？</p>
<p style="text-align: left">
	　　过去我不作，&nbsp;是事则不然；</p>
<p style="text-align: left">
	　　过去世中我，&nbsp;异今亦不然。</p>
<p style="text-align: left">
	　　若谓有异者，&nbsp;离彼应有今，</p>
<p style="text-align: left">
	　　我住过去世，&nbsp;而今我自生。</p>
<p style="text-align: left">
	　　如是则断灭，&nbsp;失于业果报，</p>
<p style="text-align: left">
	　　彼作而此受，&nbsp;有如是等过。</p>
<p style="text-align: left">
	　　先无而今有，&nbsp;此中亦有过；</p>
<p style="text-align: left">
	　　我则是作法，&nbsp;亦为是无因。</p>
<p style="text-align: left">
	　　过去世中我，不作今我，是事不然。何以故？过去世中我，与今我不异。若今我与过去世我异者，应离彼我而有今我，又过去世我亦应住彼，此身自更生。若尔者即堕断边，失诸业果报。又彼人作罪、此人受报，有如是等无量过。又是我应先无而今有，是亦有过，我则是作法，亦是无因生。是故过去我，不作今我，是事不然。</p>
<p style="text-align: left">
	　　复次，</p>
<p style="text-align: left">
	　　如过去世中，&nbsp;有我无我见，</p>
<p style="text-align: left">
	　　若共若不共，&nbsp;是事皆不然。</p>
<p style="text-align: left">
	　　如是推求过去世中邪见有、无、亦有亦无、非有非无，是诸邪见，先说因缘过故，是皆不然。</p>
<p style="text-align: left">
	　　我于未来世，&nbsp;为作为不作，</p>
<p style="text-align: left">
	　　如是之见者，&nbsp;皆同过去世。</p>
<p style="text-align: left">
	　　我于未来世中，为作、为不作，如是四句，如过去世中过咎，应在此中说。</p>
<p style="text-align: left">
	　　复次，</p>
<p style="text-align: left">
	　　若天即是人，&nbsp;则堕于常边；</p>
<p style="text-align: left">
	　　天则为无生，&nbsp;常法不生故。</p>
<p style="text-align: left">
	　　若天即是人，是则为常。若天不生人中，云何名为人？常法不生故，常亦不然。</p>
<p style="text-align: left">
	　　复次，</p>
<p style="text-align: left">
	　　若天异于人，&nbsp;是即为无常；</p>
<p style="text-align: left">
	　　若天异人者，&nbsp;是则无相续。</p>
<p style="text-align: left">
	　　若天与人异，则为无常；无常则为断灭等过，如先说过。若天与人异，则无相续；若有相续，不得言异。</p>
<p style="text-align: left">
	　　复次，</p>
<p style="text-align: left">
	　　若半天半人，&nbsp;则堕于二边，</p>
<p style="text-align: left">
	　　常及于无常，&nbsp;是事则不然。</p>
<p style="text-align: left">
	　　若众生半身是天、半身是人，若尔则有常、无常，半天是常、半人是无常，但是事不然。何以故？一身有二相过故。</p>
<p style="text-align: left">
	　　复次，</p>
<p style="text-align: left">
	　　若常及无常，&nbsp;是二俱成者，</p>
<p style="text-align: left">
	　　如是则应成，&nbsp;非常非无常。</p>
<p style="text-align: left">
	　　若常、无常二俱成者，然后成非常非无常，与常无常相违故。今实常无常不成，是故非常非无常亦不成。</p>
<p style="text-align: left">
	　　复次，今生死无始，是亦不然。何以故？</p>
<p style="text-align: left">
	　　法若定有来，&nbsp;及定有去者，</p>
<p style="text-align: left">
	　　生死则无始，&nbsp;而实无此事。</p>
<p style="text-align: left">
	　　法若决定有所从来、有所从去者，生死则应无始。是法以智慧推求，不得有所从来、有所从去，是故生死无始，是事不然。</p>
<p style="text-align: left">
	　　复次，</p>
<p style="text-align: left">
	　　今若无有常，&nbsp;云何有无常，</p>
<p style="text-align: left">
	　　亦常亦无常，&nbsp;非常非无常？</p>
<p style="text-align: left">
	　　若尔者，以智慧推求，无法可得常者，谁当有无常？因常有无常故，若二俱无者，云何有亦有常亦无常？若无有常无常，云何有非有常非无常？因亦有常亦无常故，有非有常非无常。是故依止过去世常等四句不可得。</p>
<p style="text-align: left">
	　　有边、无边等四句依止未来世，是事不可得，今当说。何以故？</p>
<p style="text-align: left">
	　　若世间有边，&nbsp;云何有后世？</p>
<p style="text-align: left">
	　　若世间无边，&nbsp;云何有后世？</p>
<p style="text-align: left">
	　　若世间有边，不应有后世，而今实有后世，是故世间有边不然。若世间无边，亦不应有后世，而实有后世，是故世间无边亦不然。</p>
<p style="text-align: left">
	　　复次，是二边不可得。何以故？</p>
<p style="text-align: left">
	　　五阴常相续，&nbsp;犹如灯火焰，</p>
<p style="text-align: left">
	　　以是故世间，&nbsp;不应边、无边。</p>
<p style="text-align: left">
	　　从五阴复生五阴，是五阴次第相续，如众缘和合有灯焰，若众缘不尽灯则不灭，若尽则灭，是故不得说世间有边、无边。</p>
<p style="text-align: left">
	　　复次，</p>
<p style="text-align: left">
	　　若先五阴坏，&nbsp;不因是五阴，</p>
<p style="text-align: left">
	　　更生后五阴，&nbsp;世间则有边。</p>
<p style="text-align: left">
	　　若先阴不坏，&nbsp;亦不因是阴，</p>
<p style="text-align: left">
	　　而生后五阴，&nbsp;世间则无边。</p>
<p style="text-align: left">
	　　若先五阴坏，不因是五阴更生后五阴，如是则世间有边。若先五阴灭已，更不生余五阴，是名为边，边名末后身。若先五阴不坏，不因是五阴而生后五阴，世间则无边，是则为常；而实不尔，是故世间无边，是事不然。世间有二种，国土世间、众生世间，此是众生世间。</p>
<p style="text-align: left">
	　　复次，如四百观中说：</p>
<p style="text-align: left">
	　　真法及说者，&nbsp;听者难得故，</p>
<p style="text-align: left">
	　　如是则生死，&nbsp;非有边、无边。</p>
<p style="text-align: left">
	　　不得真法因缘故，生死往来无有边。或时得闻真法得道故，不得言无边。</p>
<p style="text-align: left">
	　　今当更破亦有边亦无边，</p>
<p style="text-align: left">
	　　若世半有边，&nbsp;世间半无边，</p>
<p style="text-align: left">
	　　是则亦有边，&nbsp;亦无边不然。</p>
<p style="text-align: left">
	　　若世间半有边半无边，则应是亦有边亦无边。若尔者，则一法二相，是事不然。何以故？</p>
<p style="text-align: left">
	　　彼受五阴者，&nbsp;云何一分破，</p>
<p style="text-align: left">
	　　一分而不破？&nbsp;是事则不然。</p>
<p style="text-align: left">
	　　受亦复如是，&nbsp;云何一分破，</p>
<p style="text-align: left">
	　　一分而不破？&nbsp;是事亦不然。</p>
<p style="text-align: left">
	　　受五阴者，云何一分破、一分不破？一事不得亦常亦无常。受亦如是，云何一分破、一分不破？常无常二相过故。是故世间亦有边亦无边则不然。</p>
<p style="text-align: left">
	　　今当破非有边非无边见，</p>
<p style="text-align: left">
	　　若亦有无边，&nbsp;是二得成者，</p>
<p style="text-align: left">
	　　非有非无边，&nbsp;是则亦应成。</p>
<p style="text-align: left">
	　　与有边相违故有无边，如长相违有短。与有无相违，则有亦有亦无；与亦有亦无相违故，则有非有非无。若亦有边亦无边定成者，应有非有边非无边。何以故？因相待故。上已破亦有边亦无边第三句，今云何当有非有边非无边？以无相待故。如是推求，依止未来世有边等四见皆不可得。</p>
<p style="text-align: left">
	　　复次，</p>
<p style="text-align: left">
	　　一切法空故，&nbsp;世间常等见，</p>
<p style="text-align: left">
	　　何处于何时，&nbsp;谁起是诸见？</p>
<p style="text-align: left">
	　　上以声闻法破诸见，今此大乘法中说：诸法从本以来毕竟空性，如是空性法中无人无法，不应生邪见、<a>正见</a>。处名土地；时名日月岁数；谁名为人，是名诸见体。若有常无常等决定见者，应当有人出生此见。破我故无人生是见，应有处所色法现见尚可破，何况时方！若有诸见者应有定实，若定则不应破；上来以种种因缘破，是故当知见无定体，云何得生？如偈说：何处于何时，谁起是诸见？</p>
<p style="text-align: left">
	　　瞿昙大圣主，&nbsp;怜愍说是法，</p>
<p style="text-align: left">
	　　悉断一切见，&nbsp;我今稽首礼！</p>
<p style="text-align: left">
	　　一切见者，略说则五见，广说则六十二见，为断是诸见故说法。大圣主瞿昙，是无量无边不可思议智慧者，是故我稽首礼！</p>
		

	
	

		</div></div><hr><script charset='utf-8' src='../../js/footer.js'></script></body></html>