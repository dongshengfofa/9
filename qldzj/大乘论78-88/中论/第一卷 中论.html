<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 中论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 中论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 中论</strong></p>
<p style="text-align: left">
	　　中论序</p>
<p style="text-align: left">
	　　姚秦<a>沙门</a>释僧叡撰</p>
<p style="text-align: left">
	　　《中论》有五百偈，<a>龙树菩萨</a>之所造也。以中为名者，照其实也；以论为称者，尽其言也。实非名不悟，故寄中以宣之；言非释不尽，故假论以明之。其实既宣，其言既明，于<a>菩萨</a>之行、道场之照，朗然悬解矣！夫滞惑生于倒见，<a>三界</a>以之而沦溺；偏悟起于厌智，耿介以之而致乖。故知大觉在乎旷照，小智缠乎隘心！照之不旷，则不足以夷有无一道俗；知之不尽，则未可以涉中途泯二际。道俗之不夷，二际之不泯，菩萨之忧也。是以龙树大士，析之以中道，使惑趣之徒望玄指而一变；括之以即化，令玄悟之宾丧咨询于朝彻。荡荡焉！真可谓坦夷路于冲阶，敝玄门于宇内；扇慧风于陈枚，流<a>甘露</a>于枯悴者矣！夫百梁之构兴，则鄙茅茨之仄陋；睹斯论之宏旷，则知偏悟之鄙倍。幸哉！此区之赤县，忽得移灵鹫以作镇；险陂之边情，乃蒙流光之余惠。而今而后，谈道之贤始可与论实矣！</p>
<p style="text-align: left">
	　　云<a>天竺</a>诸国，敢预学者之流，无不玩味斯论以为喉衿。其染翰申释者，甚亦不少。今所出者，是天竺梵志名宾伽罗，秦言青目之所释也。其人虽信解深法，而辞不雅中；其中乖阙烦重者，法师皆裁而裨之，于经通之理尽矣，文或左右未尽善也！百论治外以闲邪，斯文袪内以流滞，大智释论之渊博，十二门观之精诣，寻斯四者，真若日月入怀无不朗然鉴彻矣！予玩之味之不能释手，遂复忘其鄙拙，托悟怀于一序，并目品义题之于首，岂期能释耶？盖是欣自同之怀耳！</p>
<p style="text-align: left">
	　　破因缘品第一</p>
<p style="text-align: left">
	　　不生亦不灭，&nbsp;不常亦不断，</p>
<p style="text-align: left">
	　　不一亦不异，&nbsp;不来亦不出，</p>
<p style="text-align: left">
	　　能说是因缘，&nbsp;善灭诸戏论，</p>
<p style="text-align: left">
	　　我稽首<a>礼佛</a>，&nbsp;诸说中第一。</p>
<p style="text-align: left">
	　　问曰：何故造此论？&nbsp;</p>
<p style="text-align: left">
	　　答曰：有人言万物从大<a>自在</a>天生，有言从韦纽天生，有言从和合生，有言从时生，有言从世性生，有言从变生，有言从自然生，有言从微尘生，有如是等谬故堕于无因、邪因、断常等邪见，种种说我、我所，不知<a>正法</a>。佛欲断如是等诸邪见，令知<a>佛法</a>故，先于声闻法中说<a>十二因缘</a>，又为已习行有大心堪受深法者，以大乘法说因缘相，所谓一切法不生不灭、不一不异等，毕竟空无所有。如般若波罗蜜中说，佛告<a>须菩提</a>：&ldquo;菩萨坐道场时，观十二因缘，如<a>虚空</a>不可尽。&rdquo;</p>
<p style="text-align: left">
	　　佛灭度后，后五百岁像法中，人根转钝，深著诸法，求十二因缘、五阴、十二入、十八界等决定相；不知佛意，但著文字，闻大乘法中说毕竟空，不知何因缘故空，即生疑见：&ldquo;若都毕竟空，云何分别有罪福<a>报应</a>等？如是则无世谛、第一义谛。&rdquo;取是空相而起贪著，于毕竟空中生种种过。龙树菩萨为是等故，造此《中论》。</p>
<p style="text-align: left">
	　　不生亦不灭，&nbsp;不常亦不断，</p>
<p style="text-align: left">
	　　不一亦不异，&nbsp;不来亦不出，</p>
<p style="text-align: left">
	　　能说是因缘，&nbsp;善灭诸戏论，</p>
<p style="text-align: left">
	　　我稽首礼佛，&nbsp;诸说中第一。</p>
<p style="text-align: left">
	　　以此二偈赞佛，则已略说第一义。&nbsp;</p>
<p style="text-align: left">
	　　问曰：诸法无量，何故但以此八事破？</p>
<p style="text-align: left">
	　　答曰：法虽无量，略说八事，则为总破一切法。不生者，诸论师种种说生相，或谓因果一，或谓因果异，或谓因中先有果，或谓因中先无果，或谓自体生，或谓从他生，或谓共生，或谓有生，或谓无生，如是等说生相皆不然，此事后当广说，生相决定不可得故不生；不灭者，若无生，何得有灭？以无生无灭故，余六事亦无。</p>
<p style="text-align: left">
	　　问曰：不生不灭已总破一切法，何故复说六事？</p>
<p style="text-align: left">
	　　答曰：为成不生不灭义故。有人不受不生不灭，而信不常不断。若深求不常不断，即是不生不灭。何以故？法若实有则不应无，先有今无是即为断，若先有性是则为常，是故说不常不断，即入不生不灭义。</p>
<p style="text-align: left">
	　　有人虽闻四种破诸法，犹以四门成诸法，是亦不然。若一则<a>无缘</a>，若异则无相续，后当种种破，是故复说不一不异。</p>
<p style="text-align: left">
	　　有人虽闻六种破诸法，犹以来、出成诸法。来者，言诸法从自在天、世性、微尘等来；出者，还去至本处。</p>
<p style="text-align: left">
	　　复次，万物无生。何以故？<a>世间</a>现见故，世间眼见劫初谷不生。何以故？离劫初谷，今谷不可得。若离劫初谷有今谷者，则应有生；而实不尔，是故不生。</p>
<p style="text-align: left">
	　　问曰：若不生则应灭。</p>
<p style="text-align: left">
	　　答曰：不灭。何以故？世间现见故，世间眼见劫初谷不灭。若灭，今不应有谷；而实有谷，是故不灭。</p>
<p style="text-align: left">
	　　问曰：若不灭则应常。</p>
<p style="text-align: left">
	　　答曰：不常。何以故？世间现见故，世间眼见万物不常。如谷芽时，种则变坏，是故不常。</p>
<p style="text-align: left">
	　　问曰：若不常则应断。</p>
<p style="text-align: left">
	　　答曰：不断。何以故？世间现见故，世间眼见万物不断。如从谷有芽，是故不断；若断，不应相续。</p>
<p style="text-align: left">
	　　问曰：若尔者，万物是一。</p>
<p style="text-align: left">
	　　答曰：不一。何以故？世间现见故，世间眼见万物不一；如谷不作芽，芽不作谷。若谷作芽、芽作谷者，应是一；而实不尔，是故不一。</p>
<p style="text-align: left">
	　　问曰：若不一则应异。</p>
<p style="text-align: left">
	　　答曰：不异。何以故？世间现见故，世间眼见万物不异。若异者，何故分别谷芽、谷茎、谷叶，不说树芽、树茎、树叶？是故不异。</p>
<p style="text-align: left">
	　　问曰：若不异应有来。</p>
<p style="text-align: left">
	　　答曰：无来。何以故？世间现见故，世间眼见万物不来；如谷子中芽，无所从来。若来者，芽应从余处来，如鸟来栖树；而实不尔，是故不来。</p>
<p style="text-align: left">
	　　问曰：若不来应有出。</p>
<p style="text-align: left">
	　　答曰：不出。何以故？世间现见故，世间眼见万物不出。若有出，应见芽从谷出，如蛇从穴出；而实不尔，是故不出。</p>
<p style="text-align: left">
	　　问曰：汝虽释不生不灭义，我欲闻造论者所说。</p>
<p style="text-align: left">
	　　答曰：</p>
<p style="text-align: left">
	　　诸法不自生，&nbsp;亦不从他生，</p>
<p style="text-align: left">
	　　不共不无因，&nbsp;是故知无生。</p>
<p style="text-align: left">
	　　不自生者，万物无有从自体生，必待众因。复次，若从自体生，则一法有二体：一谓生，二谓生者。若离余因从自体生者，则无因无缘，又生更有生生则无穷。自无故，他亦无。何以故？有自故有他。若不从自生，亦不从他生，共生则有二过，自生、他生故。若无因而有万物者，是则为常。是事不然，无因则无果。若无因有果者，布施、持戒等应堕<a>地狱</a>，十恶、五逆应当生天，以无因故。</p>
<p style="text-align: left">
	　　复次，</p>
<p style="text-align: left">
	　　如诸法自性，&nbsp;不在于缘中；</p>
<p style="text-align: left">
	　　以无自性故，&nbsp;他性亦复无。</p>
<p style="text-align: left">
	　　诸法自性不在众缘中，但众缘和合故得名字。自性即是自体，众缘中无自性，自性无故不自生。自性无故，他性亦无。何以故？因自性有他性，他性于他亦是自性；若破自性即破他性，是故不应从他性生。若破自性、他性，即破共义。无因则有大过，有因尚可破，何况无因！于四句中生不可得，是故不生。</p>
<p style="text-align: left">
	　　问曰：阿毗昙人言，诸法从四缘生，云何言不生？何谓四缘？</p>
<p style="text-align: left">
	　　因缘、次第缘，&nbsp;缘缘、增上缘，</p>
<p style="text-align: left">
	　　四缘生诸法，&nbsp;更无第五缘。</p>
<p style="text-align: left">
	　　一切所有缘，皆摄在四缘，以是四缘万物得生。因缘，名一切有为法；次第缘，除过去、现在阿<a>罗汉</a>最后心心数法，余过去、现在心心数法；缘缘、增上缘，一切法。</p>
<p style="text-align: left">
	　　答曰：</p>
<p style="text-align: left">
	　　果为从缘生，&nbsp;为从非缘生？</p>
<p style="text-align: left">
	　　是缘为有果，&nbsp;是缘为无果？</p>
<p style="text-align: left">
	　　若谓有果，是果为从缘生，为从非缘生？若谓有缘，是缘为有果、为无果？二俱不然。何以故？</p>
<p style="text-align: left">
	　　因是法生果，&nbsp;是法名为缘；</p>
<p style="text-align: left">
	　　若是果未生，&nbsp;何不名非缘？</p>
<p style="text-align: left">
	　　诸缘无决定。何以故？若果未生，是时不名为缘；但眼见从缘生果，故名之为缘。缘成由于果，以果后缘先故。若未有果，何得名为缘？如瓶以水土和合故有瓶生，见瓶故知水土等是瓶缘。若瓶未生时，何以不名水土等为非缘？是故果不从缘生，缘尚不生，何况非缘？</p>
<p style="text-align: left">
	　　复次，</p>
<p style="text-align: left">
	　　果先于缘中，&nbsp;有无俱不可，</p>
<p style="text-align: left">
	　　先无为谁缘？&nbsp;先有何用缘？</p>
<p style="text-align: left">
	　　缘中先非有果、非无果。若先有果，不名为缘，果先有故；若先无果，亦不名为缘，不生余物故。</p>
<p style="text-align: left">
	　　问曰：已总破一切因缘，今欲闻一一破诸缘。</p>
<p style="text-align: left">
	　　答曰：</p>
<p style="text-align: left">
	　　若果非有生，&nbsp;亦复非无生，</p>
<p style="text-align: left">
	　　亦非有无生，&nbsp;何得言有缘？</p>
<p style="text-align: left">
	　　若缘能生果，应有三种：若有、若无、若有无。如先偈中说：缘中若先有果，不应言生，以先有故。若先无果，不应言生，以先无故，亦应与非缘同故。有无亦不生者，有无名为半有半无，二俱有过；又有与无相违，无与有相违，何得一法有二相？如是三种求果生相不可得故，云何言有因缘？</p>
<p style="text-align: left">
	　　次第缘者，</p>
<p style="text-align: left">
	　　果若未生时，&nbsp;则不应有灭，</p>
<p style="text-align: left">
	　　灭法何能缘？&nbsp;故无次第缘。</p>
<p style="text-align: left">
	　　诸心心数法，于三世中次第生。现在心心数法灭，与未来心作次第缘；未来法未生，与谁作次第缘？若未来法已有即是生，何用次第缘？现在心心数法无有住时，若不住，何能为次第缘？若有住，则非有为法。何以故？一切有为法常有灭相故。若灭已，则不能与作次第缘。若言灭法犹有则是常，若常则无罪福等。若谓灭时能与作次第缘，灭时半灭半未灭，更无第三法名为灭时。又佛说：&ldquo;一切有为法念念灭，无一念时住。&rdquo;云何言现在法有欲灭、未欲灭？汝谓一念中无是欲灭、未欲灭，则破自法汝阿毗昙说：&ldquo;有灭法，有不灭法；有欲灭法，有不欲灭法。欲灭法者，现在法将欲灭；未欲灭法者，除现在将欲灭法，余现在法及过去、未来无为法，是名不欲灭法。&rdquo;是故无次第缘。</p>
<p style="text-align: left">
	　　缘缘者，</p>
<p style="text-align: left">
	　　如诸佛所说，&nbsp;真实微妙法，</p>
<p style="text-align: left">
	　　于此无缘法，&nbsp;云何有缘缘？</p>
<p style="text-align: left">
	　　佛说大乘诸法，若有色无色、有形无形、有漏无漏、有为无为等诸<a>法相</a>入于法性，一切皆空无相无缘，譬如众流入海同为一味，实法可信；随宜所说，不可为实。是故无缘缘。</p>
<p style="text-align: left">
	　　增上缘者，</p>
<p style="text-align: left">
	　　诸法无自性，&nbsp;故无有有相；</p>
<p style="text-align: left">
	　　说有是事故，&nbsp;是事有不然。</p>
<p style="text-align: left">
	　　经说十二因缘，是事有故是事有，此则不然。何以故？诸法从众缘生故自无定性，自无定性故无有有相，有相无故，何得言是事有故是事有？是故无增上缘，佛随凡夫分别有无故说。</p>
<p style="text-align: left">
	　　复次，</p>
<p style="text-align: left">
	　　略广因缘中，&nbsp;求果不可得；</p>
<p style="text-align: left">
	　　因缘中若无，&nbsp;云何从缘出？</p>
<p style="text-align: left">
	　　略者，于和合因缘中无果；广者，于一一缘中亦无果。若略广因缘中无果，云何言果从因缘出？</p>
<p style="text-align: left">
	　　复次，</p>
<p style="text-align: left">
	　　若谓缘无果，&nbsp;而从缘中出，</p>
<p style="text-align: left">
	　　是果何不从，&nbsp;非缘中而出？</p>
<p style="text-align: left">
	　　若因缘中求果不可得，何故不从非缘出？如泥中无瓶，何故不从乳中出？</p>
<p style="text-align: left">
	　　复次，</p>
<p style="text-align: left">
	　　若果从缘生，&nbsp;是缘无自性；</p>
<p style="text-align: left">
	　　从无自性生，&nbsp;何得从缘生？</p>
<p style="text-align: left">
	　　果不从缘生，&nbsp;不从非缘生；</p>
<p style="text-align: left">
	　　以果无有故，&nbsp;缘、非缘亦无。</p>
<p style="text-align: left">
	　　果从众缘生，是缘无自性；若无自性则无法，无法何能生？是故果不从缘生。</p>
<p style="text-align: left">
	　　不从非缘生者，破缘故说非缘，实无非缘法，是故不从非缘生。</p>
<p style="text-align: left">
	　　若不从二生，是则无果；无果故，缘、非缘亦无。</p>
<p style="text-align: left">
	　　破去来品第二</p>
<p style="text-align: left">
	　　问曰：世间眼见三时有作，已去、未去、去时；以有作故，当知有诸法。</p>
<p style="text-align: left">
	　　答曰：</p>
<p style="text-align: left">
	　　已去无有去，&nbsp;未去亦无去，</p>
<p style="text-align: left">
	　　离已去、未去，&nbsp;去时亦无去。</p>
<p style="text-align: left">
	　　已去无有去，已去故。若离去有去业，是事不然。未去亦无去，未有去法故。去时名半去半未去，不离已去、未去故。</p>
<p style="text-align: left">
	　　问曰：</p>
<p style="text-align: left">
	　　动处则有去，&nbsp;此中有去时，</p>
<p style="text-align: left">
	　　非已去、未去，&nbsp;是故去时去。</p>
<p style="text-align: left">
	　　随有作业处，是中应有去。眼见去时中有作业，已去中作业已灭，未去中未有作业，是故当知去时有去。</p>
<p style="text-align: left">
	　　答曰：</p>
<p style="text-align: left">
	　　云何于去时，&nbsp;而当有去法？</p>
<p style="text-align: left">
	　　若离于去法，&nbsp;去时不可得。</p>
<p style="text-align: left">
	　　去时有去法，是事不然。何以故？离去法，去时不可得。若离去法有去时者，应去时中有去，如器中有果。</p>
<p style="text-align: left">
	　　复次，</p>
<p style="text-align: left">
	　　若言去时去，&nbsp;是人则有咎；</p>
<p style="text-align: left">
	　　离去有去时，&nbsp;去时独去故。</p>
<p style="text-align: left">
	　　若谓已去、未去中无去，去时实有去者，是人则有咎。若离去法有去时，则不相因待。何以故？若说去时有去，是则为二；而实不尔，是故不得言离去有去时。</p>
<p style="text-align: left">
	　　复次，</p>
<p style="text-align: left">
	　　若去时有去，&nbsp;则有二种去，</p>
<p style="text-align: left">
	　　一谓为去时，&nbsp;二谓去时去。</p>
<p style="text-align: left">
	　　若谓去时有去，是则有过，所谓有二去：一者、因去有去时，二者、去时中有去。</p>
<p style="text-align: left">
	　　问曰：若有二去，有何咎？</p>
<p style="text-align: left">
	　　答曰：</p>
<p style="text-align: left">
	　　若有二去法，&nbsp;则有二去者；</p>
<p style="text-align: left">
	　　以离于去者，&nbsp;去法不可得。</p>
<p style="text-align: left">
	　　若有二去法，则有二去者。何以故？因去法有去者故，一人有二去；二去者，此则不然，是故去时亦无去。</p>
<p style="text-align: left">
	　　问曰：离去者，无去法可尔，今三时中定有去者。</p>
<p style="text-align: left">
	　　答曰：</p>
<p style="text-align: left">
	　　若离于去者，&nbsp;去法不可得；</p>
<p style="text-align: left">
	　　以无去法故，&nbsp;何得有去者？</p>
<p style="text-align: left">
	　　若离于去者，则去法不可得，今云何于无去法中，言三时定有去者？</p>
<p style="text-align: left">
	　　复次，</p>
<p style="text-align: left">
	　　去者则不去，&nbsp;不去者不去，</p>
<p style="text-align: left">
	　　离去、不去者，&nbsp;无第三去者。</p>
<p style="text-align: left">
	　　无有去者。何以故？若有去者，则有二种：若去者，若不去者。若离是二，无第三去者。</p>
<p style="text-align: left">
	　　问曰：若去者去，有何咎？</p>
<p style="text-align: left">
	　　答曰：</p>
<p style="text-align: left">
	　　若言去者去，&nbsp;云何有此义？</p>
<p style="text-align: left">
	　　若离于去法，&nbsp;去者不可得。</p>
<p style="text-align: left">
	　　若谓定有去者用去法，是事不然。何以故？离去法，去者不可得故。若离去者定有去法，则去者能用去法，而实不尔。</p>
<p style="text-align: left">
	　　复次，</p>
<p style="text-align: left">
	　　若去者有去，&nbsp;则有二种去：</p>
<p style="text-align: left">
	　　一谓去者去，&nbsp;二谓去法去。</p>
<p style="text-align: left">
	　　若言去者用去法，则有二过，于一去者中而有二去：一以去法成去者，二以去者成去法。去者成已然后用去法，是事不然。是故先三时中，谓定有去者用去法，是事不然。</p>
<p style="text-align: left">
	　　复次，</p>
<p style="text-align: left">
	　　若谓去者去，&nbsp;是人则有咎，</p>
<p style="text-align: left">
	　　离去有去者，&nbsp;说去者有去。</p>
<p style="text-align: left">
	　　若人说去者能用去法，是人则有咎，离去法有去者。何以故？说去者用去法，是为先有去者，后有去法，是事不然，是故三时中无有去者。</p>
<p style="text-align: left">
	　　复次，若决定有去、有去者，应有初发，而于三时中，求发不可得。何以故？</p>
<p style="text-align: left">
	　　已去中无发，&nbsp;未去中无发，</p>
<p style="text-align: left">
	　　去时中无发，&nbsp;何处当有发？</p>
<p style="text-align: left">
	　　何以故？三时中无发。</p>
<p style="text-align: left">
	　　未发无去时，&nbsp;亦无有已去，</p>
<p style="text-align: left">
	　　是二应有发，&nbsp;未去何有发？</p>
<p style="text-align: left">
	　　无去无未去，&nbsp;亦复无去时，</p>
<p style="text-align: left">
	　　一切无有发，&nbsp;何故而分别？</p>
<p style="text-align: left">
	　　若人未发则无去时，亦无已去。若有发当在二处，去时、已去中，二俱不然。未去时未有发故，未去中何有发？发无故无去，无去故无去者，何得有已去、未去、去时？</p>
<p style="text-align: left">
	　　问曰：若无去、无去者，应有住、住者。</p>
<p style="text-align: left">
	　　答曰：</p>
<p style="text-align: left">
	　　去者则不住，&nbsp;不去者不住，</p>
<p style="text-align: left">
	　　离去、不去者，&nbsp;何有第三住？</p>
<p style="text-align: left">
	　　若有住、有住者，应去者住，若不去者住。若离此二，应有第三住，是事不然。去者不住，去未息故，与去相违名为住。不去者亦不住。何以故？因去法灭故有住，无去则无住。离去者、不去者，更无第三住者。若有第三住者，即在去者、不去者中。以是故，不得言去者住。</p>
<p style="text-align: left">
	　　复次，</p>
<p style="text-align: left">
	　　去者若当住，&nbsp;云何有此义？</p>
<p style="text-align: left">
	　　若当离于去，&nbsp;去者不可得。</p>
<p style="text-align: left">
	　　汝谓去者住，是事不然。何以故？离去法，去者不可得。若去者在去相，云何当有住？去住相违故。</p>
<p style="text-align: left">
	　　复次，</p>
<p style="text-align: left">
	　　去、未去无住，&nbsp;去时亦无住，</p>
<p style="text-align: left">
	　　所有行、止法，&nbsp;皆同于去义。</p>
<p style="text-align: left">
	　　若谓去者住，&nbsp;是人应在去时、已去、未去中住。三处皆无住，是故汝言去者有住，是则不然。如破去法、住法，行、止亦如是。<a>行者</a>，如从谷子相续至芽茎叶等。止者，谷子灭故芽茎叶灭。相续故名行，断故名止。又如无明缘诸行乃至老死是名行，无明灭故诸行等灭是名止。</p>
<p style="text-align: left">
	　　问曰：汝虽种种门破去、去者、住、住者，而眼见有去、住。</p>
<p style="text-align: left">
	　　答曰：肉眼所见不可信。若实有去、去者，为以一法成，为以二法成？二俱有过。何以故？</p>
<p style="text-align: left">
	　　去法即去者，&nbsp;是事则不然；</p>
<p style="text-align: left">
	　　去法异去者，&nbsp;是事亦不然。</p>
<p style="text-align: left">
	　　若去法、去者一，是则不然，异亦不然。</p>
<p style="text-align: left">
	　　问曰：一、异有何过？</p>
<p style="text-align: left">
	　　答曰：</p>
<p style="text-align: left">
	　　若谓于去法，&nbsp;即为是去者，</p>
<p style="text-align: left">
	　　作者及作业，&nbsp;是事则为一。</p>
<p style="text-align: left">
	　　若谓于去法，&nbsp;有异于去者，</p>
<p style="text-align: left">
	　　离去者有去，&nbsp;离去有去者，</p>
<p style="text-align: left">
	　　如是二俱有过。何以故？若去法即是去者，是则错乱破于因缘。因去有去者，因去者有去。又去名为法，去者名为人；人常，法无常。若一者，则二俱应常、二俱无常，一中有如是等过。若异者则相违，未有去法应有去者，未有去者应有去法，不相因待，一法灭应一法在，异中有如是等过。</p>
<p style="text-align: left">
	　　复次，</p>
<p style="text-align: left">
	　　去、去者是二，&nbsp;若一、异法成，</p>
<p style="text-align: left">
	　　二门俱不成，&nbsp;云何当有成？</p>
<p style="text-align: left">
	　　若去者、去法有，若以一法成，若以异法成，二俱不可得。先已说无第三法成，若谓有成，应说因缘无去、无去者。</p>
<p style="text-align: left">
	　　今当更说，</p>
<p style="text-align: left">
	　　因去知去者，&nbsp;不能用是去，</p>
<p style="text-align: left">
	　　先无有去法，&nbsp;故无去者去。</p>
<p style="text-align: left">
	　　随以何去法知去者，是去者不能用是去法。何以故？是去法未有时，无有去者，亦无去时、已去、未去。如先有人，有城邑得有所起；去法、去者则不然，去者因去法成，去法因去者成故。</p>
<p style="text-align: left">
	　　复次，</p>
<p style="text-align: left">
	　　因去知去者，&nbsp;不能用异去，</p>
<p style="text-align: left">
	　　于一去者中，&nbsp;不得二去故。</p>
<p style="text-align: left">
	　　随以何去法知去者，是去者不能用异去法。何以故？一去者中，二去法不可得故。</p>
<p style="text-align: left">
	　　复次，</p>
<p style="text-align: left">
	　　决定有去者，&nbsp;不能用三去；</p>
<p style="text-align: left">
	　　不决定去者，&nbsp;亦不用三去；</p>
<p style="text-align: left">
	　　去法定不定，&nbsp;去者不用三；</p>
<p style="text-align: left">
	　　是故去、去者，&nbsp;所去处皆无。</p>
<p style="text-align: left">
	　　决定者，名本实有，不因去法生。去法名身动，三种名未去、已去、去时。</p>
<p style="text-align: left">
	　　若决定有去者，离去法应有去者，不应有住，是故说决定有去者不能用三去。若去者不决定，不决定名本实无，以因去法得名去者，以无去法故不能用三去。因去法故有去者，若先无去法则无去者，云何言不决定去者用三去？</p>
<p style="text-align: left">
	　　如去者，去法亦如是。若先离去者，决定有去法，则不因去者有去法，是故去者不能用三去法。若决定无去法，去者何所用？</p>
<p style="text-align: left">
	　　如是思惟观察，去法、去者、所去处，是法皆相因待。因去法有去者，因去者有去法，因是二法则有可去处，不得言定有，不得言定无。是故决定知，三法虚妄，空无所有，但有假名，如幻如化。</p>
<p style="text-align: left">
	　　破六情品第三</p>
<p style="text-align: left">
	　　问曰：经中说有六情，所谓，</p>
<p style="text-align: left">
	　　眼耳及鼻舌，&nbsp;身意等六情，</p>
<p style="text-align: left">
	　　此眼等六情，&nbsp;行色等六尘。</p>
<p style="text-align: left">
	　　此中眼为内情，色为外尘，眼能见色；乃至意为内情，法为外尘，意能知法。</p>
<p style="text-align: left">
	　　答曰：无也。何以故？</p>
<p style="text-align: left">
	　　是眼则不能，&nbsp;自见其己体；</p>
<p style="text-align: left">
	　　若不能自见，&nbsp;云何见余物？</p>
<p style="text-align: left">
	　　是眼不能见自体。何以故？如灯能自照，亦能照他；眼若是见相，亦应自见，亦应见他，而实不尔。是故偈中说：若眼不自见，何能见余物？</p>
<p style="text-align: left">
	　　问曰：眼虽不能自见，而能见他；如火能烧他，不能自烧。</p>
<p style="text-align: left">
	　　答曰：</p>
<p style="text-align: left">
	　　火喻则不能，&nbsp;成于眼见法；</p>
<p style="text-align: left">
	　　去、未去、去时，&nbsp;已总答是事。</p>
<p style="text-align: left">
	　　汝虽作火喻，不能成眼见法，是事去来品中已答。如已去中无去，未去中无去，去时中无去。如已烧、未烧、烧时俱无有烧，如是已见、未见、见时俱无见相。</p>
<p style="text-align: left">
	　　复次，</p>
<p style="text-align: left">
	　　见若未见时，&nbsp;则不名为见；</p>
<p style="text-align: left">
	　　而言见能见，&nbsp;是事则不然。</p>
<p style="text-align: left">
	　　眼未对色，则不能见，尔时不名为见，因对色名为见。是故偈中说：未见时无见，云何以见能见？</p>
<p style="text-align: left">
	　　复次，二处俱无见法。何以故？</p>
<p style="text-align: left">
	　　见不能有见，&nbsp;非见亦不见；</p>
<p style="text-align: left">
	　　若已破于见，&nbsp;则为破见者。</p>
<p style="text-align: left">
	　　见不能见，先已说过故。非见亦不见，无见相故；若无见相，云何能见？见法无故，见者亦无。何以故？若离见有见者，无眼者亦应以余情见。若以见见，则见中有见相。见者无见相，是故偈中说：若已破于见，则为破见者。</p>
<p style="text-align: left">
	　　复次，</p>
<p style="text-align: left">
	　　离见不离见，&nbsp;见者不可得；</p>
<p style="text-align: left">
	　　以无见者故，&nbsp;何有见可见？</p>
<p style="text-align: left">
	　　若有见，见者则不成；若无见，见者亦不成。见者无故，云何有见可见？若无见者，谁能用见法分别外色？是故偈中说：以无见者故，何有见可见？</p>
<p style="text-align: left">
	　　复次，</p>
<p style="text-align: left">
	　　见可见无故，&nbsp;识等四法无；</p>
<p style="text-align: left">
	　　四取等诸缘，&nbsp;云何当得有？</p>
<p style="text-align: left">
	　　见可见法无故，识、触、受、爱四法皆无；以无爱等故，四取等十二因缘分亦无。</p>
<p style="text-align: left">
	　　复次，</p>
<p style="text-align: left">
	　　耳鼻舌身意，&nbsp;声及闻者等，</p>
<p style="text-align: left">
	　　当知如是义，&nbsp;皆同于上说。</p>
<p style="text-align: left">
	　　如见可见法空，属众缘故无决定；余耳等五情、声等五尘，当知亦同见可见法，义同故不别说。</p>
<p style="text-align: left">
	　　破五阴品第四</p>
<p style="text-align: left">
	　　问曰：经说有五阴，是事云何？</p>
<p style="text-align: left">
	　　答曰：</p>
<p style="text-align: left">
	　　若离于色因，&nbsp;色则不可得；</p>
<p style="text-align: left">
	　　若当离于色，&nbsp;色因不可得。</p>
<p style="text-align: left">
	　　色因者，如布因缕，除缕则无布，除布则无缕。布如色，缕如因。</p>
<p style="text-align: left">
	　　问曰：若离色因有色，有何过？</p>
<p style="text-align: left">
	　　答曰：</p>
<p style="text-align: left">
	　　离色因有色，&nbsp;是色则无因；</p>
<p style="text-align: left">
	　　无因而有法，&nbsp;是事则不然。</p>
<p style="text-align: left">
	　　如离缕有布，布则无因；无因而有法，世间所无有。</p>
<p style="text-align: left">
	　　问曰：佛法、外道法、世间法中皆有无因法：佛法有三无为，无为常故无因；外道法中，虚空、时、方、神、微尘、<a>涅槃</a>等；世间法，虚空、时、方等。是三法无处不有，故名为常，常故无因。汝何以说无因法世间所无？</p>
<p style="text-align: left">
	　　答曰：此无因法但有言说，思惟分别则皆无。若法从因缘有，不应言无因。若无因缘，则如我说。</p>
<p style="text-align: left">
	　　问曰：有二种因：一者、作因，二者、言说因。是无因法无作因，但有言说因，令人知故。</p>
<p style="text-align: left">
	　　答曰：虽有言说因，是事不然。虚空如六种中破，余事后当破。复次，现事尚皆可破，何况微尘等不可见法！是故说无因法，世间所无。</p>
<p style="text-align: left">
	　　问曰：若离色有色因，有何过？</p>
<p style="text-align: left">
	　　答曰：</p>
<p style="text-align: left">
	　　若离色有因，&nbsp;则是无果因；</p>
<p style="text-align: left">
	　　若言无果因，&nbsp;则无有是处。</p>
<p style="text-align: left">
	　　若除色果，但有色因者，即是无果因。</p>
<p style="text-align: left">
	　　问曰：若无果有因，有何咎？</p>
<p style="text-align: left">
	　　答曰：无果有因，世间所无。何以故？以果故名为因，若无果，云何名因？复次，若因中无果者，物何以不从非因生？是事如破因缘品中说，是故无有无果因。</p>
<p style="text-align: left">
	　　复次，</p>
<p style="text-align: left">
	　　若已有色者，&nbsp;则不用色因；</p>
<p style="text-align: left">
	　　若无有色者，&nbsp;亦不用色因。</p>
<p style="text-align: left">
	　　二处有色因，是则不然。若先因中有色，不名为色因；若先因中无色，亦不名为色因。</p>
<p style="text-align: left">
	　　问曰：若二处俱不然，但有无因色，有何咎？</p>
<p style="text-align: left">
	　　答曰：</p>
<p style="text-align: left">
	　　无因而有色，&nbsp;是事终不然；</p>
<p style="text-align: left">
	　　是故有智者，&nbsp;不应分别色。</p>
<p style="text-align: left">
	　　若因中有果、因中无果，此事尚不可得，何况无因有色？是故言无因而有色，是事终不然。是故有智者，不应分别色；分别名凡夫，以无明爱染贪著色，然后以邪见生分别戏论说因中有果无果等。今此中求色不可得，是故智者不应分别。</p>
<p style="text-align: left">
	　　复次，</p>
<p style="text-align: left">
	　　若果似于因，&nbsp;是事则不然；</p>
<p style="text-align: left">
	　　果若不似因，&nbsp;是事亦不然。</p>
<p style="text-align: left">
	　　若果与因相似，是事不然，因细果粗故，因果色力等各异；如布似缕则不名布，缕多布一故，不得言因果相似。若因果不相似，是亦不然；如麻缕不成绢，粗缕无出细布，是故不得言因果不相似。二义不然，故无色、无色因。</p>
<p style="text-align: left">
	　　受阴及想阴，&nbsp;行阴、识阴等，</p>
<p style="text-align: left">
	　　其余一切法，&nbsp;皆同于色阴。</p>
<p style="text-align: left">
	　　四阴及一切法，亦应如是思惟破。又今造论者，欲赞美空义故，而说偈：</p>
<p style="text-align: left">
	　　若人有问者，&nbsp;离空而欲答，</p>
<p style="text-align: left">
	　　是则不成答，&nbsp;俱同于彼疑。</p>
<p style="text-align: left">
	　　若人有难问，&nbsp;离空说其过，</p>
<p style="text-align: left">
	　　是不成难问，&nbsp;俱同于彼疑。</p>
<p style="text-align: left">
	　　若人论议时，各有所执，离于空义而有问答者，皆不成问答，俱亦同疑。如人言瓶是无常，问者言：&ldquo;何以故无常？&rdquo;答言：&ldquo;从无常因生故。&rdquo;此不名答。何以故？因缘中亦疑不知为常、为无常，是为同彼所疑。问者若欲说其过，不依于空而说诸法无常，则不名问难。何以故？汝因无常破我常，我亦因常破汝无常。若实无常则无业报，眼耳等诸法念念灭，亦无有分别，有如是等过，皆不成问难，同彼所疑。</p>
<p style="text-align: left">
	　　若依空破常者，则无有过。何以故？此人不取空相故。是故若欲问答，尚应依于空法，何况欲求离苦寂灭相者！</p>
<p style="text-align: left">
	　　破六种品第五</p>
<p style="text-align: left">
	　　问曰：六种各有定相，有定相故则有六种。</p>
<p style="text-align: left">
	　　答曰：</p>
<p style="text-align: left">
	　　空相未有时，&nbsp;则无虚空法；</p>
<p style="text-align: left">
	　　若先有虚空，&nbsp;即为是无相。</p>
<p style="text-align: left">
	　　若未有虚空相，先有虚空法者，虚空则无相。何以故？无色处名虚空相。色是作法无常，若色未生，未生则无灭，尔时无虚空相。因色故有无色处，无色处名虚空相。</p>
<p style="text-align: left">
	　　问曰：若无相有虚空，有何咎？</p>
<p style="text-align: left">
	　　答曰：</p>
<p style="text-align: left">
	　　是无相之法，&nbsp;一切处无有；</p>
<p style="text-align: left">
	　　于无相法中，&nbsp;相则无所相。</p>
<p style="text-align: left">
	　　若于常无常法中，求无相法不可得。如论者言：&ldquo;是有是无，云何知各有相？&rdquo;故生、住、灭是有为相，无生、住、灭是无为相。虚空若无相，则无虚空。若谓先无相后相来相者，是亦不然。若先无相，则无法可相。何以故？</p>
<p style="text-align: left">
	　　有相、无相中，&nbsp;相则无所住；</p>
<p style="text-align: left">
	　　离有相、无相，&nbsp;余处亦不住。</p>
<p style="text-align: left">
	　　如有峰、有角尾端、有毛颈下垂壷，是名牛相；若离是相则无牛，若无牛是诸相无所住，是故说于无相法中相则无所相。有相中相亦不住，先有相故；如水相中火相不住，先有自相故。</p>
<p style="text-align: left">
	　　复次，若无相中相住者，则为无因；无因名为无法而有相。相、可相，常相因待故，离有相、无相法，更无第三处可相。是故偈中说：离有相、无相，余处亦不住。</p>
<p style="text-align: left">
	　　复次，</p>
<p style="text-align: left">
	　　相法无有故，&nbsp;可相法亦无；</p>
<p style="text-align: left">
	　　可相法无故，&nbsp;相法亦复无。</p>
<p style="text-align: left">
	　　相无所住故，则无可相法；可相法无故，相法亦无。何以故？因相有可相，因可相有相，共相因待故。</p>
<p style="text-align: left">
	　　是故今无相，&nbsp;亦无有可相；</p>
<p style="text-align: left">
	　　离相、可相已，&nbsp;更亦无有物。</p>
<p style="text-align: left">
	　　于因缘中本末推求，相、可相决定不可得。是二不可得故，一切法皆无。一切法皆摄在相、可相二法中，或相为可相，或可相为相；如火以烟为相，烟亦复以火为相。</p>
<p style="text-align: left">
	　　问曰：若无有有，应当有无。</p>
<p style="text-align: left">
	　　答曰：</p>
<p style="text-align: left">
	　　若使无有有，&nbsp;云何当有无？</p>
<p style="text-align: left">
	　　有无既已无，&nbsp;知有无者谁？</p>
<p style="text-align: left">
	　　凡物若自坏，若为他坏，名为无。无不自有，从有而有。是故言：若使无有有，云何当有无？眼见耳闻尚不可得，何况无物？</p>
<p style="text-align: left">
	　　问曰：以无有有故无亦无，应当有知有、无者。</p>
<p style="text-align: left">
	　　答曰：若有知者，应在有中，应在无中。有、无既破，知者亦同破。</p>
<p style="text-align: left">
	　　是故知虚空，&nbsp;非有亦非无，</p>
<p style="text-align: left">
	　　非相非可相，&nbsp;余五同虚空。</p>
<p style="text-align: left">
	　　如虚空种种求相不可得，余五种亦如是。</p>
<p style="text-align: left">
	　　问曰：虚空不在初、不在后，何以先破？</p>
<p style="text-align: left">
	　　答曰：地、水、火、风众缘和合故易破，识以苦乐因故、知无常变异故易破。虚空无如是相，但凡夫悕望为有，是故先破。复次，虚空能持四大，四大因缘有识，是故先破根本，余者自破。</p>
<p style="text-align: left">
	　　问曰：世间人尽见诸法是有是无，汝何以独与世间相违，言无所见？</p>
<p style="text-align: left">
	　　答曰：</p>
<p style="text-align: left">
	　　浅智见诸法，&nbsp;若有若无相；</p>
<p style="text-align: left">
	　　是则不能见，&nbsp;灭见安隐法。</p>
<p style="text-align: left">
	　　若人未得道，不见诸法实相，爱见因缘故种种戏论：见法生时谓之为有，取相言有；见法灭时谓之为断，取相言无。智者见诸法生即灭无见，见诸法灭即灭有见，是故于一切法虽有所见，皆如幻如梦，乃至无漏道见尚灭，何况余见！是故若不见灭见安隐法者，则见有见无。</p>
<p style="text-align: left">
	　　破染染者品第六</p>
<p style="text-align: left">
	　　问曰：经说贪欲、嗔恚、愚痴，是世间根本。贪欲有种种名，初名爱，次名著，次名染，次名淫欲，次名贪欲，有如是等名字。此是结使，依止众生。众生名染者，贪欲名染法，有染法、染者故，则有贪欲。余二亦如是，有嗔则有嗔者，有痴则有痴者。以此三毒因缘起三业，三业因缘起三界，是故有一切法。</p>
<p style="text-align: left">
	　　答曰：经虽说有三毒名字，求实不可得。何以故？</p>
<p style="text-align: left">
	　　若离于染法，&nbsp;先自有染者，</p>
<p style="text-align: left">
	　　因是染欲者，&nbsp;应生于染法。</p>
<p style="text-align: left">
	　　若无有染者，&nbsp;云何当有染？</p>
<p style="text-align: left">
	　　若有若无染，&nbsp;染者亦如是。</p>
<p style="text-align: left">
	　　若先定有染者，则不更须染，染者先已染故。若先定无染者，亦复不应起染，要当先有染者然后起染；若先无染者，则无受染者。</p>
<p style="text-align: left">
	　　染法亦如是，若先离人定有染法，此则无因，云何得起？似如无薪火。若先定无染法，则无有染者。是故偈中说：若有若无染，染者亦如是。</p>
<p style="text-align: left">
	　　问曰：若染法、染者先后相待生，是事不可得者；若一时生，有何咎？</p>
<p style="text-align: left">
	　　答曰：</p>
<p style="text-align: left">
	　　染者及染法，&nbsp;俱成则不然；</p>
<p style="text-align: left">
	　　染者、染法俱，&nbsp;则无有相待。</p>
<p style="text-align: left">
	　　若染法、染者一时成，则不相待。不因染者有染法，不因染法有染者，是二应常，已无因成故。若常则多过，无有<a>解脱</a>法。</p>
<p style="text-align: left">
	　　复次，今当以一、异法，破染法、染者。何以故？</p>
<p style="text-align: left">
	　　染者、染法一，&nbsp;一法云何合？</p>
<p style="text-align: left">
	　　染者、染法异，&nbsp;异法云何合？</p>
<p style="text-align: left">
	　　染法、染者，若以一法合，若以异法合：若一则无合。何以故？一法云何自合？如指端不能自触。若以异法合，是亦不可。何以故？以异成故，若各成竟不须复合，虽合犹异。</p>
<p style="text-align: left">
	　　复次，一、异俱不可。何以故？</p>
<p style="text-align: left">
	　　若一有合者，&nbsp;离伴应有合；</p>
<p style="text-align: left">
	　　若异有合者，&nbsp;离伴亦应合。</p>
<p style="text-align: left">
	　　若染、染者一，强名为合者，应离余因缘而有染、染者。复次，若一，亦不应有染、染者二名。染是法，染者是人，若人、法为一，是则大乱。</p>
<p style="text-align: left">
	　　若染、染者各异，而言合者，则不须余因缘而有合；若异而合者，虽远亦应合。</p>
<p style="text-align: left">
	　　问曰：一不合可尔，眼见异法共合。</p>
<p style="text-align: left">
	　　答曰：</p>
<p style="text-align: left">
	　　若异而有合，&nbsp;染、染者何事？</p>
<p style="text-align: left">
	　　是二相先异，&nbsp;然后说合相。</p>
<p style="text-align: left">
	　　若染、染者，先有决定异相，而后合者，是则不合。何以故？是二相先已异，而后强说合。</p>
<p style="text-align: left">
	　　复次，</p>
<p style="text-align: left">
	　　若染及染者，&nbsp;先各成异相；</p>
<p style="text-align: left">
	　　既已成异相，&nbsp;云何而言合？</p>
<p style="text-align: left">
	　　若染、染者先各成别相，汝今何以强说合相？</p>
<p style="text-align: left">
	　　复次，</p>
<p style="text-align: left">
	　　异相无有成，&nbsp;是故汝欲合；</p>
<p style="text-align: left">
	　　合相竟无成，&nbsp;而复说异相。</p>
<p style="text-align: left">
	　　汝已染、染者异相不成故，复说合相。合相中有过，染、染者不成，汝为成合相故，复说异相。汝自已为定，而所说不定。何以故？</p>
<p style="text-align: left">
	　　异相不成故，&nbsp;合相则不成；</p>
<p style="text-align: left">
	　　于何异相中，&nbsp;而欲说合相？</p>
<p style="text-align: left">
	　　以此中染、染者异相不成故，合相亦不成。汝于何异相中，而欲说合相？</p>
<p style="text-align: left">
	　　复次，</p>
<p style="text-align: left">
	　　如是染、染者，&nbsp;非合不合成；</p>
<p style="text-align: left">
	　　诸法亦如是，&nbsp;非合不合成。</p>
<p style="text-align: left">
	　　如染，恚、痴亦如是；如三毒，一切烦恼、一切法亦如是，非先非后、非合非散等，因缘所成。</p>
		

	
	

		</div></div><hr><script charset='utf-8' src='../../js/footer.js'></script></body></html>