<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，广百论本' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>广百论本</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>广百论本</strong></p>
<p style="text-align: left">　　破常品第一</p>
<p style="text-align: left">　　一切为果生所以无常性</p>
<p style="text-align: left">　　故除佛无有如实号如来</p>
<p style="text-align: left">　　无有时方物有性非缘生</p>
<p style="text-align: left">　　故无时方物有性而<a>常住</a></p>
<p style="text-align: left">　　非无因有性有因即非常</p>
<p style="text-align: left">　　故无因欲成真见说非有</p>
<p style="text-align: left">　　见所作无常谓非作常住</p>
<p style="text-align: left">　　既见无常有应言常性无</p>
<p style="text-align: left">　　愚夫妄分别谓空等为常</p>
<p style="text-align: left">　　智者依<a>世间</a>亦不见此义</p>
<p style="text-align: left">　　非唯一有分遍满一切分</p>
<p style="text-align: left">　　故知一一分各别有有分</p>
<p style="text-align: left">　　若法体实有卷舒用可得</p>
<p style="text-align: left">　　此定从他生故成所生果</p>
<p style="text-align: left">　　若离所生果无有能生因</p>
<p style="text-align: left">　　是故能生因皆成所生果</p>
<p style="text-align: left">　　诸法必变异方作余生因</p>
<p style="text-align: left">　　如是变异因岂得名常住</p>
<p style="text-align: left">　　若本无今有自然常为因</p>
<p style="text-align: left">　　既许有自然因则为妄立</p>
<p style="text-align: left">　　云何依常性而起于无常</p>
<p style="text-align: left">　　因果相不同世所未曾见</p>
<p style="text-align: left">　　若一分是因余分非因者</p>
<p style="text-align: left">　　即应成种种种种故非常</p>
<p style="text-align: left">　　在因微圆相于果则非有</p>
<p style="text-align: left">　　是故诸极微非遍体和合</p>
<p style="text-align: left">　　于一极微处既不许有余</p>
<p style="text-align: left">　　是故亦不应许因果等量</p>
<p style="text-align: left">　　微若有东方必有东方分</p>
<p style="text-align: left">　　极微若有分如何是极微</p>
<p style="text-align: left">　　要取前舍后方得说为行</p>
<p style="text-align: left">　　此二若是无<a>行者</a>应非有</p>
<p style="text-align: left">　　极微无初分中后分亦无</p>
<p style="text-align: left">　　是则一切眼皆所不能见</p>
<p style="text-align: left">　　若因为果坏是因即非常</p>
<p style="text-align: left">　　或许果与因二体不同处</p>
<p style="text-align: left">　　不见有诸法常而是有对</p>
<p style="text-align: left">　　故极微是常诸佛未曾说</p>
<p style="text-align: left">　　离缚所缚因更无真<a>解脱</a></p>
<p style="text-align: left">　　生成用阙故设有亦名无</p>
<p style="text-align: left">　　究竟<a>涅槃</a>时无蕴亦<a>无我</a></p>
<p style="text-align: left">　　不见涅槃者依何有涅槃</p>
<p style="text-align: left">　　我时舍诸德离爱有何思</p>
<p style="text-align: left">　　若有我无思便用无所有</p>
<p style="text-align: left">　　无余有我种则定能生思</p>
<p style="text-align: left">　　要无我无思诸有乃无有</p>
<p style="text-align: left">　　若离苦有我则定无涅槃</p>
<p style="text-align: left">　　是故涅槃中我等皆永灭</p>
<p style="text-align: left">　　宁在世间求非求于胜义</p>
<p style="text-align: left">　　以世间少有于胜义都无</p>
<p style="text-align: left">　　破我品第二</p>
<p style="text-align: left">　　内我实非男非女非非二</p>
<p style="text-align: left">　　但由无智故谓我为丈夫</p>
<p style="text-align: left">　　若诸大种中无男女非二</p>
<p style="text-align: left">　　云何诸大种有男等相生</p>
<p style="text-align: left">　　汝我余非我故我无定相</p>
<p style="text-align: left">　　岂不于无常妄分别为我</p>
<p style="text-align: left">　　我即同于身生生有变易</p>
<p style="text-align: left">　　故离身有我常住理不然</p>
<p style="text-align: left">　　若法无触对则无有动摇</p>
<p style="text-align: left">　　是故身作业非命者能造</p>
<p style="text-align: left">　　我常非所害岂烦修护因</p>
<p style="text-align: left">　　谁恐食金刚执杖防众蠹</p>
<p style="text-align: left">　　若有宿生念便谓我为常</p>
<p style="text-align: left">　　既见昔时痕身亦应常住</p>
<p style="text-align: left">　　若我与思合转成思念者</p>
<p style="text-align: left">　　思亦应非思故我非常住</p>
<p style="text-align: left">　　我与乐等合种种如乐等</p>
<p style="text-align: left">　　我如乐等故非一亦非常</p>
<p style="text-align: left">　　若谓我思常缘助成邪执</p>
<p style="text-align: left">　　如言火常住则不缘薪等</p>
<p style="text-align: left">　　如至灭动物作用彼无有</p>
<p style="text-align: left">　　故有我无思其理不成就</p>
<p style="text-align: left">　　余方起思界别处见于思</p>
<p style="text-align: left">　　如铁铤镕销我体应变坏</p>
<p style="text-align: left">　　思如意量小我似<a>虚空</a>大</p>
<p style="text-align: left">　　唯应观自相则不见于思</p>
<p style="text-align: left">　　我德若周遍何为他不受</p>
<p style="text-align: left">　　能障既言通不应唯障一</p>
<p style="text-align: left">　　若德并悲思何能造一切</p>
<p style="text-align: left">　　彼应与狂乱俱痴无所成</p>
<p style="text-align: left">　　若德能善解造舍等诸物</p>
<p style="text-align: left">　　而不知受用非理宁过此</p>
<p style="text-align: left">　　有动作无常虚通无动作</p>
<p style="text-align: left">　　无用同无性何不欣无我</p>
<p style="text-align: left">　　或观我周遍或见量同身</p>
<p style="text-align: left">　　或执如极微智者达非有</p>
<p style="text-align: left">　　常法非可恼何舍恼解脱</p>
<p style="text-align: left">　　是故计我常证解脱非理</p>
<p style="text-align: left">　　我若实有性不应赞离我</p>
<p style="text-align: left">　　定知真实者趣解脱应虚</p>
<p style="text-align: left">　　解脱中若无前亦应非有</p>
<p style="text-align: left">　　无杂时所见彼真性应知</p>
<p style="text-align: left">　　若无常皆断草等何不然</p>
<p style="text-align: left">　　此理设为真无明亦非有</p>
<p style="text-align: left">　　现见色等行从缘生住灭</p>
<p style="text-align: left">　　故知汝执我虽有而无有</p>
<p style="text-align: left">　　如缘成芽等缘成种等生</p>
<p style="text-align: left">　　故无常诸法皆无常所起</p>
<p style="text-align: left">　　以法从缘生故体而无断</p>
<p style="text-align: left">　　以法从缘灭故体亦非常</p>
<p style="text-align: left">　　破时品第三</p>
<p style="text-align: left">　　瓶等在未来即非有过现</p>
<p style="text-align: left">　　未来过现有便是未来无</p>
<p style="text-align: left">　　未来若已谢而有未来体</p>
<p style="text-align: left">　　此则恒未来云何成过现</p>
<p style="text-align: left">　　法若在未来现有未来相</p>
<p style="text-align: left">　　应即为现在如何名未来</p>
<p style="text-align: left">　　去来如现有取果用何无</p>
<p style="text-align: left">　　若体恒非无何为不常住</p>
<p style="text-align: left">　　过去若过去如何成过去</p>
<p style="text-align: left">　　过去不过去如何成过去</p>
<p style="text-align: left">　　未来若有生如何非现在</p>
<p style="text-align: left">　　未来若无生如何非常住</p>
<p style="text-align: left">　　若未来无生坏故非常者</p>
<p style="text-align: left">　　过去既无坏何不谓为常</p>
<p style="text-align: left">　　现在世无常非由过去等</p>
<p style="text-align: left">　　除斯二所趣更无有第三</p>
<p style="text-align: left">　　若后生诸行先已有定体</p>
<p style="text-align: left">　　说有定性人应非是邪执</p>
<p style="text-align: left">　　若法因缘生即非先有体</p>
<p style="text-align: left">　　先有而生者生已复应生</p>
<p style="text-align: left">　　若见去来有如何不见无</p>
<p style="text-align: left">　　既见有去来应不说为远</p>
<p style="text-align: left">　　未作法若有修戒等唐捐</p>
<p style="text-align: left">　　若少有所为果则非先有</p>
<p style="text-align: left">　　诸行既无常果则非恒有</p>
<p style="text-align: left">　　若有初有后世共许非常</p>
<p style="text-align: left">　　应非勤解脱解脱无去来</p>
<p style="text-align: left">　　或许有去来贪应离贪者</p>
<p style="text-align: left">　　若执果先有造宫舍严具</p>
<p style="text-align: left">　　柱等则唐捐果先无亦尔</p>
<p style="text-align: left">　　诸法有转变慧者未曾有</p>
<p style="text-align: left">　　唯除无智人妄分别为有</p>
<p style="text-align: left">　　无常何有住住无有何体</p>
<p style="text-align: left">　　初若有住者后应无变衰</p>
<p style="text-align: left">　　譬如无一识能了于二义</p>
<p style="text-align: left">　　如是无一义二识所能知</p>
<p style="text-align: left">　　时若有余住住则不成时</p>
<p style="text-align: left">　　时若余住无后灭应非有</p>
<p style="text-align: left">　　法与无常异法则非无常</p>
<p style="text-align: left">　　法与无常一法应非有住</p>
<p style="text-align: left">　　无常初既劣住力定应强</p>
<p style="text-align: left">　　此二复何缘后见成颠倒</p>
<p style="text-align: left">　　若遍诸法体无常力初劣</p>
<p style="text-align: left">　　应都无有住或一切皆常</p>
<p style="text-align: left">　　无常若恒有住相应常无</p>
<p style="text-align: left">　　或彼法先常后乃非常住</p>
<p style="text-align: left">　　若法无常俱而言有住者</p>
<p style="text-align: left">　　无常相应妄或住相应虚</p>
<p style="text-align: left">　　无所见见无回心缘妄境</p>
<p style="text-align: left">　　是故唯虚假有忆念名生</p>
<p style="text-align: left">　　破见品第四</p>
<p style="text-align: left">　　禀和希胜慧是<a>法器</a>应知</p>
<p style="text-align: left">　　异此有师资无因获胜利</p>
<p style="text-align: left">　　说有及有因净与净方便</p>
<p style="text-align: left">　　世间自不了过岂在牟尼</p>
<p style="text-align: left">　　舍诸有涅槃邪宗所共许</p>
<p style="text-align: left">　　真空破一切如何彼不欣</p>
<p style="text-align: left">　　不知舍证因无由能舍证</p>
<p style="text-align: left">　　是故牟尼说清凉余定无</p>
<p style="text-align: left">　　若于佛所说深事以生疑</p>
<p style="text-align: left">　　可依无相空而生决定信</p>
<p style="text-align: left">　　观现尚有妄知后定为虚</p>
<p style="text-align: left">　　诸依彼法行被诳终无已</p>
<p style="text-align: left">　　智者自涅槃是能作难作</p>
<p style="text-align: left">　　愚夫逢善导而无随趣心</p>
<p style="text-align: left">　　不知无怖畏遍知亦复然</p>
<p style="text-align: left">　　定由少分知而生于怖畏</p>
<p style="text-align: left">　　<a>生死</a>顺流法愚夫常习行</p>
<p style="text-align: left">　　未曾修逆流是故生怖畏</p>
<p style="text-align: left">　　诸有愚痴人障他真实见</p>
<p style="text-align: left">　　无由生善趣如何证涅槃</p>
<p style="text-align: left">　　宁毁犯尸罗不损坏<a>正见</a></p>
<p style="text-align: left">　　尸罗生善趣正见得涅槃</p>
<p style="text-align: left">　　宁彼起<a>我执</a>非空无我见</p>
<p style="text-align: left">　　后兼向恶趣初唯背涅槃</p>
<p style="text-align: left">　　空无我妙理诸佛真境界</p>
<p style="text-align: left">　　能怖众恶见涅槃不二门</p>
<p style="text-align: left">　　愚闻空法名皆生大怖畏</p>
<p style="text-align: left">　　如见大力者怯劣悉奔逃</p>
<p style="text-align: left">　　诸佛虽<a>无心</a>说摧他论法</p>
<p style="text-align: left">　　而他论自坏如野火焚薪</p>
<p style="text-align: left">　　诸有悟<a>正法</a>定不乐邪宗</p>
<p style="text-align: left">　　为余出伪门故显真空义</p>
<p style="text-align: left">　　若知佛所说真空无我理</p>
<p style="text-align: left">　　随顺不生欣乖违无厌怖</p>
<p style="text-align: left">　　见诸外道众为多无义因</p>
<p style="text-align: left">　　乐正法有情谁不深悲愍</p>
<p style="text-align: left">　　<a>婆罗门</a>离系如来三所宗</p>
<p style="text-align: left">　　耳眼意能知故<a>佛法</a>深细</p>
<p style="text-align: left">　　婆罗门所宗多令行诳诈</p>
<p style="text-align: left">　　离系外道法多分顺愚痴</p>
<p style="text-align: left">　　恭敬婆罗门为诵诸明故</p>
<p style="text-align: left">　　愍念离系者由自苦其身</p>
<p style="text-align: left">　　如苦业所感非真解脱因</p>
<p style="text-align: left">　　胜身业所生亦非证解脱</p>
<p style="text-align: left">　　略言佛所说具二别余宗</p>
<p style="text-align: left">　　不害生人天观空证解脱</p>
<p style="text-align: left">　　世人耽自宗如爱本<a>生地</a></p>
<p style="text-align: left">　　正法能摧灭邪党不生欣</p>
<p style="text-align: left">　　有智求胜德应信受真宗</p>
<p style="text-align: left">　　正法如日轮有目因能见</p>
<p style="text-align: left">　　破根境品第五</p>
<p style="text-align: left">　　于瓶诸分中可见唯是色</p>
<p style="text-align: left">　　言瓶全可见如何能悟真</p>
<p style="text-align: left">　　诸有胜慧人随前所说义</p>
<p style="text-align: left">　　于香味及触一切类应遮</p>
<p style="text-align: left">　　若唯见瓶色即言见瓶者</p>
<p style="text-align: left">　　既不见香等应名不见瓶</p>
<p style="text-align: left">　　有障碍诸色体非全可见</p>
<p style="text-align: left">　　彼分及中间由此分所隔</p>
<p style="text-align: left">　　极微分有无应审谛思察</p>
<p style="text-align: left">　　引不成为证义终不可成</p>
<p style="text-align: left">　　一切有碍法皆众分所成</p>
<p style="text-align: left">　　言说字亦然故非根所取</p>
<p style="text-align: left">　　离显色有形云何取形色</p>
<p style="text-align: left">　　即显取形色何故不由身</p>
<p style="text-align: left">　　离色有色因应非眼所见</p>
<p style="text-align: left">　　二法体既异如何不别观</p>
<p style="text-align: left">　　身觉于坚等共立地等名</p>
<p style="text-align: left">　　故唯于触中说地等差别</p>
<p style="text-align: left">　　瓶所见生时不见有异德</p>
<p style="text-align: left">　　体生如所见故实性都无</p>
<p style="text-align: left">　　眼等皆大造何眼见非余</p>
<p style="text-align: left">　　故业果难思牟尼真实说</p>
<p style="text-align: left">　　智缘未有故智非在见先</p>
<p style="text-align: left">　　居后智唐捐同时见无用</p>
<p style="text-align: left">　　眼若行至境色远见应迟</p>
<p style="text-align: left">　　何不亦分明照极远近色</p>
<p style="text-align: left">　　若见已方行行即为无用</p>
<p style="text-align: left">　　若不见而往定欲见应无</p>
<p style="text-align: left">　　若不往而观应见一切色</p>
<p style="text-align: left">　　眼既无行动无远亦无障</p>
<p style="text-align: left">　　诸法体相用前后定应同</p>
<p style="text-align: left">　　如何此眼根不见于眼性</p>
<p style="text-align: left">　　眼中无色识识中无色眼</p>
<p style="text-align: left">　　色内二俱无何能合见色</p>
<p style="text-align: left">　　所闻若能表何不成非音</p>
<p style="text-align: left">　　声若非能诠何故缘生解</p>
<p style="text-align: left">　　声若至耳闻如何了声本</p>
<p style="text-align: left">　　声无顿说理如何全可知</p>
<p style="text-align: left">　　乃至非所闻应非是声性</p>
<p style="text-align: left">　　先无而后有理定不相应</p>
<p style="text-align: left">　　心若离诸根去亦应无用</p>
<p style="text-align: left">　　设如是命者应常无有心</p>
<p style="text-align: left">　　令心妄取尘依先见如焰</p>
<p style="text-align: left">　　妄立诸法义是想蕴应知</p>
<p style="text-align: left">　　眼色等为缘如幻生诸识</p>
<p style="text-align: left">　　若执为实有幻喻不应成</p>
<p style="text-align: left">　　世间诸所有无不皆难测</p>
<p style="text-align: left">　　根境理同然智者何惊异</p>
<p style="text-align: left">　　诸法如火轮变化梦幻事</p>
<p style="text-align: left">　　水月彗星响阳焰及浮云</p>
<p style="text-align: left">　　破边执品第六</p>
<p style="text-align: left">　　诸法若实有应不依他成</p>
<p style="text-align: left">　　既必依他成定知非实有</p>
<p style="text-align: left">　　非即色有瓶非离色有瓶</p>
<p style="text-align: left">　　非依瓶有色非有瓶依色</p>
<p style="text-align: left">　　若见二相异谓离瓶有同</p>
<p style="text-align: left">　　二相既有殊应离瓶有异</p>
<p style="text-align: left">　　若一不名瓶瓶应不名一</p>
<p style="text-align: left">　　瓶一曾无合瓶应无一名</p>
<p style="text-align: left">　　若色遍于实色应得大名</p>
<p style="text-align: left">　　敌论若非他应申自宗义</p>
<p style="text-align: left">　　有数等能相显所相不成</p>
<p style="text-align: left">　　除此更无因故诸法非有</p>
<p style="text-align: left">　　离别相无瓶故瓶体非一</p>
<p style="text-align: left">　　一一非瓶故瓶体亦非多</p>
<p style="text-align: left">　　非无有触体与有触体合</p>
<p style="text-align: left">　　故色等诸法不可合为瓶</p>
<p style="text-align: left">　　色是瓶一分故色体非瓶</p>
<p style="text-align: left">　　有分既为无一分如何有</p>
<p style="text-align: left">　　一切色等性色等相无差</p>
<p style="text-align: left">　　唯一类是瓶余非有何理</p>
<p style="text-align: left">　　若色异味等不异于瓶等</p>
<p style="text-align: left">　　瓶等即味等色何即瓶等</p>
<p style="text-align: left">　　瓶等既无因体应不成果</p>
<p style="text-align: left">　　故若异色等瓶等定为无</p>
<p style="text-align: left">　　瓶等因若有可为瓶等因</p>
<p style="text-align: left">　　瓶等因既无如何生瓶等</p>
<p style="text-align: left">　　色等和合时终不成香等</p>
<p style="text-align: left">　　故和合一体应如瓶等无</p>
<p style="text-align: left">　　如离于色等瓶体实为无</p>
<p style="text-align: left">　　色体亦应然离风等非有</p>
<p style="text-align: left">　　暖即是火性非暖如何烧</p>
<p style="text-align: left">　　故薪体为无离此火非有</p>
<p style="text-align: left">　　余暖杂故成如何不成火</p>
<p style="text-align: left">　　若余不成暖由火法应无</p>
<p style="text-align: left">　　若火微无薪应离薪有火</p>
<p style="text-align: left">　　火微有薪者应无火极微</p>
<p style="text-align: left">　　审观诸法时无一体实有</p>
<p style="text-align: left">　　一体既非有多体亦应无</p>
<p style="text-align: left">　　若法更无余汝谓为一体</p>
<p style="text-align: left">　　诸法皆三性故一体为无</p>
<p style="text-align: left">　　有非有俱非一非一双泯</p>
<p style="text-align: left">　　随次应配属智者达非真</p>
<p style="text-align: left">　　于相续假法恶见诸真常</p>
<p style="text-align: left">　　积集假法中邪执言实有</p>
<p style="text-align: left">　　诸法众缘成性羸无<a>自在</a></p>
<p style="text-align: left">　　虚假依他立故我法皆无</p>
<p style="text-align: left">　　果众缘合成离缘无别果</p>
<p style="text-align: left">　　如是合与果诸圣达皆无</p>
<p style="text-align: left">　　识为诸有种境是识所行</p>
<p style="text-align: left">　　见境无我时诸有种皆灭</p>
<p style="text-align: left">　　破有为相品第七</p>
<p style="text-align: left">　　若本无而生先无何不起</p>
<p style="text-align: left">　　本有而生者后有复应生</p>
<p style="text-align: left">　　果若能违因先无不应理</p>
<p style="text-align: left">　　果立因无用先有亦不成</p>
<p style="text-align: left">　　此时非有生彼时亦无生</p>
<p style="text-align: left">　　此彼时无生何时当有生</p>
<p style="text-align: left">　　如生于自性生义既为无</p>
<p style="text-align: left">　　于他性亦然生义何成有</p>
<p style="text-align: left">　　初中后三位生前定不成</p>
<p style="text-align: left">　　二一既为无一一如何有</p>
<p style="text-align: left">　　非离于他性唯从自性生</p>
<p style="text-align: left">　　非从他及俱故生定非有</p>
<p style="text-align: left">　　前后及同时二俱不可说</p>
<p style="text-align: left">　　故生与瓶等唯假有非真</p>
<p style="text-align: left">　　旧若在新前前生不应理</p>
<p style="text-align: left">　　旧若居新后后生理不成</p>
<p style="text-align: left">　　现非因现起亦非因去来</p>
<p style="text-align: left">　　未来亦不因去来今世起</p>
<p style="text-align: left">　　若具即无来既灭应非往</p>
<p style="text-align: left">　　法体相如是幻等喻非虚</p>
<p style="text-align: left">　　生住灭三相同时有不成</p>
<p style="text-align: left">　　前后亦为无如何执为有</p>
<p style="text-align: left">　　若生等诸相复有别生等</p>
<p style="text-align: left">　　应住灭如生或生住如灭</p>
<p style="text-align: left">　　所相异能相何为体非常</p>
<p style="text-align: left">　　不异四应同或复全非有</p>
<p style="text-align: left">　　有不生有法有不生无法</p>
<p style="text-align: left">　　无不生有法无不生无法</p>
<p style="text-align: left">　　有不成有法有不成无法</p>
<p style="text-align: left">　　无不成有法无不成无法</p>
<p style="text-align: left">　　半生半未生非一生时体</p>
<p style="text-align: left">　　或以未生位应亦是生时</p>
<p style="text-align: left">　　生时若是果体即非生时</p>
<p style="text-align: left">　　生时若自然应失生时性</p>
<p style="text-align: left">　　已生异未生别有中间位</p>
<p style="text-align: left">　　生时异二位应别有中间</p>
<p style="text-align: left">　　若谓生时舍方得已生时</p>
<p style="text-align: left">　　是则应有余得时而可见</p>
<p style="text-align: left">　　若至已生位理必无生时</p>
<p style="text-align: left">　　已生有生时云何从彼起</p>
<p style="text-align: left">　　未至已生位若立为生时</p>
<p style="text-align: left">　　何不谓无瓶未生无别故</p>
<p style="text-align: left">　　非生时有用能简未生时</p>
<p style="text-align: left">　　亦非体未圆别于已生位</p>
<p style="text-align: left">　　前位生时无后位方言有</p>
<p style="text-align: left">　　兼成已生位故此位非无</p>
<p style="text-align: left">　　有时名已生无时名未起</p>
<p style="text-align: left">　　除兹有无位谁复谓生时</p>
<p style="text-align: left">　　诸有执离因无别所成果</p>
<p style="text-align: left">　　<a>转生</a>及转灭理皆不可成</p>
<p style="text-align: left">　　教诫<a>弟子</a>品第八</p>
<p style="text-align: left">　　由少因缘故疑空谓不空</p>
<p style="text-align: left">　　依前诸品中理教应重遣</p>
<p style="text-align: left">　　能所说若有空理则为无</p>
<p style="text-align: left">　　诸法假缘成故三事非有</p>
<p style="text-align: left">　　若唯说空过不空义即成</p>
<p style="text-align: left">　　不空过已明空义应先立</p>
<p style="text-align: left">　　诸欲坏他宗必应成己义</p>
<p style="text-align: left">　　何乐谈他失而无立己宗</p>
<p style="text-align: left">　　为破一等执假立遣为宗</p>
<p style="text-align: left">　　他三执既除自宗随不立</p>
<p style="text-align: left">　　许执为现见空因非有能</p>
<p style="text-align: left">　　余宗现见因此宗非所许</p>
<p style="text-align: left">　　若无不空理空理如何成</p>
<p style="text-align: left">　　汝既不立空不空应不立</p>
<p style="text-align: left">　　若许有无宗有宗方可立</p>
<p style="text-align: left">　　无宗若非有有宗应不成</p>
<p style="text-align: left">　　若诸法皆空如何火名暖</p>
<p style="text-align: left">　　此如前具遣火暖俗非真</p>
<p style="text-align: left">　　若谓法实有遮彼说为空</p>
<p style="text-align: left">　　应四论皆真见何过而舍</p>
<p style="text-align: left">　　若诸法都无生死应非有</p>
<p style="text-align: left">　　诸佛何曾许执法定为无</p>
<p style="text-align: left">　　若真离有无何缘言俗有</p>
<p style="text-align: left">　　汝本宗亦尔致难复何为</p>
<p style="text-align: left">　　诸法若都无差别应非有</p>
<p style="text-align: left">　　执诸法皆有差别亦应无</p>
<p style="text-align: left">　　若谓法非有无能破有因</p>
<p style="text-align: left">　　破有因已明汝宗何不立</p>
<p style="text-align: left">　　说破因易得是世俗虚言</p>
<p style="text-align: left">　　汝何缘不能遮破真空义</p>
<p style="text-align: left">　　有名诠法有谓法实非无</p>
<p style="text-align: left">　　无名表法无法实应非有</p>
<p style="text-align: left">　　由名解法有遂谓法非无</p>
<p style="text-align: left">　　因名知法无应信法非有</p>
<p style="text-align: left">　　诸世间可说皆是假非真</p>
<p style="text-align: left">　　离世俗名言乃是真非假</p>
<p style="text-align: left">　　谤诸法为无可坠于无见</p>
<p style="text-align: left">　　唯蠲诸妄执如何说堕无</p>
<p style="text-align: left">　　有非真有故无亦非真无</p>
<p style="text-align: left">　　既无有真无何有于真有</p>
<p style="text-align: left">　　有因证法空法空应不立</p>
<p style="text-align: left">　　宗因无异故因体实为无</p>
<p style="text-align: left">　　谓空喻别有例诸法非空</p>
<p style="text-align: left">　　唯有喻应成内我同乌黑</p>
<p style="text-align: left">　　若法本性<a>空见</a>空有何德</p>
<p style="text-align: left">　　虚妄分别缚证空见能除</p>
<p style="text-align: left">　　法成一成无违真亦违俗</p>
<p style="text-align: left">　　故与有一异二俱不可言</p>
<p style="text-align: left">　　有非有俱非诸宗皆寂灭</p>
<p style="text-align: left">　　于中欲兴难毕竟不能申</p>
<p style="text-align: left">　　圣天<a>菩萨</a>。造论既周。重叙摧邪。复说颂曰。</p>
<p style="text-align: left">　　我在为燎邪宗火沷以如来正教酥</p>
<p style="text-align: left">　　又扇因明广大风谁敢如蛾投猛焰</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>