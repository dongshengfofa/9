<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，摄大乘论本' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>摄大乘论本</center></div><div class='fo'><center>经文出处:来自无量光明网</center><br/><br>
			<div style="text-align: center">第一卷&nbsp;&nbsp; 第二卷&nbsp;&nbsp; 第三卷
<p>&nbsp;</p>
<p style="text-align: left">　　<strong>摄大乘论本 </strong>卷上</p>
<p style="text-align: left">　　总摽纲要分第一</p>
<p style="text-align: left">　　阿毗达磨大乘经中。薄伽梵前已能善入大乘<a>菩萨</a>。为显大乘体大故说。谓依大乘诸佛<a>世尊</a>有十相<a>殊胜</a>殊胜语。一者所知依殊胜殊胜语。二者所知相殊胜殊胜语。三者入所知相殊胜殊胜语。四者彼入因果殊胜殊胜语。五者彼因果修差别殊胜殊胜语。六者即于如是修差别中。增上戒殊胜殊胜语。七者即于此中增上心殊胜殊胜语。八者即于此中增上慧殊胜殊胜语。九者彼果断殊胜殊胜语。十者彼果智殊胜殊胜语。由此所说诸佛世尊契经诸句。显于大乘真是佛语。</p>
<p style="text-align: left">　　复次云何能显。由此所说十处。于声闻乘曾不见说。唯大乘中处处见说。谓阿赖耶识说名所知依体。三种自性。一依他起自性。二遍计所执自性。三圆成实自性。说名所知相体。唯识性说名入所知相体。<a>六波罗蜜</a>多说名彼入因果体。菩萨十地说名彼因果修差别体。菩萨律仪说名此中增上戒体。首楞伽摩<a>虚空</a>藏等诸三摩地说名此中增上心体。无分别智说名此中增上慧体。无住<a>涅槃</a>说名彼果断体。三种佛身。一自性身。二受用身。三变<a>化身</a>。说名彼果智体。由此所说十处。显于大乘异声闻乘。又显最胜世尊但为菩萨宣说。是故应知。但依大乘诸佛世尊有十相殊胜殊胜语复次云何由此十相殊胜殊胜如来语故。显于大乘真是佛语。遮声闻乘是大乘性。由此十处。于声闻乘曾不见说唯大乘中处处见说。谓此十处是最能引大菩提性。是善成立随顺无违。为能证得一切智智。此中二颂。</p>
<p style="text-align: left">　　所知依及所知相彼入因果彼修异</p>
<p style="text-align: left">　　三学彼果断及智最上乘摄是殊胜</p>
<p style="text-align: left">　　此说此余见不见由此最胜菩提因</p>
<p style="text-align: left">　　故许大乘真佛语由说十处故殊胜</p>
<p style="text-align: left">　　复次云何如是次第说此十处。谓诸菩萨于诸法因要先善已。方于缘起应得善巧。次后于缘所生诸法应善其相。善能远离增益损减二边过故。次后如是善修菩萨。应正通达善所取相。令从诸障心得<a>解脱</a>。次后通达所知相已。先加行位六波罗蜜多由证得故。应更成满增上意乐得清净故。次后清净意乐所摄六波罗蜜多。于十地中分分差别应勤修习。谓要经三无数大劫。次后于三菩萨所学应令<a>圆满</a>。既圆满已彼果涅槃及与无上正等菩提。应现等证故。说十处如是次第。又此说中一切大乘皆得究竟。</p>
<p style="text-align: left">　　所知依分第二</p>
<p style="text-align: left">　　此中最初且说所知依即阿赖耶识。世尊何处说阿赖耶识名阿赖耶识。谓薄伽梵于阿毗达磨大乘经伽他中说。</p>
<p style="text-align: left">　　无始时来界一切法等依</p>
<p style="text-align: left">　　由此有诸趣及涅槃证得</p>
<p style="text-align: left">　　即于此中。复说颂曰。</p>
<p style="text-align: left">　　由摄藏诸法一切种子识</p>
<p style="text-align: left">　　故名阿赖耶胜者我开示</p>
<p style="text-align: left">　　如是且引阿笈摩证复何缘故。此识说名阿赖耶识。一切有生杂染品法。于此摄藏为果性故。又即此识于彼摄藏为因性故。是故说名阿赖耶识。或诸有情摄藏此识为自我故。是故说名阿赖耶识。</p>
<p style="text-align: left">　　复次此识亦名阿陀那识。此中阿笈摩者。如解深密经说。</p>
<p style="text-align: left">　　阿陀那识甚深细一切种子如瀑流</p>
<p style="text-align: left">　　我于凡愚不开演恐彼分别执为我</p>
<p style="text-align: left">　　何缘此识亦复说名阿陀那识。执受一切有色根故。一切自体取所依故。所以者何。有色诸根由此执受无有失坏尽寿随转。又于相续正结生时。取彼生故执受自体。是故此识亦复说名阿陀那识。</p>
<p style="text-align: left">　　此亦名心。如世尊说。心<a>意识</a>三此中意有二种。第一与作等无间缘所依止性。无间灭识能与意识作生依止。第二染污意与四烦恼恒共相应。一者萨迦耶见。二者我慢。三者我爱。四者无明。此即是识杂染所依。识复由彼第一依生。第二杂染了别境义故。等无间义故。思量义故。意成二种。</p>
<p style="text-align: left">　　复次云何得知有染污意。谓此若无不共无明。则不得有成过失故。又五同法亦不得有成过失故。所以者何。以五识身必有眼等俱有依故。又训释词亦不得有。成过失故。又无想定。与灭尽定差别无有成过失故。谓无想定染意所显非灭尽定。若不尔者。此二种定应无差别。又无想天一期生中应无染污。成过失故。于中若无<a>我执</a>我慢。又一切时我执<a>现行</a>。现可得故。谓善不善无记心中。若不尔者。唯不善心彼相应故。有我我所烦恼现行非善无记。是故若立俱有现行。非相应现行。无此过失。此中颂曰。</p>
<p style="text-align: left">　　若不共无明及与五同法</p>
<p style="text-align: left">　　训词二定别无皆成过失</p>
<p style="text-align: left">　　无想生应<a>无我</a>执转成过</p>
<p style="text-align: left">　　我执恒随逐一切种无有</p>
<p style="text-align: left">　　离染意无有二三成相违</p>
<p style="text-align: left">　　无此一切处我执不应有</p>
<p style="text-align: left">　　真义心当生常能为障碍</p>
<p style="text-align: left">　　俱行一切分谓不共无明</p>
<p style="text-align: left">　　此意染污故。有覆无记性。与四烦恼常共相应。如色无色二缠烦恼。是其有覆无记性摄。色无色缠为奢摩他所摄藏故。此意一切时微细随逐故。</p>
<p style="text-align: left">　　心体第三。若离阿赖耶识无别可得。是故成就阿赖耶识以为心体由此为种子。意及识转何因缘故亦说名心。由种种法熏习种子所积集故。</p>
<p style="text-align: left">　　复次何故声闻乘中。不说此心名阿赖耶识。名阿陀那识。由此深细境所摄故。所以者何。由诸声闻不于一切境智处转。是故于彼虽离此说然智得成。解脱成就故不为说。若诸菩萨定于一切境智处转。是故为说。若离此智不易证得一切智智。</p>
<p style="text-align: left">　　复次声闻乘中。亦以异门密意已说阿赖耶识。如彼增壹阿笈摩说。<a>世间</a>众生爱阿赖耶。乐阿赖耶。欣阿赖耶。喜阿赖耶。为断如是阿赖耶故。说<a>正法</a>时恭敬摄耳。住求解心法随法行。如来出世如是甚奇。希有正法出现世间。于声闻乘如来出现。四德经中由此异门密意已显阿赖耶识。于大众部阿笈摩中。亦以异门密意说此名根本识。如树依根。化地部中亦以异门密意说此名穷<a>生死</a>蕴。有处有时见色心断。非阿赖耶识中彼种有断。阿赖耶如是所知依。说阿赖耶识为性。阿陀那识为性。心为性。阿赖耶为性。根本识为性。穷生死蕴为性等。由此异门阿赖耶识成大王路。复有一类。谓心意识义一文异。是义不成意识两义差别可得。当知心义亦应有异复有一类。谓薄伽梵所说。众生爱阿赖耶。乃至广说。此中五取蕴说名阿赖耶。有余复谓。贪俱乐受名阿赖耶。有余复谓。萨迦耶见名阿赖耶。此等诸师由教及证愚于藏识故。作此执如是安立。阿赖耶名随声闻乘安立。道理亦不相应。若不愚者取此藏识安立。彼说阿赖耶名。如是安立则为最胜。云何最胜。若五取蕴名阿赖耶。生恶趣中一向苦处最可厌逆。众生一向不起爱乐。于中执藏不应道理。以彼常求速舍离故。若贪俱乐受名阿赖耶。第四静虑以上无有具。彼有情常有厌逆。于中执藏亦不应理。若萨迦耶见名阿赖耶。于此正法中信解无我者恒有厌逆。于中执藏亦不应理。阿赖耶识内我性摄。虽生恶趣一向苦处。求离苦蕴。然于藏识我爱随缚未尝求离。虽生第四静虑以上。于贪俱乐恒有厌逆。然于藏识我爱随缚。虽于此正法信解无我者厌逆我见。然于藏识我爱随缚。是故安立阿赖耶识。名阿赖耶成就最胜。如是已说阿赖耶识安立异门。安立此相云何可见。安立此相略有三种。一者安立自相。二者安立因相。三者安立果相。此中安立阿赖耶识自相者。谓依一切杂染品法。所有薰习为彼生因。由能摄持种子相应。此中安立阿赖耶识因相者。谓即如是一切种子阿赖耶识。于一切时与彼杂染品类诸法现前为因。此中安立阿赖耶识果相者。谓即依彼杂染品法无始时来所有薰习。阿赖耶识相续而生。</p>
<p style="text-align: left">　　复次何等名为薰习。薰习能诠何为所诠。谓依彼法俱生俱灭。此中有能生彼因性。是谓所诠。如苣蕂中有花薰习。苣蕂与华俱生俱灭。是诸苣蕂带能生彼香因而生。又如所立贪等<a>行者</a>。贪等薰习。依彼贪等俱生俱灭。此心带彼生因而生。或多闻者多闻薰习。依闻作意俱生俱灭。此心带彼记因而生。由此薰习能摄持故。名持法者。阿赖耶识薰习道理。当知亦尔。</p>
<p style="text-align: left">　　复次阿赖耶识中诸杂染品法种子。为别异住。为无别异。非彼种子有别实物。于此中住亦非不异。然阿赖耶识如是而生。有能生彼功能差别。名一切种子识。</p>
<p style="text-align: left">　　复次阿赖耶识与彼杂染诸法。同时更互为因。云何可见。譬如明灯焰炷生烧同时更互。又如芦束互相依持同时不倒。应观此中更互为因。道理亦尔。如阿赖耶识为杂染诸法因。杂染诸法亦为阿赖耶识因。唯就如是安立因缘。所余因缘不可得故。</p>
<p style="text-align: left">　　云何薰习无异无杂。而能与彼有异有杂诸法为因。如众缬具缬所缬衣。当缬之时虽复未有异杂非一品类可得。入染器后尔时衣上便有异杂非一品类。染色绞络文像显现。阿赖耶识亦复如是。异杂能薰之所薰习。于薰习时虽复未有异杂可得。果生染器现前已后。便有异杂无量品类。诸法显现如是缘起。于大乘中极细甚深。又若略说有二缘起。一者分别自性缘起。二者分别爱非爱缘起。此中依止阿赖耶识诸法生起是名分别自性缘起。以能分别种种自性为缘性故。复有十二支缘起。是名分别爱非爱缘起。以于善趣恶趣能分别爱非爱种种自体为缘性故。于阿赖耶识中。若愚第一缘起。或有分别自性为因。或有分别宿作为因。或有分别<a>自在</a>变化为因。或有分别实我为因。或有分别无因<a>无缘</a>。若愚第二缘起。复有分别。我为作者。我为受者。譬如众多生盲士夫未曾见象。复有以象说而示之。彼诸生盲有触象鼻。有触其牙。有触其耳。有触其足。有触其尾。有触脊[月*梁]。诸有问言。象为何相。或有说言象如犁柄。或说如杵。或说如箕。或说如臼。或说如帚。或有说言象如石山。若不解了此二缘起。无明生盲亦复如是。或有计执自性为因。或有计执宿作为因。或有计执自在为因。或有计执实我为因。或有计执无因无缘。或有计执我为作者我为受者。阿赖耶识自性因性及果性等。如所不了象之自性。</p>
<p style="text-align: left">　　又若略说阿赖耶识用异熟识。一切种子为其自性。能摄<a>三界</a>一切自体一切趣等。</p>
<p style="text-align: left">　　此中五颂。</p>
<p style="text-align: left">　　外内不明了于二唯世俗</p>
<p style="text-align: left">　　胜义诸种子当知有六种</p>
<p style="text-align: left">　　<a>刹那</a>灭俱有恒随转应知</p>
<p style="text-align: left">　　决定待众缘唯能引自果</p>
<p style="text-align: left">　　坚无记可熏与能熏相应</p>
<p style="text-align: left">　　所熏非异此是为熏习相</p>
<p style="text-align: left">　　六识无相应三差别相违</p>
<p style="text-align: left">　　二念不俱有类例余成失</p>
<p style="text-align: left">　　此外内种子能生引应知</p>
<p style="text-align: left">　　枯丧由能引任运后灭故</p>
<p style="text-align: left">　　为显内种非如外种。复说二颂。</p>
<p style="text-align: left">　　外或无熏习非内种应知</p>
<p style="text-align: left">　　闻等熏习无果生非道理</p>
<p style="text-align: left">　　作不作失得过故成相违</p>
<p style="text-align: left">　　外种内为缘由依彼熏习</p>
<p style="text-align: left">　　复次其余转识。普于一切自体诸趣。应知说名能受用者。如中边分别论中说。伽他曰。</p>
<p style="text-align: left">　　一则名缘识第二名受者</p>
<p style="text-align: left">　　此中能受用分别推心法</p>
<p style="text-align: left">　　如是二识更互为缘。如阿毗达磨大乘经中说。伽他曰。</p>
<p style="text-align: left">　　诸法于识藏识于法亦尔</p>
<p style="text-align: left">　　更互为果性亦常为因性</p>
<p style="text-align: left">　　若于第一缘起中。如是二识互为因缘。于第二缘起中。复是何缘是增上缘。如是六识几缘所生。增上所缘等无间缘。如是三种缘起。谓穷生死爱非爱趣。及能受用具有四缘。如是已安立阿赖耶识异门及相。复云何知如是异门。及如是相决定唯在阿赖耶识。非于转识。由若远离如是安立阿赖耶识。杂染清净皆不得成。谓烦恼杂染。若业杂染。若生杂染。皆不成故。世间清净出世清净。亦不成故。云何烦恼杂染不成。以诸烦恼及随烦恼熏习所作。彼种子体于六识身不应理故。所以者何。若立眼识贪等烦恼及随烦恼俱生俱灭。此由彼熏成种非余。即此眼识若已谢灭。余识所间如是熏习。熏习所依皆不可得。从此先灭余识所间现无有体。眼识与彼贪等俱生。不应道理。以彼过去现无体故。如从过去现无体业。异熟果生不应道理。又此眼识贪等俱生。所有熏习亦不成就。然此熏习不住贪中。由彼贪欲是能依故。不坚住故。亦不得住所余识中。以彼诸识所依别故。又无决定俱生灭故。亦复不得住自体中。由彼自体决定无有俱生灭故。是故眼识贪等烦恼。及随烦恼之所熏习不应道理。又复此识非识所熏。如说眼识所余转识亦复如是。如应当知。</p>
<p style="text-align: left">　　复次从无想等上诸地没来生此间。尔时烦恼及随烦恼所染初识。此识生时应无种子。由所依止及彼熏习并已过去。现无体故。</p>
<p style="text-align: left">　　复次对治烦恼识。若已生一切世间余识已灭。尔时若离阿赖耶识。所余烦恼及随烦恼种子。在此对治识中不应道理。此对治识自性解脱故。与余烦恼及随烦恼不俱生灭故。复于后时世间识生。尔时若离阿赖耶识。彼诸熏习及所依止久已过去。现无体故。应无种子而更得生。是故若离阿赖耶识。烦恼杂染皆不得成。</p>
<p style="text-align: left">　　云何为业杂染不成。行为缘识不相应故。此若无者。取为缘有亦不相应。</p>
<p style="text-align: left">　　云何为生杂染不成。结相续时不相应故。若有于此非等引地没已生时。依中有位意起染污意识结生相续。此染污意识于中有中灭。于母胎中识羯罗蓝更相和合。若即意识与彼和合。既和合已依止此识。于母胎中有意识转。若尔即应有二意识于母胎中同时而转。又即与彼和合之识是意识性。不应道理。依染污故。时无断故。意识所缘不可得故。设和合识即是意识。为此和合意识。即是一切种子识为依止。此识所生余意识。是一切种子识。若此和合识是一切种子识。即是阿赖耶识。汝以异名立为意识。若能依止识。是一切种子识。是则所依因识。非一切种子识能依果识是一切种子识。不应道理。是故成就此和合识非是意识。但是异熟识。是一切种子识。</p>
<p style="text-align: left">　　复次结生相续已。若离异熟识。执受色根亦不可得。其余诸识各别依故。不坚住故。是诸色根不应离识。</p>
<p style="text-align: left">　　若离异熟识。识与名色更互相依。譬如芦束相依而转。此亦不成。</p>
<p style="text-align: left">　　若离异熟识。已生有情识食不成。何以故。以六识中随取一识。于三界中已生有情。能作食事不可得故。</p>
<p style="text-align: left">　　若从此没于等引地正受生时。由非等引染污意识结生相续。此非等引染污之心。彼地所摄离异熟识。余种子体定不可得。</p>
<p style="text-align: left">　　复次生无<a>色界</a>。若离一切种子异熟识。染污善心应无种子。染污善心应无依持。</p>
<p style="text-align: left">　　又即于彼若出世心正现在前。余世间心皆灭尽故。尔时便应灭离彼趣。若生非想非非想处无所有处。出世间心现在前时。即应二趣悉皆灭离。此出世识不以非想非非想处为所依趣。亦不应以无所有处为所依趣。亦非涅槃为所依趣。</p>
<p style="text-align: left">　　又将没时造善造恶。或下或上所依渐冷。若不信有阿赖耶识皆不得成。是故若离一切种子异熟识者。此生杂染亦不得成。</p>
<p style="text-align: left">　　云何世间清净不成。谓未离欲缠贪。未得色缠心者。即以欲缠善心为离欲缠贪故勤修加行。此欲缠加行心与色缠心不俱生灭故。非彼所熏。为彼种子不应道理。又色缠心过去多生。余心间隔不应为今定心种子。唯无有故。是故成就色缠定心一切种子异熟果识。展转传来为今因缘。加行善心为增上缘。如是一切离欲地中如应当知。如是世间清净。若离一切种子异熟识。理不得成。</p>
<p style="text-align: left">　　云何出世清净不成。谓世尊说。依他言音及内各别如理作意。由此为因<a>正见</a>得生。此他言音如理作意。为熏耳识。为熏意识。为两俱熏。若于彼法如理思惟。尔时耳识且不得起。意识亦为种种散动余识所间。若与如理作意相应生时。此闻所熏意识与彼熏习。久灭过去定无有体。云何复为种子能生后时如理作意相应之心。又此如理作意相应是世间心。彼正见相应是出世心。曾未有时俱生俱灭。是故此心非彼所熏。既不被熏。为彼种子不应道理。是故出世清净。若离一切种子异熟果识。亦不得成。此中闻熏习摄受。彼种子不相应故。</p>
<p style="text-align: left">　　复次云何一切种子异熟果识为杂染因。复为出世能对治。彼净心种子又出世心。昔未曾习故。彼熏习决定应无。既无熏习从何种生。是故应答。从最清净法界等流。正闻熏习种子所生。</p>
<p style="text-align: left">　　此闻熏习为是阿赖耶识自性。为非阿赖耶识自性。若是阿赖耶识自性。云何是彼对治种子。若非阿赖耶识自性。此闻熏习种子所依。云何可见。乃至证得诸佛菩提。此闻熏习随在一种所依转处。寄在异熟识中。与彼和合俱转。犹如水乳。然非阿赖耶识是彼对治种子性故。此中依下品熏习成中品熏习。依中品熏习成上品熏习。依<a>闻思修</a>多分修作得相应故。又此正闻熏习种子下中上品。应知亦是法身种子。与阿赖耶识相违。非阿赖耶识所摄。是出世间最净法界等流性故。虽是世间而是出世心种子性。又出世心虽未生时。已能对治诸烦恼缠。已能对治诸崄恶趣。已作一切所有恶业朽坏对治。又能随顺逢事一切诸佛菩萨。虽是世间应知初修业菩萨所得。亦法身摄声闻独觉所得。唯解脱身摄。又此熏习非阿赖耶识。是法身解脱身摄。如如熏习下中上品次第渐增。如是如是。异熟果识次第渐减即转所依。既一切种所依转已。即异熟果识。及一切种子。无种子而转。一切种永断。</p>
<p style="text-align: left">　　复次云何犹如水乳。非阿赖耶识与阿赖耶识同处俱转。而阿赖耶识一切种尽。非阿赖耶识一切种增。譬如于水鹅所饮乳。又如世间得离欲时。非等引地熏习渐减。其等引地熏习渐增而得转依。</p>
<p style="text-align: left">　　又入灭定识不离身。圣所说故。此中异熟识应成不离身。非为治此灭定生故。</p>
<p style="text-align: left">　　又非出定此识复生。由异熟识既间断已离结相续无重生故。</p>
<p style="text-align: left">　　又若有执以意识故。灭定有心。此心不成定。不应成故。所缘行相不可得故。应有善根相应过故。不善无记不应理故。应有想受现行过故。触可得故。于三摩地有功能故。应有唯灭想过失故。应有其思信等善根现行过故。拔彼能依令离所依。不应理故。有譬喻故。如非遍行此不有故。</p>
<p style="text-align: left">　　又此定中由意识故。执有心者。此心是善不善无记。皆不得成故不应理。若复有执色心无间生。是诸法种子此不得成。如前已说。又从无色无想天没。灭定等出不应道理。又阿<a>罗汉</a>后心不成。唯可容有等无间缘。</p>
<p style="text-align: left">　　如是若离一切种子异熟果识。杂染清净皆不得成。是故成就如前所说相。阿赖耶识决定是有。</p>
<p style="text-align: left">　　此中三颂。</p>
<p style="text-align: left">　　菩萨于净心远离于五识</p>
<p style="text-align: left">　　无余心转依云何汝当作</p>
<p style="text-align: left">　　若对治转依非断故不成</p>
<p style="text-align: left">　　果因无差别于永断成过</p>
<p style="text-align: left">　　无种或无体若许为转依</p>
<p style="text-align: left">　　无彼二无故转依不应理</p>
<p style="text-align: left">　　复次此阿赖耶识差别云何。略说应知。或三种或四种。此中三种者。谓三种熏习差别故。一名言熏习差别。二我见熏习差别。三有支熏习差别。四种者。一引发差别。二异熟差别。三缘相差别。四相貌差别。</p>
<p style="text-align: left">　　此中引发差别者。谓新起熏习。此若无者。行为缘识。取为缘有。应不得成。此中异熟差别者。谓行有为缘。于诸趣中异熟差别。此若无者则无种子。后有诸法生应不成。此中缘相差别者。谓即意中我执缘相。此若无者。染污意中我执所缘应不得成。</p>
<p style="text-align: left">　　此中相貌差别者。谓即此识有共相。有不共相。无受生种子相。有受生种子相等。共相者。谓器世间种子。不共相者。谓各别内处种子。共相即是无受生种子。不共相即是有受生种子。对治生时唯不共相。所对治灭共相。为他分别所持但见清净。如瑜伽师。于一物中种种胜解种种所见皆得成立。此中二颂。</p>
<p style="text-align: left">　　难断难遍知应知名共结</p>
<p style="text-align: left">　　瑜伽者心异由外相大故</p>
<p style="text-align: left">　　净者虽不灭而于中见净</p>
<p style="text-align: left">　　又清净佛土由佛见清净</p>
<p style="text-align: left">　　复有别颂。对前所引种种胜解种种所见皆得成立。</p>
<p style="text-align: left">　　诸瑜伽师于一物种种胜解各不同</p>
<p style="text-align: left">　　种种所见皆得成故知所取唯有识</p>
<p style="text-align: left">　　此若无者。诸器世间有情世间生起差别应不得成。</p>
<p style="text-align: left">　　复有粗重相及轻安相。粗重相者。谓烦恼随烦恼种子。轻安相者谓有漏善法种子。此若无者。所感异熟无所堪能。有所堪能所依差别应不得成。复有有受尽相无受尽相。有受尽相者。谓已成熟异熟果善不善种子。无受尽相者。谓名言熏习种子。无始时来种种戏论<a>流转</a>种子故。此若无者。已作已作<a>善恶</a>二业。与果受尽应不得成。又新名言熏习生起应不得成。复有譬喻相。谓此阿赖耶识。幻炎梦翳为譬喻故。此若无者。由不实遍计种子故。颠倒缘相应不得成。复有具足相不具足相。谓诸具缚者名具足相。世间离欲者名损减相。有学声闻及诸菩萨名一分永拔相。阿罗汉独觉及诸如来名烦恼障全永拔相。及烦恼所知障全永拔相。如其所应。此若无者。如是次第杂染还灭应不得成。</p>
<p style="text-align: left">　　何因缘故。善不善法能感异熟。其异熟果无覆无记。由异熟果无覆无记。与善不善互不相违。善与不善互相违故。若异熟果善不善性。杂染还灭应不得成。是故异熟识唯无覆无记。</p>
<p style="text-align: left">　　<strong>摄大乘论本 </strong>卷中</p>
<p style="text-align: left">　　所知相分第三</p>
<p style="text-align: left">　　已说所知依所知相。复云何应观此。略有三种。一依他起相。二遍计所执相。三圆成实相。此中何者依他起相。谓阿赖耶识为种子。虚妄分别所摄诸识。此复云何。谓身身者受者识。彼所受识。彼能受识。世识。数识。处识。言说识。自他差别识。善趣恶趣死生识。此中若身身者受者识彼所受识彼能受识世识数识处识言说识。此由名言熏习种子。若自他差别识。此由我见熏习种子。若善趣恶趣死生识。此由有支熏习种子。由此诸识一切界趣杂染所摄。依他起相虚妄分别皆得显现。如此诸识皆是虚妄分别所摄。唯识为性是无所有。非真实义显现所依。如是名为依他起相。</p>
<p style="text-align: left">　　此中何者遍计所执相。谓于无义唯有识中似义显现。</p>
<p style="text-align: left">　　此中何者圆成实相。谓即于彼依他起相。由似义相永无有性。</p>
<p style="text-align: left">　　此中身身者受者识。应知即是眼等六内界。彼所受识。应知即是色等六外界。彼能受识。应知即是眼等六识界。其余诸识。应知是此诸识差别。</p>
<p style="text-align: left">　　又此诸识皆唯有识都无义故。此中以何为喻显示。应知梦等为喻显示。谓如梦中都无其义。独唯有识。虽种种色声香味触舍林地山似义影现。而于此中都无有义。由此喻显。应随了知一切时处皆唯有识。由此等言。应知复有幻诳鹿爱翳眩等喻若于觉时一切时处皆如梦等唯有识者。如从梦觉便觉梦中皆唯有识。觉时何故不如是转。真智觉时亦如是转。如在梦中此觉不转。从梦觉时此觉乃转。如是未得真智觉时此觉不转。得真智觉此觉乃转。</p>
<p style="text-align: left">　　其有未得真智觉者。于唯识中云何比知。由教及理应可比知。此中教者。如十地经薄伽梵说。如是三界皆唯有心。又薄伽梵解深密经亦如是说。谓彼经中慈氏菩萨。问世尊言。诸三摩地所行影像。彼与此心当言有异。当言无异。佛告慈氏。当言无异。何以故。由彼影像唯是识故。我说识所缘唯识所现故。世尊。若三摩地所行影像。即与此心无有异者。云何此心还取此心。慈氏。无有少法能取少法。然即此心如是生时。即有如是影像显现。如质为缘还见本质。而谓我今见于影像。及谓离质别有所见。影像显现此心亦尔。如是生时相似有异所见影现。即由此教理亦显现。所以者何。于定心中随所观见。诸青瘀等所知影像一切无别。青瘀等事但见自心。由此道理菩萨于其一切识中应可比知。皆唯有识无有境界。又于如是青瘀等中非忆持识。见所缘境现前住故。闻思所成二忆持识。亦以过去为所缘故。所现影像得成唯识。由此比量菩萨虽未得真智觉。于唯识中应可比知。</p>
<p style="text-align: left">　　如是已说种种诸识如梦等喻。即于此中眼识等识可成唯识。眼等诸识既是有色。亦唯有识云何可见。此亦如前由教及理。若此诸识亦体是识。何故乃似色性显现。一类坚住相续而转。与颠倒等诸杂染法为依处故。若不尔者。于非义中起义颠倒应不得有。此若无者。烦恼所知二障杂染应不得有。此若无者。诸清净法亦应无有。是故诸识应如是转。此中有颂。</p>
<p style="text-align: left">　　乱相及乱体应许为色识</p>
<p style="text-align: left">　　及与非色识若无余亦无</p>
<p style="text-align: left">　　何故身身者受者识所受识能受识。于一切身中俱有和合转。能圆满生受用所显故。何故如说世等诸识差别而转。无始时来生死流转无断绝故。诸有情界无数量故。诸器世界无数量故。诸所作事展转言说无数量故。各别摄取受用差别无数量故。诸爱非爱业果异熟受用差别无数量故。所受死生种种差别无数量故。</p>
<p style="text-align: left">　　复次云何安立如是诸识成唯识性。略由三相。一由唯识无有义故。二由二性有相有见二识别故。三由种种种种行相而生起故。所以者何。此一切识无有义故得成唯识。有相见故得成二种。若眼等识以色等识为相以眼识识为见。乃至以身识识为见。若意识以一切眼为最初法为最后。诸识为相。以意识识为见。由此意识有分别故。似一切识而生起故。此中有颂。</p>
<p style="text-align: left">　　唯识二种种观者意能入</p>
<p style="text-align: left">　　由悟入<a>唯心</a>彼亦能伏离</p>
<p style="text-align: left">　　又于此中有一类师说一意识。彼彼依转得彼彼名。如意思业名身语业。又于一切所依转时。似种种相二影像转。谓唯义影像及分别影像。又一切处亦似所触影像而转。有色界中即此意识依止身故。如余色根依止于身。</p>
<p style="text-align: left">　　此中有颂。</p>
<p style="text-align: left">　　若远行独行无身寐于窟</p>
<p style="text-align: left">　　调此难调心我说真梵志</p>
<p style="text-align: left">　　又如经言。如是五根所行境界。意各能受意为彼依。</p>
<p style="text-align: left">　　又如所说十二处中。说六识身皆名意处。若处安立阿赖耶识识为义识。应知此中余一切识是其相识。若意识识及所依止是其见识。由彼相识是此见识生缘相故。似义现时能作见识生依止事。如是名为安立诸识成唯识性。</p>
<p style="text-align: left">　　诸义现前分明显现。而非是有云何可知。如世尊言。若诸菩萨成就四法能随悟入。一切唯识都无有义。一者成就相违识相智。如饿鬼傍生及诸<a>天人</a>同于一事。见彼所识有差别故。二者成就无所缘识现可得智。如过去未来梦影缘中有所得故。三者成就应离功用无颠倒智。如有义中能缘义识应无颠倒。不由功用智真实故。四者成就三种胜智随转妙智。何等为三。一得心自在一切菩萨得静虑者。随胜解力诸义显现。二得奢摩他修法观者。才作意时诸义显现。三已得无分别智者。无分别智现在前时。一切诸义皆不显现。由此所说三种胜智随转妙智。及前所说三种因缘诸义无义道理成就。</p>
<p style="text-align: left">　　若依他起自性实唯有识。似义显现之所依止。云何成依他起。何因缘故名依他起。从自熏习熏子所生。依他缘起故名依他起。生刹那后无有功能。自然住故名依他起。</p>
<p style="text-align: left">　　若遍计所执自性。依依他起实无所有似义显现。云何成遍计所执。何因缘故名遍计所执。无量行相意识遍计颠倒生相故。名遍计所执。自相实无唯有遍计所执可得。是故说名遍计所执。</p>
<p style="text-align: left">　　若圆成实自性。是遍计所执永无有相。云何成圆成实。何因缘故名圆成实。由无变异性故。名圆成实。又由清净所缘性故。一切善法最胜性故。由最胜义名圆成实。</p>
<p style="text-align: left">　　复次有能遍计有所遍计。遍计所执自性乃成。此中何者能遍计。何者所遍计。何者遍计所执自性。当知意识是能遍计。有分别故。所以者何。由此意识用自名言熏习为种子。及用一切识名言熏习为种子。是故意识无边行相分别而转。普于一切分别计。度故名遍计。又依他起自性名所遍计。又若由此相令依他起自性成所遍计。此中是名遍计所执自性。由此相者是如此义。复次云何遍计能遍计度。缘何境界。取何相貌。由何执着。由何起语。由何言说。何所增益。谓缘名为境。于依他起自性中取彼相貌。由见执着。由寻起语。由见闻等四种言说而起言说。于无义中增益为有。由此遍计能遍计度。</p>
<p style="text-align: left">　　复次此三自性为异为不异。应言非异非不异。谓依他起自性由异门故。成依他起。即此自性由异门故。成遍计所执。即此自性由异门故。成圆成实。由何异门此依他起成依他起。依他熏习种子起故。由何异门即此自性成遍计所执。由是遍计所缘相故。又是遍计所遍计故。由何异门即此自性成圆成实。如所遍计毕竟不如是有故。</p>
<p style="text-align: left">　　此三自性各有几种。谓依他起略有二种。一者依他熏习种子而生起故。二者依他杂染清净性不成故。由此二种依他别故。名依他起。遍计所执亦有二种。一者自性遍计执故。二者差别遍计执故。由此故名遍计所执。圆成实性亦有二种。一者自性圆成实故。二者清净圆成实故。由此故成圆成实性。</p>
<p style="text-align: left">　　复次遍计有四种。一自性遍计。二差别遍计。三有觉遍计。四无觉遍计。有觉者。谓善名言。无觉者。谓不善名言。如是遍计复有五种。一依名遍计义自性。谓如是名有如是义。二依义遍计名自性。谓如是义有如是名。三依名遍计名自性。谓遍计度未了义。名四依义遍计义自性。谓遍计度未了名义。五依二遍计二自性。谓遍计度此名此义如是体性。</p>
<p style="text-align: left">　　复次总摄一切分别略有十种。一根本分别谓阿赖耶识。二缘相分别。谓色等识。三显相分别。谓眼识等并所依识。四缘相变异分别。谓老等变异。乐受等变异。贪等变异。逼害时节代谢等变异。奈落迦等诸趣变异。及欲界等诸界变异。五显相变异分别。谓即如前所说变异所有变异。六他引分别。谓闻非正法类及闻正法类分别。七不如理分别。谓诸外道闻非正法类分别。八如理分别。谓正法中闻正法类分别。九执着分别。谓不如理作意类。萨迦耶见为本。六十二见趣相应分别。十散动分别。谓诸菩萨十种分别。一无相散动。二有相散动。三增益散动。四损减散动。五一性散动。六异性散动。七自性散动。八差别散动。九如名取义散动。十如义取名散动。为对治此十种散动。一切般若波罗蜜多中说无分别智。如是所治能治应知。具摄般若波罗蜜多义。</p>
<p style="text-align: left">　　若由异门依他起自性有三自性。云何三自性不成无差别。若由异门成依他起。不即由此成遍计所执及圆成实。若由异门成遍计所执。不即由此成依他起及圆成实。若由异门成圆成实不即由此成依他起及遍计所执。</p>
<p style="text-align: left">　　复次云何得知。如依他起自性遍计所执。自性显现而非称体。由名前觉无称体相违故。由名有众多多体相违故。由名不决定杂体相违故。此中有二颂。</p>
<p style="text-align: left">　　由名前觉无多名不决定</p>
<p style="text-align: left">　　成称体多体杂体相违故</p>
<p style="text-align: left">　　法无而可得无染而有净</p>
<p style="text-align: left">　　应知如幻等亦复似虚空</p>
<p style="text-align: left">　　复次何故如所显现实无所有。而依他起自性非一切。一切都无所有。此若无者。圆成实自性亦无所有。此若无者。则一切皆无。若依他起及圆成实自性无有。应成无有染净过失。既现可得杂染清净。是故不应一切皆无此中有颂。</p>
<p style="text-align: left">　　若无依他起圆成实亦无</p>
<p style="text-align: left">　　一切种若无恒时无染净</p>
<p style="text-align: left">　　诸佛世尊于大乘中说方广教。彼教中言。云何应知遍计所执自性。应知异门说无所有。云何应知依他起自性。应知譬如幻炎梦像光影谷响水月变化。云何应知圆成实自性。应知宣说四清净法。何等名为四清净法。一者自性清净。谓真如空实际无相胜义法界。二者离垢清净。谓即此离一切障垢。三者得此道清净。谓一切菩提分法波罗蜜多等。四者生此境清净。谓诸大乘妙正法教由此法教清净缘故。非遍计所执自性。最净法界等流性故。非依他起自性。如是四法总摄一切清净法尽。此中有二颂。</p>
<p style="text-align: left">　　幻等说于生说无计所执</p>
<p style="text-align: left">　　若说四清净是谓圆成实</p>
<p style="text-align: left">　　自性与离垢清净道所缘</p>
<p style="text-align: left">　　一切清净法皆四相所摄</p>
<p style="text-align: left">　　复次何缘。如经所说。于依他起自性说幻等喻。于依他起自性为除他虚妄疑故。他复云何。于依他起自性有虚妄疑。由他于此有如是疑。云何实无有义而成所行境界。为除此疑说幻事喻。云何无义心心法转。为除此疑说阳炎喻。云何无义有爱非爱受用差别。为除此疑说所梦喻。云何无义净不净业爱非爱果差别而生。为除此疑说影像喻。云何无义种种识转。为除此疑说光影喻。云何无义种种戏论言说而转。为除此疑说谷响喻。云何无义而有实取诸三摩地所行境转。为除此疑说水月喻。云何无义有诸菩萨无颠倒心。为办有情诸利乐事故思受生。为除此疑说变化喻。世尊依何密意。于梵问经中说。如来不得生死不得涅槃。于依他起自性中。依遍计所执自性及圆成实自性。生死涅槃无差别密意。何以故。即此依他起自性。由遍计所执分成生死。由圆成实分成涅槃故。</p>
<p style="text-align: left">　　阿毗达摩大乘经中。薄伽梵<a>说法</a>有三种。一杂染分。二清净分。三彼二分。依何密意作如是说。于依他起自性中遍计所执自性是杂染分。圆成实自性是清净分。即依他起是彼二分。依此密意作如是说。于此义中以何喻显。以金土藏为喻显示。譬如世间金土藏中三法可得。一地界二土三金。于地界中土非实有而现可得。金是实有而不可得。火烧炼时土相不现金相显现。又此地界土显现时虚妄显现。金显现时真实显现。是故地界是彼二分。识亦如是。无分别智火未烧时。于此识中所有虚妄。遍计所执自性显现。所有真实圆成实自性不显现。此识若为无分别智火所烧时。于此识中所有真实圆成实自性显现。所有虚妄遍计所执自性不显现。是故此虚妄分别识依他起自性有彼二分。如金土藏中所有地界。</p>
<p style="text-align: left">　　世尊有处说一切法常。有处说一切法无常。有处说一切法非常非无常。依何密意作如是说。谓依他起自性由圆成实性分是常。由遍计所执性分是无常。由彼二分非常非无常。依此密意作如是说。如常无常无二。如是苦乐无二。净不净无二。空不空无二。我无我无二。寂静不寂静无二。有自性无自性无二。生不生无二。灭不灭无二。本来寂静非本来寂静无二。自性涅槃非自性涅槃无二。生死涅槃无二亦尔。如是等差别。一切诸佛密意语言。由三自性应随决了。如前说常无常等门。此中有多颂。</p>
<p style="text-align: left">　　<a>如法</a>实不有如现非一种</p>
<p style="text-align: left">　　非法非非法故说无二义</p>
<p style="text-align: left">　　依一分开显或有或非有</p>
<p style="text-align: left">　　依二分说言非有非非有</p>
<p style="text-align: left">　　如显现非有是故说为无</p>
<p style="text-align: left">　　由如是显现是故说为有</p>
<p style="text-align: left">　　自然自体无自性不坚住</p>
<p style="text-align: left">　　如执取不有故许无自性</p>
<p style="text-align: left">　　由无性故成后后所依止</p>
<p style="text-align: left">　　无生灭本寂自性般涅槃</p>
<p style="text-align: left">　　复有四种意趣四种秘密。一切佛言应随决了。四意趣者。一平等意趣。谓如说言。我昔曾于彼时彼分即名胜观正等觉者。二别时意趣。谓如说言。若诵多宝如来名者。便于无上正等菩提已得决定。又如说言。由唯发愿便得往生<a>极乐世界</a>。三别义意趣谓如说言。若已逢事尔所殑伽河沙等佛。于大乘法方能解义。四补特伽罗意乐意趣。谓如为一补特伽罗先赞布施后还毁訾。如于布施如是尸罗及一分修当知亦尔。如是名为四种意趣。四秘密者。一令入秘密。谓声闻乘中或大乘中。依世俗谛理说有补特伽罗及有诸法自性差别。二相秘密。谓于是处说诸<a>法相</a>显三自性。三对治秘密。谓于是处说行对治八万四千。四转变秘密谓于是处以其别义诸言诸字即显别义。如有颂言。</p>
<p style="text-align: left">　　觉不坚为坚善住于颠倒</p>
<p style="text-align: left">　　极烦恼所恼得最上菩提</p>
<p style="text-align: left">　　若有欲造大乘法释。略由三相应造其释。一者由说缘起。二者由说从缘所生法相。三者由说语义。此中说缘起者。如说。</p>
<p style="text-align: left">　　言熏习所生诸法此从彼</p>
<p style="text-align: left">　　异熟与转识更互为缘生</p>
<p style="text-align: left">　　复次彼转识相法。有相有见识为自性。又彼以依处为相。遍计所执为相。法性为相。由此显示三自性相。如说。</p>
<p style="text-align: left">　　从有相有见应知彼三相</p>
<p style="text-align: left">　　复次云何应释彼相。谓遍计所执相于依他起相中实无所有。圆成实相于中实有。由此二种非有及有非得及得未见已见。真者同时。谓于依他起。自性中无遍计所执故。有圆成实故。于此转时若得彼即不得。此若得此即不得。彼如说。</p>
<p style="text-align: left">　　依他所执无成实于中有</p>
<p style="text-align: left">　　故得及不得其中二平等</p>
<p style="text-align: left">　　说语义者。谓先说初句后以余句分别显示。或由德处。或由义处。</p>
<p style="text-align: left">　　由德处者。谓说佛功德最清净觉不切佛平等性到无障处。不可转法所行无碍。其所安立不可思议。游于三世平等法性。其身流布一切世界。于一切法智无疑滞。于一切行成就大觉。于诸法智无有疑惑。凡所现身不可分别。一切菩萨等所求智。得佛无二住胜<a>彼岸</a>。不相间杂如来解脱。妙智究竟证无中边。佛地平等极于法界。尽虚空性穷未来际。最清净觉者应知。此句由所余句分别显示。如是乃成善说法性。</p>
<p style="text-align: left">　　最清净觉者。谓佛世尊最清净觉。应知是佛二十一种功德所摄谓于所知一向无障转功德。于有无无二相真如最胜清净能入功德。无功用佛事不休息住功德。于法身中所依意乐作业无差别功德。修一切障对治功德。降伏一切外道功德。生在世间不为世法所碍功德。安立正法功德。授记功德。于一切世界示现受用变化身功德。断疑功德。令入种种行功德。当来法生妙智功德。如其胜解示现功德。无量所依调伏有情加行功德。平等法身波罗蜜多成满功德。随其胜解示现差别佛土功德。三种佛身方处无分限功德。穷生死际常现利益安乐一切有情功德。无尽功德等。复次由义处者如说。若诸菩萨成就三十二法乃名菩萨。谓于一切有情起利益安乐增上意乐故。令入一切智智故。自知我今何假智故。摧伏慢故。坚牢胜意乐故。非假怜愍故。于亲非亲平等心故。永作善友乃至涅槃为后边故。应量而语故。含笑先言故。无限大悲故。于所受事无退弱故。无厌倦意故。闻义无厌故。于自作罪深见过故。于他作罪不嗔而诲故。于一切威仪中恒修治菩提心故。不悕异熟而行施故。不依一切有趣受持戒故。于诸有情无有恚碍而行忍故。为欲摄受一切善法勤精进故。舍无色界修静虑故。方便相应修般若故。由四摄事摄方便故。于持戒<a>破戒</a>善友无二故。以殷重心听闻正法故。以殷重心住阿练若故。于世杂事不爱乐故。于下劣乘曾不欣乐故。于大乘中深见功德故。远离恶友故。亲近善友故。恒修治四梵住故。常游戏五<a>神通</a>故。依趣智故。于住正行不住正行诸有情类不弃舍故。言决定故。重谛实故。大菩提心恒为首故。如是诸句应知皆是初句差别。谓于一切有情起利益安乐增上意乐。此利益安乐增上意乐句有十六业差别。应知此中十六业者。一展转加行业。二无颠倒业。三不待他请自然加行业。四不动坏业。五无求染业。此有三句差别应知。谓无染系故。于恩非恩无爱恚故。于生生中恒随转故。六相称语身业。此有二句差别应知。七于乐于苦于无二中平等业。八无下劣业。九无退转业。十摄方便业。十一厌恶所治业。此有二句差别应知。十二无间作意业。十三胜进行业。此有七句差别应知。谓六波罗蜜多正加行故。及四摄事正加行故。十四成满加行业。此有六句差别应知谓亲近善士故。听闻正法故。住阿练若故。离恶寻思故。作意功德故。此复有二句差别应知。助伴功德故。此复有二句差别应知。十五成满业。此有三句差别应知。谓无量清净故。得大威力故。证得功德故。十六安立彼业。此有四句差别应知。谓御众功德故。决定无疑教授教诫故。财法摄一故。无杂染心故。如是诸句应知。皆是初句差别。如说。</p>
<p style="text-align: left">　　由最初句故句别德种类</p>
<p style="text-align: left">　　由最初句故句别义差别</p>
<p style="text-align: left">　　入所知相分第四</p>
<p style="text-align: left">　　如是已说所知相。入所知相云何。应见多闻熏习所依。非阿赖耶识所摄。如阿赖耶识成种子。如理作意所摄。似法似义而生似所取事。有见意言。</p>
<p style="text-align: left">　　此中谁能悟入所应知相大乘多闻熏习相续。已得逢事无量诸佛出现于世。已得一向决定胜解。已善积集诸善根故。善备福智资粮菩萨。</p>
<p style="text-align: left">　　何处能入。谓即于彼有见似法似义意言。大乘法相等所生起胜解行地。见道<a>修道</a>究竟道中。于一切法唯有识性。随闻胜解故。如理通达故。治一切障故。离一切障故。</p>
<p style="text-align: left">　　由何能入。由善根力所住持故。谓三种相练磨心故。断四处故。缘法义境止观恒常殷重加行无放逸故。</p>
<p style="text-align: left">　　无量诸世界无量人有情刹那刹那证觉无上正等菩提。是为第一练磨其心。由此意乐能行施等波罗蜜多。我已获得如是意乐。我由此故。少用功力修习施等波罗蜜多当得圆满。是为第二练磨其心。若有成就诸有障善。于命终时即便可爱一切自体圆满而生。我有妙善无障碍善。云何尔时不当获得一切圆满是名第三练磨其心。</p>
<p style="text-align: left">　　此中有颂。</p>
<p style="text-align: left">　　人趣诸有情处数皆无量</p>
<p style="text-align: left">　　念念证等觉故不应退屈</p>
<p style="text-align: left">　　诸净心意乐能<a>修行</a>施等</p>
<p style="text-align: left">　　此胜者已得故能修施等</p>
<p style="text-align: left">　　善者于死时得随乐自满</p>
<p style="text-align: left">　　胜善由永断圆满云何无</p>
<p style="text-align: left">　　由离声闻独觉作意断作意故。由于大乘诸疑离疑。以能永断异慧疑故。由离所闻所思法中我我所执断法执故。由于现前现住安立一切相中。无所作意无所分别断分别故。</p>
<p style="text-align: left">　　此中有颂。</p>
<p style="text-align: left">　　现前自然住安立一切相</p>
<p style="text-align: left">　　智者不分别得最上菩提</p>
<p style="text-align: left">　　由何云何而得悟入。</p>
<p style="text-align: left">　　由闻熏习种类。如理作意所摄似法似义有见意言。</p>
<p style="text-align: left">　　由四寻思。谓由名义自性差别假立寻思。及由四种如实遍智。谓由名事自性差别。假立如实遍智。如是皆同不可得故。以诸菩萨如是如实。为入唯识勤修加行。即于似文似义意言。推求文名唯是意言。推求依此文名之义亦唯意言。推求名义自性差别唯是假立。若时证得唯有意言。尔时证知若名若义自性差别皆是假立。自性差别义相无故。同不可得。由四寻思及由四种如实遍智。于此似文似义意言。便能悟入唯有识性。</p>
<p style="text-align: left">　　于此悟入唯识性中。何所悟入。如何悟入。入唯识性相见二性及种种性。若名若义自性差别假。自性差别义。如是六种义皆无故。所取能取性现前故。一时现似种种相义而生起故。如闇中绳显现似蛇。譬如绳上蛇非真实。以无有故。若已了知彼义无者。蛇觉虽灭绳觉犹在。若以微细品类分析此又虚妄。色香味触为其相故。此觉为依绳觉当灭。如是于彼似文似义六相意言。伏除非实六相义时。唯识性觉。犹如蛇觉亦当除遣。由圆成实自性觉故。</p>
<p style="text-align: left">　　如是菩萨悟入意言似义相故。悟入遍计所执性悟入唯识故。悟入依他起性。云何悟入圆成实性。若已灭除意言闻法熏习种类唯识之想。尔时菩萨已遣义想。一切似义无容得生故。似唯识亦不得生。由是因缘住一切义无分别名。于法界中便得现见相应而住。尔时菩萨平等平等所缘能缘。无分别智已得生起。由此菩萨名已悟入圆成实性。</p>
<p style="text-align: left">　　此中有颂。</p>
<p style="text-align: left">　　法补特伽罗法义略广性</p>
<p style="text-align: left">　　不净净究竟名所行差别</p>
<p style="text-align: left">　　如是菩萨悟入唯识性故。悟入所知相。悟入此故入极喜地。善达法界生如来家。得一切有情平等心性。得一切菩萨平等心性。得一切佛平等心性。此即名为菩萨见道。</p>
<p style="text-align: left">　　复次为何义故入唯识性。由缘总法出世止观智故。由此后得种种相识智故。为断及相阿赖耶识诸相种子。为长能触法身种子。为转所依。为欲证得一切<a>佛法</a>。为欲证得一切智智入唯识性。又后得智于一切阿赖耶识所生一切了别相中。见如幻等性无倒转。是故菩萨譬如幻师。于所幻事于诸相中。及说因果常无颠倒。</p>
<p style="text-align: left">　　于此悟入唯识性时。有四种三摩地。是四种顺决择分依止。云何应知。应知由四寻思于下品无义忍中有明得三摩地。是暖顺决择分依止。于上品无义忍中有明增三摩地。是顶顺决择分依止。复由四种如实遍智已入唯识。于无义中已得决定。有入真义一分三摩地。是谛顺忍依止。从此无间伏唯识想。有无间三摩地。是世第一法依止。应知如是诸三摩地。是现观边。</p>
<p style="text-align: left">　　如是菩萨已入于地。已得见道。已入唯识。于修道中云何修行。于如所说安立十地摄一切经皆现前中。由缘总法出世后得止观智故。经于无量百千俱胝那庾多劫。数修习故而得转依。为欲证得三种佛身精勤修行。声闻现观菩萨现观有何差别。谓菩萨现观与声闻异。由十一种差别应知。一由所缘差别。以大乘法为所缘故。二由资持差别。以大福智二种资粮为资持故。三由通达差别。以能通达补特伽罗法无我故。四由涅槃差别。摄受无住大涅槃故。五由地差别。依于十地而出离故。六七由清净差别。断烦恼习净佛土故。八由于自他得平等心差别。成熟有情加行无休息故。九由生差别。生如来家故。十由受生差别。常于诸佛大集会中摄受生故。十一由果差别。十力<a>无畏</a>不共佛法无量功德果成满故。</p>
<p style="text-align: left">　　此中有二颂。</p>
<p style="text-align: left">　　名事互为客其性应寻思</p>
<p style="text-align: left">　　于二亦当推唯量及唯假</p>
<p style="text-align: left">　　实智观无义唯有分别三</p>
<p style="text-align: left">　　彼无故此无是即入三性</p>
<p style="text-align: left">　　复有教授二颂。如分别瑜伽论说。</p>
<p style="text-align: left">　　菩萨于定位观影唯是心</p>
<p style="text-align: left">　　义相既灭除审观唯自想</p>
<p style="text-align: left">　　如是住内心知所取非有</p>
<p style="text-align: left">　　次能取亦无后触无所得</p>
<p style="text-align: left">　　复有别五现观伽他。如大乘经庄严论说。</p>
<p style="text-align: left">　　福德智慧二资粮菩萨善备无边际</p>
<p style="text-align: left">　　于法思量善决已故了义趣唯言类</p>
<p style="text-align: left">　　若知诸义唯是言即住似彼唯心理</p>
<p style="text-align: left">　　便能现证真法界是故二相悉蠲除</p>
<p style="text-align: left">　　体知离心无别物由此即会心非有</p>
<p style="text-align: left">　　智者了达二皆无等住二无真法界</p>
<p style="text-align: left">　　慧者无分别智力周遍平等常顺行</p>
<p style="text-align: left">　　灭依榛梗过失聚如大良药销众毒</p>
<p style="text-align: left">　　佛说妙法善成立安慧并根法界中</p>
<p style="text-align: left">　　了知念趣唯分别勇猛疾归德海岸</p>
<p style="text-align: left">　　彼入因果分第五</p>
<p style="text-align: left">　　如是已说入所知相。彼入因果云何可见。谓由施戒忍精进静虑般若六种波罗蜜多。云何由六波罗蜜多得入唯识。复云何六波罗蜜多成彼入果。谓此菩萨不着财位。不犯尸罗。于苦无动。于修无懈。于如是等散动因中。不现行时心专一境。便能如理简择诸法得入唯识。菩萨依六波罗蜜多入唯识已。证得六种清净增上意乐所摄波罗蜜多。是故于此设离六种波罗蜜多现起加行。由于圣教得胜解故。及由爱重<a>随喜</a>欣乐诸作意故。恒常无间相应方便修习六种波罗蜜多速得圆满。</p>
<p style="text-align: left">　　此中有三颂。</p>
<p style="text-align: left">　　已圆满白法及得利疾忍</p>
<p style="text-align: left">　　菩萨于自乘甚深广大教</p>
<p style="text-align: left">　　等觉唯分别得无分别智</p>
<p style="text-align: left">　　悕求胜解净故意乐清净</p>
<p style="text-align: left">　　前及此法流皆得见诸佛</p>
<p style="text-align: left">　　了知菩提近以无难得故</p>
<p style="text-align: left">　　由此三颂总显清净增上意乐。有七种相。谓资粮故。堪忍故。所缘故。作意故。自体故。瑞相故。胜利故。如其次第诸句伽他应知显示。</p>
<p style="text-align: left">　　何因缘故波罗蜜多唯有六数。成立对治所治障故。证诸佛法所依处故。随顺成熟诸有情故。为欲对治不发趣因故。立施戒波罗蜜多。不发趣因。谓着财位及着室家。为欲对治。虽已发趣复退还因故。立忍进波罗蜜多。退还因者。谓处生死有情违犯所生众苦。及于长时善品加行所生疲怠。为欲对治。虽已发趣不复退还而失坏因故。立定慧波罗蜜多。失坏因者。谓诸散动及邪恶慧。如是成立对治所治障故。唯立六数。又前四波罗蜜多是不散动因。次一波罗蜜多不散动成就。此不散动为依止故。如实等觉诸法真义。便能证得一切佛法。如是证诸佛法所依处故。唯立六数。由施波罗蜜多故。于诸有情能正摄受。由戒波罗蜜多故。于诸有情能不毁害。由忍波罗蜜多故。虽遭毁害而能忍受。由精进波罗蜜多故。能助经营彼所应作。即由如是摄利因缘。令诸有情于成熟事有所堪任。从此已后心未定者令其得定。心已定者令得解脱。于开悟时彼得成熟。如是随顺成熟一切有情。唯立六数应如是知。</p>
<p style="text-align: left">　　此六种相云何可见。由六种最胜故。一由所依最胜。谓菩提心为所依故。二由事最胜。谓具足现行故。三由处最胜。谓一切有情利益安乐事为依处故。四由方便善巧最胜。谓无分别智所摄受故。五由回向最胜。谓回向无上正等菩提故。六由清净最胜。谓烦恼所知二障无障所集起故。若施是波罗蜜多耶。设波罗蜜多是施耶。有施非波罗蜜多。应作四句。如于其施。如是于余波罗蜜多亦作四句。如应当知。</p>
<p style="text-align: left">　　何因缘故如是六种波罗蜜多此次第说。谓前波罗蜜多随顺生后波罗蜜多故。</p>
<p style="text-align: left">　　复次此诸波罗蜜多训释名言云何可见。于诸世间声闻独觉施等善根。最为殊胜能到彼岸。是故通称波罗蜜多。又能破裂悭吝贫穷。及能引得广大财位福德资粮。故名为施。又能息灭恶戒恶趣。及能取得善趣等持。故名为戒。又能灭尽忿怒怨仇。及能善住自他安隐故名为忍。又能远离所有<a>懈怠</a>恶不善法。及能出生无量善法令其增长故名精进。又能消除所有散动。及能引得内心安住故名静虑。又能除遣一切见趣诸邪恶慧。及能真实品别知法。故名为慧。</p>
<p style="text-align: left">　　云何应知修习如是波罗蜜多。应知此修略有五种。一现起加行修。二胜解修。三作意修。四方便善巧修。五成所作事修。此中四修如前已说。成所作事修者。谓诸如来任运佛事无有休息。于其圆满波罗蜜多。复更修习六到彼岸。又作意修者。谓修六种意乐所摄爱重随喜欣乐作意。一广大意乐。二长时意乐。三<a>欢喜</a>意乐。四荷恩意乐。五大志意乐。六纯善意乐。若诸菩萨乃至若干无数大劫。现证无上正等菩提。经尔所时一一刹那。假使顿舍一切身命。以殑伽河沙等世界盛满七宝。奉施如来乃至安坐妙菩提座。如是菩萨布施意乐犹无厌足。经尔所时一一刹那。假使三千<a>大千世界</a>满中炽火。于四威仪常乏一切资生众具。戒忍精进静虑般若心恒现行。乃至安坐妙菩提座。如是菩萨所有戒忍精进静虑般若意乐犹无厌足。是名菩萨广大意乐。又诸菩萨即于此中无厌意乐。乃至安坐妙菩提座常无间息。是名菩萨长时意乐。又诸菩萨以其六种波罗蜜多<a>饶益</a>有情。由此所作深生欢喜。蒙益有情所不能及。是名菩萨欢喜意乐。又诸菩萨以其六种波罗蜜多饶益有情。见彼于己有大恩德。不见自身于彼有恩。是名菩萨荷恩意乐。又诸菩萨即以如是六到彼岸所集善根。深心回施一切有情。令得可爱胜果异熟。是名菩萨大志意乐。又诸菩萨复以如是六到彼岸所集善根。共诸有情回求无上正等菩提。是名菩萨纯善意乐。如是菩萨修此六种意乐所摄爱重作意。又诸菩萨于余菩萨六种意乐修习相应无量善根。深心随喜。如是菩萨修此六种意乐所摄随喜意乐。又诸菩萨深心欣乐一切有情六种意乐所摄六种到彼岸修。亦愿自身与此六种到彼岸修恒不相离。乃至安坐妙菩提座。如是菩萨修此六种意乐所摄欣乐作意。若有闻此菩萨六种意乐所摄作意修已。但当能起一念<a>信心</a>。尚当发生无量福聚。诸恶业障亦当消灭。何况菩萨。此诸波罗蜜多差别云何可见。应知一一各有三品。施三品者。一法施。二财施。三无畏施。戒三品者。一律仪戒。二摄善法戒。三饶益有情戒。忍三品者。一耐怨害忍。二安受苦忍。三谛察法忍。精进三品者。一被甲精进。二加行精进。三无怯弱无退转无喜足精进。静虑三品者。一安住静虑。二引发静虑。三成所作事静虑。慧三品者。一无分别加行慧。二无分别慧。三无分别后得慧。</p>
<p style="text-align: left">　　如是相摄云何可见。由此能摄一切善法。是其相故。是随顺故。是等流故。如是所治摄诸杂染云何可见。是此相故。是此因故。是此果故。</p>
<p style="text-align: left">　　如是六种波罗蜜多所得胜利云何可见。谓诸菩萨流<a>转生</a>死富贵摄故。大生摄故。大朋大属之所摄故。广大事业加行成就之所摄故。无诸恼害性薄尘垢之所摄故。善知一切工论明处之所摄故。胜生无罪。乃至安坐妙菩提座。常能现作一切有情一切义利。是名胜利。</p>
<p style="text-align: left">　　如是六种波罗蜜多互相决择。云何可见。世尊于此一切六种波罗蜜多。或有处所以施声说。或有处所以戒声说。或有处所以忍声说。或有处所以勤声说。或有处所以定声说。或有处所以慧声说。如是所说有何意趣。谓于一切波罗蜜多修加行中。皆有一切波罗蜜多。互相助成如是意趣。此中有一嗢拖南颂。</p>
<p style="text-align: left">　　数相及次第训词修差别</p>
<p style="text-align: left">　　摄所治功德互决择应知</p>
<p style="text-align: left">　　<strong>摄大乘论本 </strong>卷下</p>
<p style="text-align: left">　　彼修差别分第六</p>
<p style="text-align: left">　　如是已说彼入因果。彼修差别云何可见。由菩萨十地。何等为十。一极喜地。二离垢地。三发光地。四焰慧地。五极难胜地。六现前地。七远行地。八不动地。九善慧地。十法云地。如是诸地安立为十。云何可见。为欲对治十种无明所治障故。所以者何。以于十相所知法界有十无明所治障住。云何十相所知法界。谓初地中由遍行义。第二地中由最胜义。第三地中由胜流义。第四地中由无摄受义。第五地中由相续无差别义。第六地中由无杂染清净义。第七地中由种种法无差别义。第八地中由不增不减义。相自在依止义。土自在依止义。第九地中由智自在依止义。第十地中由业自在依止义。陀罗尼门三摩地门自在依止义。此中有三颂。</p>
<p style="text-align: left">　　遍行最胜义及与胜流义</p>
<p style="text-align: left">　　如是无摄义相续无别义</p>
<p style="text-align: left">　　无杂染净义种种无别义</p>
<p style="text-align: left">　　不增不减义四自在依义</p>
<p style="text-align: left">　　法界中有十不染污无明</p>
<p style="text-align: left">　　治此所治障故安立十地</p>
<p style="text-align: left">　　复次应知。如是无明于声闻等非染污。于诸菩萨是染污。</p>
<p style="text-align: left">　　复次何故初地说名极喜。由此最初得能成办自他义利胜功能故。何故二地说名离垢。由极远离犯戒垢故。何故三地说名发光。由无退转等持等至所依止故。大法光明所依止故。何故四地说名焰慧。由诸菩提分法焚灭一切障故。何故五地名极难胜。由<a>真谛</a>智与世间智更互相违。合此难合令相应故。何故六地说名现前。由缘起智为所依止。能令般若波罗蜜多现在前故。何故七地说名远行。至功用行最后边故。何故八地说名不动。由一切相有功用行不能动故。何故九地说名善慧。由得最胜无碍智故。何故十地说名法云。由得总缘一切法智。含藏一切陀罗尼门三摩地门。譬如大云能覆如空广大障故。又于法身能圆满故。</p>
<p style="text-align: left">　　得此诸地云何可见。由四种相。一得胜解。谓得诸地深信解故。二得正行。谓得诸地相应十种正法行故。三得通达。谓于初地达法界时。遍能通达一切地故。四得成满。谓修诸地到究竟故。修此诸地云何可见。谓诸菩萨于地地中修奢摩他毗钵舍那。由五相修。何等为五。谓集总修。无相修。无功用修。炽盛修。无喜足修。如是五修令诸菩萨成办五果。谓念念中销融一切粗重依止。离种种相得法苑乐。能正了知周遍无量无分限相大法光明。顺清净分无所分别无相现行。为令法身圆满成办。能正摄受后后胜因。由增胜故。说十地中别修十种波罗蜜多。于前六地所修六种波罗蜜多。如先已说。后四地中所修四者。一方便善巧波罗蜜多。谓以前六波罗蜜多所集善根。共诸有情回求无上正等菩提故。二愿波罗蜜多。谓发种种微妙大愿。引摄当来波罗蜜多殊胜众缘故。三力波罗蜜多。谓由思择修习二力。令前六种波罗蜜多无间现行故。四智波罗蜜多。谓由前六波罗蜜多成立妙智。受用法乐成熟有情故。又此四种波罗蜜多。应知般若波罗蜜多无分别智后得智摄又于一切地中非不修习一切波罗蜜多。如是法门是波罗蜜多藏之所摄。</p>
<p style="text-align: left">　　复次凡经几时修行诸地可得圆满。有五补特伽罗经三无数大劫谓胜解行补特伽罗。经初无数大劫修行圆满。清净增上意乐行补特伽罗。及有相行无相行补特伽罗。于前六地及第七地经第二无数大劫修行圆满。即此无功用行补特伽罗。从此已上至第十地。经第三无数大劫修行圆满。此中有颂。</p>
<p style="text-align: left">　　清净增上力坚固心升进</p>
<p style="text-align: left">　　名菩萨初修无数三大劫</p>
<p style="text-align: left">　　增上戒学分第七</p>
<p style="text-align: left">　　如是已说因果修差别。此中增上戒殊胜云何可见。如菩萨地正受菩萨律仪中说。复次应知略由四种殊胜故此殊胜。一由差别殊胜。二由共不共学处殊胜。三由广大殊胜。四由甚深殊胜。</p>
<p style="text-align: left">　　差别殊胜者。谓菩萨戒有三品别。一律仪戒。二摄善法戒。三饶益有情戒。此中律仪戒应知二戒建立义故。摄善法戒应知修集一切佛法建立义故。饶益有情戒应知成熟一切有情建立义故。</p>
<p style="text-align: left">　　共不共学处殊胜者。谓诸菩萨一切性罪不现行故与声闻共相。似遮罪有现行故与彼不共。于此学处有声闻犯菩萨不犯。有菩萨犯声闻不犯。菩萨具有身语心戒。声闻唯有身语二戒。是故菩萨心亦有犯非诸声闻。以要言之。一切饶益有情无罪身语意业。菩萨一切皆应现行皆应修学。如是应知说名为共不共殊胜。</p>
<p style="text-align: left">　　广大殊胜者。复由四种广大故。一由种种无量学处广大故。二由摄受无量福德广大故。三由摄受一切有情利益安乐意乐广大故。四由建立无上正等菩提广大故。</p>
<p style="text-align: left">　　甚深殊胜者。谓诸菩萨由是品类方便善巧。行<a>杀生</a>等十种作业。而无有罪生无量福。速证无上正等菩提。又诸菩萨现行变化身语两业。应知亦是甚深尸罗。由此因缘或作国王。示行种种恼有情事。安立有情毗柰耶中。又现种种诸本生事。示行逼恼诸余有情。真实摄受诸余有情。先令他心深生净信后转成熟。是名菩萨所学尸罗甚深殊胜。由此略说四种殊胜。应知菩萨尸罗律仪最为殊胜。如是差别菩萨学处。应知复有无量差别。如毗柰耶瞿沙方广契经中说。</p>
<p style="text-align: left">　　增上心学分第八</p>
<p style="text-align: left">　　如是已说增上戒殊胜。增上心殊胜云何可见。略由六种差别应知。一由所缘差别故。二由种种差别故。三由对治差别故。四由堪能差别故。五由引发差别故。六由作业差别故。所缘差别者。谓大乘法为所缘故。</p>
<p style="text-align: left">　　种种差别者。谓大乘光明集福定王贤守健行等三摩地种种无量故。</p>
<p style="text-align: left">　　对治差别者。谓一切法总相缘智以楔出楔。道理遣阿赖耶识中一切障粗重故。</p>
<p style="text-align: left">　　堪能差别者。谓住静虑乐随其所欲即受生故。</p>
<p style="text-align: left">　　引发差别者。谓能引发一切世界无碍神通故。作业差别者。谓能振动炽然遍满。显示转变往来卷舒。一切色像皆入身中。所往同类或显或隐。所作自在伏他神通。施辩念乐放大光明。引发如是大神通故又能引发摄诸难行。十难行故。十难行者。一自誓难行。誓受无上菩提愿故。二不退难行。生死众苦不能退故。三不背难行。一切有情虽行邪行而不弃故。四现前难行。怨有情所现作一切饶益事故。五不染难行。生在世间不为世法所染污故。六胜解难行。于大乘中虽未能了。然于一切广大甚深生信解故。七通达难行。具能通达补特伽罗法无我故。八随觉难行。于诸如来所说甚深秘密言词能随觉故。九不离不染难行。不舍生死而不染故。十加行难行。能修诸佛安住解脱一切障碍。穷生死际不作功用。常起一切有情一切义利行故。复次随觉难行中。于佛何等秘密言词彼诸菩萨能随觉了。谓如经言。</p>
<p style="text-align: left">　　云何菩萨能行惠施。若诸菩萨无少所施。然于十方无量世界广行惠施。云何菩萨乐行惠施。若诸菩萨于一切施都无欲乐。云何菩萨于惠施中深生信解。若诸菩萨不信如来而行布施。云何菩萨于施策励。若诸菩萨于惠施中不自策励。云何菩萨于施耽乐。若诸菩萨无有暂时少有所施。云何菩萨其施广大。若诸菩萨于惠施中离娑洛想。云何菩萨其施清净。若诸菩萨殟波陀悭。云何菩萨其施究竟。若诸菩萨不住究竟。云何菩萨其施自在。若诸菩萨于惠施中不自在转。云何菩萨其施无尽。若诸菩萨不住无尽。如于布施于戒为初。于慧为后。随其所应当知亦尔。云何能杀生。若断众生生死流转。云何不与取。若诸有情无有与者自然摄取。云何欲邪行。若于诸欲了知是邪而修正行。云何能妄语。若于妄中能说为妄。云何贝戍尼。若能常居最胜空住。云何波鲁师。若善安住所知彼岸。云何绮间语。若正说法品类差别云何能贪欲。若有数数欲自证得无上静虑。云何能嗔恚。若于其心能正憎害一切烦恼。云何能邪见。若一切处遍行邪性皆如实见。</p>
<p style="text-align: left">　　甚深佛法者。云何名为甚深佛法。此中应释。谓<a>常住</a>法是诸佛法。以其法身是常住故。又断灭法是诸佛法。以一切障永断灭故。又生起法是诸佛法。以变化身现生起故。又有所得法是诸佛法。八万四千诸有情行。及彼对治皆可得故。又有贪法是诸佛法。自誓摄受有贪有情为己体故。又有嗔法是诸佛法。又有痴法是诸佛法。又异生法是诸佛法。应知亦尔。又无染法是诸佛法。成满真如一切障垢不能染故。又无污法是诸佛法。生在世间诸世间法不能污故。是故说名甚深佛法。又能引发修到彼岸。成熟有情净佛国土。诸佛法故。应知亦是菩萨等持作业差别。</p>
<p style="text-align: left">　　增上慧学分第九</p>
<p style="text-align: left">　　如是已说增上心殊胜。增上慧殊胜云何可见。谓无分别智。若自性。若所依。若因缘。若所缘。若行相。若任持。若助伴。若异熟。若等流。若出离。若至究竟。若加行无分别后得胜利。若差别。若无分别后得譬喻。若无功用作事。若甚深。应知无分别智名增上慧殊胜。此中无分别智离五种相以为自性。一离无作意故。二离过有寻有伺地故。三离想受灭寂静故。四离色自性故。五离于真义异计度故。离此五相。应知是名无分别智。</p>
<p style="text-align: left">　　于如所说无分别智成立相中。复说多颂。</p>
<p style="text-align: left">　　诸菩萨自性远离五种相</p>
<p style="text-align: left">　　是无分别智不异计于真</p>
<p style="text-align: left">　　诸菩萨所依非心而是心</p>
<p style="text-align: left">　　是无分别智非思义种类</p>
<p style="text-align: left">　　诸菩萨因缘有言闻熏习</p>
<p style="text-align: left">　　是无分别智及如理作意</p>
<p style="text-align: left">　　诸菩萨所缘不可言法性</p>
<p style="text-align: left">　　是无分别智无我性真如</p>
<p style="text-align: left">　　诸菩萨行相复于所缘中</p>
<p style="text-align: left">　　是无分别智彼所知无相</p>
<p style="text-align: left">　　相应自性义所分别非余</p>
<p style="text-align: left">　　字展转相应是谓相应义</p>
<p style="text-align: left">　　非离彼能诠智于所诠转</p>
<p style="text-align: left">　　非诠不同故一切不可言</p>
<p style="text-align: left">　　诸菩萨任持是无分别智</p>
<p style="text-align: left">　　后所得诸行为进趣增长</p>
<p style="text-align: left">　　诸菩萨助伴说为二种道</p>
<p style="text-align: left">　　是无分别智五到彼岸性</p>
<p style="text-align: left">　　诸菩萨异熟于佛二会中</p>
<p style="text-align: left">　　是无分别智由加行证得</p>
<p style="text-align: left">　　诸菩萨等流于后后生中</p>
<p style="text-align: left">　　是无分别智自体转增胜</p>
<p style="text-align: left">　　诸菩萨出离得成办相应</p>
<p style="text-align: left">　　是无分别智应知于十地</p>
<p style="text-align: left">　　诸菩萨究竟得清净三身</p>
<p style="text-align: left">　　是无分别智得最上自在</p>
<p style="text-align: left">　　如虚空无染是无分别智</p>
<p style="text-align: left">　　种种极重恶由唯信胜解</p>
<p style="text-align: left">　　如虚空无染是无分别智</p>
<p style="text-align: left">　　解脱一切障得成办相应</p>
<p style="text-align: left">　　如虚空无染是无分别智</p>
<p style="text-align: left">　　常行于世间非世法所染</p>
<p style="text-align: left">　　如哑求受义如哑正受义</p>
<p style="text-align: left">　　如非哑受义三智譬如是</p>
<p style="text-align: left">　　如愚求受义如愚正受义</p>
<p style="text-align: left">　　如非愚受义二智譬如是</p>
<p style="text-align: left">　　如五求受义如五正受义</p>
<p style="text-align: left">　　如末那受义三智譬如是</p>
<p style="text-align: left">　　如未解于论求论受法义</p>
<p style="text-align: left">　　次第譬三智应知加行等</p>
<p style="text-align: left">　　如人正闭目是无分别智</p>
<p style="text-align: left">　　即彼复开目后得智亦尔</p>
<p style="text-align: left">　　应知如虚空是无分别智</p>
<p style="text-align: left">　　于中现色像后得智亦尔</p>
<p style="text-align: left">　　如末尼天乐无思成自事</p>
<p style="text-align: left">　　种种佛事成常离思亦尔</p>
<p style="text-align: left">　　非于此非余非智而是智</p>
<p style="text-align: left">　　与境无有异智成无分别</p>
<p style="text-align: left">　　应知一切法本性无分别</p>
<p style="text-align: left">　　所分别无故无分别智无</p>
<p style="text-align: left">　　此中加行无分别智有三种。谓因缘引发数习生差别故。</p>
<p style="text-align: left">　　根本无分别智亦有三种。谓喜足无颠倒无戏论无分别差别故。</p>
<p style="text-align: left">　　后得无分别智有五种。谓通达<a>随念</a>安立和合如意思择差别故。</p>
<p style="text-align: left">　　复有多颂成立如是无分别智。</p>
<p style="text-align: left">　　鬼傍生人天各随其所应</p>
<p style="text-align: left">　　等事心异故许义非真实</p>
<p style="text-align: left">　　于过去事等梦像二影中</p>
<p style="text-align: left">　　虽所缘非实而境相成就</p>
<p style="text-align: left">　　若义义性成无无分别智</p>
<p style="text-align: left">　　此若无佛果证得不应理</p>
<p style="text-align: left">　　得自在菩萨由胜解力故</p>
<p style="text-align: left">　　如欲地等成得定者亦尔</p>
<p style="text-align: left">　　成就简择者有智得定者</p>
<p style="text-align: left">　　思惟一切法如义皆显现</p>
<p style="text-align: left">　　无分别<a>智行</a>诸义皆不现</p>
<p style="text-align: left">　　当知无有义由此亦无识</p>
<p style="text-align: left">　　般若波罗蜜多与无分别智无有差别。如说菩萨安住般若波罗蜜多非处相应。能于所余波罗蜜多修习圆满。云何名为非处相应修习圆满。谓由远离五种处故。一远离外道我执处故。二远离未见真如菩萨分别处故。三远离生死涅槃二边处故。四远离唯断烦恼障生喜足处故。五远离不顾有情利益安乐住无余依涅槃界处故。</p>
<p style="text-align: left">　　声闻等智与菩萨智有何差别。由五种相应知差别。一由无分别差别。谓于蕴等法无分别故。二由非少分差别。谓于通达真如入一切种所知境界。普为度脱一切有情。非少分故。三由无住差别。谓无住涅槃为所住故。四由毕竟差别。谓无余依涅槃界中无断尽故。五由无上差别。谓于此上无有余乘胜过此故。此中有颂。</p>
<p style="text-align: left">　　诸大悲为体由五相胜智</p>
<p style="text-align: left">　　世出世满中说此最高远</p>
<p style="text-align: left">　　若诸菩萨成就如是增上尸罗增上质多增上般若。功德圆满于诸财位得大自在。何故现见有诸有情匮乏财位。见彼有情于诸财位有重业障故。见彼有情若施财位障生善法故。见彼有情若乏财位厌离现前故。见彼有情若施财位即为积集不善法因故。见彼有情若施财位即便作余无量有情损恼因故。是故现见有诸有情匮乏财位。此中有颂。</p>
<p style="text-align: left">　　见业障现前积集损恼故</p>
<p style="text-align: left">　　现有诸有情不感菩萨施</p>
<p style="text-align: left">　　果断分第十</p>
<p style="text-align: left">　　如是已说增上慧殊胜。彼果断殊胜云何可见。断谓菩萨无住涅槃。以舍杂染不舍生死。二所依止转依为相。此中生死谓依他起性杂染分。涅槃谓依他起性清净分。二所依止。谓通二分依他起性。转依谓即依他起性。对治起时转舍杂染分转得清净分。又此转依略有六种。一损力益能转。谓由胜解力闻熏习住故。及由有羞耻令诸烦恼少分现行不现行故。二通达转。谓诸菩萨已入大地。于真实非真实显现不显现现前住故。乃至六地。三修习转。谓犹有障一切相不显现真实显现故。乃至十地。四果圆满转。谓永无障一切相不显现。最清净真实显现。于一切相得自在故。五下劣转。谓声闻等唯能通达补特伽罗空无我性。一向背生死一向舍生死故。六广大转。谓诸菩萨兼通达法空无我性。即于生死见为寂静。虽断杂染而不舍故。若诸菩萨住下劣转有何过失。不顾一切有情利益安乐事故。违越一切菩萨法故。与下劣乘同解脱故。是为过失。若诸菩萨住广大转有何功德。生死法中以自转依为所依止。得自在故。于一切趣示现一切有情之身。于最胜生及三乘中。种种调伏方便善巧。安立所化诸有情故。是为功德。</p>
<p style="text-align: left">　　此中有多颂。</p>
<p style="text-align: left">　　诸凡夫覆真一向显虚妄</p>
<p style="text-align: left">　　诸菩萨舍妄一向显真实</p>
<p style="text-align: left">　　应知显不显真义非真义</p>
<p style="text-align: left">　　转依即解脱随欲自在行</p>
<p style="text-align: left">　　于生死涅槃若起平等智</p>
<p style="text-align: left">　　尔时由此证生死即涅槃</p>
<p style="text-align: left">　　由是于生死非舍非不舍</p>
<p style="text-align: left">　　亦即于涅槃非得非不得</p>
<p style="text-align: left">　　彼果智分第十一</p>
<p style="text-align: left">　　如是已说彼果断殊胜。彼果智殊胜云何可见。谓由三种佛身应知彼果智殊胜。一由自性身。二由受用身。三由变化身。此中自性身者。谓诸如来法身。一切法自在转所依止故。受用身者。谓依法身种种诸佛众会所显清净佛土。大乘法乐为所受故。变化身者。亦依法身从睹史多天宫现没。受生受欲踰城<a>出家</a>。往外道所修诸苦行。证大菩提转大法轮。入大涅槃故。</p>
<p style="text-align: left">　　此中说一嗢拖南颂。</p>
<p style="text-align: left">　　相证得自在依止及摄持</p>
<p style="text-align: left">　　差别德甚深念业明诸佛</p>
<p style="text-align: left">　　诸佛法身以何为相。应知法身略有五相。一转依为相。谓转灭一切障杂染分依他起性故。转得解脱一切障于法自在。转现前清净分依他起性故。二白法所成为相。谓六波罗蜜多圆满得十自在故。此中寿自在心自在众具自在。由施波罗蜜多圆满故。业自在生自在。由戒波罗蜜多圆满故。胜解自在。由忍波罗蜜多圆满故。愿自在。由精进波罗蜜多圆满故。神力自在五通所摄。由静虑波罗蜜多圆满故。智自在法自在。由般若波罗蜜多圆满故。三无二为相。谓有无无二为相。由一切法无所有故。空所显相是实有故。有为无为无二为相。由业烦恼非所为故。自在示现有为相故。异性一性无二为相。由一切佛所依无差别故。无量相续现等觉故。此中有二颂。</p>
<p style="text-align: left">　　我执不有故于中无别依</p>
<p style="text-align: left">　　随前能证别故施设有异</p>
<p style="text-align: left">　　种姓异非虚圆满无初故</p>
<p style="text-align: left">　　无垢依无别故非一非多</p>
<p style="text-align: left">　　四常住为相。谓真如清净相故。本愿所引故。所应作事无竟期故。</p>
<p style="text-align: left">　　五不可思议为相。谓真如清净自内证故。无有世间喻能喻故。非诸寻思所行处故。</p>
<p style="text-align: left">　　复次云何如是法身最初证得。谓缘总相大乘法境无分别智及后得智五相善修。于一切地善集资粮。金刚喻定破灭微细难破障故。此定无间离一切障故得转依。</p>
<p style="text-align: left">　　复次法身由几自在而得自在。略由五种。一由佛土自身相好无边音声无见顶相。自在由转色蕴依故。二由无罪无量广大乐住。自在由转受蕴依故。三由辩说一切名身句身文身。自在由转想蕴依故。四由现化变易引摄大众引摄白法。自在由转行蕴依故。五由圆镜平等观察成所作智。自在由转识蕴依故。</p>
<p style="text-align: left">　　复次法身由几种处。应知依止略由三处。一由种种佛住依止。此中有二颂。</p>
<p style="text-align: left">　　诸佛证得五性喜皆由等证自界故</p>
<p style="text-align: left">　　离喜都由不证此故求喜者应等证</p>
<p style="text-align: left">　　由能无量及事成法味义德俱圆满</p>
<p style="text-align: left">　　得喜最胜无过失诸佛见常无尽故</p>
<p style="text-align: left">　　二由种种受用身依止。但为成熟诸菩萨故。三由种种变化身依止。多为成熟声闻等故。应知法身由几佛法之所摄持。略由六种。一由清净。谓转阿赖耶识得法身故。二由异熟。谓转色根得异熟智故。三由安住。谓转欲行等住得无量智住故。四由自在。谓转种种摄受业。自在得一切世界无碍神通智自在故。五由言说。谓转一切见闻觉知言说戏论得令一切有情心喜。辩说智自在故。六由拔济。谓转拔济一切灾横过失。得拔济一切有情一切灾横过失智故。应知法身由此所说六种佛法之所摄持。</p>
<p style="text-align: left">　　诸佛法身当言有异当言无异。依止意乐业无别故。当言无异。无量依身现等觉故。当言有异。如说佛法身受用身亦尔。意乐及业无差别故。当言无异。不由依止无差别故。无量依止差别转故。应知变化身如受用身说应知。法身几德相应。谓最清净四无量。解脱胜处遍处无诤愿智。四无碍解六神通。三十二大士相八十随好。四一切相清净。十力四无畏。三不护三念住。拔除习气无忘失法。大悲十八不共佛法。一切相妙智等功德相应此中有多颂。</p>
<p style="text-align: left">　　怜愍诸有情起和合远离</p>
<p style="text-align: left">　　常不<a>舍利</a>乐四意乐归礼</p>
<p style="text-align: left">　　解脱一切障牟尼胜世间</p>
<p style="text-align: left">　　智周遍所知心解脱归礼</p>
<p style="text-align: left">　　能灭诸有情一切惑无余</p>
<p style="text-align: left">　　害烦恼有染常哀愍归礼</p>
<p style="text-align: left">　　无功用无著无碍常寂定</p>
<p style="text-align: left">　　于一切问难能解释归礼</p>
<p style="text-align: left">　　于所依能依所说言及智</p>
<p style="text-align: left">　　能说无碍慧常善说归礼</p>
<p style="text-align: left">&nbsp;</p>
</div>
		</div>
	
		
		

		</div></div><hr><script charset='utf-8' src='../../js/footer.js'></script></body></html>