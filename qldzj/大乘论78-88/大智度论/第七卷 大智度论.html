<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 大智度论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 大智度论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 大智度论</strong></p>
<p style="text-align: left">
	　　释初品中佛世界愿</p>
<p style="text-align: left">
	　　【经】愿受无量诸佛世界。</p>
<p style="text-align: left">
	　　【论】诸<a>菩萨</a>见诸佛世界无量严净，发种种愿。有佛世界都无众苦，乃至无三恶之名者；菩萨见已，自发愿言：&ldquo;我作佛时，世界无众苦，乃至无三恶之名，亦当如是。&rdquo;有佛世界七宝庄严，昼夜常有清净光明，无有日月；便发愿言：&ldquo;我作佛时，世界常有严净光明，亦当如是。&rdquo;有佛世界一切众生皆行十善，有大智慧，衣被饮食，应念而至；便发愿言：&ldquo;我作佛时，世界中众生，衣被饮食，亦当如是。&rdquo;有佛世界纯诸菩萨，如佛色身三十二相，光明彻照，乃至无有声闻、辟支佛名，亦无女人，一切皆行深妙佛道，游至十方，<a>教化</a>一切；便发愿言：&ldquo;我作佛时，世界中众生，亦当如是。&rdquo;如是等无量佛世界种种严净，愿皆得之；以是故，名愿受无量诸佛世界。</p>
<p style="text-align: left">
	　　问曰：诸菩萨行业清净，自得净报，何以要须立愿然后得之？譬如田家得榖，岂复待愿？</p>
<p style="text-align: left">
	　　答曰：作福无愿，无所标立，愿为导御，能有所成。譬如销金，随师而作，金无定也。如佛所说：&ldquo;有人修少施福，修少戒福，不知禅法；闻人中有富乐人，心常念著，愿乐不舍，命终之后，生富乐人中。复有人修少施福，修少戒福，不知禅法；闻有四天王天处、三十三天，夜摩天、兜率陀天、化乐天（专念<a>色欲</a>，化来从已）、他化<a>自在</a>天（此天他化色欲，与之行欲，展转如是，故名他化自在），心常愿乐，命终之后，各生其中；此皆愿力所得。菩萨亦如是，修净世界愿，然后得之。以是故知，因愿受胜果。</p>
<p style="text-align: left">
	　　复次，庄严佛界事大，独行功德不能成故，要须愿力。譬如牛力虽能挽车，要须御者，能有所至；净世界愿，亦复如是，福德如牛，愿如御者。</p>
<p style="text-align: left">
	　　问曰：若不作愿，不得福耶？</p>
<p style="text-align: left">
	　　答曰：虽得，不如有愿。愿能助福，常念所行，福德增长。</p>
<p style="text-align: left">
	　　问曰：若作愿得报，如人作十恶，不愿<a>地狱</a>，亦不应得地狱报？</p>
<p style="text-align: left">
	　　答曰：罪福虽有定报，但作愿者修少福，有愿力故得大果报。如先说罪中报苦，一切众生皆愿得乐，无愿苦者，是故不愿地狱。以是故，福有无量报，罪报有量。有人言：&ldquo;最大罪在阿鼻地狱，一劫受报；最大福在非有想非无想处，受八万大劫报。&rdquo;诸菩萨净世界愿，亦无量劫，入道得<a>涅槃</a>，是为常乐。</p>
<p style="text-align: left">
	　　问曰：如泥梨品中，谤般若波罗蜜罪，此间劫尽，复至他方泥梨中。何以言最大罪受地狱中一劫报？</p>
<p style="text-align: left">
	　　答曰：<a>佛法</a>为众生故，有二道教化：一者、佛道，二者、声闻道。声闻道中作五逆罪人，佛说受地狱一劫；菩萨道中破佛法人，说此间劫尽复至他方受无量罪。声闻法最第一福，受八万劫；菩萨道中大福，受无量阿僧祇劫。以是故福德须愿，是名愿受无量诸佛世界。</p>
<p style="text-align: left">
	　　【经】念无量佛土，诸佛三昧，常现在前。</p>
<p style="text-align: left">
	　　【论】无量佛土，名十方诸佛土。<a>念佛</a>三昧，名十方三世诸佛，常以心眼见，如现在前。</p>
<p style="text-align: left">
	　　问曰：云何为念佛三昧？</p>
<p style="text-align: left">
	　　答曰：念佛三昧有二种：一者、声闻法中，于一佛身，心眼见满十方。二者、菩萨道，于无量佛土中，念三世十方诸佛。以是故言，念无量佛土，诸佛三昧，常现在前。</p>
<p style="text-align: left">
	　　问曰：如菩萨三昧种种无量，何以故赞是菩萨念佛三昧常现在前？</p>
<p style="text-align: left">
	　　答曰：是菩萨念佛故，得入佛道中，以是故，念佛三昧常现在前。</p>
<p style="text-align: left">
	　　复次，念佛三昧能除种种烦恼及先世罪；余诸三昧，有能除淫不能除瞋，有能除瞋不能除淫，有能除痴不能除淫、恚，有能除三毒不能除先世罪。是念佛三昧，能除种种烦恼、种种罪。</p>
<p style="text-align: left">
	　　复次，念佛三昧有大福德，能度众生；是诸菩萨欲度众生，诸余三昧无如此念佛三昧福德，能速灭诸罪者。如说昔有五百估客，入海采宝；值摩伽罗鱼王开口，海水入中，船去驶疾。船师问楼上人：&ldquo;汝见何等？&rdquo;答言：&ldquo;见三日出，白山罗列，水流奔趣，如入大坑。&rdquo;船师言：&ldquo;是摩伽罗鱼王开口，一是实日，两日是鱼眼，白山是鱼齿，水流奔趣是入其口。我曹了矣！各各求诸天神以自救济！&rdquo;是时诸人各各求其所事，都无所益。中有<a>五戒</a>优婆塞，语众人言：&ldquo;吾等当共称南无佛！佛为无上，能救苦厄！&rdquo;众人一心同声，称南无佛。是鱼先世是佛<a>破戒</a><a>弟子</a>，得<a>宿命</a>智，闻称佛声，心自悔悟，即便合口，船人得脱。以念佛故，能除重罪，济诸苦厄，何况念佛三昧！</p>
<p style="text-align: left">
	　　复次，佛为法王，菩萨为法将，所尊所重，唯佛<a>世尊</a>，是故应常念佛。</p>
<p style="text-align: left">
	　　复次，常念佛，得种种功德利。譬如大臣，特蒙恩宠，常念其主；菩萨亦如是，知种种功德、无量智慧，皆从佛得，知恩重故，常念佛。汝言云何常念佛，不行余三昧者，今言常念，亦不言不行余三昧，行念佛三昧多故言常念。</p>
<p style="text-align: left">
	　　复次，先虽说空、无相、无作三昧，未说念佛三昧，是故今说。</p>
<p style="text-align: left">
	　　【经】能请无量诸佛。</p>
<p style="text-align: left">
	　　【论】请有二种：一者、佛初成道，菩萨夜三、昼三，六时礼请，遍袒右肩，合掌言：&ldquo;十方佛土无量诸佛初成道时，未转法轮；我某甲请一切诸佛，为众生转法轮，度脱一切。&rdquo;二者、诸佛欲舍无量<a>寿命</a>入涅槃时，菩萨亦夜三时、昼三时，遍袒右肩，合掌言：&ldquo;十方佛土无量诸佛；我某甲请令久住<a>世间</a>，无央数劫，度脱一切，利益众生。&rdquo;是名能请无量诸佛。</p>
<p style="text-align: left">
	　　问曰：诸佛之法，必应<a>说法</a>广度众生，其法自应尔，何以须请？若于目前面请诸佛则可，今十方无量佛土诸佛，亦不目见，云何可请？</p>
<p style="text-align: left">
	　　答曰：诸佛虽必应说法，不待人请，请者亦应得福。如大国王虽多美膳，有人请者，必得恩福，录其心故。又如慈心，念诸众生，令得快乐，众生虽无所得，念者大得其福。请佛说法，亦复如是。</p>
<p style="text-align: left">
	　　复次，有诸佛无人请者，便入涅槃而不说法。如<a>法华经</a>中多宝世尊，无人请故，便入涅槃。后化佛身及七宝塔，证说法华经故，一时出现。亦如须扇多佛，弟子本行未熟，便舍入涅槃，留化佛一劫以度众生。今是释迦文尼佛，得道后五十七日，寂不说法，自言：&ldquo;我法甚深，难解难知！一切众生缚著世法，无能解者；不如默然入涅槃乐。&rdquo;是时，诸菩萨及释提桓因、梵天王诸天，合掌敬礼，请佛为诸众生初转法轮。佛时默然受请，后到波罗柰鹿林中转法轮。如是，云何言请无所益！</p>
<p style="text-align: left">
	　　复次，佛法等视众生，无贵无贱，无轻无重；有人请者，为其请故便为说法。虽众生不见佛，佛常见其心，亦闻彼请；假令诸佛不闻不见，请佛亦有福德，何况佛悉闻见而无所益？</p>
<p style="text-align: left">
	　　问曰：既知请佛有益，何以正以二事请？</p>
<p style="text-align: left">
	　　答曰：余不须请，此二事要必须请。若不请而说，有外道辈言：&ldquo;体道常定，何以著法，多言多事？&rdquo;以是故，须请而说。若有人言：&ldquo;若知诸<a>法相</a>，不应贪寿，久住世间而不早入涅槃。&rdquo;以是故须请。若不请而说，人当谓佛爱著于法，欲令人知。以是故，要待人请而转法轮。诸外道辈自著于法，若请若不请而自为人说。佛于诸法不著不爱，为怜愍众生故，有请佛说者，佛便为说，诸佛不以无请而初转法轮。如偈说：</p>
<p style="text-align: left">
	　　&ldquo;诸佛说何实，何者是不实，实之与不实，二事不可得。</p>
<p style="text-align: left">
	　　如是真实相，不戏于诸法，怜愍众生故，方便转法轮。&rdquo;</p>
<p style="text-align: left">
	　　复次，佛若无请而自说法者，是为自显自执法，应必答十四难。今诸天请佛说法，但为断老病死无戏论处，是故不答十四难无咎。以是因缘，须请而转法轮。</p>
<p style="text-align: left">
	　　复次，佛在人中生，用大人法故，虽有大悲，不请不说；若不请而说，外道所讥。以是故，初要须请。又复外道宗事梵天，梵天自请，则外道心伏。</p>
<p style="text-align: left">
	　　复次，菩萨法，昼三时，夜三时，常行三事：一者、清旦遍袒右肩，合掌礼十方佛，言：&ldquo;我某甲若今世、若过世无量劫，身、口、意恶业罪，于十方现在佛前忏悔，愿令灭除，不复更作。&rdquo;中、暮、夜三亦如是。二者、念十方三世诸佛所行功德，及弟子众所有功德，<a>随喜</a>劝助。三者、劝请现在十方诸佛初转法轮，及请诸佛久住世间无量劫，度脱一切。菩萨行此三事，功德无量，转近得佛，以是故须请。</p>
<p style="text-align: left">
	　　【经】能断种种见、缠及诸烦恼。</p>
<p style="text-align: left">
	　　【论】见有二种：一者、常，二者、断。常见者，见五众常，心忍乐；断见者，见五众灭，心忍乐。一切众生，多堕此二见中。菩萨自断此二，亦能除一切众生二见，令处中道。复有二种见：有见、无见。复有三种见：一切法忍，一切法不忍，一切法亦忍亦不忍。复有四种见：世间常，世间无常，世间亦常亦无常，世间亦非常亦非无常。我及世间有边、无边，亦如是。有死后如去，有死后不如去，有死后如去不如去，有死后亦不如去亦不不如去。复有五种见：身见、边见、邪见、见取、戒取。如是等种种诸见，乃至六十二见断。如是诸见，种种因缘生，种种智门观，种种师边闻；如是种种相，能为种种结使作因，能与众生种种苦，是名种种见。见义，后当广说。缠者，十缠：瞋缠，覆罪缠、睡缠、眠缠、戏缠、掉缠、无惭缠、无愧缠、悭缠、嫉缠。</p>
<p style="text-align: left">
	　　复次，一切烦恼结绕心故，尽名为缠。烦恼者，能令心烦，能作恼故，名为烦恼。烦恼有二种：内著，外著。内著者，五见、疑、慢等；外著者，淫、瞋等；无明内外共。复有二种结：一、属爱，二、属见。复有三种：属淫，属瞋，属痴。是名烦恼。缠者，有人言十缠，有人言五百缠。烦恼名一切结使：结有九，使有七，合为九十八结。如迦旃延子阿毗昙义中说：十缠，九十八结，为百八烦恼。犊子儿阿毗昙中，结使亦同，缠有五百。如是诸烦恼，菩萨能种种方便自断，亦能巧方便断他人诸烦恼。如佛在时，三人为伯、仲、季；闻毗耶离国淫女人，名庵罗婆利；舍婆提有淫女人，名须蔓那；王舍城淫女人，名优钵罗槃那。有三人各各闻人赞三女人端正无比，昼夜专念，心著不舍，便于梦中梦与从事。觉已心念：&ldquo;彼女不来，我亦不往，而淫事得办。&rdquo;因是而悟：&ldquo;一切诸法皆如是耶？&rdquo;于是往到颰陀婆罗菩萨所，问是事。颰陀婆罗答言：&ldquo;诸法实尔，皆从念生。&rdquo;如是种种为此三人方便巧说诸法空，是时三人即得阿鞞跋致。是诸菩萨亦复如是，为诸众生种种巧说法，断诸见、缠、烦恼。是名能断种种见、缠及诸烦恼。</p>
<p style="text-align: left">
	　　【经】游戏出生百千三昧。</p>
<p style="text-align: left">
	　　【论】诸菩萨<a>禅定</a>心调，清净智慧方便力故，能生种种诸三昧。何等为三昧？善心一处住不动，是名三昧。复有三种三昧：有觉有观，无觉有观，无觉无观三昧。复有四种三昧：欲界系三昧，<a>色界</a>系三昧，无色界系三昧，不系三昧。是中所用菩萨三昧，如先说于佛三昧中未满，勤行勤修故，言能出生。</p>
<p style="text-align: left">
	　　问曰：诸菩萨何以故，出生游戏是百千种三昧？</p>
<p style="text-align: left">
	　　答曰：众生无量，心行不同，有利有钝；于诸结使，有厚有薄；是故菩萨行百千种三昧，断其尘劳。譬如为诸贫人欲令大富，当备种种财物，一切备具，然后乃能济诸贫者。又复如人欲广治诸病，当备种种众药，然后能治。菩萨亦如是，欲广度众生故，行种种百千三昧。</p>
<p style="text-align: left">
	　　问曰：但当出生此三昧，何以故复游戏其中？</p>
<p style="text-align: left">
	　　答曰：菩萨心生诸三昧，欣乐出入自在，名之为戏，非结爱戏也。戏名自在，如师子在鹿中，自在<a>无畏</a>故，名为戏。是诸菩萨于诸三昧有自在力，能出能入，亦复如是。余人于三昧中，能自在入，不能自在住、自在出；有自在住，不能自在入、自在出；有自在出，不能自在住、自在入；有自在入、自在住，不能自在出；有自在住、自在出，不能自在入。是诸菩萨能三种自在故，言游戏出生百千三昧。</p>
<p style="text-align: left">
	　　【经】诸菩萨如是等种种无量功德成就。</p>
<p style="text-align: left">
	　　【论】诸菩萨如是等无量功德成就者，是诸菩萨共佛住，欲赞其功德，无量亿劫不可得尽。以是故，言无量功德成就。</p>
<p style="text-align: left">
	　　【经】其名曰：颰陀婆罗菩萨（秦言善守）、剌那那伽罗菩萨（秦言宝积）、导师菩萨、那罗达菩萨、星得菩萨、水天菩萨、主天菩萨、大意菩萨、益意菩萨、增意菩萨、不虚见菩萨、善进菩萨、势胜菩萨、常勤菩萨、不舍精进菩萨、日藏菩萨、不缺意菩萨、<a>观世音菩萨</a>、文殊尸利菩萨（秦言妙德）、执宝印菩萨、常举手菩萨、<a>弥勒</a>菩萨。如是等无量百千万亿那由他诸菩萨摩诃萨，皆是补处绍尊位者。</p>
<p style="text-align: left">
	　　【论】如是等诸菩萨，共佛住王舍城耆阇崛山中。</p>
<p style="text-align: left">
	　　问曰：如是菩萨众多，何以独说二十二菩萨名？</p>
<p style="text-align: left">
	　　答曰：诸菩萨无量千万亿，说不可尽。若都说者，文字所不能载。</p>
<p style="text-align: left">
	　　复次，是中二种菩萨：居家、<a>出家</a>。善守等十六菩萨，是居家菩萨；颰陀婆罗<a>居士</a>菩萨，是王舍城旧人；宝积王子菩萨，是毗耶离国人；星得长者子菩萨，是瞻波国人；导师居士菩萨，是舍婆提国人；那罗达<a>婆罗门</a>菩萨，是弥梯罗国人；水天优婆塞菩萨，慈氏、妙德菩萨等，是出家菩萨。观世音菩萨等，从他方佛土来。若说居家，摄一切居家菩萨；出家、他方亦如是。</p>
<p style="text-align: left">
	　　问曰：善守菩萨有何<a>殊胜</a>，最在前说？若最大在前，应说遍吉、观世音、得大势菩萨等；若最小在前，应说肉身初发意菩萨等。</p>
<p style="text-align: left">
	　　答曰：不以大，不以小，以善守菩萨是王舍城旧人，白衣菩萨中最大。佛在王舍城欲说般若波罗蜜，以是故最在前说。</p>
<p style="text-align: left">
	　　复次，是善守菩萨，无量种种功德，如般舟三昧中，佛自现前赞其功德。</p>
<p style="text-align: left">
	　　问曰：若弥勒菩萨应称补处，诸余菩萨何以复言绍尊位者？</p>
<p style="text-align: left">
	　　答曰：是诸菩萨，于十方佛土，皆补佛处。</p>
<p style="text-align: left">
	　　释初品三昧</p>
<p style="text-align: left">
	　　【经】尔时，世尊自敷师子座，结跏趺坐，直身系念在前，入三昧王三昧，一切三昧悉入其中。</p>
<p style="text-align: left">
	　　【论】问曰：佛有侍者及诸菩萨，何以故自敷师子座？</p>
<p style="text-align: left">
	　　答曰：此是佛所化成，欲以可适大众，以是故，阿难不能得敷。</p>
<p style="text-align: left">
	　　复次，佛心化作，故言自敷。</p>
<p style="text-align: left">
	　　问曰：何以名师子座？为佛化作师子，为实师子来，为金银木石作师子耶？又师子非善兽故，佛所不须，亦无因缘，故不应来！</p>
<p style="text-align: left">
	　　答曰：是号名师子，非实师子也。佛为人中师子，佛所坐处，若床若地，皆名师子座。譬如今者国王坐处，亦名师子座。</p>
<p style="text-align: left">
	　　复次，王呼健人，亦名人师子；人称国王，亦名人师子。又如师子，四足兽中，独步无畏，能伏一切；佛亦如是，于九十六种道中，一切降伏无畏故，名人师子。</p>
<p style="text-align: left">
	　　问曰：多有坐法，佛何以故唯用结跏趺坐？</p>
<p style="text-align: left">
	　　答曰：诸坐法中，结跏趺坐最安隐，不疲极。此是坐禅人坐法，摄持手足，心亦不散。又于一切四种身仪中，最安隐。此是禅坐，取道法坐，魔王见之，其心忧怖。如此坐者，出家人法，在林树下结跏趺坐，众人见之皆大<a>欢喜</a>，知此道人必当取道。如偈说：</p>
<p style="text-align: left">
	　　&ldquo;若结跏趺坐，身安入三昧；威德人敬仰，如日照天下。</p>
<p style="text-align: left">
	　　除睡懒覆心，身轻不疲懈；<a>觉悟</a>亦轻便，安坐如龙蟠。</p>
<p style="text-align: left">
	　　见画跏趺坐，魔王亦愁怖，何况入道人，安坐不倾动！&rdquo;</p>
<p style="text-align: left">
	　　以是故，结跏趺坐。</p>
<p style="text-align: left">
	　　复次，<a>佛教</a>弟子应如是坐。有外道辈，或常翘足求道，或常立，或荷足，如是狂狷，心没邪海，形不安隐；以是故，佛教弟子结跏趺直身坐。何以故直身？心易正故，其身直坐，则心不懒；端心正意，系念在前，若心驰散，摄之令还。欲入三昧故，种种驰念皆亦摄之；如此系念，入三昧王三昧。云何名三昧王三昧？是三昧于诸三昧中最第一自在，能缘无量诸法。如诸人中王第一，王中转轮圣王第一，一切天上天下佛第一；此三昧亦如是，于诸三昧中最第一。</p>
<p style="text-align: left">
	　　问曰：若以佛力故，一切三昧皆应第一，何以故独称三昧王为第一？</p>
<p style="text-align: left">
	　　答曰：虽应以佛神力故，佛所行诸三昧皆第一，然诸法中应有差降。如转轮圣王众宝，虽胜一切诸王宝，然此珍宝中自有差别，贵贱悬殊。是三昧王三昧，何定摄？何等相？有人言：&ldquo;三昧王三昧名为自在相，善五众摄，在第四禅中。何以故？一切诸佛于第四禅中行见谛道，得阿那含，即时十八心中得佛道；在第四禅中舍寿，于第四禅中起，入无余涅槃。第四禅中有八生住处，背舍、胜处、一切入，多在第四禅中；第四禅名不动，无遮禅定法。欲界中诸欲遮禅定心，初禅中觉观心动，二禅中大喜动，三禅中大乐动，四禅中无动。&rdquo;</p>
<p style="text-align: left">
	　　复次，初禅火所烧，二禅水所及，三禅风所至，四禅无此三患；无出入息，舍念清净。以是故，王三昧应在第四禅中；如好宝物，置之好藏。更有人言：&ldquo;佛三昧谁能知其相？一切诸佛法，一相无相，无量无数，不可思议。诸余三昧尚不可量、不可数、不可思议，何况三昧王三昧！如此三昧，唯佛能知。如佛神足、持戒，尚不可知，何况三昧王三昧！&rdquo;</p>
<p style="text-align: left">
	　　复次，三昧王三昧，一切诸三昧皆入其中故，名三昧王三昧。譬如阎浮提，众川万流皆入大海；亦如一切人民皆属国王。</p>
<p style="text-align: left">
	　　问曰：佛一切智无所不知，何以故入此三昧王三昧，然后能知？</p>
<p style="text-align: left">
	　　答曰：欲明智慧从因缘生故，止外道六师辈言&ldquo;我等智慧一切时常有常知&rdquo;故。以是故，言佛入王三昧故知，不入则不知。</p>
<p style="text-align: left">
	　　问曰：若如是者，佛力减劣！</p>
<p style="text-align: left">
	　　答曰：入是三昧王三昧时，不以为难，应念即得；非如声闻、辟支佛、诸小菩萨，方便求入。</p>
<p style="text-align: left">
	　　复次，入是三昧王三昧中，令六<a>神通</a>通彻十方，无限无量。</p>
<p style="text-align: left">
	　　复次，佛入三昧王三昧，种种变化，现大神力。若不入三昧王三昧而现神力者，有人心念：&ldquo;佛用幻力、咒术力，或是大力龙神，或是天，非是人。何以故？一身出无量身，种种光明变化故，谓为非人。&rdquo;断此疑故，佛入三昧王三昧。</p>
<p style="text-align: left">
	　　复次，佛若入余三昧中，诸天、声闻、辟支佛或能测知；虽言佛神力大而犹可知，敬心不重。以是故，入三昧王三昧中，一切诸众圣，乃至十住菩萨不能测知；不知佛心何所依、何所缘。以是故，佛入三昧王三昧。</p>
<p style="text-align: left">
	　　复次，佛有时放大光明，现大神力；如生时，得道时，初转法轮时，诸天<a>圣人</a>大集和合时，若破外道时，皆放大光明。今欲现其殊特故，放大光明，令十方一切<a>天人</a>众生，及诸阿<a>罗汉</a>、辟支佛、菩萨皆得见知。以是故，入三昧王三昧。</p>
<p style="text-align: left">
	　　复次，光明神力，有下、中、上：咒术、幻术能作光明变化，下也；诸天龙神报得光明神力，中也；入诸三昧，以今世功德心力，放大光明，现大神力，上也。以是故，佛入三昧王三昧。</p>
<p style="text-align: left">
	　　问曰：如诸三昧各各相，云何一切三昧悉入其中？</p>
<p style="text-align: left">
	　　答曰：得是三昧王三昧时，一切三昧悉得故，言悉入其中。是三昧力故，一切诸三昧皆得，无量无数，不可思议，以是故，名为入。</p>
<p style="text-align: left">
	　　复次，入是三昧王三昧中，一切三昧欲入即入。</p>
<p style="text-align: left">
	　　复次，入是三昧王三昧，能观一切三昧相，如山上观下。</p>
<p style="text-align: left">
	　　复次，佛入是三昧王三昧中，能观一切十方世界，亦能观一切众生。以是故，入三昧王三昧。</p>
<p style="text-align: left">
	　　【经】尔时，世尊从三昧安详而起，以天眼观视世界，举身微笑。</p>
<p style="text-align: left">
	　　【论】问曰：云何世尊入三昧王三昧，无所施作，而从定起，观视世界？</p>
<p style="text-align: left">
	　　答曰：佛入是三昧王三昧，一切佛法宝藏，悉开悉看。是三昧王三昧中观已，自念：&ldquo;我此法藏无量无数，不可思议。&rdquo;然后从三昧安详而起，以天眼观众生，知众生贫苦。此法藏者从因缘得，一切众生皆亦可得，但坐痴冥，不求不索。以是故，举身微笑。</p>
<p style="text-align: left">
	　　问曰：佛有佛眼、慧眼、<a>法眼</a>，胜于天眼，何以用天眼观视世界？</p>
<p style="text-align: left">
	　　答曰：肉眼所见不遍故；慧眼知诸法实相；法眼见是人以何方便，行何法得道；佛眼名一切法现前了了知。今天眼缘世界及众生，无障无碍，余眼不尔。慧眼、法眼、佛眼虽胜，非见众生法；欲见众生，唯以二眼：肉眼、天眼。以肉眼不遍，有所障故，用天眼观。</p>
<p style="text-align: left">
	　　问曰：今是眼在佛，何以名为天眼？</p>
<p style="text-align: left">
	　　答曰：此眼多在天中，天眼所见，不碍山壁树木。若人精进、持戒、禅定行力得，非是生分。以是故，名为天眼。</p>
<p style="text-align: left">
	　　复次，人多贵天，以天为主，佛随人心，以是故名为天眼。</p>
<p style="text-align: left">
	　　复次，天有三种：名天、生天、净天。名天，天王、天子是也。生天，释、梵诸天是也。净天，佛、辟支佛、阿罗汉是也。净天中尊者，是佛；今言天眼，亦无咎也。天眼观视世界者，以世界众生，常求安乐而更得苦；心著吾我，是中实无吾我。众生常畏苦而常行苦，如盲人求好道，反堕深坑。如是等种种观已，举身微笑。</p>
<p style="text-align: left">
	　　问曰：笑从口出，或时眼笑，今云何言一切身笑？</p>
<p style="text-align: left">
	　　答曰：佛，世界中尊，得自在，能令一切身如口、如眼，故皆能笑。</p>
<p style="text-align: left">
	　　复次，一切毛孔皆开，故名为笑；由口笑欢喜故，一切毛孔皆开。</p>
<p style="text-align: left">
	　　问曰：佛至尊重，何以故笑？</p>
<p style="text-align: left">
	　　答曰：如大地，不以无事及小因缘而动；佛亦如是，若无事及小因缘，则不笑，今大因缘故，一切身笑。云何为大？佛欲说摩诃般若波罗蜜，无央数众生当续佛种，是为大因缘。</p>
<p style="text-align: left">
	　　复次，佛言：&ldquo;我世世曾作小虫、恶人，渐渐集诸善本，得大智慧；今自致作佛，神力无量，最上最大。一切众生亦可得尔，云何空受勤苦而堕小处？&rdquo;以是故笑。</p>
<p style="text-align: left">
	　　复次，有小因大果，小缘大报。如求佛道，赞一偈，一称南无佛，烧一捻香，必得作佛；何况闻知诸法实，不生不灭、不不生不不灭，而行因缘业亦不失！以是事故笑。</p>
<p style="text-align: left">
	　　复次，般若波罗蜜相，清净如<a>虚空</a>，不可与，不可取。佛种种方便，光明神德，欲教化一切众生，令心调柔，然后能信受般若波罗蜜。以是故，因笑放光。笑有种种因缘；有人欢喜而笑，有人瞋恚而笑，有轻人而笑，有见异事而笑，有见可羞耻事而笑，有见殊方异俗而笑，有见希有难事而笑。今是第一希有难事：诸法相不生不灭，真空无字无名，无言无说；而欲作名立字，为众生说，令得<a>解脱</a>，是第一难事。譬如百由旬大火聚，有人负干草，入火中过，不烧一叶，是为甚难。佛亦如是，持八万法众名字草，入诸法实相中，不为染著火所烧，直过无碍，是为甚难，以是难事故笑。如是种种希有难事，故举身微笑。</p>
<p style="text-align: left">
	　　释初品中放光</p>
<p style="text-align: left">
	　　【经】从足下千辐相轮中，放六百万亿光明。</p>
<p style="text-align: left">
	　　【论】问曰：佛何以故先放身光？</p>
<p style="text-align: left">
	　　答曰：上笑因缘中已答，今当更说。有人见佛无量身，放大光明，心信清净恭敬故，知非常人。</p>
<p style="text-align: left">
	　　复次，佛欲现智慧光明初相故，先出身光；众生知佛身光既现，智慧光明亦应当出。</p>
<p style="text-align: left">
	　　复次，一切众生常著欲乐，五欲中第一者色；见此妙光，心必爱著，舍本所乐；令其心渐离欲，然后为说智慧。</p>
<p style="text-align: left">
	　　问曰：其余天人亦能放光，佛放光明，有何等异？</p>
<p style="text-align: left">
	　　答曰：诸天人虽能放光，有限有量；日月所照，唯四天下；佛放光明，满三千<a>大千世界</a>，三千大千世界中出，遍至下方。余人光明，唯能令人欢喜而已；佛放光明，能令一切闻法得度，以是为异。</p>
<p style="text-align: left">
	　　问曰：如一身中，头为最上，何以故先从足下放光？</p>
<p style="text-align: left">
	　　答曰：身得住处，皆由于足。</p>
<p style="text-align: left">
	　　复次，一身中虽头贵而足贱，佛不自贵光，不为利养，以是故于贱处放光。</p>
<p style="text-align: left">
	　　复次，诸龙、大蛇、鬼神，从口中出光，毒害前物，若佛口放光明，众生怖畏：&ldquo;是何大光？&rdquo;复恐被害，是故从足下放光。</p>
<p style="text-align: left">
	　　问曰：足下六百万亿光明，乃至肉髻，是皆可数；三千大千世界尚不可满，何况十方？</p>
<p style="text-align: left">
	　　答曰：此身光是诸光之本，从本枝流无量无数。譬如迦罗求罗虫，其身微细，得风转大，乃至能吞食一切；光明亦如是，得可度众生，转增无限。</p>
<p style="text-align: left">
	　　【经】足十指、两踝、两[跳-兆+尃]、两膝、两髀、腰、脊、腹、背、脐、心、胸德字、肩、臂、手十指、项、口、四十齿、鼻两孔、两眼、两耳、白毫相、肉髻，各各放六百万亿光明。</p>
<p style="text-align: left">
	　　【论】问曰：足下光明能照三千大千及十方世界，何用身分各各放六百万亿光明？</p>
<p style="text-align: left">
	　　答曰：我先言足下光明照下方，余方不满，是故更放身分光明。有人言：&ldquo;一切身分，足为立处故最大，余不尔。是故佛初放足下六百万亿光明以示众生。&rdquo;如三十二相中，初种足下安住相；一切身分皆有神力。</p>
<p style="text-align: left">
	　　问曰：依何三昧，依何神通，依何禅定中放此光明？</p>
<p style="text-align: left">
	　　答曰：三昧王三昧中放此光明；六通中如意通，四禅中第四禅，放此光明。第四禅中火胜处，火一切入，此中放光明。</p>
<p style="text-align: left">
	　　复次，佛初生时，初成佛时，初转法轮时，皆放无量光明满十方；何况说摩诃般若波罗蜜时而不放光？譬如转轮圣王珠宝，常有光明照王军众，四边各一由旬；佛亦如是，众生缘故，若不入三昧，恒放常光。何以故？佛众法宝成故。</p>
<p style="text-align: left">
	　　【经】从是诸光，出大光明，遍照三千大千世界；从三千大千世界，遍照东方如恒河沙等诸世界；南西北方，四维、上、下，亦复如是。若有众生遇斯光者，必得阿耨多罗三藐三菩提。</p>
<p style="text-align: left">
	　　【论】问曰：如火相上焰，水相下润，风相旁行；是光明火气应当上去，云何遍满三千大千世界及十方世界？</p>
<p style="text-align: left">
	　　答曰：光明有二种：一者、火气，二者、水气。日珠火气，月珠水气；火相虽焰上，而人身中火，上下遍到。日火亦尔，是故夏月地水尽热。以是故，知火不皆上。</p>
<p style="text-align: left">
	　　复次，是光明佛力故，遍至十方。譬如强弓遣箭，随所向至。</p>
<p style="text-align: left">
	　　问曰：何以先照东方，南、西、北后？</p>
<p style="text-align: left">
	　　答曰：以日出东方为上故，佛随众生意，先照东方。</p>
<p style="text-align: left">
	　　复次，俱有一难，若先照南方，当言何以不先照东、西、北方？若先照西方、北方，亦尔。</p>
<p style="text-align: left">
	　　问曰：光明几时当灭？</p>
<p style="text-align: left">
	　　答曰：佛用神力，欲住便住，舍神力便灭。<a>佛光</a>如灯，神力如脂，若佛不舍神力，光不灭也。</p>
<p style="text-align: left">
	　　【经】光明出过东方如恒河沙等世界，乃至十方，亦复如是。</p>
<p style="text-align: left">
	　　【论】问曰：云何为三千大千世界？</p>
<p style="text-align: left">
	　　答曰：佛杂阿含中分别说：千日，千月，千阎浮提，千瞿陀尼，千郁怛罗越，千弗婆提，千须弥山，千四天王天处，千三十三天，千夜摩天，千兜率陀天，千化自在天，千他化自在天，千梵世天，千大梵天，是名小千世界，名周利。以周利千世界为一，一数至千，名二千中世界。以二千中世界为一，一数至千，名三千大千世界。初千小，二千中，第三名大千。千千重数，故名大千；二过复千，故言三千，是合集名。百亿日月乃至百亿大梵天，是名三千大千世界一时生、一时灭。有人言：&ldquo;住时一劫，灭时一劫，还生时一劫。&rdquo;是三千大千世界，大劫亦三种破，水、火、风；小劫亦三种破，刀、病、饥。此三千大千世界在虚空中，风上水，水上地，地上人。须弥山有二天处：四天处、三十三天处。余残夜摩天等，福德因缘七宝地，风举空中；乃至大梵天，皆七宝地，皆在风上。是三千大千世界光明遍照，照竟，余光过出，照东方如恒河沙等诸世界；南西北方，四维、上、下，亦复如是。</p>
<p style="text-align: left">
	　　问曰：是光远照，云何不灭？</p>
<p style="text-align: left">
	　　答曰：光明以佛神力为本，本在故不灭。譬如龙泉，龙力故水不竭；是诸光明，以佛心力故，遍照十方，中间不灭。</p>
<p style="text-align: left">
	　　问曰：如阎浮提中种种大河，亦有过恒河者，何以常言恒河沙等？</p>
<p style="text-align: left">
	　　答曰：恒河沙多，余河不尔。</p>
<p style="text-align: left">
	　　复次，是恒河，是佛生处、游行处，弟子眼见，故以为喻。</p>
<p style="text-align: left">
	　　复次，佛出阎浮提，阎浮提四大河，北边出，入四方大海中。北边雪山中，有阿那婆达多池；是池中有金色七宝莲华，大如车盖。阿那婆达多龙王，是七住大菩萨。是池四边有四水流：东方象头，南方牛头，西方马头，北方师子头。东方象头出恒河，底有金沙；南方牛头出辛头河，底亦有金沙；西方马头出婆叉河，底亦有金沙；北方师子头出私陀河，底亦有金沙。是四河皆出北山：恒河出北山入东海，辛头河出北山入南海，婆叉河出北山入西海，私陀河出北山入北海。是四河中，恒河最大；四远诸人经书，皆以恒河为福德吉河，若入中洗者，诸罪垢恶皆悉除尽。以人敬事此河，皆共识知故，以恒河沙为喻。</p>
<p style="text-align: left">
	　　复次，余河名字喜转，此恒河世世不转。以是故，以恒河沙为喻，不取余河。</p>
<p style="text-align: left">
	　　问曰：恒河中沙，为有几许？</p>
<p style="text-align: left">
	　　答曰：一切算数所不能知，唯有佛及法身菩萨能知其数。佛及法身菩萨，一切阎浮提中微尘生灭多少，皆能数知，何况恒河沙？如佛在祇桓外林中树下坐，有一婆罗门来到佛所问佛：&ldquo;此树林有几叶？&rdquo;佛即时便答：&ldquo;有若干数。&rdquo;婆罗门心疑：&ldquo;谁证知者？&rdquo;婆罗门去至一树边，取一树上少叶藏还，问佛：&ldquo;此树林定有几叶？&rdquo;即答：&ldquo;今少若干叶。&rdquo;如其所取语之。婆罗门知已，心大敬信，求佛出家，后得阿罗汉道。以是故，知佛能知恒河沙数。</p>
<p style="text-align: left">
	　　问曰：有几许人值佛光明，必得阿耨多罗三藐三菩提？若值光明便得道者，佛有大慈，何以不常放光明，令一切得道？何须持戒、禅定、智慧，然后得道？</p>
<p style="text-align: left">
	　　答曰：众生种种因缘得度不同：有禅定得度者，有持戒说法得度者，有光明触身而得度者。譬如城有多门入处，各各至处不异。有人光明触身而得度者，有若见光明、若触身不得度者。</p>
<p style="text-align: left">
	　　【经】尔时，世尊举身毛孔，皆亦微笑而放诸光，遍照三千大千世界，复至十方如恒河沙等世界。若有众生遇斯光者，必得阿耨多罗三藐三菩提。</p>
<p style="text-align: left">
	　　【论】问曰：上已举身微笑，今何以故复一切毛孔皆笑？</p>
<p style="text-align: left">
	　　答曰：举身微笑是粗分，今一切毛孔皆笑是细分。</p>
<p style="text-align: left">
	　　复次，先举身微笑，光明有数，今一切毛孔皆笑，有光明而无数。</p>
<p style="text-align: left">
	　　复次，先举身光明所未度者，今值毛孔光明，即便得度。譬如摇树取果，熟者前堕；若未熟者，更复后摇。又如捕鱼，前网不尽，后网乃得。笑因缘，如上说。</p>
		

	
	

		</div></div><hr><script charset='utf-8' src='../../js/footer.js'></script></body></html>