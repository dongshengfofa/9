<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十三卷 大智度论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十三卷 大智度论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十三卷 大智度论</strong></p>
<p style="text-align: left">
	　　释初品中到<a>彼岸</a>等</p>
<p style="text-align: left">
	　　【经】&ldquo;复次，<a>舍利弗</a>，<a>菩萨</a>摩诃萨欲到有为、无为法彼岸，当学般若波罗蜜！&rdquo;</p>
<p style="text-align: left">
	　　【论】彼岸者，于有为、无为法尽到其边。云何是彼岸？以大智慧悉知悉尽有为法总相、别相，种种悉解；无为法中，从须陀洹至佛，悉皆了知。有为、无为<a>法相</a>义，如先说。</p>
<p style="text-align: left">
	　　【经】&ldquo;菩萨摩诃萨欲知过去、未来、现在诸法如、诸法法相、无生际者，当学般若波罗蜜。&rdquo;</p>
<p style="text-align: left">
	　　【论】问曰：上已说如，今何以更说？</p>
<p style="text-align: left">
	　　答曰：上直言诸法如，今言三世皆如；上略说，此广说；上说一，此说三。法相即是法性；无生际，即是实际。过去法如，即是过去法相，未来、现在亦如是。</p>
<p style="text-align: left">
	　　复次，过去法如，即是未来、现在法如；现在法如，即是过去、未来法如；未来法如，即是过去、现在法如。所以者何？如相非一、非异故。</p>
<p style="text-align: left">
	　　复次，如先说二种如：一者、<a>世间</a>如，二者、出世间如。用是世间如，三世各各异；用是出世间如，三世为一。</p>
<p style="text-align: left">
	　　复次，法相，名诸法业，诸法所作力，因缘、果报。如火为热相，水为湿相；如是诸法中分别因缘、果报，各各别相；如是处非处力中说，是名世间法相。若是诸法相推求寻究，入无生法中，更无过是者，是名无生际。</p>
<p style="text-align: left">
	　　问曰：如、法相，可分别有三世；无生际，是未来法，云何有过去、现在？如阿毗昙说：生法者，过去、现在是；无生法者，未来及无为法是。云何欲令过去、现在有无生？</p>
<p style="text-align: left">
	　　答曰：如先种种说破生法，一切法皆无生，何但未来无生？如一时义中，已破三世。三世一相，所谓无相；如是则无生相。</p>
<p style="text-align: left">
	　　复次，无生名为<a>涅槃</a>，以涅槃不生不灭故。涅槃者，末后究竟，不复更生，而一切法即是涅槃；以是故，佛说一切法皆是无生际。</p>
<p style="text-align: left">
	　　【经】&ldquo;复次，<a>舍利</a>弗，菩萨摩诃萨欲在一切声闻、辟支佛前，欲给侍诸佛，欲为诸佛内眷属，欲得大眷属，欲得菩萨眷属，欲得净报大施，当学般若波罗蜜！&rdquo;</p>
<p style="text-align: left">
	　　【论】问曰：若菩萨未得漏尽，云何在漏尽<a>圣人</a>前？</p>
<p style="text-align: left">
	　　答曰：菩萨初发意时，已在一切众生前，何况积劫<a>修行</a>！是菩萨功德智慧大故，世世常大，能利益声闻、辟支佛。众生知菩萨恩故，推崇敬重，乃至畜生中亦为尊重。如菩萨昔作鹿，其色如金，其角七宝，五百鹿随逐崇事。若在人中，好世作转轮圣王，恶世恒作大王，护持<a>佛法</a>，利益众生。若<a>出家</a>，值有佛法则为世作大度师，兴显佛法；若无佛法，则为外道大师，行四无量。<a>罗汉</a>、辟支佛，虽有无漏，利益事少。譬如一升酥虽精，不如大海水酪。菩萨虽有漏智慧，及其成熟，利益无量。</p>
<p style="text-align: left">
	　　复次，罗汉、辟支佛四事供养助道之具，多由菩萨得。如首<a>楞严经</a>说：文殊师利七十二亿作辟支佛，化辟支佛人，令其成道。以是故，在声闻、辟支佛前，欲为诸佛给使者，如释迦文佛未出家时，车匿给使，优陀耶戏笑；瞿毗耶、耶输陀等诸婇女，为内眷属。出家六年苦行时，五人给侍。得道时，弥喜、罗陀、须那刹多罗、阿难、密迹力士等，是名内眷属。大眷属者，舍利弗、目揵连、摩诃迦葉、<a>须菩提</a>、迦旃延、富楼那、阿泥卢豆等诸圣人，及<a>弥勒</a>、文殊师利、颰陀婆罗诸阿毗跋致一生补处菩萨等，是名大眷属。</p>
<p style="text-align: left">
	　　复次，佛有二种身：一者法性生身，二者、随世间身。世间身眷属，如先说。法性生身者，有无量无数阿僧祇一生补处菩萨侍从。所以者何？如不可思议<a>解脱</a>经说：佛欲生时，八万四千一生补处菩萨在前导，菩萨从后而生；譬如阴云笼月。又如<a>法华经</a>说从地涌出菩萨等，皆是内眷属、大眷属。菩萨眷属者，有佛，纯以菩萨为眷属；有佛，纯以声闻为眷属；有佛，菩萨、声闻杂为眷属。是故言，但欲得菩萨为眷属者，当学般若波罗蜜。眷属有三，上、中、下：下者纯声闻，中者杂，上者但菩萨。净报大施者，有人言：&ldquo;菩萨多集福德，未除烦恼，受人信施，未能净报。&rdquo;佛言：&ldquo;菩萨行般若波罗蜜，诸法皆空不可得，何况诸结使！菩萨入法性中故，不证真际，是故能净报施福。&rdquo;</p>
<p style="text-align: left">
	　　复次，菩萨功德广大，从发心已来，欲代一一众生受一切苦，欲以一切功德与一切众生，然后当自求佛道。但是事不可得故，而自成佛，度一切众生。又菩萨志愿，不以阿僧祇为拘。如世间如，及法性、实际、<a>虚空</a>等久住；菩萨心住世间，利益众生故，亦如是久住，无有穷已。是人不能净报施福者，谁能净毕？如父母虽有结使诸恶，以一世利益子故，受其供养，令得大福，何况菩萨无诸结使，而住无边世中利益众生，而不净毕？又复菩萨但有悲心而无般若，尚能利益，何况行般若波罗蜜！</p>
<p style="text-align: left">
	　　问曰：若菩萨无结使，云何世间受生？</p>
<p style="text-align: left">
	　　答曰：先已答，菩萨得无生法忍，得法性生身，处处变化以度众生，庄严世界。是功德因缘故，虽未得佛，能净报施福。</p>
<p style="text-align: left">
	　　【经】&ldquo;复次，舍利弗，菩萨摩诃萨欲不起悭心、<a>破戒</a>心、瞋恚心、<a>懈怠</a>心、乱心、痴心，当学般若波罗蜜！&rdquo;</p>
<p style="text-align: left">
	　　【论】是六种心恶故，能障蔽<a>六波罗蜜</a>门。</p>
<p style="text-align: left">
	　　如菩萨行布施时，若有悭心起，令施不清净，所谓不能以好物施；若与好物，不能多与；若与外物，则不能内施；若能内施，不能尽与；皆由悭心故。菩萨行般若波罗蜜，知一切法<a>无我</a>、无我所，诸法皆空，如梦如幻；以身、头目、骨髓布施，如施草木。是菩萨虽未得道，欲常不起是悭心，当学般若波罗蜜。诸余人离欲得道故，不生破戒心；菩萨行般若波罗蜜故，不见破戒事。所以者何？戒为一切诸善功德住处，譬如地为一切万物所依止处；破戒尚不得余道，何况阿耨多罗三藐三菩提？以是故，不生破戒心。复作是念：&ldquo;菩萨法者，安乐众生。若破戒者，恼乱一切。&rdquo;以是故，菩萨不生破戒心，何况破戒？</p>
<p style="text-align: left">
	　　小乘及诸凡夫，尚不应生瞋恚心，何况菩萨发阿耨多罗三藐三菩提意？身为苦器，法自受恼，譬如犯罪之人，自致刑戮，自作自受，不应怨人；但当自护其心，不令起恶！譬如人遭风雨寒热，亦无所瞋。复作是念：&ldquo;菩萨求佛，以大悲为本。若怀瞋恚，则丧志愿。&rdquo;瞋恚之人，尚不得世间乐，何况道乐？瞋恚之人，自不得乐，何能以乐与人？</p>
<p style="text-align: left">
	　　懈怠之人，世间胜事尚不能成，何况阿耨多罗三藐三菩提？譬如钻火数息，无得火期。</p>
<p style="text-align: left">
	　　散乱之心，譬如风中灯，灯虽有光明，不能照物；乱心中智慧，亦复如是。智慧是一切善法根本，若欲成就是智，先当摄心，然后可成。譬如狂醉之人，自利他利，好丑之事，都不觉知，散乱之心亦如是。世间好事，尚不能善知，何况出世间法？</p>
<p style="text-align: left">
	　　愚痴人心，一切成败事，皆不能及，何况微妙深义？譬如无目之人，或坠沟坑，或入非道；无智之人，亦复如是；无智慧眼，故受著邪法，不受<a>正见</a>。如是之人，世间近事，尚不能成，何况阿耨多罗三藐三菩提？</p>
<p style="text-align: left">
	　　菩萨行般若波罗蜜力故，能障是六蔽，净六波罗蜜。以是故说，若欲不起六蔽，当学般若波罗蜜。</p>
<p style="text-align: left">
	　　【经】&ldquo;复次，舍利弗，菩萨摩诃萨欲使一切众生，立于布施福处、持戒福处、修定福处、劝导福处，欲令众生立于财福、法福处，当学般若波罗蜜！&rdquo;</p>
<p style="text-align: left">
	　　【论】问曰：云何名为福处？</p>
<p style="text-align: left">
	　　答曰：阿毗昙言：福者，善有漏身、口、意业。复有人言：&ldquo;不隐没无记是。所以者何？善有漏业因缘果报故，得是不隐没无记，福是果报，亦名为福。&rdquo;如世间人说能成大事，多所成办，是名福德人。</p>
<p style="text-align: left">
	　　是福略说三种：布施、持戒、修定。何等是布施？有人以衣服、卧具，饮食，华香、缨络等与人，是名布施。</p>
<p style="text-align: left">
	　　问曰：饮食等物，便是布施，为更有布施？</p>
<p style="text-align: left">
	　　答曰：饮食等物非布施，以饮食等物与时，心中生法名舍，与悭心相违，是名布施福德。是或有漏，或无漏，常是善心数法，心相应，随心行，共心生，无色无形，能作缘，业相应，随业行，业共生，非先业果报，得修、行修，慧证、身证，凡夫人得，亦圣人得。有人言：&ldquo;是舍法相应思，是名布施福德。&rdquo;所以者何？业能生果报故。思即是业，身口不名为业，从思生故得名业。</p>
<p style="text-align: left">
	　　此布施有二种：一者、净，二者、不净。不净者，直施而已：或畏失财故与；或恶诃骂故与；或无用故与；或亲爱故与；或为求势故与，以施故多致势援；或死急故与；或求善誉故与；或求与贵胜齐名故与；或妒嫉故与；或憍慢故与，&ldquo;小人愚贱尚施，我为贵重大人，云何不与？&rdquo;；或为咒愿福德故与；或求吉除凶故与；或求入伴党故与；或不一心、不恭敬、轻贱受者而与。如是种种因缘，为今世事故施，与净相违，名为不净。净施者，如经中说：治心故施，庄严意故施，为得第一利故施，生清净心，能分别为助涅槃故施。譬如新华未萎，色好且香；净心布施，亦复如是。如说诸天不净心布施者，宫殿光明薄少；若净心布施者，宫殿光明增广。此布施业，虽过去乃至千万世中不失，譬如券要。</p>
<p style="text-align: left">
	　　问曰：此布施福云何增长？</p>
<p style="text-align: left">
	　　答曰：应时施故，得福增长。如经说，饥饿时施，得福增多；或远行来时，若旷路险道中施，若常施不断，或时常念施，故施得增广；如六念中念舍说。若大施故得福多，若施好人，若施佛，若施者、受者清净故，若决定心施，若自以力致财施，若随所有多少能尽施，若交以物施，若以园田使人等施。</p>
<p style="text-align: left">
	　　如是布施，唯有菩萨能以深心行之。如韦罗摩菩萨，十二年布施已，严饰乳牛七宝钵，及婇女各有八万四千，及诸余物饮食之属，不可称数。又如须帝[颖-页+籴]拏菩萨，下善胜白象，施与怨家，入在深山；以所爱二子，施十二丑<a>婆罗门</a>；复以妻及眼，施化婆罗门。尔时，地为大动，天为雷震，空中雨华。又如萨婆达多王，自缚其身，施婆罗门。如尸毗王为一鸽故，自持其身，以代鸽肉。又如菩萨曾为兔身，自炙其肉，施与仙人。如是等菩萨本生经中所说。</p>
<p style="text-align: left">
	　　复有声闻人布施，如须弥陀<a>比丘尼</a>，与二同学，为迦那伽牟尼佛作精舍，于无数千万世受转轮圣王及天王福。如施婆罗门持一瓶酪施僧，世世受乐，今得阿罗汉，诸受乐中受乐第一。如末利夫人，供养须菩提故，得今世果报，为波斯尼示王后。如尸婆供养迦旃延故，得今世报，为旃陀波周陀王后。如郁伽陀<a>居士</a>，供养舍利弗等五百阿罗汉故，即日得报；五百贾客得其余食，人人以珠璎与之，卒得大富，遂号为卒郁伽陀。如是等布施，得今世报。当知布施论议，说不可尽。</p>
<p style="text-align: left">
	　　持戒福处者，佛说<a>五戒</a>福者是。</p>
<p style="text-align: left">
	　　问曰：云何杀罪相？</p>
<p style="text-align: left">
	　　答曰：知是众生故夺命得杀罪，非不故；安隐快心得杀罪，非散乱狂心；夺命得杀罪，非作疮；死已得杀罪，非未死；身业是杀罪，非口教；身作是杀罪，非但心生恶。如是等罪，止不作，是初戒善相。或有人言，谓是不隐没无记，或欲界系，或不系，是非心、非心数法，非心相应，非随心行，或共心生，或不共心生，非业相应，非随业行，或共业生，或不共业生，非先业果报，得修、行修，身证、慧证，或思惟断，或不断，离欲界欲时得断知，凡夫圣人共有。是名说不<a>杀生</a>戒相；余戒亦如是随义分别。诸戒赞叹论议，如尸罗波罗蜜中说。</p>
<p style="text-align: left">
	　　修定福处者，虽经中说修慈是修定福，亦说有漏<a>禅定</a>能生果报者，总名修定福。以欲界多瞋多乱故，先说慈心为修定福。得慈方便，愿与众生乐，后实见受乐，是心相应法，名为慈法。是法或<a>色界</a>系，或不系，是为真慈；是方便慈，欲界系。常随心行，随心生，无形无对，能缘法，非业、业相应，而随业行，共业生，非先业果报，得修、行修，身证、慧证，或思惟断，或不断，离色界欲时得断知。有觉有观，亦无觉有观，亦无觉无观。或有喜，或无喜，或有息，或无息，亦凡夫人亦圣人。或乐受相应，或不苦不乐受相应。先缘得解相，后缘实义。根本四禅中，亦过四禅；依止四禅得者，牢固有力。慈应言亲爱，无怨无诤故，名为亲爱。能缘无量众生故，名为无量。能利益众生，能离欲故，名为梵行。慈心余论议，如四无量中说。</p>
<p style="text-align: left">
	　　问曰：修定福中，佛何以但说慈心不说余？</p>
<p style="text-align: left">
	　　答曰：四无量中，慈心能生大福德。悲心忧愁故，舍福德；喜心自念功德故，福德不深；舍心放舍，故福亦少。</p>
<p style="text-align: left">
	　　复次，佛说慈心有五利，不说余。何等五？一者、刀不伤；二者、毒不害；三者、火不烧；四者、水不没；五者、于一切瞋怒恶害众生中，见皆<a>欢喜</a>。悲心等事不尔，以是故说修定福为慈，余者随从，及诸能生果报有漏定。</p>
<p style="text-align: left">
	　　劝导福处者，若<a>比丘</a>不能坐禅，不能诵经，<a>教化</a>劝导修立福德；或有比丘能坐禅、诵经，见诸比丘衣食乏少，力能引致，亦行劝导。及诸菩萨怜愍众生故，以福德因缘劝化之。又出家人，若自求财，于戒有失，是故劝导以为因缘。财福者，衣服、饮食，卧具、医药，金银、车马、田宅等。</p>
<p style="text-align: left">
	　　问曰：上言布施福处，此言财福，有何等异？</p>
<p style="text-align: left">
	　　答曰：布施者，总摄一切施：财施、法施，俗施、道施。今欲分别法施、财施。法施者，如佛以大慈故，初转法轮，无量众生得道；后舍利弗逐佛转法轮；余诸圣人，虽非转法轮，亦为众生<a>说法</a>得道，亦名法施。复有遍吉菩萨，观世音、得大势、文殊师利、弥勒菩萨等，以二种<a>神通</a>力，果报神通、修得神通，住是中，以福德、方便力，光明、神足等，种种因缘开度众生，亦名法施。诸辟支佛，飞腾虚空而说一偈，引导众生，令植善根，亦名法施。又<a>佛弟子</a>未得圣道者，坐禅、诵经，不坏诸法相，教化<a>弟子</a>，皆名法施。如是等种种名为法施相。以是故说：菩萨欲立众生于六种施福者，当学般若波罗蜜。</p>
<p style="text-align: left">
	　　【经】&ldquo;复次，舍利弗，菩萨摩诃萨欲得五眼者，当学般若波罗蜜！何等五？肉眼、天眼、慧眼、<a>法眼</a>、佛眼。&rdquo;</p>
<p style="text-align: left">
	　　【论】肉眼，见近不见远，见前不见后，见外不见内，见昼不见夜，见上不见下；以此碍故，求天眼。得是天眼，远近皆见，前后、内外，昼夜、上下，悉皆无碍。是天眼见和合因缘生假名之物，不见实相，所谓空、无相、无作，无生、无灭，如前中后亦尔；为实相故，求慧眼。得慧眼，不见众生，尽灭一异相，舍离诸著，不受一切法，智慧自内灭，是名慧眼。但慧眼不能度众生！所以者何？无所分别故，以是故生法眼。法眼令是人行是法，得是道，知一切众生各各方便门，令得道证。法眼不能遍知度众生方便道，以是故求佛眼。佛眼无事不知，覆障虽密，无不见知；于余人极远，于佛至近；于余幽闇，于佛显明；于余为疑，于佛决定；于余微细，于佛为粗；于余甚深，于佛甚浅。是佛眼，无事不闻，无事不见，无事不知，无事为难，无所思惟，一切法中，佛眼常照。后品五眼义中，当广说。</p>
<p style="text-align: left">
	　　【经】&ldquo;菩萨摩诃萨欲以天眼见十方如恒河沙等世界中诸佛，欲以天耳闻十方诸佛所说法，欲知诸佛心，当学般若波罗蜜！&rdquo;</p>
<p style="text-align: left">
	　　【论】天眼法所见，不过三千<a>大千世界</a>；今以般若波罗蜜力，故见十方恒河沙等国中诸佛。所以者何？般若波罗蜜中，无近无远，无所挂碍故。</p>
<p style="text-align: left">
	　　问曰：如般舟经说：以般舟三昧力故，虽未得天眼，而能见十方现在诸佛；此菩萨以天眼故，见十方诸佛，有何等异？</p>
<p style="text-align: left">
	　　答曰：此天眼，不隐没无记。般舟三昧，离欲人、未离欲人俱得；天眼但是离欲人得。般舟三昧，忆想分别，常修常习故见；天眼修神通，得色界四大造色眼，四边得遍明相，是为差别。天眼功易，譬如日出，见色不难；三昧功难，如夜燃灯，见色不易。天耳亦如是。</p>
<p style="text-align: left">
	　　知诸佛心者，问曰：如上地钝根，不能知下地利根心；菩萨，一佛心尚不应知，何况恒河沙等十方诸佛心？</p>
<p style="text-align: left">
	　　答曰：以佛神力故令菩萨知。如经说：一切众生无知佛心者，若佛以神力令知，乃至蜫虫亦能知。以是故知佛以神力故，令菩萨知佛心。</p>
<p style="text-align: left">
	　　复次，般若波罗蜜无碍相，粗细、深浅、愚圣，都无差别。诸佛心如，菩萨心如，一如无异；菩萨随是如故，能知诸佛心。</p>
<p style="text-align: left">
	　　复次，希有难事，不应知而知。以是故言：欲得是者，当学般若波罗蜜。</p>
<p style="text-align: left">
	　　【经】&ldquo;欲闻十方诸佛所说法，闻已乃至阿耨多罗三藐三菩提不忘，当学般若波罗蜜！&rdquo;</p>
<p style="text-align: left">
	　　【论】问曰：一佛所说，犹尚难持，何况无量诸佛所说，欲忆而不忘？</p>
<p style="text-align: left">
	　　答曰：菩萨以闻持陀罗尼力故能受，坚忆念陀罗尼力故不忘。</p>
<p style="text-align: left">
	　　复次，此中说：以般若波罗蜜力，毕竟清净无所著。譬如大海，含受众流；菩萨从十方诸佛所闻法，以般若波罗蜜器大故，能受无量法，持而不忘。</p>
<p style="text-align: left">
	　　复次，是般若波罗蜜，不可譬喻如虚空。如劫烧尽已，大雨弥满，是雨除虚空更无处能受；十方诸佛说法雨，从佛口出，除行般若波罗蜜菩萨，更无能受者。以是言：欲闻十方诸佛说法，当学般若波罗蜜。</p>
<p style="text-align: left">
	　　【经】&ldquo;复次，舍利弗，菩萨摩诃萨欲见过去、未来诸佛世界，及见现在十方诸佛世界，当学般若波罗蜜！&rdquo;</p>
<p style="text-align: left">
	　　【论】问曰：若见十方佛，则已见世界，今何以复说欲见世界？</p>
<p style="text-align: left">
	　　答曰：菩萨未深入禅定，若见十方世界山河、草木，心则散乱；故但观诸佛，如<a>念佛</a>义中说。<a>行者</a>但观诸佛，不观土地、山河、树木，得禅<a>定力</a>已，随意广观。</p>
<p style="text-align: left">
	　　复次，清净佛国难见，故言欲见诸佛国，当学般若波罗蜜。又一佛有无量百千种世界，如先说，有严净、有不严净、有杂。有毕竟清净世界难见故，以般若波罗蜜力，乃能得见。譬如天子听正殿，则外人可见；内殿深宫，无能见者。</p>
<p style="text-align: left">
	　　问曰：十方现在世界可见，过去、未来诸佛世界，云何得见？</p>
<p style="text-align: left">
	　　答曰：菩萨有见过去、未来三昧，入是三昧已，见过去、未来事，如梦中所见。</p>
<p style="text-align: left">
	　　复次，菩萨有不灭除三昧，入是三昧已，不见诸佛有灭者。</p>
<p style="text-align: left">
	　　问曰：此二法非眼，云何能见？</p>
<p style="text-align: left">
	　　答曰：此是智慧，假名为眼；如转法轮中，于<a>四谛</a>得眼、智、明、觉。</p>
<p style="text-align: left">
	　　复次，菩萨见十方现在佛世界，定知过去、未来诸佛世界亦尔。所以者何？一切诸佛功德同故，是事如先说。</p>
<p style="text-align: left">
	　　复次，是般若波罗蜜中，如现在、过去、未来，等无异，一如、一法性故，以是故不应难。</p>
<p style="text-align: left">
	　　【经】&ldquo;复次，舍利弗，菩萨摩诃萨欲闻十方诸佛所说十二部经：修多罗、祇夜、受记经、伽陀、优陀那、因缘经、阿波陀那、如是语经、本生经、广经、未曾有经、论议经，诸声闻等闻与不闻，尽欲诵受持，当学般若波罗蜜！&rdquo;</p>
<p style="text-align: left">
	　　【论】先说尽欲闻十方诸佛所说法者，当学般若波罗蜜。所说法者，即此十二部经。诸经中直说者，名修多罗，所谓四阿含，诸摩诃衍经，及二百五<a>十戒</a>经；出<a>三藏</a>外亦有诸经，皆名修多罗。</p>
<p style="text-align: left">
	　　诸经中偈，名祇夜。</p>
<p style="text-align: left">
	　　众生九道中受记，所谓三乘道、六趣道。此人经尔所阿僧祇劫当作佛，若记尔所岁当作佛；记声闻人今世、后世得道；记辟支佛人但后世得道；记余<a>六道</a>，亦皆后世受报。诸佛法，欲与众生受记，先皆微笑，无量种光从四牙中出，所谓青、黄、赤、白、缥、紫等。从上二牙出者，光照三恶道，从其光明演无量法，说一切作法无常、一切法无我、安隐涅槃；众生得遇斯光、闻说法者，身心安乐，得生人中天上，从是因缘皆得毕苦。从下二牙出者，上照人天，乃至有顶禅，若聋盲、喑哑、狂病，皆得除愈；六欲<a>天人</a>及阿修罗受五欲乐，遇<a>佛光</a>明，闻说法声，皆厌患欲乐，身心安隐；色界诸天受禅定乐时，遇佛光明，闻说法声，亦生厌患，来诣佛所。此诸光明，复至十方，遍照六道，作佛事已，还绕身七匝。若记<a>地狱</a>，光从足下入；若记畜生，光从腨入；若记饿鬼，光从髀入；若记人道，光从脐入；若记天道，光从胸入；若记声闻，光从口入；若记辟支佛，光从眉间相入；若记得佛，光从顶入。若欲受记，先现此相，然后阿难等诸弟子发问。</p>
<p style="text-align: left">
	　　一切偈名祇夜，六句、三句、五句，句多少不定，亦名祇夜，亦名伽陀。</p>
<p style="text-align: left">
	　　优陀那者，名有法佛必应说而无有问者，佛略开问端。如佛在舍婆提，毗舍佉堂上，阴地经行，自说优陀那，所谓无我、无我所，是事善哉！尔时一比丘合掌白佛言：&ldquo;<a>世尊</a>，云何无我、无我所，是事善哉？&rdquo;佛告比丘：&ldquo;凡夫人未得无漏道，颠倒覆心故，于无我、无我所，心大惊怖。若佛及佛弟子闻好法者，欢喜奉行，无颠倒故，不复更作。&rdquo;如是等，杂阿含中广说。又如般若波罗蜜品中，诸天子赞须菩提所说：&ldquo;善哉！善哉！希有世尊，难有世尊。&rdquo;是名优陀那。又如佛涅槃后，诸弟子抄集要偈，诸无常偈等作无常品，乃至婆罗门偈等作婆罗门品，亦名优陀那。诸有集众妙事，皆名优陀那。如是等名优陀那经相。</p>
<p style="text-align: left">
	　　尼陀那者，说诸佛法本起因缘，佛何因缘说此事？修多罗中，有人问故，为说是事；毗尼中，有人犯是事，故结是戒。一切佛语缘起事，皆名尼陀那。</p>
<p style="text-align: left">
	　　阿波陀那者，与世间相似柔软浅语；如中阿含中长阿波陀那经，长阿含中大阿波陀那，毗尼中亿耳阿波陀那，二十亿阿波陀那，解二百五十戒经中欲阿波陀那一部，菩萨阿波陀那出一部，如是等无量阿波陀那。</p>
<p style="text-align: left">
	　　如是语经者，有二种：一者、结句，言我先许说者，今已说竟；二者、三藏摩诃衍外，更有经名一目多迦，有人言目多迦。目多迦名出三藏及摩诃衍。何等是？如佛说净饭王强令出家作佛弟子者，佛选择五百人堪任得道者，将至舍婆提。所以者何？以其未离欲，若近亲里，恐其破戒故，将至舍婆提。令舍利弗、目连等教化之，初夜、后夜，专精不睡，勤修精进，故得道；得道已，佛还将至本生国。一切诸佛法，还本国时，与大会诸天众俱住迦毗罗婆仙人林中。此林去迦毗罗婆城五十里，是诸释游戏园。此诸释子比丘，处舍婆提时，初夜、后夜，专精不睡，故以夜为长；从林中来，入城乞食，觉道里长远。尔时，佛知其心，有一师子来<a>礼佛</a>足，在一面住，佛以是三因缘，故说偈：</p>
<p style="text-align: left">
	　　&ldquo;不寐夜长，疲倦道长，愚<a>生死</a>长，莫知<a>正法</a>！&rdquo;</p>
<p style="text-align: left">
	　　佛告比丘：&ldquo;汝未出家时，其心放逸多睡眠故，不觉夜长；今初夜、后夜，专精求道，减省睡眠故，觉夜为长。此迦毗罗婆林，汝本驾乘游戏，不觉为远；今著衣持钵，步行疲极，故觉道长。&rdquo;是师子鞞婆尸佛时作婆罗门师，见佛说法，来至佛所。尔时，大众以听法故，无共语者，即生恶念，发恶骂言：&ldquo;此诸秃辈，与畜生何异！&rdquo;不别好人，不知言语，以是恶口业故，从鞞婆尸佛乃至今日，九十一劫，常堕畜生中；此人尔时，即应得道，以愚痴故，自作生死长久；今于佛所心清净故，当得解脱。如是等经，名为出因缘。于何处出？于三藏、摩诃衍中出，故名为出。何名因缘？是三事之本，名为因缘经。</p>
<p style="text-align: left">
	　　本生经者，昔者菩萨曾为师子，在林中住，与一猕猴共为亲友。猕猴以二子寄于师子，时有鹫鸟，饥行求食，值师子睡，故取猴子而去，住于树上。师子觉已，求猴子不得，见鹫持在树上，而告鹫言：&ldquo;我受猕猴寄托二子，护之不谨，令汝得去，孤负言信，请从汝索。我为兽中之王，汝为鸟中之主，贵势同等，宜以相还！&rdquo;鹫言：&ldquo;汝不知时，吾今饥乏，何论同异！&rdquo;师子知其叵得，自以利爪诶其胁肉，以贸猴子。又过去世时，人民多病黄白痿热，菩萨尔时，身为赤鱼，自以其肉施诸病人，以救其疾。又昔菩萨作一鸟身，在林中住，见有一人入于深水非人行处，为水神所睊。水神睊法，著不可解；鸟知解法，至香山中取一药草，著其睊上，绳即烂坏，人得脱去。如是等无量本生，多有所济，是名本生经。</p>
<p style="text-align: left">
	　　广经者，名摩诃衍，所谓般若波罗蜜经、六波罗蜜经、华手经、法华经、佛本起因缘经、云经、法云经、大云经，如是等无量阿僧祇诸经，为得阿耨多罗三藐三菩提故说。</p>
<p style="text-align: left">
	　　鞞佛略，秦言未曾有经。如佛现种种神力，众生怪未曾有，所谓佛生时，身放大光明，照三千大千世界及幽闇之处，复照十方无量诸佛三千大千世界。是时于佛母前，有清净好池，以浴菩萨；梵王执盖，帝释洗身，二龙吐水。又生时，不须扶持而行七步，足迹之处，皆有莲华，而发是言：&ldquo;我是度一切众生老病死者！&rdquo;地大震动，天雨众华，树出音声，作天妓乐。如是等无量希有事，是名未曾有经。</p>
<p style="text-align: left">
	　　论议经者，答诸问者，释其所以。又复广说诸义，如佛说四谛。何等是四？所谓四圣谛。何等是四？所谓苦、集、灭、道圣谛。是名论议。何等为苦圣谛？所谓生苦等八种苦。何等是生苦？所谓诸众生各各生处，是中受苦，如是等问答，广解其义，是名优波提舍。如摩诃衍中，佛说六波罗蜜。何等六？所谓檀波罗蜜乃至般若波罗蜜。何等是檀波罗蜜？檀波罗蜜有二种：一者、具足，二者、不具足。何等是具足？与般若波罗蜜和合，乃至十住菩萨所得，是名具足。不具足者，初发菩萨心，未得无生忍法，未与般若波罗蜜和合，是名不具足。乃至禅波罗蜜，亦如是。般若波罗蜜具足者，有大方便力；未具足者，无方便力。</p>
<p style="text-align: left">
	　　复次，佛所说论议经，及摩诃迦旃延所解修多罗，乃至像法凡夫人<a>如法</a>说者，亦名优波提舍。声闻所不闻者，佛独与菩萨说法，无诸声闻听者。又佛以神通力，变身无数，遍至十方一乘世界说法。又复佛为欲天、色天说法，无诸弟子，故不得闻。</p>
<p style="text-align: left">
	　　问曰：诸六通阿罗汉，若佛说时，虽不在坐，以天耳、天眼可得见闻，若以<a>宿命</a>通并知过去事，何以不闻？</p>
<p style="text-align: left">
	　　答曰：诸声闻神通力所不及处，是故不闻。</p>
<p style="text-align: left">
	　　复次，佛为诸大菩萨说不可思议解脱经，舍利弗、目连在佛左右而不得闻，以不种是闻大乘行法因缘故。譬如坐禅人，入一切处定中，能使一切皆水皆火，而余人不见；如不可思议解脱经中广说。尽欲受持者，闻而奉行为受，久久不失为持。</p>
		

	
	

		</div></div><hr><script charset='utf-8' src='../../js/footer.js'></script></body></html>