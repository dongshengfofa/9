<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 大智度论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 大智度论</center></div><div class='fo'><center>经文出处:来自无量光明网</center><br/><br>
			<h>第一卷 大智度论</h>
<h>　　摩诃般若波罗蜜经释论序</h>
<p><strong>　　长安释僧叡述</strong></p>
<p>　　夫万有本于生生，而生生者无生；变化兆于物始，而始始者无始。然则无生无始，物之性也：生始不动于性，而万有陈于外；悔吝生于内者，其唯邪思乎？正觉有以见邪思之自起，故阿含为之作；知滞有之由惑，故般若为之照。然而照本希夷，津涯浩汗；理超文表，趣绝思境。以言求之，则乖其深；以智测之，则失其旨！二乘所以颠沛于<a>三藏</a>，杂学所以曝鳞于龙门者，不其然乎？</p>
<p>　　是以马鸣起于<a>正法</a>之余，龙树生于像法之末。正余易宏，故直振其遗风，莹拂而已；像末多端，故乃寄迹凡夫，示悟物以渐。又假照龙宫，以朗搜玄之慧；托闻幽秘，以穷微言之妙。尔乃宪章智典，作兹释论。其开夷路也，则令大乘之驾，方轨而直入；其辩实相也，则使妄见之惑，不远而自复。其为论也，初辞拟之，必标众异以尽美；卒成之终，则举无执以尽善。释所不尽，则立论以明之；论其未辩，则寄折中以定之。使灵篇无难喻之章，千载悟作者之旨，信若人之功矣！</p>
<p>　　有鸠摩罗耆婆法师者，少播聪慧之闻，长集奇拔之誉；才举则亢标万里，言发则英辩荣枯；常杖兹论焉渊镜，凭高志以明宗。以秦弘始三年，岁次星纪，十二月二十日，自姑臧至长安。秦王虚襟，既已蕴在昔见之心，岂徒则悦而已！晤言相对，则淹留终日；研微造尽，则穷年忘倦。又以晤言之功虽深，而恨独得之心不旷；造尽之要虽玄，而惜津梁之势未普。遂以莫逆之怀，相与宏兼忘之慧。乃集京师义业<a>沙门</a>，命公卿赏契之士，五百余人，集于渭滨逍遥园堂。銮舆伫驾于洪涘，禁御息警于林间。躬览玄章，考正名于梵本；咨通津要，坦夷路于来践。经本既定，乃出此释论。</p>
<p>　　论之略本，有十万偈，偈有三十二字，并三百二十万言。梵夏既乖，又有烦简之异；三分除二，得此百卷；于大智三十万言，玄章婉旨，朗然可见。归途直达，无复惑趣之疑，以文求之，无间然矣。故<a>天竺</a>传云：像正之末，微马鸣、龙树，道学之门，其沦胥溺丧矣！其故何耶？寔由二末契微，邪法用盛；虚言与实教并兴，险径与夷路争辙。始进者化之而流离，向道者惑之而播越，非二匠其孰与正之！是以天竺诸国，为之立庙，宗之若佛。又称而咏之曰：&ldquo;智慧日已颓，斯人令再曜；世昏寝已久，斯人悟令觉！&rdquo;若然者，真可谓功格十地，道侔补处者矣。传而称之，不亦宜乎？幸哉！此中鄙之外，忽得全有此论；梵文委曲，皆如初品。</p>
<p>　　法师以秦人好简，故裁而略之；若备译其文，将近千有余卷。法师于秦语大格，唯译一往；方言殊好，犹隔而未通。苟言不相喻，则情无由比；不比之情，则不可以托悟怀于文表；不喻之言，亦何得委殊于一致？理固然矣！进欲停笔争是，则交竞终日，卒无所成；退欲简而便之，则负伤于穿凿之讥。以二三唯案译而书，都不备饰；幸冀明悟之贤，略其文而挹其玄也。</p>
<p style="text-align: center"><strong>　　缘起论</strong></p>
<p style="text-align: center">　　<strong>智度大道佛善来，智度大海佛穷底，智度相义佛无碍，稽首智度无等佛。</strong></p>
<p style="text-align: center"><strong>　　有无二见灭无余，诸法实相佛所说，<a>常住</a>不坏净烦恼，稽首佛所尊重法。</strong></p>
<p style="text-align: center"><strong>　　圣众大海行<a>福田</a>，学无学人以庄严，后有爱种永已尽，我所既灭根已除；</strong></p>
<p style="text-align: center"><strong>　　已舍<a>世间</a>诸事业，种种功德所住处，一切众中最为上，稽首真净大德僧。</strong></p>
<p style="text-align: center"><strong>　　一心恭敬三宝已，及诸救世<a>弥勒</a>等，智慧第一<a>舍利弗</a>，无诤空行<a>须菩提</a>。</strong></p>
<p style="text-align: center"><strong>　　我今如力欲演说，大智<a>彼岸</a>实相义，愿诸大德圣智人，一心善顺听我说！</strong></p>
<p>　　问曰：佛以何因缘故，说摩诃般若波罗蜜经？诸<a>佛法</a>不以无事及小因缘而自发言，譬如须弥山王，不以无事及小因缘而动。今有何等大因缘故，佛说摩诃般若波罗蜜经？</p>
<p>　　答曰：佛于三藏中，广引种种诸喻，为声闻<a>说法</a>，不说<a>菩萨</a>道。唯中阿含本末经中，佛记弥勒菩萨：&ldquo;汝当来世，当得作佛，号字弥勒。&rdquo;亦不说种种菩萨行。佛今欲为弥勒等，广说诸菩萨行，是故说摩诃般若波罗蜜经。</p>
<p>　　复次，有菩萨修<a>念佛</a>三昧，佛为彼等欲令于此三昧得增益故，说般若波罗蜜经。如般若波罗蜜初品中说：佛现神足，放金色光明，遍照十方如恒河沙等世界，示现大身，清净光明，种种妙色满<a>虚空</a>中。佛在众中，端正殊妙，无能及者，譬如须弥山王处于大海。诸菩萨见佛神变，于念佛三昧倍复增益。以是事故，说摩诃般若波罗蜜经。</p>
<p>　　复次，菩萨初生时，放大光明，普遍十方，行至七步，观察四方，作师子吼而说偈言：</p>
<p>　　&ldquo;我生胎分尽，是最末后身；我已得<a>解脱</a>，当复度众生。&rdquo;</p>
<p>　　作是誓已，身渐长大，欲舍亲属，<a>出家</a><a>修道</a>。中夜起观，见诸妓直后妃婇女，状若臭尸。即命车匿，令鞁白马，夜半逾城，行十二由旬，到跋伽婆仙人所住林中，以刀剃发，持上妙宝衣，贸粗布<a>僧伽</a>梨。于尼连禅河侧，六年苦行，日食一麻，或食一米等，而自念言：&ldquo;是处非道！&rdquo;尔时，菩萨舍苦行处，到菩提树下，坐金刚处。魔王将十八亿万众来坏菩萨，菩萨以智慧功德力故，降魔众已，即得阿耨多罗三藐三菩提。是时，三千<a>大千世界</a>主梵天王，名式弃，及<a>色界</a>诸天等，释提桓因及欲界诸天等，并四天王，皆诣佛所，劝请<a>世尊</a>初转法轮。亦是菩萨念本所愿，及大慈大悲故，受请说法。诸法甚深者，般若波罗蜜是。是故佛说摩诃般若波罗蜜经。</p>
<p>　　复次，有人疑佛不得一切智。所以者何？诸法无量无数，云何一人能知一切法？佛住实相清净如虚空、无量无数般若波罗蜜法中，自发诚言：&ldquo;我是一切智人，欲断一切众生疑。&rdquo;以是故说摩诃般若波罗蜜经。</p>
<p>　　复次，有众生应得度者，以佛大功德、智慧无量、难知难解故，为恶师所惑，心没邪法，不入正道，为是辈人起大慈心，以大悲手拔之，令入佛道，是故自现最妙功德，出大神力。如般若波罗蜜初品中说：佛入三昧王三昧，从三昧起，以天眼观十方世界，举身毛孔皆笑，从其足下千辐轮相，放六百千万亿种种色光明，从足指上至肉髻，处处各放六百千万亿种种色光明，普照十方无量无数如恒河沙等诸佛世界，皆令大明。佛欲宣示一切诸法实相，断一切众生疑结故，说摩诃般若波罗蜜经。</p>
<p>　　复次，有恶邪人，怀嫉妒意，诽谤言：&ldquo;佛智慧不出于人，但以幻术惑世。&rdquo;断彼贡高邪慢意故，现无量神力、无量智慧力，于般若波罗蜜中，自说我神德无量，<a>三界</a>特尊，为一切覆护；若一发恶念，获罪无量；发一净信，受人天乐，必得<a>涅槃</a>果。</p>
<p>　　复次，欲令人信受法故，言：&ldquo;我是大师，有十力、四无所畏，安立圣主住处，心得<a>自在</a>，能师子吼，转妙法轮，于一切世界最尊最上。&rdquo;</p>
<p>　　复次，佛世尊欲令众生<a>欢喜</a>故，说是般若波罗蜜经，言：&ldquo;汝等应生大喜！何以故？一切众生入邪见网，为异学恶师所惑。我于一切恶师邪网中得出。十力大师，难可值见，汝今已遇。我随时开发三十七品等诸深法藏，恣汝采取。复次，一切众生为结使病所烦恼，自有<a>生死</a>已来，无人能治此病者，常为外道恶师所误。我今出世为大医王，集诸法药，汝等当服。&rdquo;是故佛说摩诃般若波罗蜜经。		
		<p class="box marginT">
<a></a> <span></span> <a></a> <a></a> <a class="a"></a>		

	
	

		<br>
			</p>
<p>　　复次，有人念言：&ldquo;佛与人同，亦有生死，实受饥渴、寒热、老病。&rdquo;佛欲断彼意故，说是摩诃般若波罗蜜经，示言：&ldquo;我身不可思议。梵天王等诸天祖父，于恒河沙等劫中，欲思量我身，寻究我声，不能测度，况我智慧三昧？&rdquo;如偈说：</p>
<p>　　<strong>&ldquo;诸法实相中，诸梵天王等，一切天地主，迷惑不能了！</strong></p>
<p><strong>　　此法甚深妙，无能测量者，佛出悉开解，其明如日照。&rdquo;</strong></p>
<p>　　又如佛初转法轮时，应持菩萨从他方来，欲量佛身，上过虚空无量佛刹，到华上世界，见佛身如故，而说偈言：</p>
<p>　<strong>　&ldquo;虚空无有边，佛功德亦尔；设欲量佛身，唐劳不能尽！</strong></p>
<p><strong>　　上过虚空界，无量诸佛土，见释师子身，如故而不异！</strong></p>
<p><strong>　　佛身如金山，演出大光明，相好自庄严，犹如春华敷。&rdquo;</strong></p>
<p>　　如佛身无量，光明、音响亦复无量，戒、定、慧等诸佛功德皆悉无量。如密迹经中三密，此中应广说。</p>
<p>　　复次，佛初生时，堕地行七步，口自发言，言竟便默，如诸婴孩，不行不语，乳哺三年，诸母养育，渐次长大。然佛身无数，过诸世间，为众生故，现如凡人。凡人生时，身分诸根及其<a>意识</a>未成就故，身四威仪坐卧行住，言谈语默，种种人法，皆悉未了；日月岁过，渐渐习学，能具人法。今佛云何生便能语能行，后更不能？此事可怪！当知但以方便力故，<a>现行</a>人法，如人威仪，令诸众生信于深法。若菩萨生时，便能行能语，世人当作是念：&ldquo;今见此人，世未曾有，必是天、龙、鬼、神，其所<a>学法</a>，必非我等所及。何以故？我等生死肉身，为结使业所牵，不得自在，如此深法，谁能及之？&rdquo;以此自绝，不得成贤圣<a>法器</a>。为是人故，于岚毗尼园中生。虽即能至菩提树下成佛，以方便力故，而现作孩童、幼稚、少年、成人；于诸时中，次第而受嬉戏、术艺、服御、五欲，具足人法。渐见老病死苦，生厌患心，于夜中半，逾城出家，到郁特伽阿罗罗仙人所，现作<a>弟子</a>而不行其法。虽以常用<a>神通</a>，自念<a>宿命</a>，<a>迦叶佛</a>时持戒行道，而今现修苦行六年求道。菩萨虽主三千大千世界，而现破魔军，成无上道。随顺世法故，现是众变。今于般若波罗蜜中，现大神通智慧力故。诸人当知佛身无数，过诸世间。</p>
<p>　　复次，有人应可度者，或堕二边；或以无智故，但求身乐；或有为道故，修著苦行。如是人等，于第一义中，失涅槃正道。佛欲拔此二边，令入中道，故说摩诃般若波罗蜜经。</p>
<p>　　复次，分别生身、法身、供养果报故，说摩诃般若波罗蜜经，如<a>舍利塔</a>品中说。</p>
<p>　　复次，欲说阿鞞跋致、阿鞞跋致相故。</p>
<p>　　复次，欲说魔幻、魔伪、魔事故。</p>
<p>　　复次，为当来世人，供养般若波罗蜜因缘故；又欲授三乘记莂故，说是般若波罗蜜经。如佛告阿难：&ldquo;我般涅槃后，此般若波罗蜜当至南方，从南方至西方，后五百岁当至北方。是中多有信法善男子、善女人，种种华香、缨络、幢幡、伎乐、灯明、珍宝，以财物供养。若自书，若教人书，若读诵、听说，正忆念、<a>修行</a>，以法供养。是人以是因缘故，受种种世间乐；末后世时，得三乘，入无余涅槃。&rdquo;如是等观诸品中因缘事故，说般若波罗蜜经。</p>
<p>　　复次，佛欲说第一义悉檀相故，说是般若波罗蜜经。有四种悉檀：一者、世界悉檀，二者、各各为人悉檀，三者、对治悉檀，四者、第一义悉檀。四悉檀中，总摄一切十二部经、八万四千法藏，皆是实，无相违背。佛法中实，有以世界悉檀故实，有以各各为人悉檀故实，有以对治悉檀故实，有以第一义悉檀故实。</p>
<p>　　云何名世界悉檀？有法从因缘和合故有，无别性。譬如车，辕、辐、轴、辋等和合故有，无别车也。人亦如是，五众和合故有，无别人也。</p>
<p>　　问曰：如佛说：&ldquo;我以清净天眼，见诸众生死此生彼，随<a>善恶</a>业受果报：善业者生<a>天人</a>中，恶业者堕三恶道。&rdquo;复次，经言：一人出世，多人蒙庆，福乐<a>饶益</a>，佛世尊也。<a>如法</a>句中说：神自能救神，他人安能救！神自行善智，是最能自救。如瓶沙王迎经中，佛说：&ldquo;凡人不闻法，凡人著于我。&rdquo;又佛二夜经中说：佛从得道夜，至般涅槃夜，是二夜中间所说经教，一切皆实不颠倒。若实无人者，佛云何说人等？</p>
<p>　　答曰：人等世界故有，第一义故无。如如、法性、实际，世界故无，第一义故有；人等亦如是，第一义故无，世界故有。所以者何？五众因缘有故有人。譬如乳，色、香、味、触因缘有故有；若乳实无，乳因缘亦应无。今乳因缘实有故，乳亦应有。非如一人第二头、第三手，无因缘而有假名。如是等相，名为世界悉檀相。</p>
<p>　　云何名各各为人悉檀？观人心行而为说法，于一事中，或听或不听。如经中所说：杂报业故，杂生世间，得杂触，得杂受。更有破群那经中说：无人得触，无人得受。</p>
<p>　　问曰：此二经云何通？</p>
<p>　　答曰：以有人疑后世，不信罪福，作不善行，堕断灭见；欲断彼疑，舍彼恶行，欲拔彼断见故，说杂生世间，得杂触，得杂受。是破群那计有我有神，堕计常中。破群那问佛言：&ldquo;大德，谁受？&rdquo;若佛说某甲某甲受，便堕计常中，其人我见倍复牢固，不可移转，是以不说有受者、触者。如是等相，名为各各为人悉檀。</p>
<p>　　云何名对治悉檀？有法，对治则有，实性则无。譬如重、热、腻、酢、咸药草饮食等，于风病中名为药，于余病非药；若轻、冷、甘、苦、涩药草饮食等，于热病名为药，于余病非药；若轻、辛、苦、涩、热药草饮食等，于冷病中名为药，于余病非药。佛法中治心病亦如是：不净观思惟，于贪欲病中，名为善对治法；于瞋恚病中，不名为善，非对治法。所以者何？观身过失，名不净观；若瞋恚人观过失者，则增益瞋恚火故。思惟慈心，于瞋恚病中，名为善对治法；于贪欲病中，不名为善，非对治法。所以者何？慈心于众生中求好事，观功德；若贪欲人求好事，观功德者，则增益贪欲故。因缘观法，于愚痴病中，名为善对治法；于贪欲、瞋恚病中，不名为善，非对治法。所以者何？先邪观故生邪见，邪见即是愚痴。</p>
<p>　　问曰：佛法中说<a>十二因缘</a>甚深。如说，佛告阿难：&ldquo;是因缘法甚深，难见难解，难觉难观，细心巧慧人乃能解。愚痴人于浅近法，犹尚难解，何况甚深因缘？&rdquo;今云何言愚痴人应观因缘法？</p>
<p>　　答曰：愚痴人者，非谓如牛羊等愚痴；是人欲求实道，邪心观故生种种邪见。如是愚痴人，当观因缘，是名为善对治法。若行瞋恚、贪欲人，欲求乐，欲恼他，于此人中，非善非对治法；不净、慈心思惟，是二人中，是善是对治法。何以故？是二观能拔瞋恚、贪欲毒刺故。</p>
<p>　　复次，著常颠倒众生，不知诸<a>法相</a>似相续有；如是人观无常，是对治悉檀法，非第一义。何以故？一切诸法自性空故。如偈说言：</p>
<p>　　<strong>&ldquo;无常见有常，是名为颠倒；空中无无常，何处见有常？&rdquo;</strong>		
		<p class="box marginT">
<a></a> <a></a> <span></span> <a></a> <a class="a"></a>		

	
	

		<br>
			</p>
<p>　　问曰：一切有为法，皆无常相应，是第一义。所以者何？一切有为法，生、住、灭相，前生、次住、后灭故，云何言无常非实？</p>
<p>　　答曰：有为法不应有三相。何以故？三相不实故。若诸法生、住、灭是有为相者，今生中亦应有三相，生是有为法故；如是一一处亦应有三相，是则无穷，住、灭亦如是。若诸生、住、灭各更无生、住、灭者，不应名有为法。何以故？有为法相无故。以是故，诸法无常，非第一义悉檀。</p>
<p>　　复次，若一切实性无常，则无行业报。何以故？无常名生灭失故，譬如腐种子不生果。如是则无行业，无行业云何有果报？今一切贤圣法有果报，善智之人所可信受，不应言无。以是故，诸法非无常性。如是等无量因缘说，不得言诸法无常性。一切有为法无常，苦、<a>无我</a>等亦如是。如是等相，名为对治悉檀。</p>
<p>　　云何名第一义悉檀？一切法性，一切论议语言，一切是法非法，一一可分别破散；诸佛、辟支佛、阿<a>罗汉</a>所行真实法，不可破，不可散。上三悉檀中所不通者，此中则通。</p>
<p>　　问曰：云何通？</p>
<p>　　答曰：所谓通者，离一切过失，不可变易，不可胜。何以故？除第一义悉檀，诸余论议，诸余悉檀，皆可破故。如众义经中偈说：</p>
<p>　<strong>　&ldquo;各各自依见，戏论起诤竞，知此为知实，不知为谤法。</strong></p>
<p><strong>　　不受他法故，是则无智人；诸有戏论者，悉皆是无智。</strong></p>
<p><strong>　　若依自见法，而生诸戏论，若是为净智，无非净智者。&rdquo;</strong></p>
<p>　　于此三偈中，佛说第一义悉檀相。所谓世间众生自依见，自依法，自依论议，而生诤竞；戏论即诤竞本，戏论依诸见生。如偈说：</p>
<p>　　<strong>&ldquo;有受法故有诸论，若无有受何所论？有受无受诸见等，是人于此悉已除。&rdquo;</strong></p>
<p>　　<a>行者</a>能如实知此者，于一切法、一切戏论，不受不著，不见是实，不共诤竞，能知佛法<a>甘露</a>味。若不尔者，则谤法。若不受他法，不知不取，是无智人。如是则诸有戏论者，皆是无智。何以故？各各不相受法故，所谓有人自谓法第一实净，余人法妄语不净。譬如世间治法，刑罚杀戮，种种不净，世间人信受行之，以为真净；于余出家善<a>圣人</a>中，是最为不净。外道出家人法，五热中一脚立、拔发等，尼揵子辈以为妙慧，余人说此为痴法。如是等种种外道出家、白衣<a>婆罗门</a>法，各各自以为好，余皆妄语。</p>
<p>　　是佛法中，亦有犊子<a>比丘</a>说：&ldquo;如四大和合有眼法，如是五众和合有人法。&rdquo;犊子阿毗昙中说：&ldquo;五众不离人，人不离五众。不可说五众是人，离五众是人，人是第五不可说法藏中所摄。&rdquo;说一切有道人辈言：&ldquo;神人、一切种、一切时、一切法门中求不可得，譬如兔角龟毛常无。复次，十八界、十二入、五众实有自性，而人此中不摄。&rdquo;更有佛法中方广道人言：&ldquo;一切法不生不灭，空无所有，譬如兔角龟毛常无。&rdquo;如是等一切论议师辈，自守其法，不受余法，此是实，余者妄语。若自受其法，自法供养，自法修行，他法不受、不供养为作过失。若以是为清净得第一义利者，则一切无非清净。何以故？彼一切自受法故。</p>
<p>　　问曰：若诸见皆有过失者，第一义悉檀何者是？</p>
<p>　　答曰：一切语言道断，心行处灭，遍无所依，不示诸法，无初、无中、无后，不尽不坏，是名第一义悉檀。如摩诃衍义偈中说：</p>
<p>　<strong>　&ldquo;语言尽竟，心行亦讫；不生不灭，法如涅槃。</strong></p>
<p><strong>　　说诸行处，名世界法；说不行处，名第一义。</strong></p>
<p><strong>　　一切实一切非实，及一切实亦非实，</strong></p>
<p><strong>　　一切非实非不实，是名诸法之实相。&rdquo;</strong></p>
<p>　　如是等处处经中说第一义悉檀。是义甚深，难见难解；佛欲说是义故，说摩诃般若波罗蜜经。</p>
<p>　　复次，欲令长爪梵志等大论议师，于佛法中生信故，说是摩诃般若波罗蜜经。有梵志号名长爪，更有名先尼、婆蹉、衢多罗，更有名萨遮加、摩揵提等。是阎浮提大论议师辈言：&ldquo;一切论可破，一切语可坏，一切执可转故，无有实法可信可恭敬者。&rdquo;如<a>舍利</a>弗本末经中说：舍利弗舅摩诃俱絺罗，与姊舍利论议不如。俱絺罗思惟念言：&ldquo;非姊力也，必怀智人，寄言母口。未生乃尔，及生长大，当如之何？&rdquo;思惟是已，生憍慢心，为广论议故，出家作梵志。入南天竺国，始<a>读经</a>书。诸人问言：&ldquo;汝志何求？学习何经？&rdquo;长爪答言：&ldquo;十八种大经，尽欲读之。&rdquo;诸人语言：&ldquo;尽汝<a>寿命</a>，犹不能知一，何况能尽？&rdquo;长爪自念：&ldquo;昔作憍慢，为姊所胜，今此诸人复见轻辱。&rdquo;为是二事故，自作誓言：&ldquo;我不翦爪，要读十八种经尽。&rdquo;人见爪长，因号为长爪梵志。是人以种种经书智慧力，种种讥刺是法是非法、是应是不应、是实是不实、是有是无，破他论议。譬如大力狂象，搪揬蹴踏，无能制者。如是长爪梵志以论议力，摧伏诸论师已，还至摩伽陀国王舍城那罗聚落，至本生处，问人言：&ldquo;我姊生子，今在何处？&rdquo;有人语言：&ldquo;汝姊子者，适生八岁，读一切经书尽；至年十六，论议胜一切人；有释种道人姓瞿昙，与作弟子。&rdquo;长爪闻之，即起憍慢，生不<a>信心</a>，而作是言：&ldquo;如我姊子聪明如是，彼以何术，诱诳剃头作弟子？&rdquo;说是语已，直向佛所。</p>
<p>　　尔时，舍利弗初<a>受戒</a>半月，佛边侍立，以扇扇佛。长爪梵志见佛，问讯讫，一面坐，作是念：&ldquo;一切论可破，一切语可坏，一切执可转，是中何者是诸法实相？何者是第一义？何者性？何者相？不颠倒？&rdquo;如是思惟，譬如大海水中，欲尽其涯底，求之既久，不得一法实可以入心者。&ldquo;彼以何论议道而得我姊子？&rdquo;作是思惟已，而语佛言：&ldquo;瞿昙！我一切法不受。&rdquo;</p>
<p>　　佛问长爪：&ldquo;汝一切法不受，是见受不？&rdquo;佛所质义，汝已饮邪见毒，今出是毒气，言：&ldquo;一切法不受，是见汝受不？&rdquo;</p>
<p>　　尔时，长爪梵志，如好马见鞭影即觉，便着正道；长爪梵志亦如是，得佛语鞭影入心，即弃捐贡高，惭愧低头，如是思惟：&ldquo;佛置我着二处负门中：若我说是见我受，是负处门粗，故多人知，云何自言一切法不受，今受是见？此是现前妄语，是粗负处门，多人所知。第二负处门细，我欲受之，以不多人知故。&rdquo;作是念已，答佛言：&ldquo;瞿昙！一切法不受，是见亦不受。&rdquo;</p>
<p>　　佛语梵志：&ldquo;汝不受一切法，是见亦不受，则无所受，与众人无异，何用自高而生憍慢？&rdquo;如是，长爪梵志不能得答，自知堕负处，即于佛一切智中起恭敬，生信心，自思惟：&ldquo;我堕负处，世尊不彰我负，不言是非，不以为意；佛心柔濡，第一清净；一切语论处灭，得大甚深法，是可恭敬处；心净第一。&rdquo;</p>
<p>　　佛说法断其邪见故，即于坐处得远尘离垢，诸法中得<a>法眼</a>净。时，舍利弗闻是语，得阿罗汉。是长爪梵志出家作沙门，得大力阿罗汉。</p>
<p>　　若长爪梵志不闻般若波罗蜜气分，离四句第一义相应法，小信尚不得，何况得出家<a>道果</a>？佛欲导引如是等大论议师利根人故，说是《般若波罗蜜经》。</p>
		
		<p class="box marginT">
<a></a> <a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>