<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五十五卷 大智度论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五十五卷 大智度论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五十五卷 大智度论</strong></p>
<p style="text-align: left">
	　　释如幻品第二十八（经作幻听品）</p>
<p style="text-align: left">
	　　【经】尔时，诸天子心念：&ldquo;应用何等人听<a>须菩提</a>所说？&rdquo;</p>
<p style="text-align: left">
	　　须菩提知诸天子心所念，语诸天子言：&ldquo;如幻化人听法，我应用如是人。何以故？如是人无闻、无听、无知、无证故。&rdquo;</p>
<p style="text-align: left">
	　　诸天子语须菩提：&ldquo;是众生如幻、如化，听法者亦如幻、如化耶？&rdquo;</p>
<p style="text-align: left">
	　　&ldquo;如是，如是。诸天子，众生如幻，听法者亦如幻；众生如化，听法者亦如化。诸天子，我如幻、如梦，众生乃至知者、见者，亦如幻、如梦。诸天子，色如幻、如梦，受、想、行、识如幻、如梦。眼乃至意触因缘生受，如幻、如梦。内空乃至无法有法空，檀波罗蜜乃至般若波罗蜜，如幻、如梦。诸天子，四念处乃至十八不共法，如幻、如梦。须陀洹果如幻、如梦，斯陀含果、阿那含果、阿<a>罗汉果</a>、辟支佛道，如幻、如梦。诸天子，佛道如幻、如梦。&rdquo;</p>
<p style="text-align: left">
	　　尔时，诸天子问须菩提：&ldquo;汝说佛道如幻、如梦，汝说<a>涅槃</a>亦复如幻、如梦耶？&rdquo;</p>
<p style="text-align: left">
	　　须菩提语诸天子：&ldquo;我说佛道如幻、如梦，我说涅槃亦如幻、如梦；若当有法胜于涅槃者，我说亦复如幻、如梦。何以故？诸天子，是幻梦、涅槃，不二不别。&rdquo;</p>
<p style="text-align: left">
	　　【论】问曰：上已说如幻、如梦，无说者、无听者，今何以复问应用何等人，随须菩提意听法者？</p>
<p style="text-align: left">
	　　答曰：诸天子先言须菩提所说不可解，此中须菩提说幻化人喻。今诸天子更作是念：何等人听，与须菩提所说相应，能信受行得<a>道果</a>？须菩提答：如幻化人听者，则与我说<a>法相</a>应。</p>
<p style="text-align: left">
	　　问曰：是化人<a>无心</a>心数法，不能听受，何用<a>说法</a>？</p>
<p style="text-align: left">
	　　答曰：非即使幻化人听，但欲令<a>行者</a>于诸法用心无所著。如幻化人，是幻化人无闻亦无证；众生如幻、如梦，听法亦如幻、如梦。众生者说法人，听法者是受法人。须菩提言：不但说法者、听法者如幻、如梦，我乃至知者、见者，皆如幻、如梦。色亦如幻、如梦，乃至涅槃如幻、如梦，即是所说法如幻、如梦。</p>
<p style="text-align: left">
	　　一切众生中，佛为第一；一切诸法中，涅槃第一。闻是二事如幻、如梦，心则惊疑：佛及涅槃最上最妙，云何如幻、如梦？以是故，更重问其事：佛及涅槃审如幻、如梦耶？须菩提将无误说！我等将无谬听！是以更定问。须菩提语诸天子：我说佛及涅槃，正自如幻、如梦。是二法虽妙，皆从虚妄法出故空。所以者何？从虚妄法故有涅槃，从福德智慧故有佛，是二法属因缘，无有实定，如<a>念佛</a>、念法义中说。须菩提作是念：般若波罗蜜力，假令有法胜涅槃者，能令如幻，何况涅槃！何以故？涅槃一切忧愁苦恼毕竟灭，以是故，无有法胜涅槃者。</p>
<p style="text-align: left">
	　　问曰：若无法胜涅槃者，何以故说若有法胜涅槃，亦复如幻？</p>
<p style="text-align: left">
	　　答曰：譬喻法，或以实事，或时假设，随因缘故说。如佛言：若令树木解我所说者，我亦记言得须陀洹。但树木无因缘可解，佛为解悟人意故，引此喻耳！涅槃是一切法中究竟无上法，如众川万流大海为上，诸山之中须弥为上，一切法中<a>虚空</a>为上。涅槃亦如是，无有老病死苦，无有邪见、贪、恚等诸衰，无有爱别离苦，无怨憎会苦，无所求不得苦，无常虚诳败坏变异等一切皆无。以要言之，涅槃是一切苦尽，毕竟常乐，十方诸佛、<a>菩萨</a><a>弟子</a>众所归处，安隐常乐，无过是者，终不为魔王魔人所破。如阿毗昙中说：有上法者，一切有为法及虚空，非智缘尽；无上法者，智缘尽，所谓涅槃。是故知无法胜涅槃者。须菩提美般若波罗蜜力大故，言若有法胜涅槃者，是亦如幻。譬如大热铁丸，以著擘起毳上，直烧下过，热势无损，但更无可烧者。般若波罗蜜智慧，破一切有法，乃至涅槃，直过无碍，智力不减，直更无法可破。是故言设有法胜涅槃，智慧力亦能破。</p>
<p style="text-align: left">
	　　【经】尔时，慧命<a>舍利弗</a>、摩诃目揵连、摩诃拘絺罗、摩诃迦旃延、富楼那弥多罗尼子、摩诃迦葉，及无数千菩萨，问须菩提：&ldquo;般若波罗蜜，如是甚深难见、难解难知，寂灭微妙，谁当受者？&rdquo;</p>
<p style="text-align: left">
	　　尔时，阿难语大弟子及诸菩萨：&ldquo;阿鞞跋致诸菩萨摩诃萨，能受是甚深难见、难解难知，寂灭微妙般若波罗蜜。<a>正见</a>成就人，漏尽阿<a>罗汉</a>所愿已满，亦能受之。复次，善男子、善女人多见佛，于诸佛所多供养种善根，亲近善知识，有利根，是人能受，不言是法非法。&rdquo;</p>
<p style="text-align: left">
	　　须菩提言：&ldquo;不以空分别色，不以色分别空，受、想、行、识亦如是。不以无相、无作分别色，不以色分别无相、无作，受、想、行、识亦如是。不以无生、无灭、寂灭、离分别色，不以色分别无生、无灭、寂灭、离，受、想、行、识亦如是。眼乃至意触因缘生受，亦如是。檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切诸陀罗尼门，须陀洹乃至阿罗汉、辟支佛、佛、一切智，不以空分别一切智，不以一切智分别空，不以空分别一切种智，不以一切种智分别空。无相、无作，无生、无灭，寂灭、离亦如是。&rdquo;</p>
<p style="text-align: left">
	　　须菩提语诸天子言：&ldquo;是般若波罗蜜甚深，谁能受者？是般若波罗蜜中无法可示，无法可说；若无法可示、无法可说，受人亦不可得。&rdquo;</p>
<p style="text-align: left">
	　　尔时，<a>舍利</a>弗语须菩提言：&ldquo;般若波罗蜜中，广说三乘之教，及摄取菩萨之法，从初发意地乃至十地，檀波罗蜜乃至般若波罗蜜，四念处乃至八圣道分，佛十力乃至十八不共法，护持菩萨之教。菩萨摩诃萨如是行般若波罗蜜，常化生不失<a>神通</a>，游诸佛国，具足善根，随其所欲，供养诸佛即得如愿，从诸佛所听受法教，至萨婆若初不绝断，未曾离三昧时，当得捷疾辩、利辩、不尽辩、不可断辩、随应辩、义辩，一切<a>世间</a>最上辩。&rdquo;</p>
<p style="text-align: left">
	　　须菩提言：&ldquo;如是，如是。如舍利弗言，般若波罗蜜广说三乘之教，及护持菩萨之教，乃至菩萨摩诃萨得一切世间最上辩，不可得故。我乃至知者、见者不可得，色、受、想、行、识，檀波罗蜜乃至般若波罗蜜不可得，内空乃至无法有法空不可得，四念处乃至八圣道分，佛十力乃至一切种智，亦不可得故。&rdquo;</p>
<p style="text-align: left">
	　　舍利弗语须菩提：&ldquo;何因缘故，般若波罗蜜中广说三乘而不可得？何因缘故，般若波罗蜜中护持菩萨？何因缘故，菩萨摩诃萨得捷疾辩，乃至一切世间最上辩，不可得故？&rdquo;</p>
<p style="text-align: left">
	　　须菩提语舍利弗言：&ldquo;以内空故，般若波罗蜜广说三乘不可得；外空乃至无法有法空故，广说三乘不可得。内空故，护持菩萨，乃至一切世间最上辩，不可得故；外空乃至无法有法空故，护持菩萨，乃至一切世间最上辩，不可得故。&rdquo;</p>
<p style="text-align: left">
	　　【论】论者言：是时诸大弟子舍利弗等语须菩提，是般若波罗蜜法甚深难解：以诸法无定相故为甚深；诸思惟观行灭故难见；亦不著般若波罗蜜故，名难解难知；灭三毒及诸戏论故，名寂灭；得是智慧妙味故，常得满足，更无所求，余一切智慧皆粗涩叵乐，故言微妙。诸大弟子作是言：般若波罗蜜智甚深，世间人智慧浅薄，但贪著福德果报，而不乐修。福德著有则情勇，破有则心怯；本所闻习邪见经书，坚著不舍，如是人常乐世乐。以是故言，谁能信受是深般若波罗蜜？若无信受，何用说为？阿难助答，有四种人能信受，是故大德须菩提所说，必有信受，不空说也。一者、阿鞞跋致菩萨摩诃萨，知一切法不生不灭，不取相无所著故，是则能受。二者、漏尽阿罗汉，漏尽故无所著，得无为最上法，所愿已满，更无所求，<a>常住</a>空、无相、无作三昧，随顺般若波罗蜜故，则能信受。三者、三种学人，正见成就，漏虽未都尽，四信力故，亦能信受。四者、有菩萨虽未得阿鞞跋致，福德利根，智慧清净，常随善知识，是人亦能信受。信受相，不言是法非佛菩萨大弟子所说，虽闻般若波罗蜜诸法皆毕竟空，不以受先法故而言非法。</p>
<p style="text-align: left">
	　　问曰：自上已来，阿难都无言论，今何以代须菩提答？</p>
<p style="text-align: left">
	　　答曰：阿难是第三转法轮将，能为大众师，是<a>世尊</a>近侍。虽得初道，以漏未尽故，虽有多闻智慧，自以于空智慧中未能善巧，若说空法，自未入故，皆是他事，是故无言。或时说诸有事，则能问能答。如后品中问佛言：世尊何以但赞叹般若波罗蜜，不赞五波罗蜜？此中问人，谁能信是深般若波罗蜜者？非是空事故，阿难便答：须菩提常乐说空事，不喜说有。又以阿难是时乐说心生，是故听答。阿难烦恼未尽，故智慧力钝，然信力猛利，故于甚深般若波罗蜜中能<a>如法</a>问答。</p>
<p style="text-align: left">
	　　问曰：般若波罗蜜无所有，无有一定法，云何四种人信受，不言非法？</p>
<p style="text-align: left">
	　　答曰：今须菩提此中自说因缘：不以空分别色，色即是空，空即是色；以是故，般若波罗蜜无所失，无所破；若无所破，则无过罪，是故不言非法。空即是般若波罗蜜，不以空智慧破色令空，亦不以破色因缘故有空，空即是色，色即是空故。以般若波罗蜜中破诸戏论，有如是功德故，无不信受。无相、无作，无生、无灭，寂灭、远离，亦如是。乃至一切种智，皆应广说。</p>
<p style="text-align: left">
	　　问曰：诸大弟子问是义，须菩提何以乃答诸天子？</p>
<p style="text-align: left">
	　　答曰：诸大弟子已得阿罗汉，但自为疑故问，利益事少；诸天子发心为菩萨，利益深故为说。</p>
<p style="text-align: left">
	　　复次，虽为诸天说，即是答诸大弟子。上说诸法空，今说深般若波罗蜜中众生毕竟空。以是故，般若波罗蜜中无有说者，何况有听受者？若能如是解诸法空，心无所著，则能信受。</p>
<p style="text-align: left">
	　　尔时，须菩提说深般若波罗蜜，舍利弗赞叹助成其事。般若波罗蜜非但以空故可受，亦广说有三乘。三乘义，如先说。</p>
<p style="text-align: left">
	　　摄取菩萨者，以般若波罗蜜，利益诸菩萨，令得增长。复次，摄取者，是般若中有十地，令菩萨从一地至一地，乃至第十地。十地义，从<a>六波罗蜜</a>乃至一切种智义，如先说。化生者，说般若行报。行般若波罗蜜，于一切法无碍故，得捷疾辩。有人虽能捷疾，钝根故不能深入，以能深入故利，是利辩。说诸法实相，无边无尽故，名乐说无尽。般若中无诸戏论故，无能问难断绝者，名不可断辩。断法爱故，随众生所应而为说法，名随应辩。说趣涅槃利益之事故，名义辩。说一切世间第一之事，所谓大乘，是名世间最上辩。</p>
<p style="text-align: left">
	　　须菩提然其问，言如是，如是。舍利弗作是念：须菩提常乐说空，何以故受我所说般若波罗蜜广说三乘之教，应当更有因缘。须菩提答：般若波罗蜜虽广说三乘法，非有定相，皆以十八空和合故。说摄取菩萨、七种辩，亦如是，以空智慧故。</p>
<p style="text-align: left">
	　　释散华品第二十九</p>
<p style="text-align: left">
	　　【经】尔时，释提桓因及三千<a>大千世界</a>中四天王天，乃至阿迦尼吒诸天，作是念：&ldquo;慧命须菩提为雨法雨，我等宁可化作华，散佛、菩萨摩诃萨、<a>比丘</a>僧、须菩提，及般若波罗蜜上！&rdquo;释提桓因及三千大千世界中诸天，化作华，散佛、菩萨摩诃萨、比丘僧及须菩提上，亦供养般若波罗蜜。</p>
<p style="text-align: left">
	　　是时，三千大千世界，华悉周遍于虚空中，化成华台，端严殊妙。须菩提心念：&ldquo;是天子所散华，天上未曾见如是华比。是华是化华，非树生华，是诸天子所散华，从心树生，非树生华。&rdquo;</p>
<p style="text-align: left">
	　　释提桓因知须菩提心所念，语须菩提言：&ldquo;大德，是华非生华，亦非意树生。&rdquo;</p>
<p style="text-align: left">
	　　须菩提语释提桓因言：&ldquo;憍尸迦，汝言是华非生华，亦非意树生。憍尸迦，是华若非生法，不名为华。&rdquo;</p>
<p style="text-align: left">
	　　释提桓因语须菩提言：&ldquo;大德，但是华不生，色亦不生，受、想、行、识亦不生？&rdquo;</p>
<p style="text-align: left">
	　　须菩提言：&ldquo;憍尸迦，非但是华不生，色亦不生，若不生，是不名为色；受、想、行、识亦不生，若不生，是不名为识。六入、六识、六触，六触因缘生诸受，亦如是。檀波罗蜜不生，若不生，是不名檀波罗蜜；乃至般若波罗蜜不生，若不生，是不名般若波罗蜜。内空不生，若不生，是不名内空；乃至无法有法空不生，若不生，是不名无法有法空。四念处不生，若不生，是不名四念处。乃至十八不共法不生，若不生，是不名十八不共法。乃至一切种智不生，若不生，是不名一切种智。&rdquo;</p>
<p style="text-align: left">
	　　【论】释曰：释提桓因及诸天，闻须菩提所说般若义，一切法尽是实相，无所分别。虽说空，于诸法无所破，亦不失诸行业果报。声闻人于佛前能说是甚深法故，释提桓因等皆<a>欢喜</a>，作是念：须菩提所说法，无碍无障，譬如时雨。如有国土，溉灌种莳及种种用水，常苦不足，若时雨普降，无不沾洽，无不如愿。小乘法亦如是，初种种赞叹布施、持戒、<a>禅定</a>、无常等诸观，有量有限，末后说涅槃。此中须菩提所明，从初发心乃至佛道，唯说诸法实相，无所分别；譬如大雨遍满阎浮提，无所不润。又如地先虽有谷子，无雨则不生。行者亦如是，虽有因缘，不得法雨，发心者退，未发者住；若得法雨，发心者增长，未发者发。以是故，说如雨法雨。</p>
<p style="text-align: left">
	　　复次，譬如恶风、尘土、诸热、毒气等，得雨则消灭。法雨亦如是，恶觉观尘土、三不善毒、邪见恶风、邪师恶虫及诸恶知识等，得般若波罗蜜法雨，则皆除灭。人蒙时雨，故供养天。诸天闻法雨，大利益，欲供养故，作是念：我等宁可作华，散佛、诸大菩萨、比丘僧及须菩提，亦供养般若波罗蜜！以须菩提善说般若，敬之重故，甄名供养。是般若波罗蜜多说诸法空，又上欲得如化人听法，随其相故，以化华供养。</p>
<p style="text-align: left">
	　　复次，诸天当欢喜时，便称心供养，不容多还取；即作化华，散佛、须菩提、诸菩萨、比丘僧及般若波罗蜜。华散佛上，是供养佛宝；散诸菩萨、须菩提，及般若波罗蜜，是供养法宝；散诸比丘僧，是供养僧宝。作是念已，随意变化供养三宝。大福德成就故，心生所愿，皆得如意，不从他求。</p>
<p style="text-align: left">
	　　问曰：华台端严，为是谁力？</p>
<p style="text-align: left">
	　　答曰：是诸天力，诸天福德<a>自在</a>故，小能为大。有人言：&ldquo;佛神力！佛以此般若波罗蜜有大功德，因时少而果报甚大，成就佛道，是故现此奇特。&rdquo;</p>
<p style="text-align: left">
	　　须菩提即时分别，知非实华。释提桓因知须菩提觉是化华，语须菩提言：大德，是华非生华。非生华者，言是华无生，空无所出。须菩提说是般若波罗蜜，诸法无生空寂故，以无生华供养。意树者，诸天随意所念则得。以要言之，天树随意所欲，应念则至，故言意树。释提桓因难须菩提故，言是华无生，何以言是华不从树生？须菩提反质言：若不生，何以名华？不生法中无所分别，所谓是华、是非华。</p>
<p style="text-align: left">
	　　是时释提桓因心伏而问：但是华无生，诸法亦无生？须菩提答：非但是华不生，色亦不生。何以故？若一法空，则一切法皆空；若行者于一法中了了决定知空，则一切法中皆亦明了。若五众不生，则非五众相，乃至一切种智亦如是。五众从因缘和合生，无有定性，但有假名。假名实相者，所谓五众如、法性、实际。须菩提所说，不违此理。何以故？<a>圣人</a>知名字是俗谛，实相是第一义谛；有所说者随凡夫人，第一义谛中无彼此，亦无诤；乃至一切种智亦如是。众生空，乃至知者、见者空故。须陀洹但有假名，乃至佛亦如是。（以上一百九字依旧藏本移入于此）</p>
<p style="text-align: left">
	　　【经】尔时，释提桓因作是念：&ldquo;是慧命须菩提，其智甚深，不坏假名而说诸法实相。&rdquo;</p>
<p style="text-align: left">
	　　佛知释提桓因心所念，语释提桓因言：&ldquo;如是，如是。憍尸迦，须菩提其智甚深，不坏假名而说诸法实相。&rdquo;</p>
<p style="text-align: left">
	　　释提桓因白佛言：&ldquo;大德须菩提，云何不坏假名而说诸法实相？&rdquo;</p>
<p style="text-align: left">
	　　佛告释提桓因：&ldquo;色但假名，须菩提不坏假名而说诸法实相；受、想、行、识但假名，须菩提亦不坏假名而说诸法实相。所以者何？是诸法实相，无坏不坏故，须菩提所说亦无坏不坏。眼乃至意触因缘生诸受，亦如是。檀波罗蜜乃至般若波罗蜜，内空乃至无法有法空，四念处乃至十八不共法，亦如是。须陀洹果乃至阿罗汉果，辟支佛道、菩萨道、佛道，一切智、一切种智，亦如是。须陀洹乃至阿罗汉、辟支佛、佛，是但假名，须菩提不坏假名而说诸法实相。何以故？是诸法实相，无坏不坏故。须菩提所说亦无坏不坏。如是，憍尸迦，须菩提不坏假名而说诸法实相。&rdquo;</p>
<p style="text-align: left">
	　　须菩提语释提桓因：&ldquo;如是，如是。憍尸迦，如佛所说诸法但假名，菩萨摩诃萨当作是知，诸法但假名，应如是学般若波罗蜜！</p>
<p style="text-align: left">
	　　&ldquo;憍尸迦，菩萨摩诃萨作如是学，为不学色，不学受、想、行、识。何以故？不见色当可学者，不见受、想、行、识当可学者。菩萨摩诃萨如是学，为不学檀波罗蜜。何以故？不见檀波罗蜜当可学者。乃至不学般若波罗蜜。何以故？不见般若波罗蜜当可学者。如是学，为不学内空乃至无法有法空。何以故？不见内空乃至无法有法空当可学者。如是学，为不学四念处乃至十八不共法。何以故？不见四念处乃至十八不共法当可学者。如是学，为不学须陀洹果乃至一切种智。何以故？不见须陀洹果乃至一切种智当可学者。&rdquo;</p>
<p style="text-align: left">
	　　尔时，释提桓因语须菩提言：&ldquo;菩萨摩诃萨何因缘故不见色，乃至不见一切种智？&rdquo;</p>
<p style="text-align: left">
	　　须菩提言：&ldquo;色、色空，乃至一切种智、一切种智空。憍尸迦，色空不学色空，乃至一切种智空不学一切种智空。憍尸迦，若如是不学空，是名学空，以不二故。是菩萨摩诃萨学色空，以不二故，乃至学一切种智空，以不二故。若学色空不二故，乃至学一切种智空不二故，是菩萨摩诃萨能学檀波罗蜜不二故，乃至能学般若波罗蜜不二故；能学四念处不二故，乃至能学十八不共法不二故；能学须陀洹果不二故，乃至能学一切种智不二故，是菩萨能学无量无边阿僧祇<a>佛法</a>。若能学无量无边阿僧祇佛法，是菩萨不为色增学，不为色减学，乃至不为一切种智增学，不为一切种智减学。若不为色增、减学，乃至不为一切种智增、减学，是菩萨不为色受学，不为色灭学；亦不为受、想、行、识受学，亦不为灭学。乃至一切种智亦不为受学，亦不为灭学。&rdquo;</p>
<p style="text-align: left">
	　　舍利弗语须菩提：&ldquo;菩萨摩诃萨如是学，不为受色学，不为灭色学，乃至一切种智亦不为受学，亦不为灭学？&rdquo;</p>
<p style="text-align: left">
	　　须菩提言：&ldquo;菩萨摩诃萨若如是学，不为受色学，不为灭色学，乃至一切种智亦不为受学，亦不为灭学。&rdquo;</p>
<p style="text-align: left">
	　　&ldquo;须菩提，何因缘故，菩萨摩诃萨不为受色学，不为灭色学，乃至一切种智亦不为受学，亦不为灭学？&rdquo;</p>
<p style="text-align: left">
	　　须菩提言：&ldquo;是色不可受，亦无受色者，乃至一切种智不可受，亦无受者，内外空故。如是，舍利弗，菩萨摩诃萨一切法不受故，能到一切种智。&rdquo;</p>
<p style="text-align: left">
	　　是时，舍利弗语须菩提：&ldquo;菩萨摩诃萨如是学般若波罗蜜，能到一切种智耶？&rdquo;</p>
<p style="text-align: left">
	　　须菩提言：&ldquo;菩萨摩诃萨如是学般若波罗蜜，能到一切种智，一切法不受故。&rdquo;</p>
<p style="text-align: left">
	　　舍利弗语须菩提：&ldquo;若菩萨摩诃萨于一切法不受、不灭学者，菩萨摩诃萨云何能到一切种智？&rdquo;</p>
<p style="text-align: left">
	　　须菩提言：&ldquo;菩萨摩诃萨行般若波罗蜜，不见色生、不见色灭，不见色受、不见色不受，不见色垢、不见色净，不见色增、不见色减。何以故？舍利弗，色、色性空故。受、想、行、识亦不见生，亦不见灭，亦不见受、亦不见不受，亦不见垢、亦不见净，亦不见增、亦不见减。何以故？识、识性空故。乃至一切种智亦不见生，亦不见灭，亦不见受、亦不见不受，亦不见垢、亦不见净，亦不见增、亦不见减。何以故？一切种智、一切种智性空故。如是，舍利弗，菩萨摩诃萨为一切法不生不灭，不受不舍，不垢不净，不合不散，不增不减故，学般若波罗蜜，能到一切种智，无所学、无所到故。&rdquo;</p>
<p style="text-align: left">
	　　【论】释曰：释提桓因欢喜言：须菩提其智甚深，不坏假名而说诸法实相。尔时，佛赞须菩提言：如是，如是，如释所言。</p>
<p style="text-align: left">
	　　问曰：佛何故赞须菩提？</p>
<p style="text-align: left">
	　　答曰：示师不自高，弟子承顺师法故。有人师所说，弟子不受；弟子所说，师不听。如凡夫人处众说法时，破一切语不受。以佛无吾我心故，赞须菩提言：如是，如是。</p>
<p style="text-align: left">
	　　复次，佛以大悲心，欲令众生信受须菩提所说故，赞言其智甚深。菩萨知一切法假名，则应般若波罗蜜学。所以者何？一切法但有假名，皆随顺般若波罗蜜毕竟空相故。</p>
<p style="text-align: left">
	　　如是学不学色者，假名法中无有定色，若无色者，云何学色？何以故？菩萨以五眼求色，而不见是色若我、若<a>无我</a>等相；乃至一切种智，亦如是。</p>
<p style="text-align: left">
	　　何以故不见色者，答言：色中色相空，不可得故，不可见即是自相空；乃至一切种智，亦如是。</p>
<p style="text-align: left">
	　　复次，不学色者，是色空即自，不能学色空，以诸法行于他相，不行自相故。譬如人乘马，非马乘马。</p>
<p style="text-align: left">
	　　问曰：若如是不学一切法，云何学一切智？</p>
<p style="text-align: left">
	　　答曰：是中说若能于诸法空中无所著，是为真学色空。若著空者，是破诸法而不破空。若人破色而不著空，是则色与空不二不别，是为能学色空，不可得故不见；乃至一切种智亦如是。</p>
<p style="text-align: left">
	　　无量无边阿僧祇佛法者，是赞一切种智。上一切种智，是菩萨心中有量有限，在佛心中则无量无限。以是故，上虽说<a>学佛</a>法，今更别说。若能如是学，正行菩萨道，不增、减色学。增者，若但见四大及造色和合成身者，则不生著；以于是身中，起男女好丑长短相，谓为定实，生染著心，是为增。若破色使空，心著是空，是为减。乃至一切种智亦如是。</p>
<p style="text-align: left">
	　　不受、不灭者，空故不受，业果因缘相续故不灭。是中须菩提自说因缘：色受者，不可得故不受。又以色内外空故不受；以色中内外空，空故不灭。</p>
<p style="text-align: left">
	　　问曰：应以十八空空诸法，此中何以但说内外空？</p>
<p style="text-align: left">
	　　答曰：受色者无故，说内空；色不可受故，名外空：是内、外空，则摄一切法空；乃至一切种智亦如是。若菩萨能如是学，则出生一切种智。一切种智是无障碍相，若菩萨观一切法如虚空无障碍，则是学一切种智，因果相似故。</p>
<p style="text-align: left">
	　　舍利弗作是念：菩萨法应当灭一切烦恼，应当受一切诸善法；今不受、不灭学，云何出至萨婆若？作是念已，问须菩提。须菩提答言：破一切法生相故不生，破一切法无常相故不灭，观一切法种种过罪故不受，观一切法种种利益故不舍，一切法性常清净故不垢，一切法能生著心故不净。一切法虽是有作无作、起灭、入出、来往等，而不多不少、不增不减。譬如大海，众流归之不增，火珠煎之不减。诸法亦如是，法性常住故，一切法自性不可得故。能如是学，则出到萨婆若，不见学相，不见出相，不见菩萨相，不见般若波罗蜜相。此中略说故，但说无学、无出。</p>
<p style="text-align: left">
	　　【经】尔时，释提桓因语舍利弗：&ldquo;菩萨摩诃萨般若波罗蜜，当于何处求？&rdquo;</p>
<p style="text-align: left">
	　　舍利弗言：&ldquo;菩萨摩诃萨般若波罗蜜，当于须菩提品中求。&rdquo;</p>
<p style="text-align: left">
	　　释提桓因语须菩提：&ldquo;是汝神力使舍利弗语，菩萨摩诃萨般若波罗蜜，当于须菩提品中求？&rdquo;</p>
<p style="text-align: left">
	　　须菩提语释提桓因：&ldquo;非我神力。&rdquo;</p>
<p style="text-align: left">
	　　释提桓因语须菩提：&ldquo;是谁神力？&rdquo;</p>
<p style="text-align: left">
	　　须菩提言：&ldquo;是佛神力。&rdquo;</p>
<p style="text-align: left">
	　　释提桓因言：&ldquo;一切法皆无受处，何以故言是佛神力？离无受处相，如来不可得；离如，如来亦不可得！&rdquo;</p>
<p style="text-align: left">
	　　须菩提语释提桓因言：&ldquo;如是，如是。憍尸迦，离无受处相，如来不可得；离如，如来亦不可得。无受处相中如来不可得，如中如来不可得；色如中如来如不可得，如来如中色如不可得；色法相中如来法相不可得，如来法相中色法相不可得；受、想、行、识法相中，乃至一切种智亦如是。憍尸迦，如来色如中不合不散，受、想、行、识如中不合不散；如来离色如不合不散，离受、想、行、识如不合不散；乃至一切种智亦如是。如来色法相中不合不散，受、想、行、识法相中不合不散；如来离色法相中不合不散，离受、想、行、识法相中不合不散；乃至一切种智亦如是。憍尸迦，如是等一切法中不合不散，是佛神力，用无所受法故。</p>
<p style="text-align: left">
	　　&ldquo;如憍尸迦言，菩萨摩诃萨般若波罗蜜，当于何处求？憍尸迦，不应色中求般若波罗蜜，亦不应离色求般若波罗蜜；不应受、想、行、识中求，亦不应离受、想、行、识求。何以故？是般若波罗蜜，色、受、想、行、识，是一切法皆不合、不散，无色、无形、无对，一相所谓无相；乃至一切种智中不应求般若波罗蜜，亦不应离一切种智求般若波罗蜜。何以故？是般若波罗蜜，一切种智，是一切法皆不合、不散，无色、无形、无对，一相所谓无相。何以故？般若波罗蜜非色，亦非离色；非受、想、行、识，亦非离受、想、行、识；乃至非一切种智，亦非离一切种智。般若波罗蜜非色如，亦非离色如；非受、想、行、识如，亦非离受、想、行、识如。般若波罗蜜非色法，亦非离色法；非受、想、行、识法，亦非离受、想、行、识法；乃至非一切种智如，亦非离一切种智如。般若波罗蜜非一切种智法，亦非离一切种智法。何以故？憍尸迦，是一切法皆无所有、不可得，以无所有、不可得故，般若波罗蜜非色，亦非离色；非色如，亦非离色如；非色法，亦非离色法。乃至非一切种智，亦非离一切种智；非一切种智如，亦非离一切种智如；非一切种智法，亦非离一切种智法。&rdquo;</p>
<p style="text-align: left">
	　　【论】问曰：佛、舍利弗、须菩提，从上来种种因缘明般若波罗蜜相，今释提桓因何以故问当何处求般若？</p>
<p style="text-align: left">
	　　答曰：此不问般若体，但问般若言说名字可读诵事，是故舍利弗言，当于须菩提所说品中求。须菩提乐说空，常善修习空故；舍利弗虽智慧第一，以无吾我嫉妒心，又断法爱故，而言当于须菩提所说品中求。</p>
<p style="text-align: left">
	　　问曰：佛处处说般若波罗蜜，欲比须菩提所说，百千万倍不可算数譬喻为比，何以不言于佛所说品中求？</p>
<p style="text-align: left">
	　　答曰：释提桓因意：除佛一人，谁能善说者？是以推须菩提。</p>
<p style="text-align: left">
	　　复次，佛常一日一夜六时，以佛眼观众生，无令不闻法故堕落，是故随众生所应解、所应得、所应习行等说。或说般若波罗蜜无常、苦、空、无我，如病、如痈等，名为般若波罗蜜；或分别诸法总相、别相，或说诸法因缘和合生，无有作者、受者，无知者、见者，名为般若波罗蜜；或时说法空，或说毕竟空，名为般若波罗蜜。以是故，不示佛所说品中求。</p>
<p style="text-align: left">
	　　又释提桓因心念：不知何者定是般若定相？是以舍利弗言：须菩提常深入空，所说皆趣空，所说空亦空；是故言，当于须菩提所说品中求。释提桓因欢喜，赞须菩提言：大德神力甚大！须菩提谦言：非是我力，是佛所受神力。</p>
<p style="text-align: left">
	　　释提桓因言：若一切法皆无所受，云何言是佛所受神力？若离无受相，如来不可得，离如中如来不可得。释提桓因作是念言：一切法无受相，一切法空，无依止处，云何当言定有如来？若无如来，云何有所受神力？又复离无所受相，如来亦不可得，今离是如，如来不可得。</p>
<p style="text-align: left">
	　　问曰：无受相与如，有何等异？</p>
<p style="text-align: left">
	　　答曰：诸法实相，亦名无受，亦名如。诸法不可著故名无受，诸戏论不能破坏故名为如。今如来空中不可得，离空亦不可得。须菩提然其言：如是，如是。今须菩提广说其事。无受相、如相中，如来不可得者，或以佛名名为如来，或以众生名字名为如来。如先世来，后世亦如是去，是亦名如来，亦名如去。如十四置难中说：死后如去者，为有？为无？亦有亦无？亦非有非无？佛名如来者，如定光佛等行六波罗蜜，得成佛道；释迦文佛亦如是来，故名如来。如定光佛等智，知诸法如，从如中来，故名如来；释迦文佛亦如是来，故名如来。此二种如来中，此间说是佛如来。因解佛如来无所有，一切众生、一切法，皆如是亦无所有。无受及如来义，如先说。今当更略说：无受相如来相，皆空无所有，无受相、如相，无定性故，无如来。有人言：&ldquo;诸法实相有二种说：一者、诸法相毕竟空，是实；二者、有人言，毕竟空可示可说故非实，如涅槃相不可示不可说，是名为实。&rdquo;于此二事，毕竟空中如来不可得；破毕竟空，实相中如来亦不可得。毕竟空即是无受相，破毕竟空实相即是如。从此已下，广说二义。于五众乃至一切种智，如来不可得，如来不可得故，云何当有如来神力？如来不可得，如上说。是五众非如来，离五众非如来，五众不在如来中，如来不在五众中，如来亦不有五众。五众生灭无常、苦、空、无我相故，非是如来；若是如来者，如来亦应是生灭。</p>
<p style="text-align: left">
	　　复次，五众是五法，如来是一，云何五法作一？若五即是一，一亦应即是五。若尔者，世间法、出世间法，一切乱坏！如是种种因缘故，五众非如来。若离五众有如来者，如来应无见、无闻，无知、无识，亦不觉苦乐。所以者何？知觉等是五众法故。</p>
<p style="text-align: left">
	　　问曰：如来用眼耳、智慧等能知见者，有何咎？</p>
<p style="text-align: left">
	　　答曰：能见是眼，非是如来。若如来非见相用眼能见者，未取色时，云何知用是眼？亦可用耳见！</p>
<p style="text-align: left">
	　　问曰：如来用智慧分别能知，眼是能见，余不能见，是以用眼，不取余根！</p>
<p style="text-align: left">
	　　答曰：知亦如眼过，知是五众，非是如来。若用知知眼，复用何事能知此知？</p>
<p style="text-align: left">
	　　问曰：如来用知知眼，以眼知色，若欲知如来，以何得知？若以如来知如来，是则无穷！</p>
<p style="text-align: left">
	　　答曰：知相知中住。如来若知，即是知相；若是知相，则是无常；若无常者，则无后世！</p>
<p style="text-align: left">
	　　复次，离五众有如来者，如来应是常，如虚空相不应变异受苦受乐，亦应无缚无解，有如是等过罪。破异故，五众不在如来，如来不在五众，亦非如来有五众。</p>
<p style="text-align: left">
	　　问曰：应以五众因缘故有如来；若无五众，则无如来？</p>
<p style="text-align: left">
	　　答曰：若以五众因缘有如来者，则如来无自性；若无自性，何得从他性生？于五众中，五种求如来不可得，是故无如来。但以戏论故，说有如来；以断戏论故，无如来。如来是不生不灭法，云何当以戏论求于如来？若以戏论求如来者，则不见如来。若当都无如来，则堕邪见！是故若以有无戏论求如来，是则不然！如来相即是一切法相，一切法相即是如来；如来相即是毕竟空相，毕竟空相即是一切法相。</p>
<p style="text-align: left">
	　　问曰：此中何以但说二事，言五众如中无如来如，如来如中无五众如？</p>
<p style="text-align: left">
	　　答曰：此是略说。说二，则五事都摄。</p>
<p style="text-align: left">
	　　复次，二十种我见，虽一切凡夫人有，不能一时起。今是会中，惑此二事，以是故，但说二事。如五众，乃至一切种智亦如是。五众法相，乃至一切种智法相，亦如是。五众如，即是法相。</p>
<p style="text-align: left">
	　　问曰：若如即是法相，何以重说？</p>
<p style="text-align: left">
	　　答曰：行者既到五众如，心惊，法相何以毕竟空无所有！是故说五众法相自尔。如人触火烧手，则无愠心，以其火相自尔故。若人执火烧之，则忿然而怒，以其执火烧故。如来五众如中，五众法相中，不合不散者，除五众如无如来，则是一相，所谓无相。所以者何？一法无合无散故，二法故有合有散。离五众法相，亦无合散。所以者何？离五众法相，如来不可得故。如来如法相，五众如法相，无二无别故；言离五众如、五众法相，亦不合不散；乃至一切种智亦如是。能如是知诸法如法相，不合不散故，有是神力。</p>
<p style="text-align: left">
	　　当于何处求者，上来因佛神力说般若相，今直说云何求般若。论者说五众虚诳无常，本无今有，已有还无，如幻如梦，般若波罗蜜是诸佛实智慧，云何于五众中求？譬如求重宝，必于大海宝山中求，不应在沟渎臭秽处求。离五众则无生无灭，无作无起，无有法相，是中云何可求？</p>
<p style="text-align: left">
	　　复次，五众般若波罗蜜，不一不异，不合不散，无色、无形、无对，一相所谓无相。</p>
<p style="text-align: left">
	　　问曰：般若波罗蜜，是智慧心数法，故可应无色、无形、无对。五众中色众，云何当说无形、无对？</p>
<p style="text-align: left">
	　　答曰：圣人以慧眼观诸法平等皆空，一相所谓无相；以是故，色众无形、无对。</p>
<p style="text-align: left">
	　　复次，凡夫人所见色非实，种种如先破。</p>
<p style="text-align: left">
	　　复次，有因缘，般若波罗蜜，不即是如凡夫人所见五众，破凡夫人所见五众故，即是般若波罗蜜，故言不离；乃至一切种智亦如是。如相、法相相，如先说。</p>
<p style="text-align: left">
	　　【经】释提桓因语须菩提：&ldquo;是摩诃波罗蜜，是菩萨摩诃萨般若波罗蜜！无量波罗蜜，无边波罗蜜，是菩萨摩诃萨般若波罗蜜！诸须陀洹、须陀洹果，从是般若波罗蜜中学成；乃至诸阿罗汉、阿罗汉果，诸辟支佛、辟支佛道，诸菩萨摩诃萨，皆从是般若波罗蜜中学成。成就众生，净佛国土，得阿耨多罗三藐三菩提，皆从是学成。&rdquo;</p>
<p style="text-align: left">
	　　须菩提语释提桓因言：&ldquo;如是，如是。憍尸迦，是摩诃波罗蜜，是菩萨摩诃萨般若波罗蜜！无量波罗蜜，无边波罗蜜，是菩萨摩诃萨般若波罗蜜！从是中学成，须陀洹果，乃至阿罗汉果，辟支佛道，诸菩萨摩诃萨；从是般若波罗蜜中学成，成就众生，净佛国土，得阿耨多罗三藐三菩提，已得、今得、当得。憍尸迦，色大故，般若波罗蜜亦大。何以故？是色前际不可得，后际不可得，中际不可得。受、想、行、识大故，般若波罗蜜亦大。何以故？受、想、行、识前际不可得，后际不可得，中际不可得。乃至一切种智亦如是。以是因缘故，憍尸迦，是摩诃波罗蜜，是菩萨摩诃萨般若波罗蜜。憍尸迦，色无量故，般若波罗蜜无量。何以故？色量不可得故。憍尸迦，譬如虚空量不可得，色亦如是量不可得。虚空无量故，色无量；色无量故，般若波罗蜜无量。受、想、行、识乃至一切种智无量故，般若波罗蜜无量。何以故？一切种智量不可得。譬如虚空量不可得，一切种智亦如是量不可得。虚空无量故，一切种智无量；一切种智无量故，般若波罗蜜无量。以是因缘故，是菩萨摩诃萨般若波罗蜜无量。憍尸迦，色无边故，诸菩萨摩诃萨般若波罗蜜无边。何以故？憍尸迦，是色前际不可得，后际不可得，中际不可得。受、想、行、识无边故，般若波罗蜜无边。何以故？受、想、行、识，前际、后际、中际，皆不可得故。乃至一切种智无边故，般若波罗蜜无边。何以故？一切种智前、后、中际不可得故。以是因缘故，憍尸迦，是般若波罗蜜无边。色无边故，乃至一切种智无边。</p>
<p style="text-align: left">
	　　&ldquo;复次，憍尸迦，缘无边故，般若波罗蜜无边。&rdquo;</p>
<p style="text-align: left">
	　　&ldquo;须菩提，云何缘无边故，般若波罗蜜无边？&rdquo;</p>
<p style="text-align: left">
	　　须菩提言：&ldquo;缘一切无边法故，般若波罗蜜无边。&rdquo;</p>
<p style="text-align: left">
	　　&ldquo;云何缘一切无边法故，般若波罗蜜无边？&rdquo;</p>
<p style="text-align: left">
	　　须菩提言：&ldquo;缘无边法性故，般若波罗蜜无边。</p>
<p style="text-align: left">
	　　&ldquo;复次，憍尸迦，缘无边如故，般若波罗蜜无边。&rdquo;</p>
<p style="text-align: left">
	　　释提桓因言：&ldquo;云何缘无边如故，般若波罗蜜无边？&rdquo;</p>
<p style="text-align: left">
	　　须菩提言：&ldquo;如无边故，缘亦无边；缘无边故，如亦无边。以是因缘故，诸菩萨摩诃萨般若波罗蜜无边。</p>
<p style="text-align: left">
	　　&ldquo;复次，憍尸迦，众生无边故，般若波罗蜜无边。&rdquo;</p>
<p style="text-align: left">
	　　释提桓因问须菩提：&ldquo;云何众生无边故，般若波罗蜜无边？&rdquo;</p>
<p style="text-align: left">
	　　须菩提言：&ldquo;于汝意云何？何等法名众生？&rdquo;</p>
<p style="text-align: left">
	　　释提桓因言：&ldquo;无有法名众生，假名故为众生，是名字本无有法，亦无所趣，强为作名！&rdquo;</p>
<p style="text-align: left">
	　　&ldquo;憍尸迦，于汝意云何？是般若波罗蜜中，说众生有实不？&rdquo;</p>
<p style="text-align: left">
	　　释提桓因言：&ldquo;无也！&rdquo;</p>
<p style="text-align: left">
	　　&ldquo;憍尸迦，若般若波罗蜜中不说实，众生无边亦不可得。憍尸迦，于汝意云何？佛恒河沙劫寿，说众生、众生名字，颇有众生法有生有灭不？&rdquo;</p>
<p style="text-align: left">
	　　释提桓因言：&ldquo;不也！何以故？众生从本已来，常清净故。&rdquo;</p>
<p style="text-align: left">
	　　&ldquo;以是因缘故，憍尸迦，众生无边故，当知般若波罗蜜亦无边。&rdquo;</p>
<p style="text-align: left">
	　　【论】问曰：释提桓因是须陀洹人，云何能问深般若波罗蜜？</p>
<p style="text-align: left">
	　　答曰：如须菩提是具足阿罗汉，以利益菩萨，怜愍众生故，问菩萨所行事。释提桓因虽声闻人，是诸天主，有利智慧，怜愍众生故，问般若波罗蜜，亦如是。</p>
<p style="text-align: left">
	　　复次，有人言：&ldquo;三千大千世界中，有百亿释提桓因。&rdquo;中阿含中说释提桓因得须陀洹者，异今释提桓因。今释提桓因是大菩萨，怜愍众生故，三种赞般若波罗蜜，所谓摩诃波罗蜜、无量波罗蜜、无边波罗蜜，是般若波罗蜜；是般若波罗蜜中学成诸圣道故。须菩提然释提桓因赞，而广解其赞言。以五众大故，般若波罗蜜大。五众大者，所谓三际不可得故。亦以无量无边故言大，破是无量无边五众，将一切众生入无余涅槃中，故言般若波罗蜜大；乃至一切种智亦如是。无量者亦尔，但以虚空譬喻为异。有法虽大，不必无量，是故不得以空为喻。如须弥山，于诸山中虽大而有量，所谓八万四千由旬。无边者，以五众广大无量，故言无边；亦以五众有边则有始，有始则有终，即是无因<a>无缘</a>，堕断灭等种种过故。</p>
<p style="text-align: left">
	　　复次，五众，三世中不可得故，言无边。缘无边者，所谓一切法四缘：因缘，生一切有为法；次第缘，过去现在心心数法；缘缘、增上缘，一切法。是四种缘，一切处、一切时皆有故，说缘无边；缘无边故，般若波罗蜜无边。</p>
<p style="text-align: left">
	　　复次，缘无边者，四缘法虚诳无实，毕竟空故无边。</p>
<p style="text-align: left">
	　　复次，缘如、法性、实际、无边故，般若波罗蜜无边。如、法性、实际，是自然无为相故，无量无边。五众无边，是观力故，强作无边。</p>
<p style="text-align: left">
	　　复次，众生无边者，以众生多故；无量阿僧祇三世十方众生，无人能知数，故言无边。</p>
<p style="text-align: left">
	　　复次，是中说众生空故言无边，但强为作名。亦无所趣者，以众生无有定法可趣向故；如火定有所趣，而众生名，无实众生可趣。&ldquo;于汝意云何，般若波罗蜜中颇说实有众生不？&rdquo;&ldquo;不也，大德。&rdquo;&ldquo;若众生实无，云何有边？&rdquo;譬如诸佛是一切实语人中第一，于无量恒河沙劫寿说众生名字，是众生法不以说故有生有灭，何况余人颠倒虚诳少时说？生我心故，当有众生。是众生不以入般若波罗蜜中故言无，从本已来，常清净无所有，有无等戏论灭故。是以说众生无边故，般若波罗蜜无边。</p>
<p style="text-align: left">
	　　问曰：无边中何以故广说？而大及无量何以略说？</p>
<p style="text-align: left">
	　　答曰：以众生因缘故，一切凡夫起诸烦恼，于五众中作诸邪行，难破故是以广说。若破众生相，余一切易破。</p>
		

	
	

		</div></div><hr><script charset='utf-8' src='../../js/footer.js'></script></body></html>