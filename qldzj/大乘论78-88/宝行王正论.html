<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，宝行王正论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>宝行王正论</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>宝行王正论</strong></p>
<p style="text-align: left">　　安乐<a>解脱</a>品第一</p>
<p style="text-align: left">　　解脱一切障圆德所庄严</p>
<p style="text-align: left">　　礼一切智尊众生真善友</p>
<p style="text-align: left">　　<a>正法</a>决定善为爱法大王</p>
<p style="text-align: left">　　我当说由法流注<a>法器</a>人</p>
<p style="text-align: left">　　先说乐因法后辩解脱法</p>
<p style="text-align: left">　　众生前安乐次后得解脱</p>
<p style="text-align: left">　　善道具名乐解脱谓惑尽</p>
<p style="text-align: left">　　略说此二因唯信智二根</p>
<p style="text-align: left">　　因信能持法由智如实了</p>
<p style="text-align: left">　　二中智最胜先藉信发行</p>
<p style="text-align: left">　　由痴贪嗔怖而能不坏法</p>
<p style="text-align: left">　　当知是有信吉祥乐名器</p>
<p style="text-align: left">　　已能熟简择身口意三业</p>
<p style="text-align: left">　　恒利益自他说为有智人</p>
<p style="text-align: left">　　<a>杀生</a>盗邪淫妄言及两舌</p>
<p style="text-align: left">　　恶骂不应语贪嗔与邪见</p>
<p style="text-align: left">　　此法名十恶翻此即十善</p>
<p style="text-align: left">　　离酒清净命无逼恼心施</p>
<p style="text-align: left">　　供养所应敬略<a>说法</a>当尔</p>
<p style="text-align: left">　　若但行苦行决不生善法</p>
<p style="text-align: left">　　以离智悲故若唯有苦行</p>
<p style="text-align: left">　　不能除损他与救济利益</p>
<p style="text-align: left">　　施戒修所明正法大夷路</p>
<p style="text-align: left">　　若弃行邪道自苦受牛罚</p>
<p style="text-align: left">　　是<a>生死</a>旷泽无饮食树阴</p>
<p style="text-align: left">　　或狼所食啖长远于中行</p>
<p style="text-align: left">　　因杀生短寿逼恼招多病</p>
<p style="text-align: left">　　由盗致乏财侵他境多怨</p>
<p style="text-align: left">　　妄语遭诽谤两舌亲爱离</p>
<p style="text-align: left">　　恶口闻不爱绮语他憎嫉</p>
<p style="text-align: left">　　由贪害所求嗔恚受惊怖</p>
<p style="text-align: left">　　邪见生僻执饮酒心讷乱</p>
<p style="text-align: left">　　不施故贫穷邪命逢欺诳</p>
<p style="text-align: left">　　不恭生卑贱嫉妒无威德</p>
<p style="text-align: left">　　恒恨形色丑不问聪故痴</p>
<p style="text-align: left">　　此报在人道先已受恶趣</p>
<p style="text-align: left">　　杀生等罪法如所说果报</p>
<p style="text-align: left">　　无贪等及业说名善习因</p>
<p style="text-align: left">　　恶修及诸苦皆从邪法生</p>
<p style="text-align: left">　　诸善道安乐皆因善法起</p>
<p style="text-align: left">　　常离一切恶恒行一切善</p>
<p style="text-align: left">　　由身口意业应知此二法</p>
<p style="text-align: left">　　由一法能脱<a>地狱</a>等四趣</p>
<p style="text-align: left">　　第二法能感人天王富乐</p>
<p style="text-align: left">　　由定梵住空得受梵等乐</p>
<p style="text-align: left">　　如是略说名乐因及乐果</p>
<p style="text-align: left">　　复次解脱法微细深难见</p>
<p style="text-align: left">　　无耳心凡夫闻则生惊怖</p>
<p style="text-align: left">　　我无当不生现来我所无</p>
<p style="text-align: left">　　凡人思此畏智者怖永尽</p>
<p style="text-align: left">　　<a>世间</a>我见生他事执所系</p>
<p style="text-align: left">　　佛由至道证依悲为他说</p>
<p style="text-align: left">　　我有及我所此二实皆虚</p>
<p style="text-align: left">　　由见如实理二执不更生</p>
<p style="text-align: left">　　诸阴<a>我执</a>生我执由义虚</p>
<p style="text-align: left">　　若种子不实芽等云何真</p>
<p style="text-align: left">　　若见阴不实我见则不生</p>
<p style="text-align: left">　　由我见灭尽诸阴不更起</p>
<p style="text-align: left">　　如人依净镜得见自面影</p>
<p style="text-align: left">　　此影但可见一向不真实</p>
<p style="text-align: left">　　我见亦如是依阴得显现</p>
<p style="text-align: left">　　如实捡非有犹如镜面影</p>
<p style="text-align: left">　　如人不执镜不见自面影</p>
<p style="text-align: left">　　如此若析阴我见即不有</p>
<p style="text-align: left">　　因闻如是义大净命阿难</p>
<p style="text-align: left">　　即得净<a>法眼</a>恒为他说此</p>
<p style="text-align: left">　　阴执乃至在我见亦恒存</p>
<p style="text-align: left">　　由有我见故业及有恒有</p>
<p style="text-align: left">　　生死轮三节无初中后转</p>
<p style="text-align: left">　　譬如旋火轮生起互相由</p>
<p style="text-align: left">　　从自他及二三世不有故</p>
<p style="text-align: left">　　证此我见灭次业报亦然</p>
<p style="text-align: left">　　如此见因果生起及灭尽</p>
<p style="text-align: left">　　故不执实有世间有及无</p>
<p style="text-align: left">　　愚人闻此法能尽一切苦</p>
<p style="text-align: left">　　由无智生怖于无怖畏处</p>
<p style="text-align: left">　　<a>涅槃</a>处无此汝云何生怖</p>
<p style="text-align: left">　　如所说实空云何令汝怖</p>
<p style="text-align: left">　　解脱<a>无我</a>阴汝若受此法</p>
<p style="text-align: left">　　舍我及诸阴汝云何不乐</p>
<p style="text-align: left">　　无尚非涅槃何况当是有</p>
<p style="text-align: left">　　有无执净尽佛说名涅槃</p>
<p style="text-align: left">　　若略说邪见谓拨无因果</p>
<p style="text-align: left">　　此今非福满恶道因最重</p>
<p style="text-align: left">　　若略说<a>正见</a>谓信有因果</p>
<p style="text-align: left">　　能令福德满善道因最上</p>
<p style="text-align: left">　　由智有无寂<a>超度</a>福非福</p>
<p style="text-align: left">　　故离<a>善恶</a>道佛说名解脱</p>
<p style="text-align: left">　　若见生有因智人舍无执</p>
<p style="text-align: left">　　由见灭共因是故舍有执</p>
<p style="text-align: left">　　先俱生二因实义则非因</p>
<p style="text-align: left">　　假名无依故及生非实故</p>
<p style="text-align: left">　　若此有彼有譬如长及短</p>
<p style="text-align: left">　　由此生彼生譬如灯与光</p>
<p style="text-align: left">　　先长后为短不然非性故</p>
<p style="text-align: left">　　光明不生故灯亦非实有</p>
<p style="text-align: left">　　如此因果生若见不执无</p>
<p style="text-align: left">　　已信世真实由乱心所生</p>
<p style="text-align: left">　　见灭非虚故即证得真如</p>
<p style="text-align: left">　　是故不执有不依二解脱</p>
<p style="text-align: left">　　色是远所见若近最分明</p>
<p style="text-align: left">　　鹿渴若实已云何近不见</p>
<p style="text-align: left">　　若远于实智即见世间有</p>
<p style="text-align: left">　　证实则不见无相如鹿渴</p>
<p style="text-align: left">　　如鹿渴似水非水非实物</p>
<p style="text-align: left">　　如此阴似人非人非实法</p>
<p style="text-align: left">　　计鹿渴为水往彼若饮此</p>
<p style="text-align: left">　　若无执为水如此人愚痴</p>
<p style="text-align: left">　　世间如鹿渴若执实有无</p>
<p style="text-align: left">　　此即是无明痴故无解脱</p>
<p style="text-align: left">　　执无堕恶趣执有生善道</p>
<p style="text-align: left">　　若能知如实不二依解脱</p>
<p style="text-align: left">　　不乐有无执由择真实义</p>
<p style="text-align: left">　　若堕于无执何不说堕有</p>
<p style="text-align: left">　　若言由破有义至故堕无</p>
<p style="text-align: left">　　如此破无故云何不堕有</p>
<p style="text-align: left">　　无言行及心由依菩提故</p>
<p style="text-align: left">　　若说彼堕无何因不堕有</p>
<p style="text-align: left">　　僧佉鞞世师尼揵说人阴</p>
<p style="text-align: left">　　约世汝问彼若说过有无</p>
<p style="text-align: left">　　是不可言法以过有无故</p>
<p style="text-align: left">　　汝应知甚深佛正教<a>甘露</a></p>
<p style="text-align: left">　　如晓无去来亦无一念住</p>
<p style="text-align: left">　　若体过三世何世为实有</p>
<p style="text-align: left">　　二世无去来现在实不住</p>
<p style="text-align: left">　　世生及住灭此言云何实</p>
<p style="text-align: left">　　若恒有变异何法不念灭</p>
<p style="text-align: left">　　若无念念灭云何有变异</p>
<p style="text-align: left">　　若言念念灭分具分灭故</p>
<p style="text-align: left">　　不等证见故此二无道理</p>
<p style="text-align: left">　　若念灭皆尽云何有故物</p>
<p style="text-align: left">　　若坚无念灭故物云何成</p>
<p style="text-align: left">　　如<a>刹那</a>后际前中际亦有</p>
<p style="text-align: left">　　由刹那三分故世念无住</p>
<p style="text-align: left">　　是一念三际应择际如念</p>
<p style="text-align: left">　　前中后三际不由自他成</p>
<p style="text-align: left">　　非一念分故若无分何有</p>
<p style="text-align: left">　　离一多云何离有何法无</p>
<p style="text-align: left">　　由灭及对治若言有成无</p>
<p style="text-align: left">　　此无及对治何法有无故</p>
<p style="text-align: left">　　是故世涅槃由义不成有</p>
<p style="text-align: left">　　世间有后际他问佛默然</p>
<p style="text-align: left">　　是尊一切智故智人识佛</p>
<p style="text-align: left">　　由此甚深法不说非器处</p>
<p style="text-align: left">　　如此解脱法甚深无系摄</p>
<p style="text-align: left">　　诸佛一切智故说无依底</p>
<p style="text-align: left">　　于无依着法过有无二边</p>
<p style="text-align: left">　　世人受依着由痴惊怖失</p>
<p style="text-align: left">　　彼自失坏他怖畏无依处</p>
<p style="text-align: left">　　王愿汝不动莫由彼自坏</p>
<p style="text-align: left">　　为汝成不坏我当说真理</p>
<p style="text-align: left">　　由依无倒合离有无二执</p>
<p style="text-align: left">　　此过福非福甚深义明了</p>
<p style="text-align: left">　　非身见怖空二人境当说</p>
<p style="text-align: left">　　四大及空识一聚俱非人</p>
<p style="text-align: left">　　若合离非人云何执人有</p>
<p style="text-align: left">　　如六界非人聚故虚非实</p>
<p style="text-align: left">　　一一界同然由聚故非实</p>
<p style="text-align: left">　　阴非我我所离阴我不显</p>
<p style="text-align: left">　　不如薪火杂何依阴成我</p>
<p style="text-align: left">　　地界非三大地中亦无三</p>
<p style="text-align: left">　　三中亦无地相离互不成</p>
<p style="text-align: left">　　地水火风大各自性不成</p>
<p style="text-align: left">　　一离三不成三离一亦尔</p>
<p style="text-align: left">　　一三及三一相离若不成</p>
<p style="text-align: left">　　各各自不成彼相离云何</p>
<p style="text-align: left">　　若各离自成离薪何无火</p>
<p style="text-align: left">　　动碍及相聚水风地亦然</p>
<p style="text-align: left">　　若火不自成三云何各立</p>
<p style="text-align: left">　　三大缘生义相违云何成</p>
<p style="text-align: left">　　若彼各自成云何更互有</p>
<p style="text-align: left">　　若各自不成云何互成有</p>
<p style="text-align: left">　　若言不相离诸大各自成</p>
<p style="text-align: left">　　不杂则不共若杂非独成</p>
<p style="text-align: left">　　诸大非各成云何各性相</p>
<p style="text-align: left">　　各成无偏多故相假名说</p>
<p style="text-align: left">　　色声香味触简择义如大</p>
<p style="text-align: left">　　眼色识无明业生择亦尔</p>
<p style="text-align: left">　　作者业及事数合因果世</p>
<p style="text-align: left">　　短长及名想非想择亦然</p>
<p style="text-align: left">　　地水风火等长短及小大</p>
<p style="text-align: left">　　善恶言识智智中灭无余</p>
<p style="text-align: left">　　如识处无形无边遍一切</p>
<p style="text-align: left">　　此中地等大一切皆灭尽</p>
<p style="text-align: left">　　于此无相智短长善恶业</p>
<p style="text-align: left">　　名色及诸阴如此灭无余</p>
<p style="text-align: left">　　如此等于识由无明先有</p>
<p style="text-align: left">　　于识若起智此等后皆尽</p>
<p style="text-align: left">　　如是等世法是然识火薪</p>
<p style="text-align: left">　　由实量火光世识薪烧尽</p>
<p style="text-align: left">　　由痴别有无后简择真如</p>
<p style="text-align: left">　　寻有既不得无云何可得</p>
<p style="text-align: left">　　由无色所成故空但名字</p>
<p style="text-align: left">　　离大何为色故色亦唯名</p>
<p style="text-align: left">　　受想行及识应思如四大</p>
<p style="text-align: left">　　四大如我虚六界非人法</p>
<p style="text-align: left">　　杂品第二</p>
<p style="text-align: left">　　如分分拆蕉无余尽不有</p>
<p style="text-align: left">　　约六界拆人尽空亦如是</p>
<p style="text-align: left">　　是故佛正说一切法无我</p>
<p style="text-align: left">　　但六界名法决判实无我</p>
<p style="text-align: left">　　我无我二义如实捡不得</p>
<p style="text-align: left">　　是故如来遮我无我二边</p>
<p style="text-align: left">　　见闻觉知言佛说无实虚</p>
<p style="text-align: left">　　二相待成故此二如实无</p>
<p style="text-align: left">　　如实捡世间过实亦过虚</p>
<p style="text-align: left">　　则世间依实故堕于有无</p>
<p style="text-align: left">　　若法遍不如云何佛得说</p>
<p style="text-align: left">　　有边及无边有二与无二</p>
<p style="text-align: left">　　过去佛无量现来过算数</p>
<p style="text-align: left">　　过数众生边三世由佛显</p>
<p style="text-align: left">　　世间无长因此际约世显</p>
<p style="text-align: left">　　世间过有无云何佛记边</p>
<p style="text-align: left">　　由法如此深于凡秘不说</p>
<p style="text-align: left">　　说世如幻化是佛甘露教</p>
<p style="text-align: left">　　譬如幻化像生灭尚可见</p>
<p style="text-align: left">　　此像及生灭实义捡非有</p>
<p style="text-align: left">　　世间如幻化生灭可见尔</p>
<p style="text-align: left">　　世间及生灭约实义皆虚</p>
<p style="text-align: left">　　幻像无从来去亦无有处</p>
<p style="text-align: left">　　但迷众生心由实有不住</p>
<p style="text-align: left">　　世体过三世若尔世何实</p>
<p style="text-align: left">　　谁言说有无有无实无义</p>
<p style="text-align: left">　　故佛约四句不记说世间</p>
<p style="text-align: left">　　由有无皆虚此虚不虚故</p>
<p style="text-align: left">　　是身不净相粗证智境界</p>
<p style="text-align: left">　　恒数数所见尚不入心住</p>
<p style="text-align: left">　　况正法微细甚深无依底</p>
<p style="text-align: left">　　难证于散心云何可易入</p>
<p style="text-align: left">　　故佛初成道舍说欲涅槃</p>
<p style="text-align: left">　　由见此正法甚深故难解</p>
<p style="text-align: left">　　若法非正了即害不聪人</p>
<p style="text-align: left">　　由不如执此堕邪见秽坑</p>
<p style="text-align: left">　　人识法不明由自高轻法</p>
<p style="text-align: left">　　起谤坏自身下首堕地狱</p>
<p style="text-align: left">　　譬如胜饮食偏用遭危害</p>
<p style="text-align: left">　　若如理量食得寿力强乐</p>
<p style="text-align: left">　　若偏解正法遭苦亦如此</p>
<p style="text-align: left">　　若能如理解感乐及菩提</p>
<p style="text-align: left">　　智人于正法舍谤及邪执</p>
<p style="text-align: left">　　于正智起用故成如意事</p>
<p style="text-align: left">　　由不了此法人起长我见</p>
<p style="text-align: left">　　因此造三业次生善恶道</p>
<p style="text-align: left">　　乃至未证法能除灭我见</p>
<p style="text-align: left">　　恒敬起正勤于戒施忍等</p>
<p style="text-align: left">　　作事法为先及法为中后</p>
<p style="text-align: left">　　谓无虚真理现来汝不沈</p>
<p style="text-align: left">　　因法现好名乐临死无怖</p>
<p style="text-align: left">　　来生受富乐故应恒事法</p>
<p style="text-align: left">　　唯法是正治因法天下爱</p>
<p style="text-align: left">　　若主感民爱现来不被诳</p>
<p style="text-align: left">　　若非法治化主遭臣厌恶</p>
<p style="text-align: left">　　由世间憎恶现来不<a>欢喜</a></p>
<p style="text-align: left">　　王法欺诳他是大难恶道</p>
<p style="text-align: left">　　恶智邪命论云何说为正</p>
<p style="text-align: left">　　若人专诳他云何说正事</p>
<p style="text-align: left">　　因此于万生恒遭他欺诳</p>
<p style="text-align: left">　　若欲使怨忧舍失取其德</p>
<p style="text-align: left">　　己利由此圆即令怨忧恼</p>
<p style="text-align: left">　　约施及爱语利行与同利</p>
<p style="text-align: left">　　愿汝摄世间因此弘正法</p>
<p style="text-align: left">　　王若一实语如生民坚信</p>
<p style="text-align: left">　　此如尊妄语不起他安信</p>
<p style="text-align: left">　　实意起无违流靡能利他</p>
<p style="text-align: left">　　是说名实语翻此为妄言</p>
<p style="text-align: left">　　一舍财若明如能隐王失</p>
<p style="text-align: left">　　如此主吝贿能害王众德</p>
<p style="text-align: left">　　若王静诸恶德深人爱重</p>
<p style="text-align: left">　　因此教明王故应事寂静</p>
<p style="text-align: left">　　由智王难动自了不信他</p>
<p style="text-align: left">　　永不遭欺诳故决应修智</p>
<p style="text-align: left">　　依谛舍静智王则具四善</p>
<p style="text-align: left">　　如四德正法人天所赞叹</p>
<p style="text-align: left">　　能伏说清净由智悲无垢</p>
<p style="text-align: left">　　恒共智人集王法智生长</p>
<p style="text-align: left">　　善说人难得听善言亦难</p>
<p style="text-align: left">　　第三人最胜能疾行善教</p>
<p style="text-align: left">　　若善非所爱已知应疾修</p>
<p style="text-align: left">　　如药味虽苦乐差应强服</p>
<p style="text-align: left">　　寿无病王位恒应思无常</p>
<p style="text-align: left">　　次生厌怖想后专心行法</p>
<p style="text-align: left">　　见决定应死死从恶见苦</p>
<p style="text-align: left">　　智人为现乐故不应作罪</p>
<p style="text-align: left">　　见一念无怖若见后时畏</p>
<p style="text-align: left">　　若一念心安云何后不畏</p>
<p style="text-align: left">　　由酒遭他轻损事减身力</p>
<p style="text-align: left">　　由痴行非事故智人断酒</p>
<p style="text-align: left">　　围棋等嬉戏生贪嗔忧谄</p>
<p style="text-align: left">　　诳妄恶口因故应恒远离</p>
<p style="text-align: left">　　淫逸过失生由想女身净</p>
<p style="text-align: left">　　寻思女身中实无一毫净</p>
<p style="text-align: left">　　女口涎唾器齿舌垢臭秽</p>
<p style="text-align: left">　　鼻臭由洟流目泪种类处</p>
<p style="text-align: left">　　腹屎尿肠器余身骨肉聚</p>
<p style="text-align: left">　　痴人迷可厌故贪着此身</p>
<p style="text-align: left">　　根门最臭秽是厌恶身因</p>
<p style="text-align: left">　　于中若生爱何缘得离欲</p>
<p style="text-align: left">　　譬如屎尿器猪好在中戏</p>
<p style="text-align: left">　　于身不净门多欲戏亦尔</p>
<p style="text-align: left">　　此门所以生为弃身土秽</p>
<p style="text-align: left">　　痴人邪爱着不顾己善利</p>
<p style="text-align: left">　　汝自见一分屎尿等不净</p>
<p style="text-align: left">　　此聚说名身云何汝生爱</p>
<p style="text-align: left">　　赤白为生种厕汁所沷养</p>
<p style="text-align: left">　　如知身不净何意苦生爱</p>
<p style="text-align: left">　　秽聚可憎恶臭湿皮缠裹</p>
<p style="text-align: left">　　若能处中卧则爱着女身</p>
<p style="text-align: left">　　若可爱可憎衰老及童女</p>
<p style="text-align: left">　　女身皆不净汝何处生欲</p>
<p style="text-align: left">　　设粪聚好色软滑相端正</p>
<p style="text-align: left">　　起爱则不应爱女身亦尔</p>
<p style="text-align: left">　　内臭极不净外皮所覆藏</p>
<p style="text-align: left">　　是死尸种性云何见不知</p>
<p style="text-align: left">　　皮不净如衣不可暂解浣</p>
<p style="text-align: left">　　云何秽聚皮可权时汰净</p>
<p style="text-align: left">　　画瓶满粪秽外饰若汝憎</p>
<p style="text-align: left">　　此身秽种满云何汝不厌</p>
<p style="text-align: left">　　若汝憎不净云何不恶身</p>
<p style="text-align: left">　　香华鬘饮食本净而能污</p>
<p style="text-align: left">　　如汝并憎恶于自他粪秽</p>
<p style="text-align: left">　　云何汝不厌自他不净身</p>
<p style="text-align: left">　　如女身不净自身秽亦尔</p>
<p style="text-align: left">　　是故离欲人于内外相称</p>
<p style="text-align: left">　　九门流不净自证自浣濯</p>
<p style="text-align: left">　　若不知不净而造爱欲论</p>
<p style="text-align: left">　　希有极无知无惭及轻他</p>
<p style="text-align: left">　　于最不净身何方利益汝</p>
<p style="text-align: left">　　多众生因此无明覆其心</p>
<p style="text-align: left">　　为尘欲结怨如狗斗争粪</p>
<p style="text-align: left">　　如搔痒谓乐不痒最安乐</p>
<p style="text-align: left">　　如此有欲乐无欲人最乐</p>
<p style="text-align: left">　　若汝思此义离欲不得成</p>
<p style="text-align: left">　　由思欲轻故不遭淫逸过</p>
<p style="text-align: left">　　从猎感短寿怖苦重逼恼</p>
<p style="text-align: left">　　未来决受此故应坚行悲</p>
<p style="text-align: left">　　何人若他见生彼极惊怖</p>
<p style="text-align: left">　　譬粪秽污身流出毒恶蛇</p>
<p style="text-align: left">　　是人若至彼众生得安乐</p>
<p style="text-align: left">　　譬夏月大云田夫见欲雨</p>
<p style="text-align: left">　　故汝舍恶法决心修善行</p>
<p style="text-align: left">　　为自他俱得无上菩提果</p>
<p style="text-align: left">　　是菩提根本心坚如山王</p>
<p style="text-align: left">　　因十方际悲及无二依智</p>
<p style="text-align: left">　　大王汝谛听此因我今说</p>
<p style="text-align: left">　　感三十二相能庄严汝身</p>
<p style="text-align: left">　　支提圣尊人供养恒亲侍</p>
<p style="text-align: left">　　手足宝相轮当成转轮王</p>
<p style="text-align: left">　　手足滑柔软身大七处高</p>
<p style="text-align: left">　　由施美饮食于他等丰足</p>
<p style="text-align: left">　　身<a>圆满</a>端直指足跟圆长</p>
<p style="text-align: left">　　汝当感长寿由悲济死囚</p>
<p style="text-align: left">　　大王坚持法令清净久住</p>
<p style="text-align: left">　　由此足安平当得成<a>菩萨</a></p>
<p style="text-align: left">　　行布施爱语利行及同利</p>
<p style="text-align: left">　　由此指网密手足八十文</p>
<p style="text-align: left">　　脚趺高可爱旋毛端向上</p>
<p style="text-align: left">　　由长不弃背本所受持法</p>
<p style="text-align: left">　　由恭敬施受明处及工巧</p>
<p style="text-align: left">　　故得鹿王膞及聪明大智</p>
<p style="text-align: left">　　他求自有物我疾能惠施</p>
<p style="text-align: left">　　由此臂佣大得为世化主</p>
<p style="text-align: left">　　亲爱若别离菩萨令和集</p>
<p style="text-align: left">　　此感阴藏相恒服惭羞衣</p>
<p style="text-align: left">　　常施楼殿具细软可爱色</p>
<p style="text-align: left">　　故感天色身润滑光微妙</p>
<p style="text-align: left">　　由施无上护如理顺尊长</p>
<p style="text-align: left">　　感一孔一毛白毫端严面</p>
<p style="text-align: left">　　常说善爱语又能顺正教</p>
<p style="text-align: left">　　上身如师子颈圆喻甘浮</p>
<p style="text-align: left">　　看病给医药或令他养护</p>
<p style="text-align: left">　　故得腋下满千脉别百味</p>
<p style="text-align: left">　　于自他<a>法事</a>常能为端首</p>
<p style="text-align: left">　　顶骨郁尼沙横竖颊匿瞿</p>
<p style="text-align: left">　　由长时巧说实美滑善言</p>
<p style="text-align: left">　　得八相<a>梵音</a>及舌根修广</p>
<p style="text-align: left">　　已知事实利数数为他说</p>
<p style="text-align: left">　　得好如师子面门方可爱</p>
<p style="text-align: left">　　由尊他不轻随顺行正理</p>
<p style="text-align: left">　　齿白齐必胜譬若真珠行</p>
<p style="text-align: left">　　由数习此言谓实不两舌</p>
<p style="text-align: left">　　故具四十齿平滑坚遒净</p>
<p style="text-align: left">　　由瞻视众生滑无贪嗔痴</p>
<p style="text-align: left">　　眼珠青滑了睑睫如牛王</p>
<p style="text-align: left">　　由如此略说大人相及因</p>
<p style="text-align: left">　　转轮王菩萨美饰汝应知</p>
<p style="text-align: left">　　随相有八十从慈悲流生</p>
<p style="text-align: left">　　大王我不说为避多文辞</p>
<p style="text-align: left">　　虽诸转轮王同有此相好</p>
<p style="text-align: left">　　净明及可爱终不逮如来</p>
<p style="text-align: left">　　从菩萨善心一念中一分</p>
<p style="text-align: left">　　轮王相好因尚不能等此</p>
<p style="text-align: left">　　一人万亿劫修善根生长</p>
<p style="text-align: left">　　于佛一毛相此因亦不感</p>
<p style="text-align: left">　　诸佛与轮王相中一分等</p>
<p style="text-align: left">　　譬如萤与日于光微有似</p>
<p style="text-align: left">　　菩提资粮品第三</p>
<p style="text-align: left">　　诸佛大相好从难思福生</p>
<p style="text-align: left">　　我今为汝说依大乘阿舍</p>
<p style="text-align: left">　　一切缘觉福有学无学福</p>
<p style="text-align: left">　　及十方世福福如世难量</p>
<p style="text-align: left">　　此福更十倍感佛一毛相</p>
<p style="text-align: left">　　九万九千毛一一福皆尔</p>
<p style="text-align: left">　　如此众多福生佛一切毛</p>
<p style="text-align: left">　　复更百倍增方感佛一好</p>
<p style="text-align: left">　　如是如是多一一好得成</p>
<p style="text-align: left">　　乃至满八十随饰一大相</p>
<p style="text-align: left">　　如是福德聚能感八十好</p>
<p style="text-align: left">　　合更百倍增感佛一大相</p>
<p style="text-align: left">　　如是多福德能感三十相</p>
<p style="text-align: left">　　复更百倍增感毫如满月</p>
<p style="text-align: left">　　能感白毫福复更千倍增</p>
<p style="text-align: left">　　此福感难见顶上郁尼沙</p>
<p style="text-align: left">　　如此无量福方便说有量</p>
<p style="text-align: left">　　于一切十方如说十倍世</p>
<p style="text-align: left">　　诸佛色身因尚如世无量</p>
<p style="text-align: left">　　况<a>佛法</a>身因而当有边际</p>
<p style="text-align: left">　　世间因虽小若果大难量</p>
<p style="text-align: left">　　佛因既无量果量云何思</p>
<p style="text-align: left">　　诸佛有色身皆从福行起</p>
<p style="text-align: left">　　大王佛法身由智慧行成</p>
<p style="text-align: left">　　故佛福慧行是菩提正因</p>
<p style="text-align: left">　　故愿汝恒行菩提福慧行</p>
<p style="text-align: left">　　于成菩提福汝莫堕沈忧</p>
<p style="text-align: left">　　有理及阿舍能令心安信</p>
<p style="text-align: left">　　如十方无边空及地水火</p>
<p style="text-align: left">　　有苦诸众生彼无边亦尔</p>
<p style="text-align: left">　　此无边众生菩萨依大悲</p>
<p style="text-align: left">　　从苦而拔济愿彼般涅槃</p>
<p style="text-align: left">　　从发此坚心行住及卧觉</p>
<p style="text-align: left">　　或时小放逸无量福恒流</p>
<p style="text-align: left">　　福量如众生恒流无间隙</p>
<p style="text-align: left">　　因果既相称故菩提不难</p>
<p style="text-align: left">　　时节及众生菩提与福德</p>
<p style="text-align: left">　　由此四无量菩萨坚心行</p>
<p style="text-align: left">　　菩提虽无量因前四无量</p>
<p style="text-align: left">　　修福慧二行云何难可得</p>
<p style="text-align: left">　　福慧二种行如此无边际</p>
<p style="text-align: left">　　菩萨身心苦故疾得消除</p>
<p style="text-align: left">　　恶道饥渴等身苦恶业生</p>
<p style="text-align: left">　　菩萨永离恶行善苦不生</p>
<p style="text-align: left">　　欲嗔怖畏等心苦从痴生</p>
<p style="text-align: left">　　由依无二智菩萨离心苦</p>
<p style="text-align: left">　　有苦时若促难忍何况多</p>
<p style="text-align: left">　　无苦时长远有乐云何难</p>
<p style="text-align: left">　　身苦永不有假说有心苦</p>
<p style="text-align: left">　　悲世间二苦故恒住生死</p>
<p style="text-align: left">　　故菩提长时智人心不沈</p>
<p style="text-align: left">　　为灭恶生善是时无间修</p>
<p style="text-align: left">　　贪嗔及无明愿汝识舍离</p>
<p style="text-align: left">　　无贪等众善知应恭敬修</p>
<p style="text-align: left">　　由贪生鬼道由嗔堕地狱</p>
<p style="text-align: left">　　由痴入畜生翻此感人天</p>
<p style="text-align: left">　　舍恶及修善此法是乐因</p>
<p style="text-align: left">　　若是解脱法由智舍二执</p>
<p style="text-align: left">　　佛像及支提殿堂并寺庙</p>
<p style="text-align: left">　　最胜多供具汝应敬成立</p>
<p style="text-align: left">　　坐宝莲花上好色微妙画</p>
<p style="text-align: left">　　一切金宝种汝应造佛像</p>
<p style="text-align: left">　　正法及圣众以命色事护</p>
<p style="text-align: left">　　金宝网伞盖奉献覆支提</p>
<p style="text-align: left">　　金银众宝花珊瑚琉璃珠</p>
<p style="text-align: left">　　帝释青大青金刚贡支提</p>
<p style="text-align: left">　　能说正法人以四事供养</p>
<p style="text-align: left">　　<a>六和</a>敬等法常应勤<a>修行</a></p>
<p style="text-align: left">　　于尊恭敬听勤事而侍护</p>
<p style="text-align: left">　　菩萨必应行亡后亦供养</p>
<p style="text-align: left">　　于天外道众不应亲事礼</p>
<p style="text-align: left">　　因无知邪信莫事恶知识</p>
<p style="text-align: left">　　佛阿含及论书写读诵施</p>
<p style="text-align: left">　　亦惠纸笔墨汝应修此福</p>
<p style="text-align: left">　　于国起学堂雇师供学士</p>
<p style="text-align: left">　　兴建永基业汝行为长慧</p>
<p style="text-align: left">　　解医巧历数皆为立田畴</p>
<p style="text-align: left">　　润老小病苦于国有济益</p>
<p style="text-align: left">　　起诸道伽蓝园塘湖亭屋</p>
<p style="text-align: left">　　于中给生具草蓐饮食薪</p>
<p style="text-align: left">　　于小大国土应起寺亭馆</p>
<p style="text-align: left">　　远路乏水浆造井池施饮</p>
<p style="text-align: left">　　病苦无依贫下姓怖畏等</p>
<p style="text-align: left">　　依慈悲摄受勤心安立彼</p>
<p style="text-align: left">　　随时新饮食果菜及新谷</p>
<p style="text-align: left">　　大众及须者未施莫先用</p>
<p style="text-align: left">　　屣伞瓶钩镊针綖及扇等</p>
<p style="text-align: left">　　荃提寝息具应施寺亭馆</p>
<p style="text-align: left">　　三果及三辛蜜糖酥眼药</p>
<p style="text-align: left">　　恒应安息省书咒及药方</p>
<p style="text-align: left">　　涂首身药油澡盘灯麨果</p>
<p style="text-align: left">　　水器及刀斧应给亭馆中</p>
<p style="text-align: left">　　米谷麻饮食糖膏等相应</p>
<p style="text-align: left">　　恒置阴凉处及净水满器</p>
<p style="text-align: left">　　于蚁鼠穴门饮食谷糖等</p>
<p style="text-align: left">　　愿令可信人日日分布散</p>
<p style="text-align: left">　　如意前后食恒施于饿鬼</p>
<p style="text-align: left">　　狗鼠鸟蚁等愿汝恒施食</p>
<p style="text-align: left">　　灾疫饥饿时水旱及贼难</p>
<p style="text-align: left">　　国败须济度愿汝恒拯恤</p>
<p style="text-align: left">　　田夫绝农业愿给粮种具</p>
<p style="text-align: left">　　随时蠲租税轻微受调敛</p>
<p style="text-align: left">　　施物济贫债出息不长轻</p>
<p style="text-align: left">　　直防许休偃以时接宾客</p>
<p style="text-align: left">　　境内外劫盗方便断令息</p>
<p style="text-align: left">　　随时遗商侣平物价钧调</p>
<p style="text-align: left">　　八座等判事自如理观察</p>
<p style="text-align: left">　　事能利万姓恒恭敬修行</p>
<p style="text-align: left">　　应作何自利如汝恒敬思</p>
<p style="text-align: left">　　利他云何成如此汝急思</p>
<p style="text-align: left">　　地水风火等草药及野树</p>
<p style="text-align: left">　　如此或暂时受他无碍策</p>
<p style="text-align: left">　　七步顷起心为舍内外财</p>
<p style="text-align: left">　　菩萨福德成难量如<a>虚空</a></p>
<p style="text-align: left">　　童女好色严惠施求得者</p>
<p style="text-align: left">　　故获陀罗尼能持一切法</p>
<p style="text-align: left">　　爱色具庄严并一切生具</p>
<p style="text-align: left">　　施八万童女释迦佛昔时</p>
<p style="text-align: left">　　光明种种色衣服庄严具</p>
<p style="text-align: left">　　花香等应施依悲惠求者</p>
<p style="text-align: left">　　若人离此缘于法无安行</p>
<p style="text-align: left">　　则应施与之过此后莫惠</p>
<p style="text-align: left">　　毒亦许施彼若此能利他</p>
<p style="text-align: left">　　甘露不许施若此损害他</p>
<p style="text-align: left">　　若蛇啮人指佛亦听则除</p>
<p style="text-align: left">　　或<a>佛教</a>利他逼恼亦可行</p>
<p style="text-align: left">　　固谨持正法及能说法人</p>
<p style="text-align: left">　　恭敬听受法或以法施他</p>
<p style="text-align: left">　　莫爱世赞叹恒乐出俗法</p>
<p style="text-align: left">　　如立自体德于他亦如此</p>
<p style="text-align: left">　　于闻莫知足及思修实义</p>
<p style="text-align: left">　　于师报恩施应敬行莫吝</p>
<p style="text-align: left">　　莫读外邪论但起诤慢故</p>
<p style="text-align: left">　　不应赞自德怨德亦可赞</p>
<p style="text-align: left">　　莫显他密事及恶心两舌</p>
<p style="text-align: left">　　自于他有过如理观悔露</p>
<p style="text-align: left">　　若由此过失智者诃责他</p>
<p style="text-align: left">　　自须离此失有能拔济他</p>
<p style="text-align: left">　　他辱己莫嗔即观宿恶业</p>
<p style="text-align: left">　　莫报对他恶为后不受苦</p>
<p style="text-align: left">　　于他应作恩莫希彼报答</p>
<p style="text-align: left">　　唯自应受苦共求众受乐</p>
<p style="text-align: left">　　若得大富贵自高不应作</p>
<p style="text-align: left">　　遭枉如饿鬼莫起下悲行</p>
<p style="text-align: left">　　假设失王位或死由实言</p>
<p style="text-align: left">　　亦恒说此语无实利默然</p>
<p style="text-align: left">　　如言如此行愿汝坚行善</p>
<p style="text-align: left">　　因此好名遍<a>自在</a>成胜量</p>
<p style="text-align: left">　　应作熟简择后则依理行</p>
<p style="text-align: left">　　莫由信他作须自了实义</p>
<p style="text-align: left">　　若依理行善好名遍十方</p>
<p style="text-align: left">　　王侯续不断王富乐转大</p>
<p style="text-align: left">　　死缘百一种<a>寿命</a>因不多</p>
<p style="text-align: left">　　此因或死缘故恒应修善</p>
<p style="text-align: left">　　若人恒行善是所得安乐</p>
<p style="text-align: left">　　于自他若等此善乐圆足</p>
<p style="text-align: left">　　依法为性人卧觉常安乐</p>
<p style="text-align: left">　　梦中见善事由内无过恶</p>
<p style="text-align: left">　　若人养父母恭奉自家尊</p>
<p style="text-align: left">　　恭善人用财忍辱有大度</p>
<p style="text-align: left">　　软语不两舌实言同止乐</p>
<p style="text-align: left">　　此九天帝因尽寿应修行</p>
<p style="text-align: left">　　由昔行九法天主感帝位</p>
<p style="text-align: left">　　时时处法堂至今恒说此</p>
<p style="text-align: left">　　一日三时施美食三百器</p>
<p style="text-align: left">　　福不及刹那行慈百分一</p>
<p style="text-align: left">　　<a>天人</a>等爱护日夜受喜乐</p>
<p style="text-align: left">　　免怨火毒杖是行慈现果</p>
<p style="text-align: left">　　无功用获财后生于<a>色界</a></p>
<p style="text-align: left">　　得慈十功德若人未解脱</p>
<p style="text-align: left">　　教一切众生坚发菩提心</p>
<p style="text-align: left">　　菩萨德如山菩提心牢固</p>
<p style="text-align: left">　　由信离八难因戒生善道</p>
<p style="text-align: left">　　数修真如空得善无放逸</p>
<p style="text-align: left">　　无谄得念根恒思得慧根</p>
<p style="text-align: left">　　恭敬得义理<a>护法</a>感<a>宿命</a></p>
<p style="text-align: left">　　布施听闻法或不障他闻</p>
<p style="text-align: left">　　疾得如所爱与佛相值遇</p>
<p style="text-align: left">　　无贪作事成不悭财物长</p>
<p style="text-align: left">　　离慢招上品法忍得总持</p>
<p style="text-align: left">　　由行五实施及惠无怖畏</p>
<p style="text-align: left">　　非诸骂能辱故感大胜力</p>
<p style="text-align: left">　　支提列灯行幽闇秉火烛</p>
<p style="text-align: left">　　布施续明油故得净天眼</p>
<p style="text-align: left">　　供养支提时即设鼓声乐</p>
<p style="text-align: left">　　蠡角等妙音故获净天耳</p>
<p style="text-align: left">　　于他失默然不谈人德阙</p>
<p style="text-align: left">　　随顺护彼意故得他心智</p>
<p style="text-align: left">　　由施徙舟乘运致羸乏人</p>
<p style="text-align: left">　　恭谨瞻尊长故获如意通</p>
<p style="text-align: left">　　令他忆法事及正法句义</p>
<p style="text-align: left">　　或净心施法故感宿命智</p>
<p style="text-align: left">　　由知真实义谓诸法无性</p>
<p style="text-align: left">　　故得第六通最胜是流尽</p>
<p style="text-align: left">　　平等悲相应由修如实智</p>
<p style="text-align: left">　　故自得成佛恒解脱众生</p>
<p style="text-align: left">　　由种种净愿故佛土清净</p>
<p style="text-align: left">　　众宝献支提故放无边光</p>
<p style="text-align: left">　　如此业及果已知义相应</p>
<p style="text-align: left">　　故应修利他即菩萨自利</p>
<p style="text-align: left">　　正教王品第四</p>
<p style="text-align: left">　　王若行非法或作非道理</p>
<p style="text-align: left">　　事王人亦赞故好恶难知</p>
<p style="text-align: left">　　亦有世间人非爱善难教</p>
<p style="text-align: left">　　何况大国王能受善人语</p>
<p style="text-align: left">　　我今愍念汝及悲诸世间</p>
<p style="text-align: left">　　故我善教汝实益若非爱</p>
<p style="text-align: left">　　真滑有义利依时由慈悲</p>
<p style="text-align: left">　　佛令教<a>弟子</a>故我为汝说</p>
<p style="text-align: left">　　若听闻实语应住于无嗔</p>
<p style="text-align: left">　　可取必须受如浴受净水</p>
<p style="text-align: left">　　我今说善言现来有利益</p>
<p style="text-align: left">　　汝知应受行为自及于世</p>
<p style="text-align: left">　　由昔施贫苦故今感富财</p>
<p style="text-align: left">　　因贪不知恩废施无更得</p>
<p style="text-align: left">　　世间唯路粮不雇无人负</p>
<p style="text-align: left">　　由施供下品未来荷百倍</p>
<p style="text-align: left">　　愿汝发大心恒兴建大事</p>
<p style="text-align: left">　　若行大心事是人得大果</p>
<p style="text-align: left">　　小意陜劣王心愿未曾触</p>
<p style="text-align: left">　　好名吉祥事三宝依应作</p>
<p style="text-align: left">　　望王后等毛若事非汝法</p>
<p style="text-align: left">　　死亦起恶名王不作最胜</p>
<p style="text-align: left">　　广大事能起大人希有用</p>
<p style="text-align: left">　　能障下人愿以命成此事</p>
<p style="text-align: left">　　无自在弃物只身入未来</p>
<p style="text-align: left">　　若于法安财前至逆相待</p>
<p style="text-align: left">　　先帝诸产业弃本属新王</p>
<p style="text-align: left">　　能为前王生法乐好名不</p>
<p style="text-align: left">　　用财受现喜若施感来乐</p>
<p style="text-align: left">　　非此二唐失唯生苦无欢</p>
<p style="text-align: left">　　将终欲行施臣碍失自在</p>
<p style="text-align: left">　　祚绝故舍爱随新王乐欲</p>
<p style="text-align: left">　　若舍一切物汝今安弘法</p>
<p style="text-align: left">　　亦常在死缘譬如风中灯</p>
<p style="text-align: left">　　先诸王所起平等功德处</p>
<p style="text-align: left">　　谓天神庙堂愿如本修理</p>
<p style="text-align: left">　　离杀常行善持戒爱容旧</p>
<p style="text-align: left">　　巧增财无诤勤力恒修善</p>
<p style="text-align: left">　　清净无积聚不舍于他事</p>
<p style="text-align: left">　　安立为导首受彼功德藏</p>
<p style="text-align: left">　　盲病根不具可悲丐无依</p>
<p style="text-align: left">　　于庙不得遮平等与彼食</p>
<p style="text-align: left">　　<a>道德</a>无求人或住余王界</p>
<p style="text-align: left">　　供事亦相似应作无此彼</p>
<p style="text-align: left">　　于一切法事应立勤力人</p>
<p style="text-align: left">　　无贪聪智善不侵法畏罪</p>
<p style="text-align: left">　　了正论行善亲爱四观净</p>
<p style="text-align: left">　　美语不怯弱上姓能持戒</p>
<p style="text-align: left">　　识恩知他苦如理巧决断</p>
<p style="text-align: left">　　八人互相羞为国立八座</p>
<p style="text-align: left">　　柔和有大度胆勇甚爱王</p>
<p style="text-align: left">　　坚实能用财无放逸恒善</p>
<p style="text-align: left">　　熟思所作事能别十二轮</p>
<p style="text-align: left">　　常行四方便应立为大臣</p>
<p style="text-align: left">　　持法戒清净了事有干用</p>
<p style="text-align: left">　　能生长护财解义巧书算</p>
<p style="text-align: left">　　于他心事等畏罪亲爱王</p>
<p style="text-align: left">　　富财多眷属宜立为职掌</p>
<p style="text-align: left">　　月月应问彼一切财出入</p>
<p style="text-align: left">　　问己法事等喜心善教诲</p>
<p style="text-align: left">　　为法处王位不求名欲尘</p>
<p style="text-align: left">　　王位胜有利异此则不如</p>
<p style="text-align: left">　　大王即世间多互相食啖</p>
<p style="text-align: left">　　立法王位义汝谛听我说</p>
<p style="text-align: left">　　长老于王处上族解是非</p>
<p style="text-align: left">　　畏恶多相顺愿彼看王事</p>
<p style="text-align: left">　　罚系鞭杖等若彼依理行</p>
<p style="text-align: left">　　王恒润大悲于彼更施恩</p>
<p style="text-align: left">　　为利一切人应恒起慈心</p>
<p style="text-align: left">　　若彼最重恶亦应生大悲</p>
<p style="text-align: left">　　重恶极害心必于彼行悲</p>
<p style="text-align: left">　　彼即是悲器正行人悲境</p>
<p style="text-align: left">　　贫人若被驻五日须放散</p>
<p style="text-align: left">　　余人亦如理随一莫拘留</p>
<p style="text-align: left">　　若于一人所起长系驻心</p>
<p style="text-align: left">　　随人生不护因此恶恒流</p>
<p style="text-align: left">　　乃至彼未散虽系亦安乐</p>
<p style="text-align: left">　　庄饰浣饮食药扇等相应</p>
<p style="text-align: left">　　王欲他成器依悲立善教</p>
<p style="text-align: left">　　善恶人皆同不由嗔及欲</p>
<p style="text-align: left">　　熟思实知已人增起反逆</p>
<p style="text-align: left">　　不杀不逼彼愿王摈他土</p>
<p style="text-align: left">　　看自家如怨由参人净眼</p>
<p style="text-align: left">　　恒念无放逸愿作<a>如法</a>事</p>
<p style="text-align: left">　　赏重加供养有恩人令得</p>
<p style="text-align: left">　　如思德胜负报偿亦如是</p>
<p style="text-align: left">　　将接为饶花赏施为大果</p>
<p style="text-align: left">　　王树忍辱影民鸟遍依事</p>
<p style="text-align: left">　　王持戒能施有威得物心</p>
<p style="text-align: left">　　譬如沙糖丸香剌味相杂</p>
<p style="text-align: left">　　若王依道理愚法则不行</p>
<p style="text-align: left">　　无难无非法恒有法欢乐</p>
<p style="text-align: left">　　不从昔世引不可将入来</p>
<p style="text-align: left">　　王位从法得为位莫坏法</p>
<p style="text-align: left">　　王位如肆家若传如所价</p>
<p style="text-align: left">　　为不更求得此用汝应行</p>
<p style="text-align: left">　　王位如肆家王传如所价</p>
<p style="text-align: left">　　为欲更求得此用应修行</p>
<p style="text-align: left">　　转轮王得地或具四天下</p>
<p style="text-align: left">　　但身心二乐余富贵皆虚</p>
<p style="text-align: left">　　但对治众苦谓身喜乐受</p>
<p style="text-align: left">　　心乐是想类皆分别所作</p>
<p style="text-align: left">　　对治苦为体及分别为类</p>
<p style="text-align: left">　　世间一切乐虚故无真实</p>
<p style="text-align: left">　　洲处土居止坐处及衣等</p>
<p style="text-align: left">　　饮食卧具乘妻象马用一</p>
<p style="text-align: left">　　若心随一缘即由彼生乐</p>
<p style="text-align: left">　　余境非缘故是时虚无用</p>
<p style="text-align: left">　　五根缘五尘若心不分别</p>
<p style="text-align: left">　　虽复得成尘不由此生乐</p>
<p style="text-align: left">　　此尘根所缘余则非能所</p>
<p style="text-align: left">　　故所余根尘真实无有义</p>
<p style="text-align: left">　　此尘根所缘心取过去相</p>
<p style="text-align: left">　　分别起净想于彼生乐受</p>
<p style="text-align: left">　　一尘心所缘心尘不同世</p>
<p style="text-align: left">　　既离心非尘离尘亦非心</p>
<p style="text-align: left">　　以父母为因汝说有子生</p>
<p style="text-align: left">　　如此缘眼色说有识等生</p>
<p style="text-align: left">　　去来世根尘不成由无义</p>
<p style="text-align: left">　　不出二世故现尘根无义</p>
<p style="text-align: left">　　如眼见火轮由根到乱故</p>
<p style="text-align: left">　　于现在尘中根缘尘亦尔</p>
<p style="text-align: left">　　五根及境界是四大尘类</p>
<p style="text-align: left">　　一一大虚故尘根非不有</p>
<p style="text-align: left">　　若大各离成离薪火应然</p>
<p style="text-align: left">　　若离无别体尘亦同此判</p>
<p style="text-align: left">　　四大二义虚故不成和同</p>
<p style="text-align: left">　　既实无和同故色尘不成</p>
<p style="text-align: left">　　识受想及行一一体不成</p>
<p style="text-align: left">　　不合乘缘生非有故无合</p>
<p style="text-align: left">　　如分别喜乐缘苦对治成</p>
<p style="text-align: left">　　如此所计苦因乐坏故成</p>
<p style="text-align: left">　　于乐和合爱缘无相则灭</p>
<p style="text-align: left">　　于苦远离贪由此观不生</p>
<p style="text-align: left">　　若依世言说心为能见者</p>
<p style="text-align: left">　　不然离所见能见不成故</p>
<p style="text-align: left">　　观行睹世间如幻实不有</p>
<p style="text-align: left">　　无取无分别般涅槃如火</p>
<p style="text-align: left">　　菩萨见如此于菩提不退</p>
<p style="text-align: left">　　由大悲引故后相续至佛</p>
<p style="text-align: left">　　诸菩萨<a>修道</a>佛说于大乘</p>
<p style="text-align: left">　　无智憎嫉人自害拨不受</p>
<p style="text-align: left">　　不识功德失于德起失想</p>
<p style="text-align: left">　　或憎嫉胜利故人谤大乘</p>
<p style="text-align: left">　　若知罪损他功德能利益</p>
<p style="text-align: left">　　故说诽谤人不识憎嫉善</p>
<p style="text-align: left">　　由不观自利一味利益他</p>
<p style="text-align: left">　　大乘众德器故谤人灰粉</p>
<p style="text-align: left">　　信人由僻执不信由嫉憎</p>
<p style="text-align: left">　　信人谤尚烧何况嗔妒者</p>
<p style="text-align: left">　　合毒为治毒如医方所说</p>
<p style="text-align: left">　　苦灭恶亦尔此言何相违</p>
<p style="text-align: left">　　诸法心先行以心为上首</p>
<p style="text-align: left">　　以苦灭他恶善心人何过</p>
<p style="text-align: left">　　苦来若能利应取何况乐</p>
<p style="text-align: left">　　或于自及他此是本首法</p>
<p style="text-align: left">　　由能弃小乐后若见大乐</p>
<p style="text-align: left">　　智人舍小乐观于后大乐</p>
<p style="text-align: left">　　若不忍此言医师施苦乐</p>
<p style="text-align: left">　　犯罪不可恕故汝义不然</p>
<p style="text-align: left">　　或见事不宜智者由义行</p>
<p style="text-align: left">　　或制或开许此义处处有</p>
<p style="text-align: left">　　诸菩萨威仪悲为先智成</p>
<p style="text-align: left">　　大乘说如此何因可诽谤</p>
<p style="text-align: left">　　无知故沉没上乘广深义</p>
<p style="text-align: left">　　故诽谤大乘成自他怨家</p>
<p style="text-align: left">　　施戒忍精进定智悲为体</p>
<p style="text-align: left">　　佛说大乘尔有何邪说漏</p>
<p style="text-align: left">　　由施戒利他忍进为自利</p>
<p style="text-align: left">　　定慧脱自他略摄大乘义</p>
<p style="text-align: left">　　略说佛正教谓解脱自他</p>
<p style="text-align: left">　　此<a>六度</a>为藏何人能拨此</p>
<p style="text-align: left">　　福慧为种类佛说菩提道</p>
<p style="text-align: left">　　立此名大乘痴盲不能忍</p>
<p style="text-align: left">　　如空难思量福慧行成故</p>
<p style="text-align: left">　　诸佛德难思于大乘愿忍</p>
<p style="text-align: left">　　大德<a>舍利弗</a>佛戒非其境</p>
<p style="text-align: left">　　故佛德难思云何不可忍</p>
<p style="text-align: left">　　于大乘无生小乘说空灭</p>
<p style="text-align: left">　　无生灭一体自义莫违反</p>
<p style="text-align: left">　　真空及佛德若如法简择</p>
<p style="text-align: left">　　大小两乘教于智人何诤</p>
<p style="text-align: left">　　佛不了义说非下人易解</p>
<p style="text-align: left">　　一三乘说中护自体莫伤</p>
<p style="text-align: left">　　若舍无非福若憎恶无善</p>
<p style="text-align: left">　　若欲爱自身大乘不应谤</p>
<p style="text-align: left">　　菩萨愿及行回向等彼无</p>
<p style="text-align: left">　　若依小乘修云何成菩萨</p>
<p style="text-align: left">　　菩萨道四依于小乘不说</p>
<p style="text-align: left">　　何法佛所修而说能胜彼</p>
<p style="text-align: left">　　约依谛助道佛与彼若同</p>
<p style="text-align: left">　　修因既不异云何果殊越</p>
<p style="text-align: left">　　菩提行总别小乘中不说</p>
<p style="text-align: left">　　于大乘具辩故智应信受</p>
<p style="text-align: left">　　如毗伽罗论先教学字母</p>
<p style="text-align: left">　　佛立教如此约受化根性</p>
<p style="text-align: left">　　有处或说法令彼离众恶</p>
<p style="text-align: left">　　或为成福德或具依前二</p>
<p style="text-align: left">　　或为遣此二甚深怖劣人</p>
<p style="text-align: left">　　或深悲为上为他成菩提</p>
<p style="text-align: left">　　是故聪明人应舍憎大乘</p>
<p style="text-align: left">　　当起胜信受为得无等觉</p>
<p style="text-align: left">　　由信受大乘及行大乘教</p>
<p style="text-align: left">　　故成无上道中间种种乐</p>
<p style="text-align: left">　　施戒及忍辱多为在家说</p>
<p style="text-align: left">　　此法悲为上愿汝修成性</p>
<p style="text-align: left">　　由世不平等王位若乖法</p>
<p style="text-align: left">　　为好名及法事及<a>出家</a>胜</p>
<p style="text-align: left">　　出家正行品第五</p>
<p style="text-align: left">　　初学出家人敬心修禁戒</p>
<p style="text-align: left">　　于木叉毗尼多学破立义</p>
<p style="text-align: left">　　次起正勤心舍离粗类惑</p>
<p style="text-align: left">　　数有五十七谛听我当说</p>
<p style="text-align: left">　　怪谓心相违恨是结他失</p>
<p style="text-align: left">　　覆恶罪名秘及着恶显善</p>
<p style="text-align: left">　　张他名欺诳谄谓曲心续</p>
<p style="text-align: left">　　嫉于他德忧吝心怖畏舍</p>
<p style="text-align: left">　　无羞及无惭于自他为耻</p>
<p style="text-align: left">　　不下不敬他动乱嗔方便</p>
<p style="text-align: left">　　醉谓不计他放逸不修善</p>
<p style="text-align: left">　　慢类有七种我今当略说</p>
<p style="text-align: left">　　若人起分别从下下等等</p>
<p style="text-align: left">　　从下及等胜说此惑为慢</p>
<p style="text-align: left">　　下人计自身不如于等人</p>
<p style="text-align: left">　　说此名下慢由自下等类</p>
<p style="text-align: left">　　下人高自身与胜人平等</p>
<p style="text-align: left">　　此惑名高慢由自高等胜</p>
<p style="text-align: left">　　下人计自己胜于胜类人</p>
<p style="text-align: left">　　说此名过慢如痈上起泡</p>
<p style="text-align: left">　　于五种取阴自性空无人</p>
<p style="text-align: left">　　由痴故计我说此名我慢</p>
<p style="text-align: left">　　实未得圣道计自身已得</p>
<p style="text-align: left">　　由修偏道故说名增上慢</p>
<p style="text-align: left">　　若人由作恶而计自身胜</p>
<p style="text-align: left">　　兼复拨他德说此名邪慢</p>
<p style="text-align: left">　　我今无复用或能下自体</p>
<p style="text-align: left">　　此亦名下慢但缘自体起</p>
<p style="text-align: left">　　为求利养赞故守摄六根</p>
<p style="text-align: left">　　能隐贪欲意此惑名贡高</p>
<p style="text-align: left">　　为得利供养于他起爱语</p>
<p style="text-align: left">　　此惑缘世法说此名谢言</p>
<p style="text-align: left">　　为欲得彼物若赞美此财</p>
<p style="text-align: left">　　说名为现相能示自心故</p>
<p style="text-align: left">　　为欲得所求现前非拨他</p>
<p style="text-align: left">　　说名为诃责能伏彼令顺</p>
<p style="text-align: left">　　由施欲求利或赞彼先德</p>
<p style="text-align: left">　　说名利求利此五邪命摄</p>
<p style="text-align: left">　　若人缘他失心数种种诵</p>
<p style="text-align: left">　　说名为愔隘此或习恨心</p>
<p style="text-align: left">　　惊怖不能安由无知及病</p>
<p style="text-align: left">　　于下粗自具毁呰及懈着</p>
<p style="text-align: left">　　欲嗔痴污想说名种种相</p>
<p style="text-align: left">　　不如现观察说名非思惟</p>
<p style="text-align: left">　　于正事<a>懈怠</a>说名不恭敬</p>
<p style="text-align: left">　　于师无尊心说名不尊重</p>
<p style="text-align: left">　　上心欲所起于外名坚着</p>
<p style="text-align: left">　　上心坚欲生最重名遍着</p>
<p style="text-align: left">　　自财生长欲无足心名贪</p>
<p style="text-align: left">　　爱着于他物是名不等欲</p>
<p style="text-align: left">　　于非境女人求得非法欲</p>
<p style="text-align: left">　　自无德显德说名为恶欲</p>
<p style="text-align: left">　　离知足恒求说此名大欲</p>
<p style="text-align: left">　　愿他知我德说名为识欲</p>
<p style="text-align: left">　　不能安苦受说名为不忍</p>
<p style="text-align: left">　　于师尊正事邪行名不贵</p>
<p style="text-align: left">　　如法善言教轻慢名难语</p>
<p style="text-align: left">　　于亲人爱着思惟名亲觉</p>
<p style="text-align: left">　　由欲于方处思得名土觉</p>
<p style="text-align: left">　　不虑死怖畏说名不死觉</p>
<p style="text-align: left">　　由真实功德愿他尊重我</p>
<p style="text-align: left">　　此思缘他识说名顺觉觉</p>
<p style="text-align: left">　　由爱及憎心思自益损他</p>
<p style="text-align: left">　　缘自及余人说名害他觉</p>
<p style="text-align: left">　　忧忆染污心无依名不安</p>
<p style="text-align: left">　　身沈说名极迟缓名懈怠</p>
<p style="text-align: left">　　由随上心惑曲发身名频</p>
<p style="text-align: left">　　身乱不节食说名为食醉</p>
<p style="text-align: left">　　身心极疲羸说名为下劣</p>
<p style="text-align: left">　　贪爱于五尘说名为欲欲</p>
<p style="text-align: left">　　于他损害意从九因缘生</p>
<p style="text-align: left">　　三时疑灾横说名为嗔恚</p>
<p style="text-align: left">　　由身心重故事无能名弱</p>
<p style="text-align: left">　　心晦说名睡身心掉名动</p>
<p style="text-align: left">　　由恶事生悔忧后燋然名</p>
<p style="text-align: left">　　于三宝<a>四谛</a>犹豫说名疑</p>
<p style="text-align: left">　　若出家菩萨须离此粗类</p>
<p style="text-align: left">　　若能免此恶对治德易生</p>
<p style="text-align: left">　　此中诸功德菩萨应修治</p>
<p style="text-align: left">　　谓施戒及忍勤定慧悲等</p>
<p style="text-align: left">　　舍自物名施起利他名戒</p>
<p style="text-align: left">　　解脱嗔名忍摄善名精进</p>
<p style="text-align: left">　　心寂静名定通真义名智</p>
<p style="text-align: left">　　于一切众生一味利名悲</p>
<p style="text-align: left">　　施生富戒乐忍爱勤焰炽</p>
<p style="text-align: left">　　定静智解脱悲生一切利</p>
<p style="text-align: left">　　此七法若成俱得至究竟</p>
<p style="text-align: left">　　难思智境界今到<a>世尊</a>位</p>
<p style="text-align: left">　　如于小乘中说诸声闻地</p>
<p style="text-align: left">　　于大乘亦尔说菩萨十地</p>
<p style="text-align: left">　　初地名欢喜于中喜希有</p>
<p style="text-align: left">　　由三结灭尽及生在佛家</p>
<p style="text-align: left">　　因此地果报现前修施度</p>
<p style="text-align: left">　　于百佛世界不动得自在</p>
<p style="text-align: left">　　于剡浮等洲为大转轮王</p>
<p style="text-align: left">　　于世间恒转宝轮及法轮</p>
<p style="text-align: left">　　第二名无垢身口意等业</p>
<p style="text-align: left">　　十种皆清净自性得自在</p>
<p style="text-align: left">　　因此地果报现前修戒度</p>
<p style="text-align: left">　　于千佛世界不动得自在</p>
<p style="text-align: left">　　仙人天帝释能除天爱欲</p>
<p style="text-align: left">　　天魔及外道皆所不能动</p>
<p style="text-align: left">　　第三名明焰寂慧光明生</p>
<p style="text-align: left">　　由定及<a>神通</a>欲嗔惑灭故</p>
<p style="text-align: left">　　因此地果报现前修忍辱</p>
<p style="text-align: left">　　于万佛世界不动得自在</p>
<p style="text-align: left">　　作夜摩天帝灭身见习气</p>
<p style="text-align: left">　　一切邪师执能破能正教</p>
<p style="text-align: left">　　第四名烧然智火光焰生</p>
<p style="text-align: left">　　因此地果报精进度现前</p>
<p style="text-align: left">　　多修习道品为灭惑生道</p>
<p style="text-align: left">　　兜率陀天主除外道见戒</p>
<p style="text-align: left">　　由得生自在于十方佛土</p>
<p style="text-align: left">　　往还无障碍余义如前地</p>
<p style="text-align: left">　　第五名难胜魔二乘不及</p>
<p style="text-align: left">　　圣谛微细义证见所生故</p>
<p style="text-align: left">　　因此地果报定度得现前</p>
<p style="text-align: left">　　为化乐天主回二乘向大</p>
<p style="text-align: left">　　第六名现前正向佛法故</p>
<p style="text-align: left">　　由数习定慧证得灭圆满</p>
<p style="text-align: left">　　因此地果报般若度现前</p>
<p style="text-align: left">　　他化自在天能教真俗谛</p>
<p style="text-align: left">　　第七名远行远行数相续</p>
<p style="text-align: left">　　于中念念得无生及无灭</p>
<p style="text-align: left">　　因此地果报方便智现前</p>
<p style="text-align: left">　　得为大梵王能通第一义</p>
<p style="text-align: left">　　证方便胜智六度生无间</p>
<p style="text-align: left">　　于三乘世俗为最第一师</p>
<p style="text-align: left">　　童子地不动由不出真观</p>
<p style="text-align: left">　　无分别难思非身口意境</p>
<p style="text-align: left">　　因此地果报愿度常现前</p>
<p style="text-align: left">　　胜遍光梵主<a>净土</a>等自在</p>
<p style="text-align: left">　　二乘等不及于真俗一义</p>
<p style="text-align: left">　　俱修动静故行二利无间</p>
<p style="text-align: left">　　第九名善慧法王太子位</p>
<p style="text-align: left">　　此中智最胜由通达四辩</p>
<p style="text-align: left">　　因此地果报力度常现前</p>
<p style="text-align: left">　　为遍净梵王四答难无等</p>
<p style="text-align: left">　　第十名法云能雨正法雨</p>
<p style="text-align: left">　　<a>佛光</a>水灌身受佛灌顶位</p>
<p style="text-align: left">　　因此地果报智度常现前</p>
<p style="text-align: left">　　为净居梵王大自在天王</p>
<p style="text-align: left">　　智慧境难思诸佛秘密藏</p>
<p style="text-align: left">　　得具足自在后生补处位</p>
<p style="text-align: left">　　如此菩萨地十种我已说</p>
<p style="text-align: left">　　佛地与彼异具胜德难量</p>
<p style="text-align: left">　　此地但略说十力等相应</p>
<p style="text-align: left">　　随此一一力难量如虚空</p>
<p style="text-align: left">　　如此等可言诸佛无量德</p>
<p style="text-align: left">　　如十方虚空及地水火风</p>
<p style="text-align: left">　　诸佛无量德于余人难信</p>
<p style="text-align: left">　　若不见此因难量如此果</p>
<p style="text-align: left">　　为此因及果现前佛支提</p>
<p style="text-align: left">　　日夜各三遍愿诵二十偈</p>
<p style="text-align: left">　　诸佛法及僧一切诸菩萨</p>
<p style="text-align: left">　　我顶礼归依余可尊亦敬</p>
<p style="text-align: left">　　我离一切恶摄持一切善</p>
<p style="text-align: left">　　众生诸善行<a>随喜</a>及顺行</p>
<p style="text-align: left">　　头面礼诸佛合掌劝请住</p>
<p style="text-align: left">　　愿为转法轮穷生死后际</p>
<p style="text-align: left">　　从此行我德已作及未作</p>
<p style="text-align: left">　　因此愿众生皆发菩提心</p>
<p style="text-align: left">　　度一切障难圆满无垢根</p>
<p style="text-align: left">　　具净命相应愿彼自在事</p>
<p style="text-align: left">　　一切具无边与宝手相应</p>
<p style="text-align: left">　　穷后际无尽愿众生如此</p>
<p style="text-align: left">　　愿一切女人皆成胜丈夫</p>
<p style="text-align: left">　　恒于一切时明足得圆满</p>
<p style="text-align: left">　　胜形貌威德好色他爱见</p>
<p style="text-align: left">　　无病力办具长寿愿彼然</p>
<p style="text-align: left">　　解脱诸苦畏一向归三宝</p>
<p style="text-align: left">　　于方便善巧佛法为大财</p>
<p style="text-align: left">　　慈悲喜净舍恒居四梵住</p>
<p style="text-align: left">　　施戒忍精进定智所庄严</p>
<p style="text-align: left">　　圆满福慧行相好光明照</p>
<p style="text-align: left">　　愿彼难思量行十地无碍</p>
<p style="text-align: left">　　与此德相应余德所庄严</p>
<p style="text-align: left">　　解脱一切过愿我爱众生</p>
<p style="text-align: left">　　圆满一切善及众生所乐</p>
<p style="text-align: left">　　能除他众苦愿我恒如此</p>
<p style="text-align: left">　　若他有怖畏一切时及处</p>
<p style="text-align: left">　　由唯忆我名得脱一切苦</p>
<p style="text-align: left">　　敬信我及嗔若见及忆持</p>
<p style="text-align: left">　　乃至闻我名愿彼定菩提</p>
<p style="text-align: left">　　愿我得五通恒随一切生</p>
<p style="text-align: left">　　愿我恒能生众生善及乐</p>
<p style="text-align: left">　　若他欲作恶于一切世界</p>
<p style="text-align: left">　　愿遍断彼恶如理令修善</p>
<p style="text-align: left">　　如地水火风野药及林树</p>
<p style="text-align: left">　　如他欲受用愿我自忍受</p>
<p style="text-align: left">　　愿我他所爱如念自寿命</p>
<p style="text-align: left">　　愿我念众生万倍胜自爱</p>
<p style="text-align: left">　　愿彼所作恶于我果报熟</p>
<p style="text-align: left">　　是我所行善于彼果报熟</p>
<p style="text-align: left">　　一人未解脱于有随生道</p>
<p style="text-align: left">　　愿我为彼住不先取菩提</p>
<p style="text-align: left">　　能如此修行福德若有体</p>
<p style="text-align: left">　　于恒沙世界其功不可量</p>
<p style="text-align: left">　　佛世尊自说如此因难量</p>
<p style="text-align: left">　　众生界无量利益愿亦尔</p>
<p style="text-align: left">　　此法我略说能生自他利</p>
<p style="text-align: left">　　愿汝爱此法如爱念自身</p>
<p style="text-align: left">　　若人爱此法是实爱自身</p>
<p style="text-align: left">　　是所爱应憎此憎由法成</p>
<p style="text-align: left">　　故事法如身事行如事法</p>
<p style="text-align: left">　　如行事慧然如慧事智者</p>
<p style="text-align: left">　　净顺有智慧伏他说正理</p>
<p style="text-align: left">　　由自恶疑他此人损自事</p>
<p style="text-align: left">　　是诸善知识汝应知略相</p>
<p style="text-align: left">　　知足慈悲戒智慧能灭恶</p>
<p style="text-align: left">　　善友应教汝汝知敬顺行</p>
<p style="text-align: left">　　由内外胜德汝必至胜处</p>
<p style="text-align: left">　　实誓说爱言乐性不可动</p>
<p style="text-align: left">　　正事增谄曲愿汝自易教</p>
<p style="text-align: left">　　已舍无有悔有焰炽心寂</p>
<p style="text-align: left">　　无懈缓掉动不贡高和同</p>
<p style="text-align: left">　　愿清凉如月有炽盛如日</p>
<p style="text-align: left">　　甚深如大海坚住如山王</p>
<p style="text-align: left">　　一切果所离众德所庄严</p>
<p style="text-align: left">　　众生所受用愿汝一切智</p>
<p style="text-align: left">　　我不但为王说如此善法</p>
<p style="text-align: left">　　如理为余人由欲利一切</p>
<p style="text-align: left">　　大王此正论汝日日谛听</p>
<p style="text-align: left">　　为令自及他得无上菩提</p>
<p style="text-align: left">　　胜戒敬尊长忍辱无嫉妒</p>
<p style="text-align: left">　　不吝财知足救济堕难事</p>
<p style="text-align: left">　　能行善恶人摄持及制伏</p>
<p style="text-align: left">　　弘护佛正法求菩提应行</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>