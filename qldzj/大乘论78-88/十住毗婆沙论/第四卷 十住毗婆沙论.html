<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 十住毗婆沙论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 十住毗婆沙论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 十住毗婆沙论</strong></p>
<p style="text-align: left">
	　　阿惟越致相品第八</p>
<p style="text-align: left">
	　　问曰。是诸<a>菩萨</a>有二种。一惟越致。二阿惟越致应说其相。是惟越致是阿惟越致。答曰。</p>
<p style="text-align: left">
	　　等心于众生不嫉他利养</p>
<p style="text-align: left">
	　　乃至失身命不<a>说法</a>师过</p>
<p style="text-align: left">
	　　信乐深妙法不贪于恭敬</p>
<p style="text-align: left">
	　　具足此五法是阿惟越致</p>
<p style="text-align: left">
	　　等心众生者。众生<a>六道</a>所摄。于上中下心无差别。是名阿惟越致。问曰。如说于诸佛菩萨应生第一敬心。余则不尔。又言亲近诸佛菩萨恭敬供养。余亦不尔。云何言于一切众生等心无二。答曰。说各有义不应疑难。于众生等心者。若有众生视菩萨如怨贼。有视如父母。有视如中人。于此三种众生中。等心利益欲度脱故无有差别。是故汝不应致难。不嫉他利养者。若他得衣服饮食卧具医药房舍产业金银珍宝村邑聚落国城男女等。于此施中不生嫉妒。又不怀恨而心欣悦。不说法师过者。若有人说应大乘空无相无作法若<a>六波罗蜜</a>若四功德处若菩萨十地等诸大乘法。乃至失命因缘。尚不出其过恶。何况加诸恶事。信乐深妙法者。深法名空无相无愿及诸深经。如般若波罗蜜菩萨藏等。于此法一心信乐无所疑惑。于余事中无如是乐。于深经中得滋味故。不贪恭敬者。通达诸法实相故。于名誉毁辱利与不利等无有异。具此五法者。如上所说。于阿耨多罗三藐三菩提不退转不懈废。是名阿惟越致。与此相违名惟越致。是惟越致菩萨有二种。或败坏者。或渐渐转进得阿惟越致。问曰。所说败坏者其相云何。答曰。</p>
<p style="text-align: left">
	　　若无有志干好乐下劣法</p>
<p style="text-align: left">
	　　深著名利养其心不端直</p>
<p style="text-align: left">
	　　吝护于他家不信乐空法</p>
<p style="text-align: left">
	　　但贵诸言说是名败坏相</p>
<p style="text-align: left">
	　　无有志干者。颜貌无色威德浅薄。问曰。非以身相威德是阿惟越致相。而作此说是何谓耶。答曰。斯言有谓不应致疑。我说内有功德故身有威德。不但说身色颜貌端正而已。志干者所谓威德势力。若有人能修集善法除灭恶法。于此事中有力名为志干。虽复身若天王光如日月。若不能修集善法除灭恶法者。名为无志干也。虽复身色丑陋形如饿鬼。能修善除恶乃名为志干耳。是故汝难非也。好乐下劣法者。除佛乘已余乘比于佛乘。小劣不如故名为下。非以恶也。其余恶事亦名为下。二乘所得于佛为下耳。俱出<a>世间</a>入无余<a>涅槃</a>故不名为恶。是故若人远离佛乘信乐二乘。是为乐下法。是人虽乐上事。以信乐二乘远离大乘故亦名乐下法。复次下名恶事。所谓五欲又断常等六十二见一切外道论议。一切增长<a>生死</a>。是为下法。行此法故名为乐下法。深著名利者。于布施财利供养称赞事中。深心系念善为方便。不得清净法味故贪乐此事。心不端直者。其性谄曲喜行欺诳。吝护他家者。是人随所入家。见有余人得利养恭敬赞叹。即生嫉妒忧愁不悦。心不清净计我深故。贪着利养生嫉妒心嫌恨檀越。不信乐空法者。诸佛三种说空法。所谓三<a>解脱</a>门。于此空法不信不乐不以为贵。心不通达故。但贵言说者。但乐言辞不能如说<a>修行</a>。但有口说不能信解诸法得其趣味。是名败坏相。若人发菩提心。有如是相者。当知是败坏菩萨。败坏名不调顺。譬如最弊恶马名为败坏。但有马名无有马用。败坏菩萨亦如是。但有空名无有实行。若人不欲作败坏菩萨者。当除恶法随法受名。问曰。汝说在惟越致地中。有二种菩萨。一者败坏菩萨。二者渐渐精进后得阿惟越致。败坏菩萨已解说。渐渐精进后得阿惟越致者。今可解说。答曰。</p>
<p style="text-align: left">
	　　菩萨不得我亦不得众生</p>
<p style="text-align: left">
	　　不分别说法亦不得菩提</p>
<p style="text-align: left">
	　　不以相见佛以此五功德</p>
<p style="text-align: left">
	　　得名大菩萨成阿惟越致</p>
<p style="text-align: left">
	　　菩萨行此五功德。直至阿惟越致。不得我者。离我着故。是菩萨于内外五阴十二入十八界中求我不可得。作是念。</p>
<p style="text-align: left">
	　　若阴是我者我即生灭相</p>
<p style="text-align: left">
	　　云何当以受而即作受者</p>
<p style="text-align: left">
	　　若离阴有我阴外应可得</p>
<p style="text-align: left">
	　　云何当以受而异于受者</p>
<p style="text-align: left">
	　　若我有五阴我即离五阴</p>
<p style="text-align: left">
	　　如世间常言牛异于牛主</p>
<p style="text-align: left">
	　　异物共合故此事名为有</p>
<p style="text-align: left">
	　　是故我有阴我即异于阴</p>
<p style="text-align: left">
	　　若阴中有我如房中有人</p>
<p style="text-align: left">
	　　如床上听者我应异于阴</p>
<p style="text-align: left">
	　　若我中有阴如器中有果</p>
<p style="text-align: left">
	　　如乳中有蝇阴则异于我</p>
<p style="text-align: left">
	　　如可然非然不离可然然</p>
<p style="text-align: left">
	　　然无有可然然可然中无</p>
<p style="text-align: left">
	　　我非阴离阴我亦无有阴</p>
<p style="text-align: left">
	　　五阴中<a>无我</a>我中无五阴</p>
<p style="text-align: left">
	　　如是染染者烦恼烦恼者</p>
<p style="text-align: left">
	　　一切瓶衣等皆当如是知</p>
<p style="text-align: left">
	　　若说我有定及诸法异相</p>
<p style="text-align: left">
	　　当知如是人不得<a>佛法</a>味</p>
<p style="text-align: left">
	　　菩萨如是思惟即离我见。远离我见故则不得我。不得众生者。众生名异于菩萨者。离贪我见故作是念。若他人实有我者。彼可为他因有我故以彼为他。而实求我不可得。彼亦不可得故无彼亦无我。是故菩萨亦不得彼。不分别说法者。是菩萨信解一切法不二故无差别故一相故作是念。一切法皆从邪忆想分别生虚妄欺诳。是菩萨灭诸分别无诸衰恼。即入无上第一义因缘法不随他慧。</p>
<p style="text-align: left">
	　　实性则非有亦复非是无</p>
<p style="text-align: left">
	　　非亦有亦无非非有非无</p>
<p style="text-align: left">
	　　亦非有文字亦不离文字</p>
<p style="text-align: left">
	　　如是实义者终不可得说</p>
<p style="text-align: left">
	　　言者可言言是皆寂灭相</p>
<p style="text-align: left">
	　　若性寂灭者非有亦非无</p>
<p style="text-align: left">
	　　为欲说何事为以何言说</p>
<p style="text-align: left">
	　　云何有智人而与言者言</p>
<p style="text-align: left">
	　　若诸法性空诸法即无性</p>
<p style="text-align: left">
	　　随以何法空是法不可说</p>
<p style="text-align: left">
	　　不得不有言假言以说空</p>
<p style="text-align: left">
	　　实义亦非空亦复非不空</p>
<p style="text-align: left">
	　　亦非空不空非非空不空</p>
<p style="text-align: left">
	　　非虚亦非实非说非不说</p>
<p style="text-align: left">
	　　而实无所有亦非无所有</p>
<p style="text-align: left">
	　　是为悉舍离诸所有分别</p>
<p style="text-align: left">
	　　因及从因生如是一切法</p>
<p style="text-align: left">
	　　皆是寂灭相无取亦无舍</p>
<p style="text-align: left">
	　　无灰衣不净灰亦还污衣</p>
<p style="text-align: left">
	　　非言不宣实言说则有过</p>
<p style="text-align: left">
	　　菩萨如是观信解通达于说法中。无所分别。不得菩提者。是菩萨信解空法故。如凡夫所得菩提。不如是得作是念。</p>
<p style="text-align: left">
	　　佛不得菩提非佛亦不得</p>
<p style="text-align: left">
	　　诸果及余法皆亦复如是</p>
<p style="text-align: left">
	　　有佛有菩提佛得即为常</p>
<p style="text-align: left">
	　　无佛无菩提不得即断灭</p>
<p style="text-align: left">
	　　离佛无菩提离菩提无佛</p>
<p style="text-align: left">
	　　若一异不成云何有和合</p>
<p style="text-align: left">
	　　凡诸一切法以异故有合</p>
<p style="text-align: left">
	　　菩提不异佛是故二无合</p>
<p style="text-align: left">
	　　佛及与菩提异共俱不成</p>
<p style="text-align: left">
	　　离二更无三云何而得成</p>
<p style="text-align: left">
	　　是故佛寂灭菩提亦寂灭</p>
<p style="text-align: left">
	　　是二寂灭故一切皆寂灭</p>
<p style="text-align: left">
	　　不以相见佛者。是菩萨信解通达无相法。作是念。</p>
<p style="text-align: left">
	　　一切若无相一切即有相</p>
<p style="text-align: left">
	　　寂灭是无相即为是有相</p>
<p style="text-align: left">
	　　若观无相法无相即为相</p>
<p style="text-align: left">
	　　若言修无相即非修无相</p>
<p style="text-align: left">
	　　若舍诸贪着名之为无相</p>
<p style="text-align: left">
	　　取是舍贪相则为无解脱</p>
<p style="text-align: left">
	　　凡以有取故因取而有舍</p>
<p style="text-align: left">
	　　谁取取何事名之以为舍</p>
<p style="text-align: left">
	　　取者所用取及以可取法</p>
<p style="text-align: left">
	　　共离俱不有是皆名寂灭</p>
<p style="text-align: left">
	　　若<a>法相</a>因成是即为无性</p>
<p style="text-align: left">
	　　若无有性者此即无有相</p>
<p style="text-align: left">
	　　若法无有性此即无相者</p>
<p style="text-align: left">
	　　云何言无性即为是无相</p>
<p style="text-align: left">
	　　若用有与无亦遮亦应听</p>
<p style="text-align: left">
	　　虽言心不着是则无有过</p>
<p style="text-align: left">
	　　何处先有法而后不灭者</p>
<p style="text-align: left">
	　　何处先有然而后有灭者</p>
<p style="text-align: left">
	　　是有相寂灭同无相寂灭</p>
<p style="text-align: left">
	　　是故寂灭语及寂灭语者</p>
<p style="text-align: left">
	　　先亦非寂灭亦非不寂灭</p>
<p style="text-align: left">
	　　亦非寂不寂非非寂不寂</p>
<p style="text-align: left">
	　　是菩萨如是通达无相慧故无有疑悔。不以色相见佛。不以受想行识相见佛。问曰。云何不以色相见佛。不以受想行识相见佛。答曰。非色是佛。非受想行识是佛。非离色有佛。非离受想行识有佛。非佛有色。非佛有受想行识。非色中有佛。非受想行识中有佛。非佛中有色。非佛中有受想行识。菩萨于此五种中不取相。得至阿惟越致地。问曰。已知得此法是阿惟越致。阿惟越致有何相貌。答曰。</p>
<p style="text-align: left">
	　　般若已广说阿惟越致相</p>
<p style="text-align: left">
	　　若菩萨观凡夫地声闻地辟支佛地佛地。不二不分别无有疑悔。当知是阿惟越致。阿惟越致。有所言说皆有利益。不观他人长短好丑。不悕望外道<a>沙门</a>有所言说。应知即知应见便见。不礼事余天。不以华香幡盖供养。不宗事余师。不堕恶道不受女身。常自修十善道。亦教他令行。常以善法示教利喜。乃至梦中不舍十善道。不行十不善道。身口意业所种善根。皆为安乐度脱众生。所得果报与众生共。若闻深法不生疑悔。少于语言利安语和悦语柔软语。少于眠睡行来进止心不散乱。威仪庠雅忆念坚固。身无诸虫。衣服卧具净洁无垢。身心清净闲静少事。心不谄曲不怀悭嫉。不贵利养衣服饮食卧具医药资生之物。于深法中无所诤竞。一心听法常欲在前。以此福德具足诸波罗蜜。于世技术与众殊绝。观一切法皆顺法性。乃至恶魔变现八大<a>地狱</a>化作菩萨而语之言。汝若不舍菩提心者当生此中。见是怖畏而心不舍。恶魔复言。摩诃衍经非佛所说。闻是语时心无有异。常依法相不随于他。于生死苦恼而无惊畏。闻菩萨于阿僧祇劫修集善根而退转者。其心不没。又闻菩萨退为阿<a>罗汉</a>得诸<a>禅定</a>说法度人心亦不退。常能觉知一切魔事。若闻萨波若空大乘十地亦空可度众生亦空诸法无所有亦如<a>虚空</a>。若闻如是惑乱其心欲令退转疲厌懈废。而是菩萨倍加精进深行慈悲。意若欲入初禅第二第三第四禅而不随禅生还起欲界法。除破憍慢不贵称赞心无嗔碍。若在居家不染着五欲。以厌离心受如病服药。不以邪命自活。不以自活因缘恼乱于他。但为众生得安乐故处在居家。密迹金刚常随侍卫人及非人不能坏乱。诸根具足无所缺少。不为咒术恶药伏人害物。不好斗诤不自高身不卑他人。不占相吉凶不乐说众事。所谓帝王臣民国土疆界。战斗器仗衣物酒食。女人事古昔事大海中事。如是等事悉不乐说。不往观听歌舞伎乐。但乐说应诸波罗蜜义。乐说应诸波罗蜜法令得增益。离诸斗讼常愿见佛。闻他方现在有佛愿欲往生。常生中国终不自疑我是阿惟越致非阿惟越致。决定自知是阿惟越致。种种魔事觉而不随。乃至转身不生声闻辟支佛心。乃至恶魔现作佛身。语言汝应证阿罗汉。我今为汝说法。即于此中成阿罗汉。亦不信受。为<a>护法</a>故不惜身命常行精进。若说法时无有疑难。无有阙失。如是等事名阿惟越致相。能成就此相者。当知是阿惟越致。或有未具足者。何者是未久入阿惟越致地者。随后诸地修集善根。随善根转深故。得是阿惟越致相。</p>
<p style="text-align: left">
	　　易行品第九</p>
<p style="text-align: left">
	　　问曰。是阿惟越致菩萨初事如先说。至阿惟越致地者。行诸难行久乃可得。或堕声闻辟支佛地。若尔者是大衰患。如助道法中说。</p>
<p style="text-align: left">
	　　若堕声闻地及辟支佛地</p>
<p style="text-align: left">
	　　是名菩萨死则失一切利</p>
<p style="text-align: left">
	　　若堕于地狱不生如是畏</p>
<p style="text-align: left">
	　　若堕二乘地则为大怖畏</p>
<p style="text-align: left">
	　　堕于地狱中毕竟得至佛</p>
<p style="text-align: left">
	　　若堕二乘地毕竟遮佛道</p>
<p style="text-align: left">
	　　佛自于经中解说如是事</p>
<p style="text-align: left">
	　　如人贪寿者斩首则大畏</p>
<p style="text-align: left">
	　　菩萨亦如是若于声闻地</p>
<p style="text-align: left">
	　　及辟支佛地应生大怖畏</p>
<p style="text-align: left">
	　　是故若诸佛所说有易行道疾得至阿惟越致地方便者。愿为说之。答曰。如汝所说是儜弱怯劣无有大心。非是丈夫志干之言也。何以故。若人发愿欲求阿耨多罗三藐三菩提。未得阿惟越致。于其中间应不惜身命。昼夜精进如救头燃。如助道中说。</p>
<p style="text-align: left">
	　　菩萨未得至阿惟越致地</p>
<p style="text-align: left">
	　　应常勤精进犹如救头燃</p>
<p style="text-align: left">
	　　荷负于重担为求菩提故</p>
<p style="text-align: left">
	　　常应勤精进不生<a>懈怠</a>心</p>
<p style="text-align: left">
	　　若求声闻乘辟支佛乘者</p>
<p style="text-align: left">
	　　但为成己利常应勤精进</p>
<p style="text-align: left">
	　　何况于菩萨自度亦度彼</p>
<p style="text-align: left">
	　　于此二乘人亿倍应精进</p>
<p style="text-align: left">
	　　行大乘者佛如是说。发愿求佛道。重于举三千<a>大千世界</a>。汝言阿惟越致地是法甚难久乃可得。若有易行道疾得至阿惟越致地者。是乃怯弱下劣之言。非是大人志干之说。汝若必欲闻此方便今当说之。佛法有无量门。如世间道有难有易。陆道步行则苦。水道乘船则乐。菩萨道亦如是。或有勤行精进。或有以信方便易行疾至阿惟越致者。如偈说。</p>
<p style="text-align: left">
	　　东方善德佛南栴檀德佛</p>
<p style="text-align: left">
	　　西无量明佛北方相德佛</p>
<p style="text-align: left">
	　　东南无忧德西南宝施佛</p>
<p style="text-align: left">
	　　西北华德佛东北三行佛</p>
<p style="text-align: left">
	　　下方明德佛上方广众德</p>
<p style="text-align: left">
	　　如是诸<a>世尊</a>今现在十方</p>
<p style="text-align: left">
	　　若人疾欲至不退转地者</p>
<p style="text-align: left">
	　　应以恭敬心执持称名号</p>
<p style="text-align: left">
	　　若菩萨欲于此身得至阿惟越致地成就阿耨多罗三藐三菩提者。应当念是十方诸佛称其名号。如宝月童子所问经阿惟越致品中说。佛告宝月。东方去此过无量无边不可思议恒河沙等佛土有世界名无忧。其地平坦七宝合成。紫磨金缕交络其界。宝树罗列以为庄严。无有地狱畜生饿鬼阿修罗道及诸难处。清净无秽无有沙砾瓦石山陵堆阜深坑幽壑。天常雨华以布其地。时世有佛号曰善德如来应供正遍知明行足善逝世间解无上士调御丈夫<a>天人</a>师佛世尊。大菩萨众恭敬围绕。身相光色如燃大金山如大珍宝聚。为诸大众广说<a>正法</a>。初中后善有辞有义。所说不杂具足清净如实不失。何谓不失不失地水火风。不失欲界<a>色界</a>无色界。不失色受想行识。宝月。是佛成道已来过六十亿劫。又其佛国昼夜无异。但以此间阎浮提日月岁数说彼劫寿。其<a>佛光</a>明常照世界。于一说法令无量无边千万亿阿僧祇众生住无生法忍。倍此人数得住初忍第二第三忍。宝月。其佛本愿力故。若有他方众生。于先佛所种诸善根。是佛但以光明触身。即得无生法忍。宝月。若善男子善女人闻是佛名能信受者。即不退阿耨多罗三藐三菩提。余九佛事皆亦如是。今当解说诸佛名号及国土名号。善德者。其德淳善但有安乐。非如诸天龙神福德惑恼众生。栴檀德者。南方去此无量无边恒河沙等佛土有世界名<a>欢喜</a>。佛号栴檀德。今现在说法。譬如栴<a>檀香</a>而清凉。彼佛名称远闻如香流布。灭除众生三毒火热令得清凉。无量明佛者。西方去此无量无边恒河沙等佛土有世界名善。佛号无量明。今现在说法。其佛身光及智慧明昭无量无边。相德佛者。北方去此无量无边恒河沙等佛土有世界名不可动。佛名相德。今现在说法。其佛福德高显犹如幢相。无忧德者。东南方去此无量无边恒河沙等佛土有世界名月明。佛号无忧德。今现在说法。其佛神德令诸天人无有忧愁。宝施佛者。西南方去此无量无边恒河沙等佛土有世界名众相。佛号宝施。今现在说法。其佛以诸无漏根力觉道等宝常施众生。华德佛者。西北方去此无量无边恒河沙等佛土有世界名众音。佛号华德。今现在说法。其佛色身犹如妙华其德无量。三乘行佛者。东北方去此无量无边恒河沙等佛土有世界名安隐。佛号三乘行。今现在说法。其佛常说声闻行辟支佛行诸菩萨行。有人言。说上中下精进故。号为三乘行。明德佛者。下方去此无量无边恒河沙等佛土有世界名广大。佛号明德。今现在说法。明名身明智慧明宝树光明。是三种明常照世间。广众德者。上方去此无量无边恒河沙等佛土有世界名众月。佛号广众德。今现在说法。其<a>佛弟子</a>福德广大故号广众德。今是十方佛善德为初。广众德为后。若人一心称其名号。即得不退于阿耨多罗三藐三菩提。如偈说。</p>
<p style="text-align: left">
	　　若有人得闻说是诸佛名</p>
<p style="text-align: left">
	　　即得无量德如为宝月说</p>
<p style="text-align: left">
	　　我礼是诸佛今现在十方</p>
<p style="text-align: left">
	　　其有称名者即得不退转</p>
<p style="text-align: left">
	　　东方无忧界其佛号善德</p>
<p style="text-align: left">
	　　色相如金山名闻无边际</p>
<p style="text-align: left">
	　　若人闻名者即得不退转</p>
<p style="text-align: left">
	　　我今合掌礼愿悉除忧恼</p>
<p style="text-align: left">
	　　南方欢喜界佛号栴檀德</p>
<p style="text-align: left">
	　　面净如满月光明无有量</p>
<p style="text-align: left">
	　　能灭诸众生三毒之热恼</p>
<p style="text-align: left">
	　　闻名得不退是故稽首礼</p>
<p style="text-align: left">
	　　西方善世界佛号无量明</p>
<p style="text-align: left">
	　　身光智慧明所照无边际</p>
<p style="text-align: left">
	　　其有闻名者即得不退转</p>
<p style="text-align: left">
	　　我今稽首礼愿尽生死际</p>
<p style="text-align: left">
	　　北方无动界佛号为相德</p>
<p style="text-align: left">
	　　身具众相好而以自庄严</p>
<p style="text-align: left">
	　　摧破魔怨众善化诸人天</p>
<p style="text-align: left">
	　　闻名得不退是故稽首礼</p>
<p style="text-align: left">
	　　东南月明界有佛号无忧</p>
<p style="text-align: left">
	　　光明踰日月遇者灭烦恼</p>
<p style="text-align: left">
	　　常为众说法除诸内外苦</p>
<p style="text-align: left">
	　　十方佛称赞是故稽首礼</p>
<p style="text-align: left">
	　　西南众相界佛号为宝施</p>
<p style="text-align: left">
	　　常以诸法宝广施于一切</p>
<p style="text-align: left">
	　　诸天头面礼宝冠在足下</p>
<p style="text-align: left">
	　　我今以五体归命宝施尊</p>
<p style="text-align: left">
	　　西北众音界佛号为华德</p>
<p style="text-align: left">
	　　世界众宝树演出妙法音</p>
<p style="text-align: left">
	　　常以七觉华庄严于众生</p>
<p style="text-align: left">
	　　白毫相如月我今头面礼</p>
<p style="text-align: left">
	　　东北安隐界诸宝所合成</p>
<p style="text-align: left">
	　　佛号三乘行无量相严身</p>
<p style="text-align: left">
	　　智慧光无量能破无明闇</p>
<p style="text-align: left">
	　　众生无忧恼是故稽首礼</p>
<p style="text-align: left">
	　　上方众月界众宝所庄严</p>
<p style="text-align: left">
	　　大德声闻众菩萨无有量</p>
<p style="text-align: left">
	　　诸圣中师子号曰广众德</p>
<p style="text-align: left">
	　　诸魔所怖畏是故稽首礼</p>
<p style="text-align: left">
	　　下方广世界佛号为明德</p>
<p style="text-align: left">
	　　身相妙超绝阎浮檀金山</p>
<p style="text-align: left">
	　　常以智慧日开诸善根华</p>
<p style="text-align: left">
	　　宝土甚广大我遥稽首礼</p>
<p style="text-align: left">
	　　过去无数劫有佛号海德</p>
<p style="text-align: left">
	　　是诸现在佛皆从彼发愿</p>
<p style="text-align: left">
	　　<a>寿命</a>无有量光明照无极</p>
<p style="text-align: left">
	　　国土甚清净闻名定作佛</p>
<p style="text-align: left">
	　　今现在十方具足成十力</p>
<p style="text-align: left">
	　　是故稽首礼人天中最尊</p>
<p style="text-align: left">
	　　问曰。但闻是十佛名号执持在心。便得不退阿耨多罗三藐三菩提。为更有余佛余菩萨名得至阿惟越致耶。答曰。</p>
<p style="text-align: left">
	　　阿弥陀等佛及诸大菩萨</p>
<p style="text-align: left">
	　　称名一心念亦得不退转</p>
<p style="text-align: left">
	　　更有阿弥陀等诸佛。亦应恭敬<a>礼拜</a>称其名号。今当具说。无量寿佛。世<a>自在</a>王佛。师子意佛。法意佛。梵相佛。世相佛。世妙佛。慈悲佛。世王佛。人王佛。月德佛。宝德佛。相德佛。大相佛。珠盖佛。师子鬘佛。破无明佛。智华佛。多摩罗跋栴檀香佛。持大功德佛。雨七宝佛。超勇佛。离嗔恨佛。大庄严佛。无相佛。宝藏佛。德顶佛。多伽罗香佛。栴檀香佛。莲华香佛。庄严道路佛。龙盖佛。雨华佛。散华佛。华光明佛。日音声佛。蔽日月佛。琉璃藏佛。<a>梵音</a>佛。净明佛。金藏佛。须弥顶佛。山王佛。音声自在佛。净眼佛。月明佛。如须弥山佛。日月佛。得众佛。华生佛。梵音说佛。世主佛。师子行佛。妙法意师子吼佛。珠宝盖珊瑚色佛。破痴爱闇佛。水月佛。众华佛。开智慧佛。持杂宝佛。菩提佛。华超出佛。真琉璃明佛。蔽日明佛。持大功德佛。得正慧佛。勇健佛。离谄曲佛。除恶根栽佛。大香佛。道映佛。水光佛。海云慧游佛。德顶华佛。华庄严佛。日音声佛。月胜佛。琉璃佛。梵声佛。光明佛。金藏佛。山顶佛。山王佛。音王佛。龙胜佛。无染佛。净面佛。月面佛。如须弥佛。栴檀香佛。威势佛。<a>燃灯佛</a>。难胜佛。宝德佛。喜音佛。光明佛。龙胜佛。离垢明佛。师子佛。王王佛。力胜佛。华齿佛。<a>无畏</a>明佛。香顶佛。普贤佛。普华佛。宝相佛。是诸佛世尊现在十方清净世界。皆称名忆念。阿弥陀佛本愿如是。若人念我称名自归。即入必定得阿耨多罗三藐三菩提。是故常应忆念以偈称赞。</p>
<p style="text-align: left">
	　　无量光明慧身如真金山</p>
<p style="text-align: left">
	　　我今身口意合掌稽首礼</p>
<p style="text-align: left">
	　　金色妙光明普流诸世界</p>
<p style="text-align: left">
	　　随物增其色是故稽首礼</p>
<p style="text-align: left">
	　　若人命终时得生彼国者</p>
<p style="text-align: left">
	　　即具无量德是故我归命</p>
<p style="text-align: left">
	　　人能念是佛无量力威德</p>
<p style="text-align: left">
	　　即时入必定是故我常念</p>
<p style="text-align: left">
	　　彼国人命终设应受诸苦</p>
<p style="text-align: left">
	　　不堕恶地狱是故归命礼</p>
<p style="text-align: left">
	　　若人生彼国终不堕三趣</p>
<p style="text-align: left">
	　　及与阿修罗我今归命礼</p>
<p style="text-align: left">
	　　人天身相同犹如金山顶</p>
<p style="text-align: left">
	　　诸胜所归处是故头面礼</p>
<p style="text-align: left">
	　　其有生彼国具天眼耳通</p>
<p style="text-align: left">
	　　十方普无碍稽首圣中尊</p>
<p style="text-align: left">
	　　其国诸众生神变及心通</p>
<p style="text-align: left">
	　　亦具<a>宿命</a>智是故归命礼</p>
<p style="text-align: left">
	　　生彼国土者无我无我所</p>
<p style="text-align: left">
	　　不生彼此心是故稽首礼</p>
<p style="text-align: left">
	　　超出<a>三界</a>狱目如莲华叶</p>
<p style="text-align: left">
	　　声闻众无量是故稽首礼</p>
<p style="text-align: left">
	　　彼国诸众生其性皆柔和</p>
<p style="text-align: left">
	　　自然行十善稽首众圣王</p>
<p style="text-align: left">
	　　从善生净明无量无边数</p>
<p style="text-align: left">
	　　二足中第一是故我归命</p>
<p style="text-align: left">
	　　若人愿作佛心念阿弥陀</p>
<p style="text-align: left">
	　　应时为现身是故我归命</p>
<p style="text-align: left">
	　　彼佛本愿力十方诸菩萨</p>
<p style="text-align: left">
	　　来供养听法是故我稽首</p>
<p style="text-align: left">
	　　彼土诸菩萨具足诸相好</p>
<p style="text-align: left">
	　　以自庄严身我今归命礼</p>
<p style="text-align: left">
	　　彼诸大菩萨日日于三时</p>
<p style="text-align: left">
	　　供养十方佛是故稽首礼</p>
<p style="text-align: left">
	　　若人种善根疑则华不开</p>
<p style="text-align: left">
	　　<a>信心</a>清净者华开则见佛</p>
<p style="text-align: left">
	　　十方现在佛以种种因缘</p>
<p style="text-align: left">
	　　叹彼佛功德我今归命礼</p>
<p style="text-align: left">
	　　其土甚严饰殊彼诸天宫</p>
<p style="text-align: left">
	　　功德甚深厚是故<a>礼佛</a>足</p>
<p style="text-align: left">
	　　佛足千辐轮柔软莲华色</p>
<p style="text-align: left">
	　　见者皆欢喜头面礼佛足</p>
<p style="text-align: left">
	　　眉间白毫光犹如清净月</p>
<p style="text-align: left">
	　　增益面光色头面礼佛足</p>
<p style="text-align: left">
	　　本求佛道时行诸奇妙事</p>
<p style="text-align: left">
	　　如诸经所说头面稽首礼</p>
<p style="text-align: left">
	　　彼佛所言说破除诸罪根</p>
<p style="text-align: left">
	　　美言多所益我今稽首礼</p>
<p style="text-align: left">
	　　以此美言说救诸着乐病</p>
<p style="text-align: left">
	　　已度今犹度是故稽首礼</p>
<p style="text-align: left">
	　　人天中最尊诸天头面礼</p>
<p style="text-align: left">
	　　七宝冠摩足是故我归命</p>
<p style="text-align: left">
	　　一切贤圣众及诸人天众</p>
<p style="text-align: left">
	　　咸皆共归命是故我亦礼</p>
<p style="text-align: left">
	　　乘彼八道船能度难度海</p>
<p style="text-align: left">
	　　自度亦度彼我礼自在者</p>
<p style="text-align: left">
	　　诸佛无量劫赞扬其功德</p>
<p style="text-align: left">
	　　犹尚不能尽归命清净人</p>
<p style="text-align: left">
	　　我今亦如是称赞无量德</p>
<p style="text-align: left">
	　　以是福因缘愿佛常念我</p>
<p style="text-align: left">
	　　我于今先世福德若大小</p>
<p style="text-align: left">
	　　愿我于佛所心常得清净</p>
<p style="text-align: left">
	　　以此福因缘所获上妙德</p>
<p style="text-align: left">
	　　愿诸众生类皆亦悉当得</p>
<p style="text-align: left">
	　　又亦应念毗婆尸佛。尸弃佛。毗首婆伏佛。拘楼珊提佛。迦那迦牟尼佛。迦葉佛。<a>释迦牟尼佛</a>。及未来世<a>弥勒</a>佛。皆应忆念礼拜以偈称赞。</p>
<p style="text-align: left">
	　　毗婆尸世尊无忧道树下</p>
<p style="text-align: left">
	　　成就一切智微妙诸功德</p>
<p style="text-align: left">
	　　正观于世间其心得解脱</p>
<p style="text-align: left">
	　　我今以五体归命无上尊</p>
<p style="text-align: left">
	　　尸弃佛世尊在于邠他利</p>
<p style="text-align: left">
	　　道场树下坐成就于菩提</p>
<p style="text-align: left">
	　　身色无有比如然紫金山</p>
<p style="text-align: left">
	　　我今自归命三界无上尊</p>
<p style="text-align: left">
	　　毗首婆世尊坐娑罗树下</p>
<p style="text-align: left">
	　　自然得通达一切妙智慧</p>
<p style="text-align: left">
	　　于诸人天中第一无有比</p>
<p style="text-align: left">
	　　是故我归命一切最胜尊</p>
<p style="text-align: left">
	　　迦求村大佛得阿耨多罗</p>
<p style="text-align: left">
	　　三藐三菩提尸利沙树下</p>
<p style="text-align: left">
	　　成就大智慧永脱于生死</p>
<p style="text-align: left">
	　　我今归命礼第一无比尊</p>
<p style="text-align: left">
	　　迦那含牟尼大圣无上尊</p>
<p style="text-align: left">
	　　优昙钵树下成就得佛道</p>
<p style="text-align: left">
	　　通达一切法无量无有边</p>
<p style="text-align: left">
	　　是故我归命第一无上尊</p>
<p style="text-align: left">
	　　迦葉佛世尊眼如双莲华</p>
<p style="text-align: left">
	　　弱拘楼陀树于下成佛道</p>
<p style="text-align: left">
	　　三界无所畏行步如象王</p>
<p style="text-align: left">
	　　我今自归命稽首无极尊</p>
<p style="text-align: left">
	　　释迦牟尼佛阿输陀树下</p>
<p style="text-align: left">
	　　降伏魔怨敌成就无上道</p>
<p style="text-align: left">
	　　面貌如满月清净无瑕尘</p>
<p style="text-align: left">
	　　我今稽首礼勇猛第一尊</p>
<p style="text-align: left">
	　　当来弥勒佛那伽树下坐</p>
<p style="text-align: left">
	　　成就广大心自然得佛道</p>
<p style="text-align: left">
	　　功德甚坚牢莫能有胜者</p>
<p style="text-align: left">
	　　是故我自归无比妙法王</p>
<p style="text-align: left">
	　　复有德胜佛。普明佛。胜敌佛。王相佛。相王佛。无量功德明自在王佛。药王无阂佛。宝游行佛。宝华佛。安住佛。山王佛。亦应忆念恭敬礼拜以偈称赞。</p>
<p style="text-align: left">
	　　无胜世界中有佛号德胜</p>
<p style="text-align: left">
	　　我今稽首礼及法宝僧宝</p>
<p style="text-align: left">
	　　随意喜世界有佛号普明</p>
<p style="text-align: left">
	　　我今自归命及法宝僧宝</p>
<p style="text-align: left">
	　　普贤世界中有佛号胜敌</p>
<p style="text-align: left">
	　　我今归命礼及法宝僧宝</p>
<p style="text-align: left">
	　　善净集世界佛号王幢相</p>
<p style="text-align: left">
	　　我今稽首礼及法宝僧宝</p>
<p style="text-align: left">
	　　离垢集世界无量功德明</p>
<p style="text-align: left">
	　　自在于十方是故稽首礼</p>
<p style="text-align: left">
	　　不诳世界中无碍药王佛</p>
<p style="text-align: left">
	　　我今头面礼及法宝僧宝</p>
<p style="text-align: left">
	　　今集世界中佛号宝游行</p>
<p style="text-align: left">
	　　我今头面礼及法宝僧宝</p>
<p style="text-align: left">
	　　美音界宝花安立山王佛</p>
<p style="text-align: left">
	　　我今头面礼及法宝僧宝</p>
<p style="text-align: left">
	　　今是诸如来住在东方界</p>
<p style="text-align: left">
	　　我以恭敬心称扬归命礼</p>
<p style="text-align: left">
	　　唯愿诸如来深加以慈愍</p>
<p style="text-align: left">
	　　现身在我前皆令目得见</p>
<p style="text-align: left">
	　　复次过去未来现在诸佛。尽应总念恭敬礼拜以偈称赞。</p>
<p style="text-align: left">
	　　过去世诸佛降伏众魔怨</p>
<p style="text-align: left">
	　　以大智慧力广利于众生</p>
<p style="text-align: left">
	　　彼时诸众生尽心皆供养</p>
<p style="text-align: left">
	　　恭敬而称扬是故头面礼</p>
<p style="text-align: left">
	　　现在十方界不可计诸佛</p>
<p style="text-align: left">
	　　其数过恒沙无量无有边</p>
<p style="text-align: left">
	　　慈愍诸众生常转妙法轮</p>
<p style="text-align: left">
	　　是故我恭敬归命稽首礼</p>
<p style="text-align: left">
	　　未来世诸佛身色如金山</p>
<p style="text-align: left">
	　　光明无有量众相自庄严</p>
<p style="text-align: left">
	　　出世度众生当入于涅槃</p>
<p style="text-align: left">
	　　如是诸世尊我今头面礼</p>
<p style="text-align: left">
	　　复应忆念诸大菩萨。善意菩萨。善眼菩萨。闻月菩萨。尸毗王菩萨。一切胜菩萨。知大地菩萨。大药菩萨。鸠舍菩萨。阿离念弥菩萨。顶生王菩萨。喜见菩萨。郁多罗菩萨。萨和檀菩萨。长寿王菩萨。羼提菩萨。韦蓝菩萨。睒菩萨。月盖菩萨。明首菩萨。法首菩萨。成利菩萨。弥勒菩萨。复有金刚藏菩萨。金刚首菩萨。无垢藏菩萨。无垢称菩萨。除疑菩萨。无垢德菩萨。网明菩萨。无量明菩萨。大明菩萨。无尽意菩萨。意王菩萨。无边意菩萨。日音菩萨。月音菩萨。美音菩萨。美音声菩萨。大音声菩萨。坚精进菩萨。常坚菩萨。坚发菩萨。庄严王菩萨。常悲菩萨。常不轻菩萨。法上菩萨。法意菩萨。法喜菩萨。法首菩萨。法积菩萨。发精进菩萨。智慧菩萨。净威德菩萨。那罗延菩萨。善思惟菩萨。法思惟菩萨。跋陀婆罗菩萨。法益菩萨。高德菩萨。师子游行菩萨。喜根菩萨。上宝月菩萨。不虚德菩萨。龙德菩萨。文殊师利菩萨。妙音菩萨。云音菩萨。胜意菩萨。照明菩萨。勇众菩萨。胜众菩萨。威仪菩萨。师子意菩萨。上意菩萨。益意菩萨。增意菩萨。宝明菩萨。慧顶菩萨。乐说顶菩萨。有德菩萨。观世自在王菩萨。陀罗尼自在王菩萨。大自在王菩萨。无忧德菩萨。不虚见菩萨。离恶道菩萨。一切勇健菩萨。破闇菩萨。功德宝菩萨。花威德菩萨。金璎珞明德菩萨。离诸阴盖菩萨。心无阂菩萨。一切行净菩萨。等见菩萨。不等见菩萨。三昧游戏菩萨。法自在菩萨。法相菩萨。明庄严菩萨。大庄严菩萨。宝顶菩萨。宝印手菩萨。常举手菩萨。常下手菩萨。常惨菩萨。常喜菩萨。喜王菩萨。得辩才音声菩萨。虚空雷音菩萨。持宝炬菩萨。勇施菩萨。帝网菩萨。马光菩萨。空无阂菩萨。宝胜菩萨。天王菩萨。破魔菩萨。电德菩萨。自在菩萨。顶相菩萨。出过菩萨。师子吼菩萨。云荫菩萨。能胜菩萨。山相幢王菩萨。香象菩萨。大香象菩萨。白香象菩萨。常精进菩萨。不休息菩萨。妙生菩萨。华庄严菩萨。<a>观世音菩萨</a>。得大势菩萨。水王菩萨。山王菩萨。帝网菩萨。宝施菩萨。破魔菩萨。庄严国土菩萨。金髻菩萨。珠髻菩萨。如是等诸大菩萨。皆应忆念恭敬礼拜求阿惟越致地。</p>
		

	
	

		</div></div><hr><script charset='utf-8' src='../../js/footer.js'></script></body></html>