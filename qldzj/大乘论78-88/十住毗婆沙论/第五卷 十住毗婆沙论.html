<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 十住毗婆沙论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 十住毗婆沙论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 十住毗婆沙论</strong></p>
<p style="text-align: left">
	　　除业品第十</p>
<p style="text-align: left">
	　　问曰。但忆念阿弥陀等诸佛及念余<a>菩萨</a>得阿惟越致。更有余方便耶。答曰。求阿惟越致地者。非但忆念称名礼敬而已。复应于诸佛所忏悔劝请<a>随喜</a>回向。问曰。是事何谓。答曰。</p>
<p style="text-align: left">
	　　十方无量佛所知无不尽</p>
<p style="text-align: left">
	　　我今悉于前发露诸黑恶</p>
<p style="text-align: left">
	　　三三合九种从三烦恼起</p>
<p style="text-align: left">
	　　今身若先身是罪尽忏悔</p>
<p style="text-align: left">
	　　于三恶道中若应受业报</p>
<p style="text-align: left">
	　　愿于今身偿不入恶道受</p>
<p style="text-align: left">
	　　十方诸佛者。现在一切诸佛。命根成就未入<a>涅槃</a>。十方名四方四维上下。佛名所应知事悉知无余。发露者。于诸佛所发露一切罪无所覆藏。后不复作如堤防水。黑恶者。无智慧明故多犯众恶若不善法若隐没无记。三三种者。身口意生恶现报生报后报。自作教他作随喜作。从三种烦恼起三种烦恼。谓欲界系<a>色界</a>系无色界系。若助贪欲烦恼。若助嗔恚烦恼。若助愚痴烦恼。若上烦恼若中烦恼若下烦恼。今身先身尽忏悔者。今世先世所作众恶尽悔无余。<a>地狱</a>者。八种热地狱。十种寒冰地狱。畜生者。若地生若水生若无足若二足若多足。饿鬼者。食唾食吐食荡涤汁。食脓血屎尿等。若我行业应于此三恶道受者。愿令是罪此身现受。若后身受莫于地狱饿鬼畜生中受。</p>
<p style="text-align: left">
	　　复次佛自说忏悔法。若菩萨欲忏悔罪。应作是言。我于今现在十方世界中诸佛得阿耨多罗三藐三菩提。转法轮雨法雨。击法鼓吹法蠡建法幢。以法布施满足众生。多所利益多所安隐。怜愍<a>世间</a><a>饶益</a><a>天人</a>。我今以身口意。头面礼现在诸佛足。诸佛知者见者世间眼世间灯。我于无始<a>生死</a>已来所起罪业。为贪欲嗔恚愚痴所逼故。或不识佛不识法不识僧。或不识罪福。或身口意多作众罪。或以恶心出佛身血。或毁灭<a>正法</a>。破坏众僧。杀真人阿<a>罗汉</a>。或自行十不善道。或教他令行。或复随喜。若于众生有不爱语。若以斗秤欺诳侵人。以诸邪行恼乱众生。或不孝父母。或盗塔物及四方僧物。佛所说经戒或有毁破。违逆和尚阿阇梨。若人发声闻乘辟支佛乘。发大乘者。恶言毁辱轻贱嫌恨悭嫉覆心故。于诸佛所或起恶口。或说是法非法。说非法是法。今以是罪于现在诸佛知者见者证者所。尽皆发露不敢覆藏。从今已后不敢复作。若我有罪应堕地狱畜生饿鬼阿修罗中。不值三尊生在诸难。愿以此罪今世现受。如过去诸菩萨求佛道者。忏悔恶业罪。我亦如是发露忏悔不敢覆藏后不复作。若今诸菩萨求佛道者。忏悔恶业罪。我亦如是发露忏悔不敢覆藏后不复作。如未来诸菩萨求佛道者。忏悔恶业罪。我亦如是发露忏悔不敢覆藏后不复作。</p>
<p style="text-align: left">
	　　如过去未来现在诸菩萨求佛道者。忏悔恶业罪。已忏悔今忏悔当忏悔。我亦如是忏悔恶业罪不敢覆藏后不复作。</p>
<p style="text-align: left">
	　　问曰。汝已说忏悔法。云何为劝请。答曰。</p>
<p style="text-align: left">
	　　十方一切佛现在成道者</p>
<p style="text-align: left">
	　　我请转法轮安乐诸众生</p>
<p style="text-align: left">
	　　十方一切佛若欲舍<a>寿命</a></p>
<p style="text-align: left">
	　　我今头面礼劝请令久住</p>
<p style="text-align: left">
	　　转法轮者。说四圣谛义三转十二相是苦谛是苦集是苦灭是至苦灭道。是名一转四相。是苦谛应知。是苦集应断。是苦灭应证。是至苦灭道应修。是名第二转四相。是苦谛知已。是苦集断已。是苦灭证已。是至苦灭道修已。是名第三转四相。四相者。<a>四谛</a>中生眼智明觉。有人言声闻乘辟支佛乘大乘。是名法轮解说。是三乘义名为转法轮。安乐诸众生者。五欲乐不名为安乐。为今世后世。得清净安乐入于三乘。是名安乐。是人劝请诸佛转法轮。令诸众生受涅槃乐。若未得涅槃令受世间乐。是故说安乐。寿者。受业报因缘故。命根相续得住。如变化所作随心业而住。心业止则灭。劝请名至诚求愿。诸佛观诸众生巨细无异。是故求请望得从愿。莫舍寿命住无量阿僧祇劫度脱众生。</p>
<p style="text-align: left">
	　　复次佛自说劝请法。菩萨应作是言。我礼现在十方诸佛。始得阿耨多罗三藐三菩提未转法轮我今求请。愿转法轮击法鼓吹法蠡建法幢。设大法祠然大法炬。以是法施满足众生。多所利益多所安乐。怜愍世间饶益天人。是故我今劝请。是名劝请。诸佛转法轮久住者。亦应言现在十方诸佛。是诸佛欲舍寿命我请久住。多所利益多所安乐。怜愍世间饶益天人。问曰。汝已说忏悔劝请。云何名为随喜。答曰。</p>
<p style="text-align: left">
	　　所有布施福持戒修禅行</p>
<p style="text-align: left">
	　　从身口意生去来今所有</p>
<p style="text-align: left">
	　　习行三乘人具足三乘者</p>
<p style="text-align: left">
	　　一切凡夫福皆随而<a>欢喜</a></p>
<p style="text-align: left">
	　　布施福者。从舍悭法生。持戒福者。能伏身口业生。禅<a>行者</a>诸<a>禅定</a>是。从身口生者。因身口布施持戒迎来送去等。因意生者禅定慈悲等。去来今所有者。一切众生三世福德。行三乘者。求声闻乘辟支佛乘大乘。具足三乘者。成就阿罗汉乘辟支佛乘佛乘。一切者皆尽无余。凡夫者未得四谛者是。福德者有二种业。善及不隐没无记业是。随喜者。他人作福心生欢喜称以为善。</p>
<p style="text-align: left">
	　　问曰。汝以说忏悔劝请随喜。云何为回向。答曰。</p>
<p style="text-align: left">
	　　我所有福德一切皆和合</p>
<p style="text-align: left">
	　　为诸众生故正回向佛道</p>
<p style="text-align: left">
	　　我者己身。所有福德者。若从身生。若从口生。若从意生。若因布施生。若因持戒生。若因修禅生。若因随喜生。若因劝请生。如是等及余所有善。皆名所有福德。一切皆和合者。心念诸福德合集称量知其广大。诸众生者<a>三界</a>众生。正者如诸佛回向。如真实回向。回向菩提。回向菩提者。回诸福德向阿耨多罗三藐三菩提。又随喜回向。此二事佛亦自说。有菩萨摩诃萨。欲随喜回向应念诸佛。断三界相续道灭诸戏论。干烦恼淤泥。灭诸刺棘除诸重担逮得己利。正智<a>解脱</a>心得<a>自在</a>尽诸有结。无量无边不可思议阿僧祇十方世界。一一世界中。亦无量无边不可思议阿僧祇诸佛出已灭度。从初发心乃至得佛入无余涅槃。至遗法未尽于其中间是诸佛所有善根福德。应<a>六波罗蜜</a>及所受辟支佛记所有善根。又声闻人善根。若布施持戒修禅。及学无学无漏善根。及诸佛戒品定品慧品解脱知见品。大慈大悲等无量功德。及诸佛有所<a>说法</a>。于此法中有人信解受学得此法利。是诸人等所有善根。于此法中及凡夫所种善根及诸天龙夜叉乾闼婆阿修罗迦楼罗紧那罗摩睺罗伽。得闻法已生诸善心。乃至畜生闻法生诸善心。及诸佛欲入涅槃时。众生所种善根。是诸善根福德一切和合称量使无遗余。以最上最妙最胜无上无等无等等随喜。随喜已。以是随喜所生福德。回向阿耨多罗三藐三菩提。未来现在诸佛亦如是。是三世诸佛福德及因诸佛所生福德心皆随喜。回向阿耨多罗三藐三菩提。是故偈说。</p>
<p style="text-align: left">
	　　罪应如是忏劝请随喜福</p>
<p style="text-align: left">
	　　回向无上道皆亦应如是</p>
<p style="text-align: left">
	　　如诸佛所说我悔罪劝请</p>
<p style="text-align: left">
	　　随喜及回向皆亦复如是</p>
<p style="text-align: left">
	　　无始世界来。有无量遮佛道罪。应于十方诸佛前忏悔。劝请诸佛随喜回向亦应如是。如佛所知所见所许忏悔。我亦如是忏悔劝请诸佛。随喜回向亦复如是。若如是忏悔劝请随喜回向。是名正回向。问曰。云何名为诸佛所知所见所许忏悔劝请随喜回向。答曰。忏悔劝请如先说。随喜回向。如大品经中。<a>须菩提</a>白佛言。<a>世尊</a>。所说菩萨于过去未来现在一切诸佛及诸<a>弟子</a>一切众生所有福德善根尽和合称量。以最上随喜。世尊。云何名为最上随喜。佛告须菩提。若菩萨于过去未来现在诸法。不取不念不见不得不分别而能如是思惟。是诸法皆从忆想分别众缘和合有一切法实不生无所从来。是中乃至无有一法已生今生当生。亦无已灭今灭当灭。诸<a>法相</a>如是。我顺诸法相随喜。随喜已亦随诸法实相回向阿耨多罗三藐三菩提。是名最上随喜回向。</p>
<p style="text-align: left">
	　　复次须菩提。求佛道善男子善女人。不欲谤佛者。应以善根如是回向。应作是念。如诸佛心佛智佛眼。知见是善根福德本末体相从何而有。我亦如是随诸佛知见随喜。如诸佛所许我亦如是以善根回向。若菩萨如是回向。则不谤诸佛亦无过咎。深心信解如实回向。是名大回向具足回向。复次须菩提。善男子善女人以诸善根福德应如是回向。如诸贤圣。戒品定品慧品解脱品解脱知见品。不系欲界不系色界不系无色界。不在过去不在未来不在现在。以不系三界故。是回向亦如是不系。所回向处亦不系。若菩萨能如是得心信解如实。是名不失回向无毒回向法性回向。若菩萨于此回向取相贪着是名邪回向。是故诸菩萨摩诃萨。应如诸佛所知法相。以是法相回向。能至阿耨多罗三藐三菩提。是名正回向。</p>
<p style="text-align: left">
	　　分别功德品第十一</p>
<p style="text-align: left">
	　　问曰。忏悔劝请随喜回向。应云何作于昼夜中几时行。答曰。</p>
<p style="text-align: left">
	　　以右膝着地偏袒于右肩</p>
<p style="text-align: left">
	　　合掌恭敬心昼夜各三时</p>
<p style="text-align: left">
	　　以恭敬相故。右膝着地偏袒右肩合掌。是事应初夜一时礼一切佛。忏悔劝请随喜回向。中夜后夜皆亦如是。于日初分日中分日后分亦如是。一日一夜合为六时。一心念诸佛如现在前。问曰。作是行已得何果报。答曰。</p>
<p style="text-align: left">
	　　若于一时行福德有形者</p>
<p style="text-align: left">
	　　恒河沙世界乃自不容受</p>
<p style="text-align: left">
	　　若于一时中。行此事者。所得福德若有形者。恒河沙等无量无边不可思议三千<a>大千世界</a>所不容受。如三支经除罪业品中说。佛告<a>舍利弗</a>。若善男子善女人。以满恒河沙等三千大千世界七宝布施诸佛。若复有人劝请诸佛转法轮此福为胜。又佛于般若波罗蜜随喜回向品中说。善哉善哉须菩提。汝能作佛事。与诸菩萨说回向法。若菩萨作是念。如诸佛知见是善根福德本末体相。何因缘故有。我亦如是随佛所知所见回向。是人得福多。譬如恒河沙等三千大千世界中众生皆成就十善道。菩萨回向福德最上最妙最胜无比无等无等等。须菩提。置是恒河沙等三千大千世界众生。成就十善道。若恒河沙等三千大千世界众生皆得四禅。其福比此。亦复最上最妙最胜。四无量心四无色定五<a>神通</a>。得须陀洹果斯陀含果阿那含果阿<a>罗汉果</a>辟支佛道亦如是。<a>如法</a>回向福德最上最妙最胜。须菩提。置此恒河沙等三千大千世界众生皆作辟支佛。若有恒河沙等三千大千世界众生。皆发阿耨多罗三藐三菩提心。复有恒河沙等三千大千世界众生。其一菩萨以取相心。供养是诸众生衣服饮食卧具医药。于恒河沙等劫。以一切乐具供养恭敬尊重赞叹。一一菩萨皆亦如是。须菩提。于意云何。是诸菩萨以此因缘。得福多不。甚多世尊。如是福德算数譬喻所不能及。若是福德有形。恒河沙等世界所不能受。佛告须菩提。善哉善哉须菩提。是菩萨为般若波罗蜜守护。以善根随法性回向所得福德。先诸菩萨取相布施福德。百分不及一。千分万分百千万亿分。乃至算数譬喻所不能及。何以故。先诸菩萨取相分别布施。皆是有量有数。又般若波罗蜜回向品中说。佛告净居天子。置此恒河沙等三千大千世界众生皆发阿耨多罗三藐三菩提心。余恒河沙等三千大千世界众生。一一菩萨以取相心供养是诸众生衣服饮食卧具医药资生之物。随意供养于恒河沙等劫。诸天子。若是恒河沙等三千大千世界众生发阿耨多罗三藐三菩提心。余恒河沙等三千大千世界中众生皆亦发阿耨多罗三藐三菩提心。其一菩萨供养是诸菩萨衣服饮食卧具医药资生之物于恒河沙等劫。是布施取相分别。如是诸菩萨各于恒河沙等劫。供养是诸菩萨衣服饮食卧具医药资生之物。随意供养恭敬尊重赞叹。皆是取相布施。若菩萨为般若波罗蜜所护。过去未来现在诸佛戒品定品慧品解脱品解脱知见品。及声闻五品。及诸凡夫人于中种善根。已种今种当种。尽和合称量使无遗余。最上最妙最胜无等无等等不可思议随喜福德。回向阿耨多罗三藐三菩提。作是念。我是福德能至佛道。是福德于先取相福德百分不及一。千分万分亿分乃至算数譬喻所不能及。何以故。是诸菩萨取相分别布施故。复有恒河沙等三千大千世界众生。皆发阿耨多罗三藐三菩提心。身行善业口行善业意行善业。复有恒河沙等三千大千世界众生。皆发阿耨多罗三藐三菩提心。若人于恒河沙等劫恶口骂詈皆能忍受。于恒河沙等劫。身心精进除诸<a>懈怠</a>。摄心禅定无诸乱想。而皆取相不如菩萨如法性回向其福为胜。是故如汝先说。作如是事得何等利者。得如是大福德聚。是故若人欲得如是无量无边不可思议福德聚者。应行是忏悔劝请随喜回向。不惜身命利养名闻。于昼夜中常应勤行。问曰。汝但说劝请随喜回向中福德。何故不说忏悔中福德耶。答曰。于诸福德中。忏悔福德最大。除业障罪故。得善行菩萨道行劝请随喜回向与空无相无愿和合无异。复次忏悔。如如意珠随愿皆得。如佛说。若人欲于<a>婆罗门</a>大姓中生。刹利大姓中生。<a>居士</a>大家中生。应如是忏悔罪业无所覆藏后不更作。若有人欲生四天王天上忉利天上夜摩天上兜率陀天上化乐天上他化自在天上。亦应如是忏悔罪业无所覆藏后不更作。若人欲生梵世乃至非想非非想处。是人亦应如是忏悔罪业无所覆藏后不更作。若人欲得须陀洹果斯陀含果阿那含果阿罗汉果。亦应如是忏悔罪业。若人欲得三明六神通声闻道中自在力尽声闻功德<a>彼岸</a>。亦应如是忏悔罪业。若人欲得辟支佛道。亦应如是忏悔罪业。若人欲得一切智慧不可思议智慧无碍智慧无上智慧。亦应如是忏悔罪业无所覆藏后不更作。是故当知忏悔有大果报。问曰。汝言忏悔除业障罪。余经中说。佛告阿难故作业必当受报。又阿毗昙中说。诸业因缘不空。果报不失不灭。又经说众生皆属业。皆从业有依止于业。众生随业各自受报。若现报若生报若后报。又业报经中阎罗王为众生说言。咄众生。汝此罪非父母作天作<a>沙门</a>婆罗门作。汝自作自应受报。又贤圣偈中说。</p>
<p style="text-align: left">
	　　实法如金刚业力将无胜</p>
<p style="text-align: left">
	　　今我已得道而受恶业报</p>
<p style="text-align: left">
	　　又佛自说。</p>
<p style="text-align: left">
	　　大海诸名山丘陵树林木</p>
<p style="text-align: left">
	　　地水火风等日月诸星宿</p>
<p style="text-align: left">
	　　若至劫烧时皆尽无有余</p>
<p style="text-align: left">
	　　业于无量劫常在而不失</p>
<p style="text-align: left">
	　　汝遇具相者一切智人师</p>
<p style="text-align: left">
	　　先所造罪业已偿其果报</p>
<p style="text-align: left">
	　　今虽得值佛垢尽证圣果</p>
<p style="text-align: left">
	　　以余因缘故木刺犹在身</p>
<p style="text-align: left">
	　　是故不应言忏悔除业罪。答曰。我不言忏悔则罪业灭尽无有报果。我言忏悔罪则轻薄于少时受。是故忏悔。偈中说。若应堕三恶道愿人身中受。又如来智印经中说。佛告<a>弥勒</a>。诸菩萨深心爱乐阿耨多罗三藐三菩提者。有罪应在恶道受报是罪轻微。后世受恶形。或多疾病无有威德生下贱家贫穷家邪见家邪业自活家。生违意处多忧愁处。国土破坏聚落破坏。居家破坏所爱破坏。不遇善知识常不闻法不得利养。若得粗弊常不自供。能令下贱之所信敬于诸大人不得信敬。修集诸福时。多有障碍不得成就。诸根闇钝习禅意乱。不得无漏觉意功德。不知经法随宜所趣乃至恶梦偿恶道报。又佛说人有小罪。今世可受报。是罪转多便堕地狱。云何是人今世小罪转多而堕地狱。有人不修身不修戒不修心不修慧无有大意。是人小罪便堕地狱。云何是人有罪今世应受报。罪不增长不入地狱。有人修身修戒修心修慧。有大志意心无拘阂。如是人有罪不复增长今世现受。譬如人以小器盛水。着一升盐则不可饮。若复有人。以一升盐投于大池尚不觉盐味。何况叵饮。何以故。水多盐少故。罪亦如是。偈说。</p>
<p style="text-align: left">
	　　升盐投大海其味无有异</p>
<p style="text-align: left">
	　　若投小器水碱苦不可饮</p>
<p style="text-align: left">
	　　如人大积福而有少<a>罪恶</a></p>
<p style="text-align: left">
	　　不堕于恶道余缘而轻受</p>
<p style="text-align: left">
	　　又人薄福德而有少罪恶</p>
<p style="text-align: left">
	　　心志狭小故罪令堕恶道</p>
<p style="text-align: left">
	　　若人火势弱食少难消食</p>
<p style="text-align: left">
	　　此人虽不死其身受大苦</p>
<p style="text-align: left">
	　　若人身势强食少难消食</p>
<p style="text-align: left">
	　　此人终不死但受轻微苦</p>
<p style="text-align: left">
	　　善福慧火弱而有少恶罪</p>
<p style="text-align: left">
	　　是罪无救者能令堕地狱</p>
<p style="text-align: left">
	　　有大福德者虽有罪恶事</p>
<p style="text-align: left">
	　　不令堕地狱现身而轻受</p>
<p style="text-align: left">
	　　譬如鸯崛魔多杀于人众</p>
<p style="text-align: left">
	　　又欲害母佛得阿罗汉道</p>
<p style="text-align: left">
	　　今世轻受又如阿阇世害得道父王。以佛及文殊师利因缘故重罪轻受。又如人毒蛇生时雨血。后渐长大意欲杀人眼看即死。若以气嘘亦死。是故时人号为气嘘。是人命终时。<a>舍利</a>弗往至其所。心中嗔恚眼看不死嘘亦不死。舍利弗身色方更光显。心即清净上下七观。以是因缘命终之后七反生天上七反生人中。于后人寿四万岁时。当得辟支佛道。身黄金色。时人谓是金聚来。欲斫取即命终涅槃。又如阿输伽王。以兵伏阎浮提。杀万八千宫人。先世施佛土故。起八万塔。常于大阿罗汉所听受经法。后得须陀洹道。即人身轻偿。如是等罪多行福德志意旷大。集诸功德故不堕恶道。是故汝先难若忏悔罪业。则灭尽无有果报者是语不然。复次若言罪不可灭者。毗尼中佛说忏悔除罪则不可信。是事不然。是故业障罪应忏悔。</p>
<p style="text-align: left">
	　　分别布施品第十二</p>
<p style="text-align: left">
	　　菩萨能行如是忏悔劝请随喜回向。</p>
<p style="text-align: left">
	　　福德力转增心亦益柔软</p>
<p style="text-align: left">
	　　即信佛功德及菩萨大行</p>
<p style="text-align: left">
	　　是菩萨以忏悔劝请随喜回向故。福力转增心调柔软。于诸佛无量功德清净第一凡夫所不信而能信受。及诸大菩萨清净大行。希有难事亦能信受。复次。</p>
<p style="text-align: left">
	　　苦恼诸众生无是深净法</p>
<p style="text-align: left">
	　　于此生愍伤而发深悲心</p>
<p style="text-align: left">
	　　菩萨信诸佛菩萨无量甚深清净第一功德已愍伤诸众生。无此功德但以诸邪见受种种苦恼故。深生悲心。</p>
<p style="text-align: left">
	　　念是诸众生没在苦恼泥</p>
<p style="text-align: left">
	　　我当救拔之令在安隐处</p>
<p style="text-align: left">
	　　是菩萨得悲心已作是念。是诸众生常为贪恚痴所病。以身心受诸苦恼。我当拔济使离身心苦恼深埿。毕竟无生老病死患。得住安隐涅槃乐处。是故于此苦恼众生生深悲心。以悲心故为求随意使得安乐。则名慈心。</p>
<p style="text-align: left">
	　　若菩萨如是深随慈悲心</p>
<p style="text-align: left">
	　　断所有贪惜为施勤精进</p>
<p style="text-align: left">
	　　菩萨是求佛道。度苦恼众生。念者随名随顺慈悲不随余心。深慈名遍。诸众生念彻骨髓。所有名一切内外。所有金银珍宝国城妻子等。贪名欲得无厌惜名。爱着不欲与他断名。离此三恶如是则开檀波罗蜜门。是故常应一心勤行无令放逸。何以故。菩萨作是念。我今随所能作利益众生。发坚固施心。</p>
<p style="text-align: left">
	　　所有一切物有命若无命</p>
<p style="text-align: left">
	　　转轮天王位无求而不与</p>
<p style="text-align: left">
	　　乃至于男女族姓好妻妾</p>
<p style="text-align: left">
	　　年少甚端严巧便能事人</p>
<p style="text-align: left">
	　　恭顺心柔和爱念情甚至</p>
<p style="text-align: left">
	　　惜之过寿命求者皆能与</p>
<p style="text-align: left">
	　　乃至身血肉骨髓及手足</p>
<p style="text-align: left">
	　　头目耳鼻等及身皆能与</p>
<p style="text-align: left">
	　　是菩萨定心布施。凡所有外物。若有命若无命。无有乞而不与。无命物者金银珍宝。乃至转轮圣王位天王位。有命物者男女贵族好家年少妻妾。端严柔和恭敬善顺。爱惜之至过于身命而能施人。如一切施菩萨所有外物及妻子等皆能施与。是菩萨乃至自身肉血头目手足耳鼻。割肉出骨破骨出髓。如萨陀波仑。或举身施与。一切所爱无过身者。亦能施与如萨和檀。如菩萨为兔以身施与仙人。如尸毗王以身代鸽。问曰。是菩萨为分别知布施及布施果报故。能以难事施。为但以慈悲心所发故施。答曰。</p>
<p style="text-align: left">
	　　如是布施者则得如是报</p>
<p style="text-align: left">
	　　内以支节等并及诸外物</p>
<p style="text-align: left">
	　　内物名头目手足等。外物名妻子金银宝物等。是菩萨如实知施。是得是报各各分别。又信诸经所说。或以天眼得知。问曰。汝先说知以身支节布施及外物布施所得果报。今可说所得果报。答曰。宝顶经中无尽意菩萨第三十品檀波罗蜜义中说。菩萨立愿须食者施食。令我得五事报。一者得寿命。二者得胆。三者得乐。四者得力。五者得色。须浆与浆者。先于人中得香美饮。后得除诸烦恼渴爱。须乘与乘则得随意乐报。成就四如意足。后得三乘道。须衣与衣则得惭愧衣报。须灯明与灯明。则得佛眼光明。须伎乐与伎乐。则得具足天耳。须末香涂香与末香涂香。则得身无臭秽。须汁与汁则得味味相报。须房舍与房舍。则得与一切众生作归依救护。施资生之具者。则得助菩提功德。施医药者则得无老病死常乐安隐。施奴婢者。则得自在随意具足智慧。施金银珊瑚车磲马脑者。则得具足三十二相。施种种杂物庄严具。则得八十随形好。施象马车者。则得具足大乘。施园林者则得具足禅定乐。施男女者。得所爱阿耨多罗三藐三菩提。施仓谷宝藏者。则得具足法藏。施以一国土一阎浮提四天下王位者。则得道场自在法王。施诸戏乐具者。则得法乐。以足施者。则得法足能到道场。以手施者。则得宝手。能施一切以耳鼻施者。则得具足身体。以眼施者。则得具足无阂<a>法眼</a>。以头施者。则得三界特尊一切智慧。以血肉施者。令诸众生得坚固行。以髓施者得金刚身无能坏者。如是开施门果报。余施果报亦应知。以卧具施者。得三乘安隐解脱。床以坐处施者。则得菩提树下道场不可坏处。以妻施者。为得法喜娱乐故。以道施者。为生死失道众生得入正道故。以筏施者为得度欲流有流见流无明流故。以骨施者。为得戒坚定坚解脱坚解脱知见坚众生坚故。以眷属施者。为得成就无量无边阿僧祇福德天人眷属同心清净不可沮坏故。以善哉施者。为得说法时天龙夜叉乾闼婆沙门婆罗门欢喜称赞故。以经卷施者。为得九部经久住无量时故。以法施者。为得通达一切法故。集一切功德故。是菩萨如是乐行布施。知布施清净。知布施果报所得多少。是故。</p>
<p style="text-align: left">
	　　非法财施等乃至智呵施</p>
<p style="text-align: left">
	　　无有如是施但合空等施</p>
<p style="text-align: left">
	　　非法者。恶行所得财。财名资生之物。取要言之。以恶业得财物施。菩萨知是布施不清净故。如是等诸余非法施乃至智所呵施不为此事。菩萨行布施。唯与空智慧等种种功德和合。问曰。所说非法得财施等。及空智慧等和合施。此二施应广分别。答曰。是二施。无尽意菩萨会品中檀波罗蜜中说。初分别布施功德。所谓诸菩萨无非法求财施。无热恼众生施。无恐畏施。无著故施。无请而不施。无不如所许施。无吝好以不好施。无不深心施。无谄曲施。无假伪施。无损果施。无邪心施。无痴心施。无杂心施。无不信解脱施。无疲厌施。无亲附施。无以承望己施。无求<a>福田</a>者施。无轻一切众生非福田者施。无持戒毁戒高下心施。无求名闻施。无自高心施。无卑他施。无懊惜施。无悔心施。无急唤故施。无恶贱施。无自然法施。无求果报施。无嗔恚施。无令人渴乏施。无恼求者施。无轻弄彼施。无欺诳施。无俾面施。无掷与施。无不一心施。无不自手施。无不常施。无休息施。无断绝施。无竞胜施。无轻少物施。无请随自恣而以轻物施。无不称力施。无非福田施。无于少物劣弱心施。无恃多物憍心施。无邪行施。无乐受生施。无恃色族富贵施。无求生四王释梵天上施。无求声闻辟支佛乘施。无求国王王子施。无限一世施。无厌足施。无不回向萨婆若施。无不净施。无非时施。无刀毒施。无恼弄众生施。无智者所呵施。如是开示施门余不净施亦应当知。所谓诸菩萨无应弃物施。无憎恶涅槃施。无丰饶易得物施。无量恩施。无报恩施。无求反报施。无求守护施。无求吉施。无慢心施。无家法施。无因得即施。无不终身施。无垢心施。无游戏施。无以善知识故施。无轻施。无游逸施。无因失施。无以赞己故施。无以呵骂故施。无以祝愿故施。无以称希有事故施。无以明己信故施。无以畏故施。无诳施。无求眷属施。无不唱导施。无引众施。无不信施。无无因缘施。无随意施。无现奇特施。无自称赞施。无不随所求施。无为伏彼施施。无不爱施。无不任用物施。无不恭敬施。无下施。无以怪相故施。无抑挫施。无挟势得物施。无不清净心施。无疑心施。无破求者心施。无<a>禁忌</a>物施。无分别施。无以酒施。无以兵杖施。无夺彼物施。无令人生疑心施。无以亲近故施。无说彼过咎施。无随所爱施。无嗔施。无痴施。无戏论施。无不为菩提施。问曰。非法求财施。乃至不为菩提施。菩萨为有为无。若尽无者则有过咎不求福田。于众生无差别心。亦无知恩报恩。亦无家法国法施。若有者何以皆言无。答曰。是非法得财施。乃至不为菩提施。菩萨不必尽无。或时有。是布施。檀波罗蜜所不摄。不能具足檀波罗蜜故言无。空等功德和合施者。如无尽意菩萨经檀波罗蜜品中说。菩萨布施。与空心合故不尽。是施无相修故不尽。是施无愿守护故不尽。是施善根所摄故不尽。是施随解脱相故不尽。是施能破一切魔故不尽。是施不杂烦恼故不尽。是施得转胜利故不尽。是施决定心故不尽。是施集助菩提法故不尽。是施正回向故不尽。是施得道场解脱果故不尽。是施无边故不尽。是施不可尽故不尽。是施不断故不尽。是施广大故不尽。是施不可坏故不尽。是施不可胜故不尽。是施至一切智慧故不尽。是施断非法求财施等垢成就空等诸功德故不尽。非法求财施等是施垢施。与垢合是不净施。与空等功德合是净。复次是施净不净今当更说。经说施有四种。有施于施者是净不于受者净。有施于受者是净不于施者净。有施于施者净亦于受者净。有施不于施者净亦不于受者净。若施者成就善身口意业受者成就恶身口意业。是名于施者净不于受者净。若施者成就恶身口意业受者成就善身口意业。是名于受者净不于施者净。若施者成就善身口意业受者亦成就善身口意业。是名于施者净于受者亦净。若施者成就不善身口意业受者亦成就不善身口意业。是名不于施者净亦不于受者净。贪欲嗔恚愚痴。若断若不断。亦应如是分别。复次四种布施中。有净不净。一从施者净。二从受者净。三共净是名净。一不从施者净。二不从受者净。三不共净。是名不净。是中施者有功德故从施者施得净。以受者有功德故从受者施得净。以施者受者有功德故从施者受者施得净。施者有罪故从施者施不净。受者有罪故从受者施不净。施者受者有罪故从施者受者施不净。施者功德受者功德。施者罪受者罪。先已说。问曰。汝说此四种施中。菩萨应行何施。答曰。</p>
<p style="text-align: left">
	　　四种布施中行二种净施</p>
<p style="text-align: left">
	　　不求于名利及以求果报</p>
<p style="text-align: left">
	　　是布施有四种三净三不净。不净尽不行。净中行二净。一者施者净不于受者净。二者共净。于此二净施中应常精进。何以故。是菩萨不期果报故。若期果报者。则求受者清净。净名施者受者功德庄严其心清净。不净名施者有悭惜心。如佛说悭为施垢。余烦恼虽为不净悭最为重。问曰。若菩萨于施者净及共净。应勤行此二施。悭为施者垢。亦是施大垢。若菩萨未离欲未能断悭。云何能行此二净施。答曰。</p>
<p style="text-align: left">
	　　若物能起悭则不畜此物</p>
<p style="text-align: left">
	　　菩萨若于有命无命物知生悭心者则不畜此物。是故有所施皆无吝惜。问曰。外物可不畜身当云何。答曰。</p>
<p style="text-align: left">
	　　常为利众生解身如药树</p>
<p style="text-align: left">
	　　为利益众生故。信解身如药树。如药树众生有用根茎枝叶华实等各得差病。随意而取无有遮护。菩萨亦如是。为利众生故能自舍身。作是念。若众生取我头目手足肢节脊腹髀膊耳鼻齿舌血肉骨髓等。随其所须皆能与之。或举身尽施。如是降伏其心修集善根。为方便所护。行檀波罗蜜。</p>
		

	
	

		</div></div><hr><script charset='utf-8' src='../../js/footer.js'></script></body></html>