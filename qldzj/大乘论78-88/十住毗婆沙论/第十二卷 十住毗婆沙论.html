<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十二卷 十住毗婆沙论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十二卷 十住毗婆沙论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十二卷 十住毗婆沙论</strong></p>
<p style="text-align: left">
	　　略行品第二十七</p>
<p style="text-align: left">
	　　<a>菩萨</a><a>欢喜</a>地今已略说竟</p>
<p style="text-align: left">
	　　菩萨住是中多作阎浮王</p>
<p style="text-align: left">
	　　常离悭贪垢不失三宝念</p>
<p style="text-align: left">
	　　心常愿作佛救护诸众生</p>
<p style="text-align: left">
	　　初地名欢喜。已略说竟。诸<a>佛法</a>无量无边是地为本。若广说亦无量无边。是故言略说。菩萨住是地中。多作阎浮提势力转轮王。先世修习是地因缘故。信乐布施无悭贪垢。常施三宝故不失三宝念。常念作佛救诸众生。如是等善念常在心中。复次。</p>
<p style="text-align: left">
	　　若欲得<a>出家</a>勤心行精进</p>
<p style="text-align: left">
	　　能得数百定得见数百佛</p>
<p style="text-align: left">
	　　能动百世界飞行亦如是</p>
<p style="text-align: left">
	　　若欲放光明能照百世界</p>
<p style="text-align: left">
	　　化数百种人能住寿百劫</p>
<p style="text-align: left">
	　　能择数百法能变作百身</p>
<p style="text-align: left">
	　　能化百菩萨示现为眷属</p>
<p style="text-align: left">
	　　利根过是数依佛神力故</p>
<p style="text-align: left">
	　　已说初地相果力净治法</p>
<p style="text-align: left">
	　　今当复更说第二无垢地</p>
<p style="text-align: left">
	　　果名得数百定见数百佛等。势力名能化数百众生。余偈义先已说。不复解余偈。今当复说第二无垢地。问曰。汝欲广说菩萨所行法。初地义尚多。诸学者恐转增广则<a>懈怠</a>心生不能读诵。是故汝今应为不能多读诵者。略解菩萨所行诸法。答曰。</p>
<p style="text-align: left">
	　　菩萨所有法是法皆应行</p>
<p style="text-align: left">
	　　一切恶应舍是则名略说</p>
<p style="text-align: left">
	　　如上来诸品所说。能生能增长诸地法。如上诸品中说。若于余处说者。皆应令生菩萨过恶事皆应远离。是名略说菩萨所应行。<a>如法</a>句中说。诸恶莫作诸善奉行自净其意是诸<a>佛教</a>。有一法摄佛道。菩萨应行。云何为一。所谓于善法中一心不放逸。如佛告阿难。我不放逸故。得阿耨多罗三藐三菩提。如说。</p>
<p style="text-align: left">
	　　不放逸成佛<a>世间</a>无与等</p>
<p style="text-align: left">
	　　若能不放逸何事而不成</p>
<p style="text-align: left">
	　　复有二法能摄佛道。一不放逸。二智慧。如说。</p>
<p style="text-align: left">
	　　不放逸智慧佛说是利门</p>
<p style="text-align: left">
	　　不见不放逸而事不成者</p>
<p style="text-align: left">
	　　复有三法能摄佛道。一学胜戒。二学胜心。三学胜慧。如说。</p>
<p style="text-align: left">
	　　戒生上三昧三昧生智慧</p>
<p style="text-align: left">
	　　智散诸烦恼如风吹浮云</p>
<p style="text-align: left">
	　　复有四法能摄佛道。一谛处。二舍处。三灭处。四慧处。如说。</p>
<p style="text-align: left">
	　　谛舍定具足得慧利清净</p>
<p style="text-align: left">
	　　精进求佛道当集此四法</p>
<p style="text-align: left">
	　　复有五法能摄佛道。一信根。二精进根。三念根。四定根。五慧根。如说。</p>
<p style="text-align: left">
	　　信根精进根念定慧坚牢</p>
<p style="text-align: left">
	　　是法大悲合终不退佛道</p>
<p style="text-align: left">
	　　如人得五根能通达五尘</p>
<p style="text-align: left">
	　　如得信等根能通诸<a>法相</a></p>
<p style="text-align: left">
	　　复有六法能摄佛道。所谓布施持戒忍辱精进<a>禅定</a>智慧波罗蜜。如说。</p>
<p style="text-align: left">
	　　如所说<a>六度</a>降伏诸烦恼</p>
<p style="text-align: left">
	　　常增长善根不久当得佛</p>
<p style="text-align: left">
	　　复有七法能摄佛道。所谓七<a>正法</a>。信惭愧闻精进念慧。如说。</p>
<p style="text-align: left">
	　　欲得七正法当乐定精进</p>
<p style="text-align: left">
	　　除去七邪法能知诸功德</p>
<p style="text-align: left">
	　　是人能疾得无上佛菩提</p>
<p style="text-align: left">
	　　拔没<a>生死</a>者令在安隐处</p>
<p style="text-align: left">
	　　复有八法能摄佛道。所谓八大人觉。少欲知足远离精进念定慧乐不戏论。如说。</p>
<p style="text-align: left">
	　　若人决定心住八大人觉</p>
<p style="text-align: left">
	　　为求佛道故除诸恶觉观</p>
<p style="text-align: left">
	　　如是则不久疾得无上道</p>
<p style="text-align: left">
	　　如人行善者必当得妙果</p>
<p style="text-align: left">
	　　复有九法能摄佛道。所谓大忍大慈大悲慧念坚心不贪不恚不痴。如说。</p>
<p style="text-align: left">
	　　具足于大忍大慈及大悲</p>
<p style="text-align: left">
	　　又能住于慧念及坚心中</p>
<p style="text-align: left">
	　　深心入无贪无恚痴善根</p>
<p style="text-align: left">
	　　若能如是者佛道则在手</p>
<p style="text-align: left">
	　　复有十法能摄佛道。所谓十善道。自不<a>杀生</a>不教他杀见杀心不称赞见杀心不喜。乃至邪见亦如是。以是福德回向阿耨多罗三藐三菩提。如说。</p>
<p style="text-align: left">
	　　不恼害众生亦不行劫盗</p>
<p style="text-align: left">
	　　不淫犯他妇是三为身业</p>
<p style="text-align: left">
	　　不妄语两舌不恶口绮语</p>
<p style="text-align: left">
	　　不贪恼邪见是七口意行</p>
<p style="text-align: left">
	　　如是则能开无上佛道门</p>
<p style="text-align: left">
	　　若欲得佛者当行是初门</p>
<p style="text-align: left">
	　　如是等法菩萨应生。生已应守护。守护已应增长。于一善事从一转增。亦应当知。求佛道者。于一恶法应疾远离。所谓远离不放逸。如说。</p>
<p style="text-align: left">
	　　若人不能度生死险恶道</p>
<p style="text-align: left">
	　　是为可呵责最是<a>罪恶</a>事</p>
<p style="text-align: left">
	　　虽乐于富乐而生贫贱家</p>
<p style="text-align: left">
	　　不能种善根为人作奴仆</p>
<p style="text-align: left">
	　　皆由于放逸因缘之所致</p>
<p style="text-align: left">
	　　是故有智者疾远如恶毒</p>
<p style="text-align: left">
	　　若未成大悲无生忍不退</p>
<p style="text-align: left">
	　　而行放逸者是则名为死</p>
<p style="text-align: left">
	　　复有二过应疾远离。一贪声闻地。二贪辟支地。如佛说。</p>
<p style="text-align: left">
	　　若堕声闻地及辟支佛地</p>
<p style="text-align: left">
	　　是名菩萨死亦名一切失</p>
<p style="text-align: left">
	　　虽堕于<a>地狱</a>不应生怖畏</p>
<p style="text-align: left">
	　　若堕于二乘菩萨应大畏</p>
<p style="text-align: left">
	　　虽堕于地狱不永遮佛道</p>
<p style="text-align: left">
	　　若堕于二乘毕竟遮佛道</p>
<p style="text-align: left">
	　　佛说爱命者斩首则大畏</p>
<p style="text-align: left">
	　　如是欲作佛二乘应大畏</p>
<p style="text-align: left">
	　　复有三过应疾远离。一憎诸菩萨。二憎菩萨所行。三憎甚深大乘经。如说。</p>
<p style="text-align: left">
	　　小智以小缘憎恚诸菩萨</p>
<p style="text-align: left">
	　　亦憎菩萨道亦憎大乘经</p>
<p style="text-align: left">
	　　不解故不信堕在大地狱</p>
<p style="text-align: left">
	　　怖畏大惊唤是事应远离</p>
<p style="text-align: left">
	　　复有四过应疾远离。一谄。二曲。三急性。四无慈愍。如说。</p>
<p style="text-align: left">
	　　自言是菩萨其心多谄曲</p>
<p style="text-align: left">
	　　急性无所容不行慈愍心</p>
<p style="text-align: left">
	　　是近阿鼻狱离佛道甚远</p>
<p style="text-align: left">
	　　复有五过应疾远离。一贪欲。二嗔恚。三睡眠。四调戏。五疑。是名五盖覆心。如说。</p>
<p style="text-align: left">
	　　若人放逸者诸盖则覆心</p>
<p style="text-align: left">
	　　生天犹尚难何况于得果</p>
<p style="text-align: left">
	　　若勤行精进则能裂诸盖</p>
<p style="text-align: left">
	　　若能裂诸盖随愿悉皆得</p>
<p style="text-align: left">
	　　复有六过与<a>六波罗蜜</a>相违。应疾远离。一悭贪。二<a>破戒</a>。三嗔恚。四懈怠。五调戏。六愚痴。如说。</p>
<p style="text-align: left">
	　　悭贪垢污心破戒而懈怠</p>
<p style="text-align: left">
	　　无知如牛羊好嗔如毒蛇</p>
<p style="text-align: left">
	　　心乱如猕猴不远离诸盖</p>
<p style="text-align: left">
	　　生天为甚难何况得佛道</p>
<p style="text-align: left">
	　　复有七过应疾远离。一乐多事务。二乐多读诵。三乐睡眠。四乐语说。五贪利养。六常欲令人喜。七迷闷于道心随爱行。如说。</p>
<p style="text-align: left">
	　　弊人乐事务乐多诵外经</p>
<p style="text-align: left">
	　　痴人乐睡眠乐共聚众语</p>
<p style="text-align: left">
	　　虽愿欲作佛而深着利养</p>
<p style="text-align: left">
	　　是恩爱奴仆迷闷于佛道</p>
<p style="text-align: left">
	　　如是诸恶人自言是菩萨</p>
<p style="text-align: left">
	　　复有八法应疾远离。一邪见。二邪思惟。三邪语。四邪业。五邪命。六邪方便。七邪念。八邪定。如说。</p>
<p style="text-align: left">
	　　若有人愚痴行于八邪道</p>
<p style="text-align: left">
	　　学邪诸经法好随逐邪师</p>
<p style="text-align: left">
	　　远离八圣道深妙诸功德</p>
<p style="text-align: left">
	　　坚深着烦恼而或愿菩提</p>
<p style="text-align: left">
	　　如是愚痴人欲度于大海</p>
<p style="text-align: left">
	　　舍好坚牢船抱石欲求渡</p>
<p style="text-align: left">
	　　复有九法应疾远离。一不闻阿耨多罗三藐三菩提。二闻已不信。三若信不受。四若受不诵持。五若又诵持不知义趣。六若知不说。七若说不如说行。八若如说行不能常行。九若能常行不能善行。如说。</p>
<p style="text-align: left">
	　　痴人不欲闻无上正真道</p>
<p style="text-align: left">
	　　闻已不能信又不能诵持</p>
<p style="text-align: left">
	　　不知义不说不如所说行</p>
<p style="text-align: left">
	　　不能常善行又无念安慧</p>
<p style="text-align: left">
	　　如是愚痴人不堪得<a>道果</a></p>
<p style="text-align: left">
	　　犹如罪恶人不得生天上</p>
<p style="text-align: left">
	　　复有十过应疾远离。所谓十不善道。如说。</p>
<p style="text-align: left">
	　　痴人于少时贪爱弊五欲</p>
<p style="text-align: left">
	　　舍离十善道行十不善道</p>
<p style="text-align: left">
	　　诸天乐在手而复自舍弃</p>
<p style="text-align: left">
	　　如贪小钱利而舍大宝藏</p>
<p style="text-align: left">
	　　问曰。汝说无上道相时。种种因缘诃骂空发愿菩萨自言菩萨但名字菩萨。若是三不名为菩萨者。成就何法名为真菩萨。答曰。</p>
<p style="text-align: left">
	　　非但发空愿自言是菩萨</p>
<p style="text-align: left">
	　　名字为菩萨略说能成就</p>
<p style="text-align: left">
	　　三十二法者乃名为菩萨</p>
<p style="text-align: left">
	　　若人发心欲求佛道。自言是菩萨。空受名号不行功德慈悲心诸波罗蜜等。是不名为菩萨。如土城名宝城。但自诳身亦诳诸佛。亦诳世间众生。若人有三十二妙法亦能发愿是名真实菩萨。何等三十二。一深心为一切众生求诸安乐。二能入诸佛智中。三自审知堪任作佛不作佛。四不憎恶他。五道心坚固。六不假伪结托亲爱。七乃至未入<a>涅槃</a>常为众生作亲友。八亲疏同心。九已许善事心不退转。十于一切众生不断大慈。十一于一切众生不断大悲。十二常求正法心无疲懈。十三勤发精进心无厌足。十四多闻而解义。十五常省己过。十六不讥彼阙。十七于一切见闻事中常修菩提心。十八施不求报。十九持戒不求一切生处。二十于一切众生忍辱无嗔碍。二十一能勤精进修习一切善根。二十二不随无色定生。二十三方便所摄智慧。二十四四摄法所摄方便。二十五持戒毁戒慈愍无二。二十六一心听法。二十七一心阿练若处住。二十八不乐世间种种杂事。二十九不贪着小乘。三十见大乘利益为大。三十一远离恶知识。三十二亲近善知识。菩萨住是三十二法。能成七法。所谓四无量心。能游戏五<a>神通</a>。常依于智。常不舍<a>善恶</a>众生。所言决定言必皆实。集一切善法心无厌足。是为三十二法。为七法。菩萨成就此者。名为真实菩萨。</p>
<p style="text-align: left">
	　　分别二地业道品第二十八</p>
<p style="text-align: left">
	　　诸菩萨已得具足于初地</p>
<p style="text-align: left">
	　　欲得第二地当生十种心</p>
<p style="text-align: left">
	　　诸菩萨已得欢喜初地。为得二地故生十种心。因是十心能得第二地。如人欲上楼观要因梯而上。问曰。何等是十心得第二地方便。答曰。</p>
<p style="text-align: left">
	　　直心堪用心软伏寂灭心</p>
<p style="text-align: left">
	　　真妙不杂贪快大心为十</p>
<p style="text-align: left">
	　　诸菩萨已具足于初地。欲得第二地。生是十方便心。一直心。二堪用心。三柔软心。四降伏心。五寂灭心。六真妙心。七不杂心。八不贪心。九广快心。十大心。直心者。离谄曲。离谄曲故心转柔软。柔软者。不刚强粗恶。菩萨得是柔软心。生种种禅定。亦修习诸善法。观诸法实相。心则堪用。心堪用故生伏心。伏心者。善能降伏眼等诸根。如经中说。何等是善道。所谓<a>比丘</a>降伏眼根乃至意根。以降伏六根故。名为伏心。心已降伏则易生寂灭心。寂灭心者。能灭贪欲嗔恚愚痴等诸烦恼。先伏心已遮令寂灭。复有人言。得诸禅定是名寂灭心。如经说。若人善知禅定相不贪其味。是名寂灭心。得寂灭心已。必生真妙心。真妙心者。于诸禅定神通所愿事中如意得用。譬如真金随意所用。<a>行者</a>既得直心乃至真妙心已。为守护是心故。乐生不杂心。不杂心者。不与在家出家从事。是人作是念。我得如是等心。皆由禅<a>定力</a>故。以是诸心当得第二地等无量利益。若与众人杂者则失此利。何以故。若人与众人杂行。则眼等六根或时还发诸不善法。何以故。亲近可染可嗔可痴法故。诸根发动烦恼火然。烦恼火然故则失此利。见此等过故生不杂心。不应与在家出家者杂行。是人得是不杂心已。次生不贪心。不贪心者。于在家出家人中所谓父母兄弟和上师长等不生贪着。作是念。若我于在家出家生贪著者。必当来往问讯。我则何有不杂心耶。是故我欲令诸禅定等利住不杂心者。当于在家出家舍贪着心。问曰。菩萨法不应舍众生。不应生舍心。如助菩提中说。</p>
<p style="text-align: left">
	　　菩萨初精进所有方便力</p>
<p style="text-align: left">
	　　应令诸众生住于大乘中</p>
<p style="text-align: left">
	　　若人教恒沙众生住<a>罗汉</a></p>
<p style="text-align: left">
	　　不如教一人住大乘为胜</p>
<p style="text-align: left">
	　　若人少势力不堪发大乘</p>
<p style="text-align: left">
	　　次当教令住辟支声闻乘</p>
<p style="text-align: left">
	　　若人不堪住辟支声闻乘</p>
<p style="text-align: left">
	　　应教此众生令行福因缘</p>
<p style="text-align: left">
	　　不任住三乘不堪人天乐</p>
<p style="text-align: left">
	　　常以今世事随而利益之</p>
<p style="text-align: left">
	　　若有诸众生不受菩萨利</p>
<p style="text-align: left">
	　　于此不应舍应生大慈悲</p>
<p style="text-align: left">
	　　汝云何言菩萨得不杂心生不贪心。若菩萨不贪众生则为舍离。何能度耶。答曰。应随顺菩萨道行舍心。何以故。是人因舍心生广快心。作是念。我若舍是众闹。当得禅定因禅定生妙广快法。得是法已其后则能利益众生。胜今千万倍。是故为多利益众生少时舍心权舍众闹。当得禅定五神通等利益众生。菩萨何故作如是方便。菩萨为得大心而作是念。大人乐大利益故不存小利。是故我今当求大人之法随而修学。应如是勤加精进为大利益。所谓诸禅定神通灭苦<a>解脱</a>等。是故汝说非也。问曰。初地中已有直心等法。何故复说菩萨欲得二地生于十心。答曰。初地虽有此法未得深乐。未有坚固。在此地中心常喜乐转深坚固堪任施用。是故汝难非也。问曰。若深乐坚固此法者得何异事。答曰。</p>
<p style="text-align: left">
	　　若其一时得深乐坚固心</p>
<p style="text-align: left">
	　　更不复用功如使常随逐</p>
<p style="text-align: left">
	　　如使一时生常随逐人。菩萨如是一时得深乐坚固心已即常随逐。更不须用功而生若以少因缘便生。何以故。根深入故茎节相续。问曰。若菩萨得是十种心得何等果。答曰。</p>
<p style="text-align: left">
	　　若得是诸心正住第二地</p>
<p style="text-align: left">
	　　具三种离垢恶业及烦恼</p>
<p style="text-align: left">
	　　若菩萨得是直等十心。即名住第二菩萨地。一离垢者。地名也。二离垢者。于此地中离十不善道罪业之垢。三离垢者。离贪欲嗔恚等诸烦恼垢故。名为离垢。复次离垢义者。</p>
<p style="text-align: left">
	　　菩萨住此地自然不行恶</p>
<p style="text-align: left">
	　　深乐善法故自然行善道</p>
<p style="text-align: left">
	　　问曰。十不善道自然不作。自然行十善道。此二种道。几是身行。几是口行。几是意行。答曰。</p>
<p style="text-align: left">
	　　身意二三种口四善亦尔</p>
<p style="text-align: left">
	　　略说则如是此应当分别</p>
<p style="text-align: left">
	　　不善身行有三种。所谓夺他命劫盗邪淫。不善口行四种妄语两舌恶口散乱语。不善意行三种。贪取嗔恼邪见。善身行亦有三种。离夺命劫盗邪淫。善口行亦四种。离妄语两舌恶口散乱语。善意行有三种。不贪取不嗔恼<a>正见</a>。身口意业道。是善不善应须论议令人得解。初夺命不善道者。所谓有他众生知是众生故行恼害。因是恼害则失<a>寿命</a>。起此身业是名初夺命不善道。离此事故。名为离夺命善行。劫盗者。所谓属他之物。知是物属他生劫盗心。手捉此物举离此处。若劫若盗计是我物生我所心。是名劫盗行。离此事者名为离劫盗善行。邪淫者。所有女人。若为父母所护。亲族所护。为姓所护。世法所护。戒法所护。若他人妇知有鞭杖恼害等障碍。于此事中生贪欲心起于身业。或于自所有妻妾。若<a>受戒</a>若怀妊若乳儿若非道。是名邪淫。远离此事名为善身行。妄语者。覆相覆心覆见覆忍覆欲知如是相而更异说。是名妄语。远离此事名为远离妄语善行。两舌者。欲离别他。以此事向彼说。以彼事向此说。为离别他故。和合者令别离。别离者则随顺乐为别离。喜别离好别离。是名两舌。离如此事名为远离两舌善行。恶口者。世间所有恶语害语苦语粗语弊语令他嗔恼是名恶口。远离此事名为离恶口善行。散乱语者。非时语无利益语非法语无本末语无因缘语。是名散乱语。远离此事名为离散乱善行。贪取者。属他之物他所欲。他田坞他财物。心贪取愿欲得。于此事中不贪不妒不愿欲得是名不贪善行。嗔恼者。于他众生嗔恨心碍心发嗔恚。作是念。何不打缚杀害是名嗔恼离如此事名为无嗔恼善行。邪见者。言无布施无有恩报。善恶业无果报。无今世无后世。无父母无<a>沙门</a>无<a>婆罗门</a>。能知此世后世。了了通达自身作证。是名邪见。正见者。为有施者有恩报。有善恶业报有今世后世。世间有沙门婆罗门。知此世后世了了通达自身作证。是名正见善行。是菩萨如是入正见道。</p>
<p style="text-align: left">
	　　善道不善道各二十分别</p>
<p style="text-align: left">
	　　知何处起等十二种分别</p>
<p style="text-align: left">
	　　菩萨于十不善道十善道等种种别相知二十种分别。又于是二十种分别善知从何处起等十二种分别。于此十不善道中有二十种分别。所谓不离夺他命罪。一是不善。二欲界系。三有漏。四非心数法。五心不相应。六不随心行。七或共心生或不共心生。何等共心生。实有众生知是众生。以身业故夺其命。是名共心生。云何名不共心生。若人欲杀众生捉持牵挽扑着地已然后能死。是名不共心生。又身不动口不言。但生心我从今日当作杀众生者。如是夺他命罪。是名不共心生。又是不离夺他命者。若睡若觉常积习增长。亦名不共心生。八或色或非色。初共心生杀罪是色。第二杀罪第三第四非是色。九或作或非作。有色是作。余者无作。十或有缘或<a>无缘</a>。色是有缘余者是无缘。问曰。是心为有缘为无缘。答曰。非有缘。问曰。若心非有缘身不动口不言时但心生念我从今日当作杀众生者。如是罪业云何名为非缘。答曰。若杀罪是心则应有缘。今实杀罪非是心。若心是杀罪即是身业。而心实非身业。是故杀生罪不名有缘。但杀生罪共心在身中生。以是无作故言非缘。十一是业。十二非业相应。十三不随业行。十四或共业生或不共业生。如共心生无异。但除心与思共生为异。十五非先世业报。十六不可修。十七应善知。十八应以慧证不以身证。十九可断。二十可知见。不离劫盗罪。不离邪淫罪。不离妄语罪中。但一共心生二不共心生。一有色二无色。一作二无作。一有缘二无缘。余如杀中说。不离两舌不离恶口亦如是。不离散乱语。或不善或无记从不善心生。是不善从无记心生。是无记或欲界系。或<a>色界</a>系。欲界系者。以欲界身心。散乱语是欲界系。色界系亦如是。余如妄语中说。贪取欲界系。是有漏心数法。非心相应。非随心行。心共生。无色无作。有缘。非业相应。非随业行。非共业生。非先世业报。除因报。非可修。应善知。应以慧证。身证。可断。可见知。嗔恼。或心相应。或心不相应。缠所摄名心相应。使所摄名心不相应。随心行不随心行亦如是。共心生不共心生。有觉众生与心共生。无觉众生不与心共生。如心相应。随心行共心生业相应。随业行共业生亦如是。如心不相应不随心行不共心生业不相应不随业行不与业共生亦如是。余分别如贪取中说。如嗔恼邪见亦如是。十善道中离夺他命是善性。或欲界系。或不系<a>三界</a>。欲界系者以欲界身离夺他命。是欲界系。非三界系者。学无学人八圣道所摄。离杀生正业。是或有漏或无漏。欲界系是有漏。非三界系是无漏。非心数法。非心相应。非随心行。或共心生或不共心生。何等是共心生。如行人见虫而作是念。我当身业远离不伤害。是名离夺命善行共心生。何等是离杀生善不共心生。有人身不动口不言但心念从今日不杀生。是名不共心生。又有人先远离杀生。若睡若觉心缘余事。于念念中不杀生。福常得增长。亦不共心生。或是色或非色。一是色二非色。一是作二非作。一有缘二无缘。是业非业相应。不随业行。或共业生或不共业生。如共心生不共心生除心与思为异。非先业报。除因报。可修可善知可以身证。慧证或可断或不可断有漏则可断。无漏不可断。可知见亦如是。离劫盗。离邪淫。离妄语。离两舌。离恶口亦如是。离散乱语。或欲界系。或色界系。或不系三界。欲界系者。以欲界身心离散乱语。色界系亦如是。不系三界者。如不杀中说。或有漏或无漏。有漏者系。无漏者不系。余如离妄语中说。不贪取者是善性。或欲界系。或非系三界。欲界系者。欲界凡夫不贪取及贤圣不贪取善行。是欲界系。非三界系者。诸贤圣不贪取无漏善行。是或有漏或无漏。欲界系是有漏。不系三界是无漏。是心数法。心相应。随心行。共心生。无色无作。有缘。非业。业相应。随业行。共业生。非先业报。除因报。可修。可善知。可以身证。慧证。或可断。或不可断。有漏可断。无漏不可断。知见亦如是。离嗔恼是善性。或欲界系。或色界系。或无色界系。或不系三界。欲界系者。欲界不嗔恼善根。余二界亦如是。不系者。余不系是或有漏或无漏系三界者。是有漏。余是无漏。心数法。或心相应。或心不相应。与缠相违不嗔善根与心相应。与使相违不嗔善根与心不相应。随心行共心生亦如是。无色无作。或有缘或无缘。心相应是有缘。心不相应是无缘。非业或与业相应。或不与业相应。或随业行或不随业行。或共业生。或不共业生。亦如心说非业。报除因报。可以身证慧证。或可断或不可断。有漏可断。无漏不可断。可知见亦如是。正见是善性。或欲界系。或色界系。或无色界系。或非三界系。欲界系者。若凡夫若贤圣。欲界念相应正见。是色无色界亦如是。不系三界者。贤圣无漏正见。或有漏或无漏。三界系是有漏。不系是无漏。心数法。心相应。随心行。共心生。无色无作。有缘。非业。业相应。随业行。共业生。非先业报。除因报。可以身证。慧证。或可断。或不可断。有漏可断。无漏不可断。可见可知亦如是。是名善等二十种分别。从何起等十二论者。一从何起。二起谁。三从何因起。四与谁作因。五何缘。六与谁作缘。七何所缘。八与谁作缘。九何增上。十与谁作增上。十一何失。十二何果杀罪。从何起者。从三不善根起。又从邪念起。又随以何心夺众生命。从是心起。起谁者。从杀罪边所有诸法。已生今生当生。是因缘亦如是。何所缘者。缘众生。又因何心夺众生命。亦缘此心。与谁作缘者。因杀罪边所有诸法。若已生若今生若当生。是法缘于杀生罪。何失者。今世恶名人所不信等。何果者。堕地狱畜生饿鬼阿修罗等及余恶处。受苦恼报。增上与谁增上者。如从何处起中说。劫盗邪淫妄语两舌恶口散乱语贪取嗔恼邪见亦如是。但所缘有异。劫盗罪缘所用物。邪淫缘众生。妄语两舌恶口散乱语缘于名字。贪取缘所用物。嗔恼缘众生。邪见缘名字。余残亦如上。不杀生从三善根起。又从<a>正念</a>起。又随以何心离杀生。从是心起。起谁者。从是法所有诸法。若已生若今生若当生。是因缘亦如是。所缘者。缘于众生。与谁作缘者。因是不杀生边所有诸法。若已生若今生若当生。缘于不杀生。增上者。诸善根增上。正念亦增上。随以何心不杀生。是心亦增上。与谁作增上者。于是不杀生边所有诸法。若已生若今生若当生。何利益者。与杀罪相违是名为利。何果者。与杀生相违名为果。不劫盗邪淫妄语两舌恶口散乱语不贪不恚正见亦如是。但所缘有异。不劫盗缘所用物。不邪淫缘众生。不妄语不两舌不恶口不散乱语缘名字。不贪取缘所用物。不嗔恼缘众生。正见或缘名字或缘义。有漏缘于名字。无漏缘于义。是菩萨于善等论及起等十二论。行十善道。应如是分别知。又知。</p>
<p style="text-align: left">
	　　七种不善处以贪嗔痴生</p>
<p style="text-align: left">
	　　及四门分别业众生各二</p>
<p style="text-align: left">
	　　是菩萨知七不善业道以贪嗔痴生。而分别于世。又知七种不善业中四门分别。是杀罪或从贪生。或从嗔生。或从痴生。从贪生者。若人见众生。生贪着心。从是因缘。受用好色声香味触。或须齿角毛皮筋肉骨髓等。是人生如是贪心故夺他命。是名从贪生杀罪。若人嗔心不喜杀众生。是名从嗔生。若人邪见不知后世善恶业杀众生。是名从痴生杀罪。或以为福德故。或使欲度苦故而杀。如西方安息国等。复有取福德因缘故杀。以是杀业因缘故。欲得生天。如东<a>天竺</a>人于天寺中杀生。以此事故欲生天上。是名从痴生。复有人以贪心故取他物。作是念。以我当随意得好色声香味触。是名从贪生。复有人以嗔心不喜彼人故劫盗财物。欲令其恼。是名从嗔生。复有人邪见不知果报。劫盗他物。是名从痴生。如诸婆罗门说世间财宝皆是我物。我力弱故诸小人等以非法取用。若我取者。自取其物无有过罪。以如是心劫盗他物者。是亦从痴生。若人贪着色因缘故而邪淫。是名从贪生。若人嗔不喜作是念。是人犯我母妇姊妹女等。我亦还以淫事污彼母妇姊妹女等。是名从嗔生邪淫。若人邪见不知果报而故犯者。是名从痴生。如有人言。人中无有邪淫。何以故。女人皆为男子故生。如余所用物。如有所须。若与从事无邪淫罪。以是心作淫欲者。是名从痴生。如劫盗罪妄语亦如是。为贪财故妄语。是名从贪生。为欲诳彼令得苦恼。是名从嗔生。邪见不知业果报故妄语。是名从痴生。两舌恶口散乱语亦如是。三不善道则是根本。从是分别生七种身口业果。问曰。不离杀生皆是杀生罪不。若杀生罪皆是不离杀生耶。答曰。有不离杀生即是杀生罪。有不离杀生非杀生罪。何等是不离杀生即是杀生罪。若有众生知是众生故杀夺命起身业。是名不离杀生亦是杀生罪。何等是不离杀生非杀生罪。此人先虽作杀因缘而众生不死又身不动口不说。但心念我从今日当杀众生。是名不离杀生非杀生罪。是二门分别。为四种分别。所谓善不善各二种。</p>
<p style="text-align: left">
	　　不但善不善身心二种业</p>
<p style="text-align: left">
	　　亦复应当知更有余分别</p>
<p style="text-align: left">
	　　除身杀生劫盗邪淫。余残打缚闭系鞭杖牵挽等。但不死而已。如是不善身业非夺命等所摄。善中迎送合掌<a>礼拜</a>恭敬问讯洗浴按摩布施等善身业非不杀生等所摄。意业中除贪取嗔恼邪见余所有不守摄心诸结使等不善法。又意业中除不贪取不嗔恼正见余善守摄心信戒闻定舍慧等善法。</p>
<p style="text-align: left">
	　　七业亦业道三业道非业</p>
<p style="text-align: left">
	　　杀生劫盗邪淫妄语两舌恶口散乱语七。是业即业道。贪取嗔恼邪见。是业道非业。此三事相应思是业。问曰。前七事何故亦是业亦是业道。答曰。习行是七事转增故。至地狱畜生饿鬼。以是故名为业道。是七能作故名业。三是业道非业者。是不善业根本。以是故名三业道非业。善中亦如是。所谓离杀生劫盗邪淫妄语两舌恶口散乱语亦业亦业道。余三不贪取不嗔恼正见是业道非业。此三相应思是业。问曰。前七事何故是业亦业道。答曰。常修习此事故。能至人天好处名为道。是七能作故名为业。问曰。余三何故但业道非业耶。答曰。三是诸善业根本。诸善业从中行故。名为业道非业。复次。</p>
<p style="text-align: left">
	　　戒法即是业业或戒非戒</p>
<p style="text-align: left">
	　　业及于业道有四种分别</p>
<p style="text-align: left">
	　　身口业是戒。意业是业非戒。业及于业道四种分别者。有业非业道。有业道非业。有业亦是业道。有非业非业道。业非业道者。三种不善身业。业道所不摄。所谓手拳鞭杖等。及三种善身业。业道所不摄。所谓迎逆敬礼等。是二善不善业。非业道所摄。或有人言。亦是业道。何以故。是二业或时至善恶处故。名为业道。以不定故不说业道。业道非业者。后三不善及三善是烦恼性故非业。能起业故名为业道。三善是善根性故非业。能起善业故名为业道。亦业亦业道者。所谓杀生不杀生等七事。是非业非业道者余法是。复次。</p>
<p style="text-align: left">
	　　菩萨初地边以三种清净</p>
<p style="text-align: left">
	　　安住十善道则生决定心</p>
<p style="text-align: left">
	　　是菩萨于第二地中了了分别知如是十善十不善道。知已以三种清净住十善道。所谓自不杀生不教他杀。于杀生罪心不喜悦。乃至正见亦如是。问曰。菩萨初地中已住十善道。此中何故重说。答曰。初地中。非不住十善道。但此中转胜增长。以三种清净故。先初住中虽作阎浮提王不能行此三种清净。是故此中说三种清净。菩萨住是二地。知如是分别诸业。生决定心。</p>
<p style="text-align: left">
	　　世所有恶道皆十不善生</p>
<p style="text-align: left">
	　　世所有善道因于十善生</p>
<p style="text-align: left">
	　　世间所有恶道者。所谓三种地狱道。热地狱冷地狱。黑地狱。三种<a>畜生道</a>。水行畜生。陆行畜生。空行畜生。种种鬼道。有饥饿鬼者食不净鬼者火口者阿修罗夜叉等。皆由行十不善道。有上中下因缘故。出世间所有善道若天若人。皆由行十善道生。三界所摄。天有二十八。人者四天下人是。如是决定知已。作是念。我欲自生善处。亦令众生生于善处。</p>
<p style="text-align: left">
	　　是故我自应住于十善道</p>
<p style="text-align: left">
	　　亦令余众生即住此善道</p>
<p style="text-align: left">
	　　若生善处若生恶处。皆属十善十不善道。我知是世间诸业因缘有无有定主。是故我应先自行十善道。然后令诸众生亦住十善道。问曰。何以故。要先自住十善道后乃令他住耶。答曰。</p>
<p style="text-align: left">
	　　行于恶业者令他善不易</p>
<p style="text-align: left">
	　　自不行善故他则不信受</p>
<p style="text-align: left">
	　　若恶人自不行善。欲令他行善者则为甚难。何以故。是人自不行善。他人不信受其语。如偈说。</p>
<p style="text-align: left">
	　　若人自不善不能令他善</p>
<p style="text-align: left">
	　　若自不寂灭不能令他寂</p>
<p style="text-align: left">
	　　以是故汝当先自行善寂</p>
<p style="text-align: left">
	　　然后教他人令行善寂灭</p>
<p style="text-align: left">
	　　是菩萨当如是行善法。</p>
<p style="text-align: left">
	　　从阿鼻地狱乃至于有顶</p>
<p style="text-align: left">
	　　分别十业果及其受报处</p>
<p style="text-align: left">
	　　当如是正知。下从阿鼻地狱。上至非有想非无想处。皆是善不善种种业受果报处。于中习行上十不善道故生阿鼻地狱。小减生大炙地狱。小减生小炙地狱。小减生大叫唤地狱。小减生小叫唤地狱。小减生<a>僧伽</a>陀地狱。小减生大陌地狱。小减生黑绳地狱。小减<a>生活</a>地狱。小减生剑林等小眷属地狱中。亦应如是转小分别。行中十不善道生畜生中。畜生中亦应转少分别。行下不善道生饿鬼中。如是总相说。是中应广分别差别。有诸阿修罗夜叉生鬼道中。有诸龙王生畜生中。所受快乐或与诸天同。是诸众生以不善因缘故生。生已受善业果报。行最下十善道生阎浮提人中在贫穷下贱家。所谓栴陀罗边地工巧小人等。转胜生<a>居士</a>家。转胜生婆罗门家。转胜生刹利家。转胜生大臣家。转胜生国王家。于十善道转复胜者生瞿陀尼。转胜生弗婆提。转胜生郁单越。转胜生四天王处。转胜生忉利天炎摩天兜率陀天化乐天。习行上十善道生他化<a>自在</a>天。于是中亦应种种分别小大差别。如人中小王大王阎浮提王转轮圣王。四天王处有四天王。忉利天中有释提桓因。炎摩天上有须炎摩天王。兜率陀天上有珊兜率陀天王。化乐天上有善化天王。他化自在天上有他化自在天王。过是以上。要行禅定思得生上界。问曰。若以禅定思得生上界者。何以故。说乃至非有想非无想处皆以十善道故得生。答曰。虽修禅定生色界无色界。要当先坚住十善道然后得修禅定。以是故。彼处以十善业道为大利益。以是故。说乃至非有想非无想处皆以十善道因缘故得生。所以者何。先行清净十善道离欲。修初禅下思得生梵众天。修初禅中思生梵辅天。修初禅上思故得生大梵天。修二禅下思生少光天。修二禅中思得生无量光天。修二禅上思得生妙光天。修三禅下思得生小净天。修三禅中思故得生无量净天。修三禅上思得生遍净天。修四禅下思故生阿那婆伽天。修四禅中思故生福生天。修四禅上思故生广果天修无想定中思得生无想天。以无漏熏修四禅下思故生不广天。以无漏熏修四禅胜思故生不热天。以无漏熏修四禅胜思故生喜见天。以无漏熏修四禅胜思故生妙见天。以无漏熏修四禅最上思故生阿迦腻吒天。修<a>虚空</a>处定相应思得生空处天。修识处定相应思得生识处天。修无所有处定相应思得生无所有处天。修非有想非无想处定相应思得生非有想非无想处天。是名生死世间众生往来之处。</p>
		

	
	

		</div></div><hr><script charset='utf-8' src='../../js/footer.js'></script></body></html>