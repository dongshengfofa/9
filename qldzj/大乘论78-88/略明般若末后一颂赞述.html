<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，略明般若末后一颂赞述' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>略明般若末后一颂赞述</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>略明般若末后一颂赞述</strong></p>
<p style="text-align: left">　　义净因译无著<a>菩萨</a>般若颂释讫。详夫大士判其九喻。可谓文致幽深。理义玄简。自非地邻极喜。谁能发此明慧。而西域相承云。无著菩萨昔于睹史多天慈氏尊处。亲受此八十颂。开般若要门。顺瑜伽宗理。明唯识之义。遂令教流印度。若金乌之焰赫扶桑。义阐神州。等玉兔之光浮雪岭。然而能断金刚。西方乃有多释。考其始也此颂最先。即世亲大士躬为其释此。虽神州译讫。而义有阙如。故复亲核谈筵。重详其妙。雅符释意。更译本经。世亲菩萨复为般若七门义释。而那烂陀寺盛传其论。但为义府幽冲寻者莫测。有师子月法师造此论释。复有东印度多闻俗士其名月官。遍检诸家亦为义释。斯等莫不意符三性。不同中观矣。更有别释。而但顺龙猛。不会瑜伽。瑜伽则真有俗无。以三性为本。中观乃真无俗有。寔二谛为先。般若大宗。含斯两意。致使东夏则道分南北。西方乃义隔有空。既识介纲。理无和杂。各准圣旨诚难乖竞。然而末后一颂云。一切有为法如星翳灯幻。露泡梦电云。应作如是观者。而释文既隐。恐寻者尚昧。辄因二九事喻。聊题十八之作。冀使朝览遂闲。庶罔销神之滞。夜光亲授。长无按剑之惑。然而见等九事。即<a>生死</a>之区寰。大士了如星等。是故处而不着。智不住生津。媲红莲之在潋。悲不居圆寂。若白玉之沉溺。因答无住<a>涅槃</a>。申其九喻云尔。</p>
<p style="text-align: left">　　论见观见如星长夜妄执。</p>
<p style="text-align: left">　　见心长夜景妄执久冥舒</p>
<p style="text-align: left">　　三心才已发两分尽皆除</p>
<p style="text-align: left">　　喻星以星喻见夜有明无。</p>
<p style="text-align: left">　　榆星通夜景柳色彻明舒</p>
<p style="text-align: left">　　千条光若发一旦尽皆除</p>
<p style="text-align: left">　　论境道境如翳妄睹空花。</p>
<p style="text-align: left">　　境色无非障妄有见尘瑕</p>
<p style="text-align: left">　　但由真智力不复睹狂花</p>
<p style="text-align: left">　　喻翳以翳喻境元无妄执。</p>
<p style="text-align: left">　　太虚本无障净境性亡瑕</p>
<p style="text-align: left">　　但由翳眼力遂使见空花</p>
<p style="text-align: left">　　论识言识如灯生生不绝。</p>
<p style="text-align: left">　　见起起不已妄生生未极</p>
<p style="text-align: left">　　留滞死宫中良由依识力</p>
<p style="text-align: left">　　喻灯以灯喻识焰焰无穷。</p>
<p style="text-align: left">　　发焰焰不已舒光光未极</p>
<p style="text-align: left">　　照灼炳宵中良为膏油力</p>
<p style="text-align: left">　　论界说界如幻藉业生而会尽。</p>
<p style="text-align: left">　　业功庄处巧由惑生众相</p>
<p style="text-align: left">　　所执定非真界体全虚妄</p>
<p style="text-align: left">　　喻幻以幻喻界假匠起而终无。</p>
<p style="text-align: left">　　幻师方便巧假作众形相</p>
<p style="text-align: left">　　鞠体固非真所见皆虚妄</p>
<p style="text-align: left">　　论身序身如露体不久停。</p>
<p style="text-align: left">　　投躯生巘际寄命死河中</p>
<p style="text-align: left">　　镇处飘飖夜还如橐籥风</p>
<p style="text-align: left">　　喻露以露喻身逢风必落。</p>
<p style="text-align: left">　　圆珠停草际渧泪处华中</p>
<p style="text-align: left">　　凄凄动林夜索索尽随风</p>
<p style="text-align: left">　　论受用陈用如泡待根境识。</p>
<p style="text-align: left">　　寰中根色积托此复心行</p>
<p style="text-align: left">　　寔由三触合遂令三受生</p>
<p style="text-align: left">　　喻泡以泡喻用假渧水风。</p>
<p style="text-align: left">　　池中平水积渧坠有风行</p>
<p style="text-align: left">　　但由三事合乘使万泡生</p>
<p style="text-align: left">　　论过述过如梦由思而起。</p>
<p style="text-align: left">　　过去虽无境寻思意尚通</p>
<p style="text-align: left">　　遂令方寸内还见九城容</p>
<p style="text-align: left">　　喻梦以梦喻过因忆乃生。</p>
<p style="text-align: left">　　处昼多缘境良宵记念通</p>
<p style="text-align: left">　　遂令于睡内重忆本时容</p>
<p style="text-align: left">　　论现谈现如电暂时而有。</p>
<p style="text-align: left">　　万像如电野四相等流光</p>
<p style="text-align: left">　　讵知唯一念妄计有三常</p>
<p style="text-align: left">　　喻电以电喻现[怤-寸+(ㄆ/火)]忽便亡。</p>
<p style="text-align: left">　　震雷鸣四野击电动千光</p>
<p style="text-align: left">　　<a>刹那</a>存有念即体自无常</p>
<p style="text-align: left">　　论未论未如云本识能持其种。</p>
<p style="text-align: left">　　藏识无初结波情浪后飞</p>
<p style="text-align: left">　　良由有贪爱带种定何疑</p>
<p style="text-align: left">　　喻云以云喻未自体必含于润。</p>
<p style="text-align: left">　　叆叇屯云结焕烂景风飞</p>
<p style="text-align: left">　　光华如可爱含润理无疑</p>
<p style="text-align: left">　　更以一句收事收喻撮其要义而为一述。</p>
<p style="text-align: left">　　见心智灭如星殄惑境真亡若翳除</p>
<p style="text-align: left">　　想起由识如灯焰界有藉思同幻车</p>
<p style="text-align: left">　　一身暂显同朝露三受忽现等泡虚</p>
<p style="text-align: left">　　忆念过时空梦发计执现存奔电舒</p>
<p style="text-align: left">　　既知雨润云中住未种常依识藏居</p>
<p style="text-align: left">　　次下别据三性三身真俗般若。以明观行九喻解九事云。</p>
<p style="text-align: left">　　熟观生界咸如此智者应可务真常</p>
<p style="text-align: left">　　真常实不玄圆成在目前</p>
<p style="text-align: left">　　觉二体空蛇索尽了一非无镜月悬</p>
<p style="text-align: left">　　镜月悬时实无虑但作他缘生福处</p>
<p style="text-align: left">　　唯识初心乍有依真如后念还无据</p>
<p style="text-align: left">　　无据即般若胜俗亡真假</p>
<p style="text-align: left">　　福津如筏捐不捐悲智随生舍不舍</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>