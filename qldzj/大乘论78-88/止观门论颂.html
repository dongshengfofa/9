<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，止观门论颂' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>止观门论颂</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>止观门论颂</strong></p>
<p style="text-align: left">　　若见女形相及以艳娇姿</p>
<p style="text-align: left">　　愚人不了知妄生淫染意</p>
<p style="text-align: left">　　佛说膖胀等蠲除淫欲念</p>
<p style="text-align: left">　　能随<a>世尊</a>教得胜果非余</p>
<p style="text-align: left">　　戒净有闻思策励常修习</p>
<p style="text-align: left">　　系念观诸境斯为<a>解脱</a>因</p>
<p style="text-align: left">　　若人有嗔染及昏沉睡眠</p>
<p style="text-align: left">　　掉恶作并疑此五遮修定</p>
<p style="text-align: left">　　少闻与众居鄙事情欣乐</p>
<p style="text-align: left">　　爱身并受用亦能遮定心</p>
<p style="text-align: left">　　心乱有五缘情随众境散</p>
<p style="text-align: left">　　味着并沉掉我慢重名闻</p>
<p style="text-align: left">　　苾刍依圣教有过应说除</p>
<p style="text-align: left">　　善取住心缘是为最初行</p>
<p style="text-align: left">　　次依寂静处妨难并皆无</p>
<p style="text-align: left">　　然后息邪思是苾刍初业</p>
<p style="text-align: left">　　应可住尸林着粪扫衣服</p>
<p style="text-align: left">　　常求静息事断除淫染心</p>
<p style="text-align: left">　　乞食见女人应观为不净</p>
<p style="text-align: left">　　摄眼除邪意正心当取食</p>
<p style="text-align: left">　　多言多事务此皆须远离</p>
<p style="text-align: left">　　恼乱缘来逼慧力应须忍</p>
<p style="text-align: left">　　树下草[卄/積]中或居崖窟内</p>
<p style="text-align: left">　　观时应住此寂静可修心</p>
<p style="text-align: left">　　习定缘境时不太高太下</p>
<p style="text-align: left">　　不应极近远于境使相应</p>
<p style="text-align: left">　　善取所缘境子细善观察</p>
<p style="text-align: left">　　闭目住心时犹如开眼见</p>
<p style="text-align: left">　　根门皆摄敛住念凝内心</p>
<p style="text-align: left">　　缘境现前观念念令相续</p>
<p style="text-align: left">　　于前所取相形貌用心观</p>
<p style="text-align: left">　　膖胀女根边可畏可嫌贱</p>
<p style="text-align: left">　　犹如浊池水风吹令动摇</p>
<p style="text-align: left">　　观诸树影时不善分明住</p>
<p style="text-align: left">　　心垢烦恼水乱情风所吹</p>
<p style="text-align: left">　　澄念观察时闇昧不能住</p>
<p style="text-align: left">　　心沈应策举可观胜妙事</p>
<p style="text-align: left">　　如蛭饮血困水浇令使苏</p>
<p style="text-align: left">　　还应速收敛于旧境安心</p>
<p style="text-align: left">　　令意有堪能调善皆<a>随念</a></p>
<p style="text-align: left">　　若其心掉举应思厌恶事</p>
<p style="text-align: left">　　令心寂静住如钩斸象头</p>
<p style="text-align: left">　　远离于沉掉应平等运心</p>
<p style="text-align: left">　　随情住舍中此时无过咎</p>
<p style="text-align: left">　　从此渐得住取相影心安</p>
<p style="text-align: left">　　明了中道行<a>正念</a>灯持照</p>
<p style="text-align: left">　　此时用寻伺次第应观察</p>
<p style="text-align: left">　　定影即便生分明现前住</p>
<p style="text-align: left">　　不动摇明净如大丈夫形</p>
<p style="text-align: left">　　此影望前观是为差别相</p>
<p style="text-align: left">　　此相既生已欲爱等便除</p>
<p style="text-align: left">　　即是系心人初定方便相</p>
<p style="text-align: left">　　次知嗔恚体本由贪染发</p>
<p style="text-align: left">　　欲爱既已除得离于嗔恚</p>
<p style="text-align: left">　　次以勤策念遣除昏睡心</p>
<p style="text-align: left">　　既观差别相疑情即便息</p>
<p style="text-align: left">　　次当除恶作善行安隐路</p>
<p style="text-align: left">　　寂静无障碍能防于掉举</p>
<p style="text-align: left">　　应知用粗寻观其所取相</p>
<p style="text-align: left">　　即于心影内以伺细推求</p>
<p style="text-align: left">　　见差别心喜由此得轻安</p>
<p style="text-align: left">　　次证于乐定定支次如是</p>
<p style="text-align: left">　　即是根本定善安于念心</p>
<p style="text-align: left">　　犹如欲至村及至村中者</p>
<p style="text-align: left">　　既获根本定更复作余修</p>
<p style="text-align: left">　　得他心宿住<a>神通</a>天眼耳</p>
<p style="text-align: left">　　于此有伺时心未能静住</p>
<p style="text-align: left">　　犹如河有浪非上地应知</p>
<p style="text-align: left">　　既得初定已仍于所缘住</p>
<p style="text-align: left">　　次依二静虑寻伺皆止息</p>
<p style="text-align: left">　　虽得住此位尚有喜水漂</p>
<p style="text-align: left">　　入第三定时其心便静住</p>
<p style="text-align: left">　　由其心有乐未能令住念</p>
<p style="text-align: left">　　既证四静虑众过并皆除</p>
<p style="text-align: left">　　退分胜进分住分决择分</p>
<p style="text-align: left">　　静虑有四种修定者初知</p>
<p style="text-align: left">　　若定顺烦恼此名为退分</p>
<p style="text-align: left">　　后胜为胜分自住住应知</p>
<p style="text-align: left">　　由先善分别是决择道因</p>
<p style="text-align: left">　　此定能招彼名为决择分</p>
<p style="text-align: left">　　于无常等相作苦等行解</p>
<p style="text-align: left">　　若得此定者是暖等道分</p>
<p style="text-align: left">　　于青膖等相观事有多途</p>
<p style="text-align: left">　　如圣教<a>修行</a>差别宜应识</p>
<p style="text-align: left">　　死尸风鼓腹穴处有脓流</p>
<p style="text-align: left">　　连跨并皆粗说名为膖胀</p>
<p style="text-align: left">　　不爱身粗分唯贪细滑身</p>
<p style="text-align: left">　　对此染心人令修如是观</p>
<p style="text-align: left">　　若于死尸分少有白脓流</p>
<p style="text-align: left">　　余肉并多青说此为青膖</p>
<p style="text-align: left">　　睹色而生爱斯名爱色人</p>
<p style="text-align: left">　　对治以青膖日亲之所说</p>
<p style="text-align: left">　　死尸脓遍出是谓脓流相</p>
<p style="text-align: left">　　对彼爱香人令观染心息</p>
<p style="text-align: left">　　死尸腰烂断名为断坏相</p>
<p style="text-align: left">　　对彼爱全身大仙尊为说</p>
<p style="text-align: left">　　尸骸狐貉啖鸟啄有残筋</p>
<p style="text-align: left">　　对治爱肌肤为说食残相</p>
<p style="text-align: left">　　手足诸支骨随处皆分散</p>
<p style="text-align: left">　　对贪支分人说骨邪乱相</p>
<p style="text-align: left">　　即于骨乱相刀杖斫分离</p>
<p style="text-align: left">　　亦为爱全身令观打乱相</p>
<p style="text-align: left">　　尸骸被刀斫或由鉾箭伤</p>
<p style="text-align: left">　　流血遍残躯名为血涂相</p>
<p style="text-align: left">　　净洁香涂体新庄着彩衣</p>
<p style="text-align: left">　　于此起贪人用斯为妙药</p>
<p style="text-align: left">　　于境唯独爱不许外人看</p>
<p style="text-align: left">　　多虫唼死尸令观除恶念</p>
<p style="text-align: left">　　骸肉皆销散但唯牙骨存</p>
<p style="text-align: left">　　于齿生贪者令观齿骨相</p>
<p style="text-align: left">　　若见新死者识去有残形</p>
<p style="text-align: left">　　乐着众生贪令除娇态欲</p>
<p style="text-align: left">　　屎尿及洟唾合聚共成身</p>
<p style="text-align: left">　　三十二种物皮囊唤作人</p>
<p style="text-align: left">　　发毛并爪齿肝肚等相因</p>
<p style="text-align: left">　　内扶三百骨横缠九百筋</p>
<p style="text-align: left">　　九孔流不净垢污秽难陈</p>
<p style="text-align: left">　　审观真可恶智者不应亲</p>
<p style="text-align: left">　　既观他女体亦复察己形</p>
<p style="text-align: left">　　于斯贪染因理应常系念</p>
<p style="text-align: left">　　不出<a>三界</a>狱咸由欲染心</p>
<p style="text-align: left">　　是故明智者极善思其事</p>
<p style="text-align: left">　　经多<a>地狱</a>苦幸会得人身</p>
<p style="text-align: left">　　岂得纵狂心不修<a>殊胜</a>行</p>
<p style="text-align: left">　　淫贪有多种随生爱不同</p>
<p style="text-align: left">　　一观并能除谓是<a>白骨观</a></p>
<p style="text-align: left">　　色触形娇态衣缨生染着</p>
<p style="text-align: left">　　何药能除此无过白骨观</p>
<p style="text-align: left">　　先于足大指定心缘作疮</p>
<p style="text-align: left">　　破坏既脓流肉皆随堕落</p>
<p style="text-align: left">　　即观指骨形由如白鸽色</p>
<p style="text-align: left">　　其疮既渐大肤肉尽皆除</p>
<p style="text-align: left">　　作如是次第身肉皆除尽</p>
<p style="text-align: left">　　正念胜解成但观其骨锁</p>
<p style="text-align: left">　　若有片肉在即名为乱意</p>
<p style="text-align: left">　　况复纵心猿驰求趣诸境</p>
<p style="text-align: left">　　于多时系想自知能善住</p>
<p style="text-align: left">　　次渐及余人总观为骨锁</p>
<p style="text-align: left">　　渐宽至海际满中皆白骨</p>
<p style="text-align: left">　　此定既成已舍广复令狭</p>
<p style="text-align: left">　　略时从外舍乃至唯身骨</p>
<p style="text-align: left">　　还观足指端是定心次第</p>
<p style="text-align: left">　　或时片片舍极至于顶骨</p>
<p style="text-align: left">　　应知最后心眉间摄令住</p>
<p style="text-align: left">　　若作此修习常生胜梵宫</p>
<p style="text-align: left">　　不落堕三涂得生于五净</p>
<p style="text-align: left">　　人间散心善还流<a>生死</a>河</p>
<p style="text-align: left">　　智人修定心如救身衣火</p>
<p style="text-align: left">　　即可舍诸缘宜居静林处</p>
<p style="text-align: left">　　勿使无常逼虚死散心中</p>
<p style="text-align: left">　　以般若净心终获可爱果</p>
<p style="text-align: left">　　如不愿后有于胜道应修</p>
<p style="text-align: left">　　剃发着<a>袈裟</a>宜应修圣道</p>
<p style="text-align: left">　　自余諠杂事咸为生死因</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>