<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 究竟一乘宝性论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 究竟一乘宝性论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 究竟一乘宝性论</strong></p>
<p style="text-align: left">
	　　一切众生有如来藏品第五之一</p>
<p style="text-align: left">
	　　论曰。自此已后余残论偈。次第依彼四句广差别说应知。此以何义。向前偈言。</p>
<p style="text-align: left">
	　　真如有杂垢及远离诸垢</p>
<p style="text-align: left">
	　　佛无量功德及佛所作业</p>
<p style="text-align: left">
	　　如是妙境界是诸佛所知</p>
<p style="text-align: left">
	　　依此妙法身出生于三宝</p>
<p style="text-align: left">
	　　此偈示现何义。如向所说。一切众生有如来藏。彼依何义故。如是说偈言。</p>
<p style="text-align: left">
	　　<a>佛法</a>身遍满真如无差别</p>
<p style="text-align: left">
	　　皆实有<a>佛性</a>是故说常有</p>
<p style="text-align: left">
	　　此偈明何义。有三种义。是故如来说一切时一切众生有如来藏。何等为三。一者如来法身遍在一切诸众生身。偈言佛法身遍满故。二者如来真如无差别。偈言真如无差别故。三者一切众生皆悉实有真如佛性。偈言皆实有佛性故。此三句义。自此下论依如来藏修多罗。我后时说应知。如偈本言。</p>
<p style="text-align: left">
	　　一切众生界不离诸佛智</p>
<p style="text-align: left">
	　　以彼净无垢性体不二故</p>
<p style="text-align: left">
	　　依一切诸佛平等法性身</p>
<p style="text-align: left">
	　　知一切众生皆有如来藏</p>
<p style="text-align: left">
	　　体及因果业相应及以行</p>
<p style="text-align: left">
	　　时差别遍处不变无差别</p>
<p style="text-align: left">
	　　彼妙义次第第一真法性</p>
<p style="text-align: left">
	　　我如是略说汝今应善知</p>
<p style="text-align: left">
	　　此偈示现何义。略说此偈有十种义。依此十种说第一义实智境界佛性差别应知。何等为十。一者体。二者因。三者果。四者业。五者相应。六者行。七者时差别。八者遍一切处。九者不变。十者无差别。初依体因故。说一偈。</p>
<p style="text-align: left">
	　　自性常不染如宝空净水</p>
<p style="text-align: left">
	　　信法及般若三昧大悲等</p>
<p style="text-align: left">
	　　此初半偈示现何义。偈言。</p>
<p style="text-align: left">
	　　<a>自在</a>力不变思实体柔软</p>
<p style="text-align: left">
	　　宝空水功德相似相对法</p>
<p style="text-align: left">
	　　此偈明何义。向说三种义。彼三种义。次第依于自相同相。如来法身三种清净功德。如如意宝珠<a>虚空</a>净水。相似相对法应知。此明何义。思者依如来法身。所思所修皆悉成就故。后半偈者示现何义。偈言。</p>
<p style="text-align: left">
	　　有四种障碍谤法及着我</p>
<p style="text-align: left">
	　　怖畏<a>世间</a>苦舍离诸众生</p>
<p style="text-align: left">
	　　此偈明何义。偈言。</p>
<p style="text-align: left">
	　　阐提及外道声闻及<a>自觉</a></p>
<p style="text-align: left">
	　　信等四种法清净因应知</p>
<p style="text-align: left">
	　　此偈明何义。略说一切众生界中有三种众生。何等为三。一者求有。二者远离求有。三者不求彼二。求有有二种何等为二。一者谤<a>解脱</a>道无<a>涅槃</a>性。常求住世间不求证涅槃。二者于佛法中阐提同位。以谤大乘故。是故不增不减经言。<a>舍利弗</a>。若有<a>比丘</a><a>比丘尼</a>优婆塞优婆夷。若起一见若起二见。诸佛如来非彼<a>世尊</a>。如是等人非我<a>弟子</a>。<a>舍利</a>弗。是人以起二见因缘。从闇入闇从冥入冥。我说是等名一阐提故。偈言谤法故。阐提故。远离求有者。亦有二种。何等为二。一者无求道方便。二者有求道方便。无求道方便者。亦有二种。何等为二。一者多种外道种种邪计。谓僧佉卫世师尼揵陀若<a>提子</a>等。无求道方便。二者于佛法中同外道行。虽信佛法而颠倒取。彼何者是。谓犊子等。见身中有我等。不信第一义谛。不信真<a>如法</a>空。佛说彼人无异外道。复有计空为有。以我相憍慢故。何以故。以如来为说空解脱门令得觉知。而彼人计唯空无实。为彼人故。宝积经中佛告迦葉。宁见计我如须弥山。而不用见憍慢众生计空为有。迦葉一切邪见解空得离。若见空为有。彼不可化令离世间故。偈言及着我故。及外道故。有方便求道者。亦有二种。何等为二。一者声闻。偈言怖畏世间苦故。声闻故。二者辟支佛。偈言舍离诸众生故。及自觉故。不求彼二者。所谓第一利根众生诸<a>菩萨</a>摩诃萨。何以故。以诸菩萨不求彼有如一阐提故。又亦不同无方便求道种种外道等故。又亦不同有方便求道声闻辟支佛等故。何以故。以诸菩萨见世间涅槃道平等故。以不住涅槃心故。以世间法不能染故。而<a>修行</a>世间行坚固慈悲涅槃心故。以善住根本清净法中故。又彼求有众生一阐提人。及佛法中同阐提位。名为邪定聚众生。又远离求有众生中。堕无方便求道众生。名为不定聚众生。又远离求有众生中。求离世间方便求道声闻辟支佛。及不求彼二。平等道智菩萨摩诃萨。名为正定聚众生。又除求于无障碍道大乘众生。余有四种众生。何等为四。一者阐提。二者外道。三者声闻。四者辟支佛。彼四众生有四种障故。不能证故。不能会故。不能见如来之性。何等为四。一者谤大乘法一阐提障。此障对治。谓诸菩萨摩诃萨信大乘故。偈言信法故。二者横计身中有我诸外道障。此障对治。谓诸菩萨摩诃萨修行般若波罗蜜故。偈言及般若故。三者怖畏世间诸苦声闻人障。此障对治。谓诸菩萨摩诃萨修行虚空藏首楞严等诸三昧故。偈言三昧故。四者背舍利益一切众生舍大悲心辟支佛障。此障对治。谓诸菩萨摩诃萨修行大悲。为利益众生故。偈言大悲故。是名四种障。障四种众生。为对治彼四种障故。诸菩萨摩诃萨信修行大乘等四种对治法。得无上清净法身。到第一<a>彼岸</a>。何以故。依此四种清净法界修习善法。此是诸佛随顺法子于佛家生。是故偈言。</p>
<p style="text-align: left">
	　　大乘信为子般若以为母</p>
<p style="text-align: left">
	　　禅胎大悲乳诸佛如实子</p>
<p style="text-align: left">
	　　偈言信等四种法清净因应知故。又依果业故。说一偈。</p>
<p style="text-align: left">
	　　净我乐常等彼岸功德果</p>
<p style="text-align: left">
	　　厌苦求涅槃欲愿等诸业</p>
<p style="text-align: left">
	　　此初半偈示现何义。偈言。</p>
<p style="text-align: left">
	　　略说四句义四种颠倒法</p>
<p style="text-align: left">
	　　于法身中倒修行对治法</p>
<p style="text-align: left">
	　　此偈明何义。彼信等四法。如来法身因此能清净。彼向说四种法。彼次第略说对治四颠倒。如来法身四种功德波罗蜜果应知。偈言略说四句义故。此明何义。谓于色等无常事中起于常想。于苦法中起于乐想。于<a>无我</a>中起于我想。于不净中起于净想。是等名为四种颠倒应知。偈言四种颠倒法故。为对治此四种颠倒故。有四种非颠倒法应知。何等为四。谓于色等无常事中生无常想苦想无我想不净想等。是名四种不颠倒对治应知。偈言修行对治法故。如是四种颠倒对治。依如来法身。复是颠倒应知。偈言于法身中倒故。对治此倒说有四种如来法身功德波罗蜜果。何等为四。所谓常波罗蜜乐波罗蜜我波罗蜜净波罗蜜应知。偈言修行对治法故。是故圣者胜鬘经言。世尊。凡夫众生于五阴法起颠倒想。谓无常常想。苦有乐想。无我我想。不净净想。世尊。一切阿<a>罗汉</a>辟支佛空智者。于一切智境界及如来法身本所不见。若有众生。信佛语故。于如来法身起常想乐想我想净想。世尊。彼诸众生非颠倒见。是名<a>正见</a>。何以故。唯如来法身。是常波罗蜜乐波罗蜜我波罗蜜净波罗蜜。世尊。若有众生于佛法身作是见者。是名正见。世尊。正见者是佛真子。从佛口生从<a>正法</a>生。从法化生得法余财。如是等故。又此四种如来法身功德波罗蜜从因向果。次第而说净我乐常应知。云何次第从因向果。谓诽谤大乘一阐提障。实无有净而心乐着取世间净。此障对治。谓诸菩萨摩诃萨信大乘修行证得第一净波罗蜜果应知。于五阴中见有神我诸外道障。实无神我而乐着取我。此障对治。谓诸菩萨摩诃萨修行般若波罗蜜。证得第一我波罗蜜果应知。此明何义。一切外道执着色等非真实事。以为有我。而彼外道取着我相。无如是我相虚妄颠倒。一切时无我。以是义故。说言如来如实智知一切法无我到第一彼岸。而如来无彼我无我相。何以故。以一切时如实见知不虚妄故。非颠倒故。此以何义。以即无我名为有我。即无我者。无彼外道虚妄神我。名有我者。如来有彼得自在我。是故偈言。</p>
<p style="text-align: left">
	　　如清净真空得第一无我</p>
<p style="text-align: left">
	　　诸佛得净体是名得大身</p>
<p style="text-align: left">
	　　此偈明何义。得大身者。谓如来得第一清净真如法身。彼是诸佛如来实我。以得自在体。以得第一清净身。偈言诸佛得净体故。以是义故。诸佛名得清净自在。偈言是名得大身故。以是义故。依于此义诸佛如来于无漏界中得为第一最自在我。又复即依如是义故。如来法身不名为有。以无我相无<a>法相</a>故。以是义故。不得言有。以如彼相如是无故。又复即依如是义故。如来法身不名为无。以唯有彼真如我体。是故不得言无法身。以如彼相如是有故。依此义故。诸外道问。如来死后为有身耶。为无身耶。有如是等。是故如来不记不答。诸声闻人畏世间苦。为对治彼畏世间苦。诸菩萨摩诃萨修行一切世间出世间诸三昧故。证得第一乐波罗蜜果应知。辟支佛人弃舍利益一切众生乐住寂静。为对治彼弃舍众生。诸菩萨摩诃萨修行大悲。住无限齐世间。常利益众生。证得第一常波罗蜜果应知。是名诸菩萨摩诃萨信及般若三昧大悲四种修行。如是次第得如来身净我乐常四种功德波罗蜜果应知。又复有义。依此四种如来法身名为广大。如法界究竟。如虚空尽未来际。此明何义。信修行大乘。是故诸佛如来常得清净法界到第一彼岸。是故说言广大如法界修行般若波罗蜜。是故诸佛如来成就虚空法身。以器世间究竟无我。以修行虚空藏等无量三昧。以是义故。于一切处一切法中皆得自在。是故说言。究竟如虚空。以修行大悲。于一切众生无限齐时。得慈悲心平等。是故说言尽未来际。又此四种波罗蜜等住无漏界中。声闻辟支佛得大力自在。菩萨为证如来功德法身第一彼岸有四种障。何等为四。一者缘相。二者因相。三者生相。四者坏相。缘相者。谓无明住地。即此无明住地与行作缘。如无明缘行。无明住地缘亦如是故。因相者。谓无明住地缘行。即此无明住地缘行为因。如行缘识。无漏业缘亦如是故。生相者。谓无明住地缘依无漏业因生三种意生身。如四种取。缘依有漏业因而生<a>三界</a>。三种意生身生亦如是故。坏相者谓三种意生身缘不可思议变易死如依生缘故有老死。三种意生身缘不可思议变易死亦如是故。又一切烦恼染皆依无明住地根本。以不离无明住地。声闻辟支佛大力菩萨。未得远离无明住地垢。是故未得究竟无为净波罗蜜。又即依彼无明住地缘。以细相戏论习未得永灭。是故未得究竟无为我波罗蜜。又即缘彼无明住地。有细相戏论集。因无漏业生于意阴未得永灭。是故未得究竟无为乐波罗蜜。以诸烦恼染业染生染未得永灭。是故未证究竟<a>甘露</a>如来法身。以未远离不可思议变易<a>生死</a>常未究竟。是故未得不变异体。是故未得究竟无为常波罗蜜。又如烦恼染。无明住地亦如是。如业染。无漏业行亦如是。如生染。三种意生身及不可思议变易死亦如是。如圣者胜鬘经言。世尊。譬如取缘有漏业因而生三有。如是世尊。依无明住地缘无漏业因。生阿罗汉辟支佛大力菩萨三种意生身。世尊。此三乘地三种意生身生。及无漏业生。依无明住地有缘非<a>无缘</a>。如是等胜鬘经中广说应知。</p>
<p style="text-align: left">
	　　一切众生有如来藏品第五之二</p>
<p style="text-align: left">
	　　复次支佛大力菩萨三种意生身中无净我乐常波罗蜜彼岸功德身。是故圣者胜鬘经言。唯如来法身是常波罗蜜乐波罗蜜我波罗蜜净波罗蜜。如是等故。此明何义。以如来法身自性清净离一切烦恼障智障习气故名为净。是故说言。唯如来法身是净波罗蜜。以得寂静第一自在我故。离无我戏论究竟寂静故名为我。是故说言。唯如来法身是我波罗蜜。以得远离意生阴身因故名为乐。是故说言。唯如来法身是乐波罗蜜。以世间涅槃平等证故。故名为常。是故说言。唯如来法身是常波罗蜜。又复略说有二种法。依此二法如来法身有净波罗蜜应知。何等为二。一者本来自性清净。以因相故。二者离垢清净。以胜相故。有二种法。依此二法如来法身有我波罗蜜应知。何等为二。一者远离诸外道边。以离虚妄我戏论故。二者远离诸声闻边。以离无我戏论故。有二种法。依此二法如来法身有乐波罗蜜应知。何等为二。一者远离一切苦。二者远离一切烦恼习气。此以何义。云何远离一切苦。以灭一切种苦故。以灭一切意生身故。云何远离烦恼习气。以证一切法故。有二种法。依此二法如来法身有常波罗蜜应知。何等为二。一者不灭一切诸有为行。以离断见边故。二者不取无为涅槃。以离常见边故。以是义故。圣者胜鬘经中说言。世尊。见诸行无常。是断见非正见见涅槃常。是常见非正见。<a>妄想</a>见故。作如是见故。以是义故。依如是向<a>说法</a>界法门第一义谛。说即世间法名为涅槃。以此二法不分别故。以证不住世间涅槃故。是故偈言。</p>
<p style="text-align: left">
	　　无分别之人不分别世间</p>
<p style="text-align: left">
	　　不分别涅槃涅槃有平等</p>
<p style="text-align: left">
	　　后半偈者示现何义偈言。</p>
<p style="text-align: left">
	　　若无佛性者不得厌诸苦</p>
<p style="text-align: left">
	　　不求涅槃乐亦不欲不愿</p>
<p style="text-align: left">
	　　以是义故。圣者胜鬘经言。世尊。若无如来藏者。不得厌苦乐求涅槃。亦无欲涅槃亦不愿求。如是等此明何义。略说佛性清净正因于不定聚众生能作二种业。何等为二。一者依见世间种种苦恼。厌诸苦故。生心欲离诸世间中一切苦恼。偈言若无佛性者不得厌诸苦故。二者依见涅槃乐悕寂乐故。生求心欲心愿心。偈言若无佛性者不求涅槃乐亦不欲不愿故。又欲者。求涅槃故。求者。悕涅槃故。悕者。于悕求法中不怯弱故。欲得者。于所求法中方便追求故。及咨问故愿者。所期法中。所期法者。心心相行。是故偈言。</p>
<p style="text-align: left">
	　　见苦果乐果此依性而有</p>
<p style="text-align: left">
	　　若无佛性者不起如是心</p>
<p style="text-align: left">
	　　此偈明何义。凡所有见世间苦果者。凡所有见涅槃乐果者。此二种法。善根众生。有一切依因真如佛性。非离佛性无因缘故起如是心。偈言见苦果乐果。此依性而有故。若无因缘生如是心者。一阐提等无涅槃性。应发菩提心。偈言若无佛性者不起如是心故。以性未离一切客尘烦恼诸垢。于三乘中未曾修习一乘<a>信心</a>。又未亲近善知识等。亦未修习亲近善知识因缘。是故华严性起中言。次有乃至邪见聚等。众生身中皆有如来日轮光照。作彼众生利益。作未来因善根。增长诸白法故。向说一阐提常不入涅槃。无涅槃性者。此义云何。为欲示现谤大乘因故。此明何义。为欲回转诽谤大乘心不求大乘心故。依无量时故。如是说。以彼实有清净性故。不得说言彼常毕竟无清净性。又依相应义故。说一偈。</p>
<p style="text-align: left">
	　　大海器宝水无量不可尽</p>
<p style="text-align: left">
	　　如灯明触色性功德如是</p>
<p style="text-align: left">
	　　此初半偈示现何义。偈言。</p>
<p style="text-align: left">
	　　佛法身慧定悲摄众生性</p>
<p style="text-align: left">
	　　海珍宝水等相似相对法</p>
<p style="text-align: left">
	　　此偈明何义。以有三处故。次第有三种大海相似相对法。于如来性中依因毕竟成就相应义应知。何等三处。一者法身清净因。二者集佛智因。三者得如来大悲因。法身清净因者。信修行大乘器相似相对法。以彼无量不可尽故。偈言佛法身故。海相似相对法故。集佛智因者。般若三昧珍宝相似相对法。偈言慧定故。珍宝相似相对法故。得如来大悲因者。大慈悲心水相似相对法。偈言悲摄众生性故。水相似相对法故。又修行智慧三昧门宝相似相对法。以彼无分别不可思议有大势力功德相应故。又修行菩萨大悲水相似相对法。以于一切众生柔软大悲得一味等味相行故。如是彼三种法。此三种因和合。毕竟不相舍离。故名相应。后半偈者。示现何义。偈言。</p>
<p style="text-align: left">
	　　通智及无垢不离于真如</p>
<p style="text-align: left">
	　　如灯明暖色无垢界相似</p>
<p style="text-align: left">
	　　此偈明何义。有三处次第三种灯相似相对法。于如来法界中依果相应义应知。何等三处。一者通。二者知漏尽智。三者漏尽。此以何义。通者。有五通光明相似相对法。以受用事能散灭。彼与智相违。所治闇法能治相似相对法故。偈言通故。明故。知漏尽智者。无漏智暖相似相对法。以能烧业烦恼无有余残。能烧相似相对法故。偈言智故暖故。漏尽者。转身漏尽色相似相对法。以常无垢清净光明具足相无垢相似相对法故。偈言无垢故色故。又无垢者。以离烦恼障故。清净者。以离智障故。光明者。如自性清净体。彼二是客尘烦恼。如是略说六种无漏智。离烦恼无学身所摄法。于无漏法界中彼此迭共不相舍离。不差别法界平等毕竟。名相应义应知。又依行义故。说一偈。</p>
<p style="text-align: left">
	　　见实者说言凡夫<a>圣人</a>佛</p>
<p style="text-align: left">
	　　众生如来藏真如无差别</p>
<p style="text-align: left">
	　　此偈示现何义。偈言。</p>
<p style="text-align: left">
	　　凡夫心颠倒见实异于彼</p>
<p style="text-align: left">
	　　如实不颠倒诸佛离戏论</p>
<p style="text-align: left">
	　　此偈明何义。向明如来法界中一切法。真如清净明同相。依般若波罗蜜无分别智法门等。为诸菩萨摩诃萨说。此以何义。略明依三种人。何等为三。一者不实见凡夫。二者实见圣人。三者毕竟成就如来法身。是名三种行应知。应云何知。谓取颠倒。离颠倒。离戏论。如是次第。此以何义。取颠倒者。谓诸凡夫三种虚妄想心见故。偈言凡夫心颠倒故。离颠倒者。以圣人远离虚妄想心见故。偈言见实异于彼故。离戏论者。正离颠倒及诸戏论。以烦恼障智障及烦恼习气诸佛如来根本永尽故。偈言如实不颠倒诸佛离戏论故。自此以下即依此行。余四种义广差别说应知。又复即依彼三种人依时差别故。说一偈。</p>
<p style="text-align: left">
	　　有不净有净及以善净等</p>
<p style="text-align: left">
	　　如是次第说众生菩萨佛</p>
<p style="text-align: left">
	　　此偈示现何义。偈言。</p>
<p style="text-align: left">
	　　体等六句义略明法性体</p>
<p style="text-align: left">
	　　次第三时中说三种名字</p>
<p style="text-align: left">
	　　此偈明何义。谓向所明无漏法性。如来广说种种法门。彼诸法门略说依于六种句义。所谓摄聚体因果业相应及行偈言体等六句义略明法性体故。于三时中次第依彼三种名字毕竟应知。偈言次第三时中说三种名字故。此以何义。谓不净时名为众生。偈言有不净故。不净净时名为菩萨。偈言有净故。于善净时名为如来。偈言及以善净故以是义故。不增不减经言。舍利弗。即此法身过于恒沙。无量烦恼所缠。从无始来随顺世间生死涛波去来生退名为众生。舍利弗。即此法身厌离世间生死苦恼。舍一切欲。行十波罗蜜摄八万四千法门。修菩提行。名为菩萨。舍利弗。即此法身得离一切烦恼使缠。过一切苦。离一切烦恼垢得净得清净。得住彼岸清净法中。到一切众生所观之地。于一切境界中更无胜者。离一切障离一切碍。于一切法中得自在力。名为如来应正遍知故。偈言如是次第说众生菩萨佛故。自此以下即依彼三时。明如来法性遍一切处故。说一偈。</p>
<p style="text-align: left">
	　　如空遍一切而空无分别</p>
<p style="text-align: left">
	　　自性无垢心亦遍无分别</p>
<p style="text-align: left">
	　　此偈示现何义。偈言。</p>
<p style="text-align: left">
	　　过功德毕竟遍至及同相</p>
<p style="text-align: left">
	　　下中胜众生如虚空中色</p>
<p style="text-align: left">
	　　此偈明何义。所有凡夫圣人诸佛如来。自性清净心平等无分别。彼清净心于三时中次第于过失时。于功德时。于功德清净毕竟时。同相无差别。犹如虚空在瓦银金三种器中平等无异无差别一切时有。以是义故。经中说有三时次第。如不增不减经言。舍利弗。不离众生界有法身。不离法身有众生界。众生界即法身。法身即众生界。舍利弗。此二法者义一名异故。自此已下。即依此三时。明如来法性遍至一切处。依染净时不变不异。有十五偈。此等诸偈略说要义应知偈言。</p>
<p style="text-align: left">
	　　诸过客尘来性功德相应</p>
<p style="text-align: left">
	　　真法体不变如本后亦尔</p>
<p style="text-align: left">
	　　此偈明何义。偈言。</p>
<p style="text-align: left">
	　　十一偈及二次第不净时</p>
<p style="text-align: left">
	　　烦恼客尘过第十四十五</p>
<p style="text-align: left">
	　　于善净时中过恒沙佛法</p>
<p style="text-align: left">
	　　不离脱思议佛自性功德</p>
<p style="text-align: left">
	　　本际中间际及以后际等</p>
<p style="text-align: left">
	　　如来真如性体不变不异</p>
<p style="text-align: left">
	　　初依不净时不变不异。十一偈者。</p>
<p style="text-align: left">
	　　如虚空遍至体细尘不染</p>
<p style="text-align: left">
	　　佛性遍众生诸烦恼不染</p>
<p style="text-align: left">
	　　如一切世间依虚空生灭</p>
<p style="text-align: left">
	　　依于无漏界有诸根生灭</p>
<p style="text-align: left">
	　　火不烧虚空若烧无是处</p>
<p style="text-align: left">
	　　如是老病死不能烧佛性</p>
<p style="text-align: left">
	　　地依于水住水复依于风</p>
<p style="text-align: left">
	　　风依于虚空空不依地等</p>
<p style="text-align: left">
	　　如是阴界根住烦恼业中</p>
<p style="text-align: left">
	　　诸烦恼业等住不善思惟</p>
<p style="text-align: left">
	　　不善思惟行住清净心中</p>
<p style="text-align: left">
	　　自性清净心不住彼诸法</p>
<p style="text-align: left">
	　　阴入界如地烦恼业如水</p>
<p style="text-align: left">
	　　不<a>正念</a>如风净心界如空</p>
<p style="text-align: left">
	　　依性起邪念念起烦恼业</p>
<p style="text-align: left">
	　　依因烦恼业能起阴入界</p>
<p style="text-align: left">
	　　依止于五阴界入等诸法</p>
<p style="text-align: left">
	　　有诸根生灭如世界成坏</p>
<p style="text-align: left">
	　　净心如虚空无因复无缘</p>
<p style="text-align: left">
	　　及无和合义亦无生住灭</p>
<p style="text-align: left">
	　　如虚空净心常明元转变</p>
<p style="text-align: left">
	　　为虚妄分别客尘烦恼染</p>
<p style="text-align: left">
	　　此虚空譬喻偈示现何义。明如来性。依不净时法体不变。偈言。</p>
<p style="text-align: left">
	　　不正思惟风诸业烦恼水</p>
<p style="text-align: left">
	　　自性心虚空不为彼二生</p>
<p style="text-align: left">
	　　自性清净心其相如虚空</p>
<p style="text-align: left">
	　　邪念思惟风所不能散坏</p>
<p style="text-align: left">
	　　诸业烦恼水所不能湿烂</p>
<p style="text-align: left">
	　　老病死炽火所不能烧燃</p>
<p style="text-align: left">
	　　此偈明何义。如依邪念风轮起业烦恼水聚。依业烦恼水聚。生阴界入世间。而自性心虚空不生不起。偈言不正思惟风诸业烦恼水自性心虚空不为彼二生故。如是依邪念风灾。业行烦恼水灾。老病死等火灾。吹浸烧坏阴入界世间。而自性清净心虚空<a>常住</a>不坏。如是于不净时中器世间相似相对法。诸烦恼染业染生染有集有灭。诸佛如来无为之性。犹如虚空不生不灭。常不变易示现法体。此自性清净法门虚空譬喻。如陀罗尼自在王菩萨修多罗中广说。应知彼经中言。诸善男子。烦恼本无体。真性本明净。一切烦恼羸薄。毗婆舍那有大势力。一切烦恼客尘。自性清净心根本。一切诸烦恼虚妄分别。自性清净心如实不分别。诸佛子。譬如大地依水而住。水依风住风依空住。而彼虚空无依住处。诸善男子。如是四大地大水大风大空大。此四大中唯虚空大以为最胜。以为大力。以为坚固。以为不动。以为不作。以为不散。不生不灭自然而住。诸善男子。彼三种大生灭相应。无实体性<a>刹那</a>不住。诸佛子。此三种大变异无常。诸佛子。而虚空界常不变异。诸佛子。如是阴界入依业烦恼住。诸烦恼业依不正思惟住。不正思惟依于佛性自性清净心住。以是义故。经中说言。自性清净心客尘烦恼染。诸善男子。所有邪念。所有烦恼业。所有阴界入。如是诸法从于因缘和合而生。以诸因缘坏散而灭。诸善男子。彼自性清净心无因无缘故。无和合不生不灭。诸善男子。如虚空界。自性清净心亦复如是。如风大界。不正思惟亦复如是。如水大海。诸业烦恼亦复如是。如地大界。阴界入等亦复如是。是故说言。一切诸法皆无根本。皆无坚实。无住无住本。根本清净。无根本故。已说不净时中依无分别相。自性清净心虚空界相似相对法。已说依彼起不正念风界相似相对法。已说依不正念诸业烦恼因相水界相似相对法。已说依彼生阴界入果相转变地相似相对法。未说彼焚烧死病老等诸过患相火相似相对法。是故次说偈言。</p>
<p style="text-align: left">
	　　有三火次第劫烧人<a>地狱</a></p>
<p style="text-align: left">
	　　能作种种苦能熟诸行根</p>
<p style="text-align: left">
	　　此偈明何义明此三法。老病死火。于不净时中不能变异彼如来藏。是故圣者胜鬘经言。世尊。生死者。依世谛故说有生死。世尊。死者诸根坏。世尊。生者新诸根起。世尊而如来藏不生不死不老不变。何以故。世尊。如来藏者。离有为相境界。世尊如来藏者。常恒清凉不变故。已说依不净时不变不异。</p>
		

	
	

		</div></div><hr><script charset='utf-8' src='../../js/footer.js'></script></body></html>