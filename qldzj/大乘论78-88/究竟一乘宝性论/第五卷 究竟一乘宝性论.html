<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 究竟一乘宝性论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 究竟一乘宝性论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 究竟一乘宝性论</strong></p>
<p style="text-align: left">
	　　为何义说品第七</p>
<p style="text-align: left">
	　　问曰。真如<a>佛性</a>如来藏义住无障阂究竟<a>菩萨</a>地。菩萨第一<a>圣人</a>亦非境界。以是一切智者境界故。若如是者。何故乃为愚痴颠倒凡夫人说。答曰。以是义故。略说四偈。</p>
<p style="text-align: left">
	　　处处经中说内外一切空</p>
<p style="text-align: left">
	　　有为法如云及如梦幻等</p>
<p style="text-align: left">
	　　此中何故说一切诸众生</p>
<p style="text-align: left">
	　　皆有如来性而不说空寂</p>
<p style="text-align: left">
	　　以有怯弱心轻慢诸众生</p>
<p style="text-align: left">
	　　执着虚妄法谤真如佛性</p>
<p style="text-align: left">
	　　计身有神我为令如是等</p>
<p style="text-align: left">
	　　远离五种过故说有佛性</p>
<p style="text-align: left">
	　　此四行偈以十一偈略释应知。偈言。</p>
<p style="text-align: left">
	　　诸修多罗中说有为诸法</p>
<p style="text-align: left">
	　　谓烦恼业等如云等虚妄</p>
<p style="text-align: left">
	　　烦恼犹如云所作业如梦</p>
<p style="text-align: left">
	　　如幻阴亦尔烦恼业生故</p>
<p style="text-align: left">
	　　先已如是说此究竟论中</p>
<p style="text-align: left">
	　　为离五种过说有真如性</p>
<p style="text-align: left">
	　　以众生不闻不发菩提心</p>
<p style="text-align: left">
	　　或有怯弱心欺自身诸过</p>
<p style="text-align: left">
	　　未发菩提心生起欺慢意</p>
<p style="text-align: left">
	　　见发菩提心我胜彼菩萨</p>
<p style="text-align: left">
	　　如是憍慢人不起正智心</p>
<p style="text-align: left">
	　　是故虚妄取不知如实法</p>
<p style="text-align: left">
	　　妄取众生过不知客染心</p>
<p style="text-align: left">
	　　实无彼诸过自性净功德</p>
<p style="text-align: left">
	　　以取虚妄过不知实功德</p>
<p style="text-align: left">
	　　是故不得生自他平等慈</p>
<p style="text-align: left">
	　　闻彼真如性起大勇猛力</p>
<p style="text-align: left">
	　　及恭敬<a>世尊</a>智慧及大悲</p>
<p style="text-align: left">
	　　生增长五法不退转平等</p>
<p style="text-align: left">
	　　无一切诸过唯有诸功德</p>
<p style="text-align: left">
	　　取一切众生如我身无异</p>
<p style="text-align: left">
	　　速疾得成就无上佛菩提</p>
<p style="text-align: left">
	　　身转清净成菩提品第八</p>
<p style="text-align: left">
	　　论曰。已说有垢如。自此以下说无垢如应知。无垢如者。谓诸佛如来。于无漏法界中远离一切种种诸垢。转杂秽身得净妙身。依八句义略差别说彼真如性无漏法身应知。何等为八偈言。</p>
<p style="text-align: left">
	　　净得及远离自他利相应</p>
<p style="text-align: left">
	　　依止深快大时数如彼法</p>
<p style="text-align: left">
	　　是名八种句义。次第一偈示现八种义者。何谓八种。一者实体。二者因。三者果。四者业。五者相应。六者行。七者常。八者不可思议。实体者。向说如来藏不离烦恼藏所缠。以远离诸烦恼转身得清净。是名为实体应知。偈言净故。是故圣者胜鬘经言。世尊。若于无量烦恼藏所缠如来藏不疑惑者。于出无量烦恼藏法身亦无疑惑故。因者。有二种无分别智。一者出<a>世间</a>无分别智。二者依出世间智。得世间出世间依止行智是名为因。偈言得故。果者。即依此得得证智果。是名为果。偈言远离故。业者。有二种远离。一者远离烦恼障。二者远离智障。如是次第故名远离。如是远离自利利他成就。是名为业。偈言自他利故。相应者。自利利他得无量功德。常毕竟住持。是名相应。偈言相应故。行常不思议者。谓三种<a>佛法</a>身。无始世界来作众生利益常不休息。不可思议。偈言依止深快大故。以是义故。略说偈言。</p>
<p style="text-align: left">
	　　实体因果业及以相应行</p>
<p style="text-align: left">
	　　常不可思议名佛地应知</p>
<p style="text-align: left">
	　　又依实体依因。于佛地中及得彼方便因故。说三偈。</p>
<p style="text-align: left">
	　　向说佛法身自性清净体</p>
<p style="text-align: left">
	　　为诸烦恼垢客尘所染污</p>
<p style="text-align: left">
	　　譬如<a>虚空</a>中离垢净日月</p>
<p style="text-align: left">
	　　为彼厚密云罗网之所覆</p>
<p style="text-align: left">
	　　佛功德无垢常恒及不变</p>
<p style="text-align: left">
	　　不分别诸法得无漏真智</p>
<p style="text-align: left">
	　　此三行偈以四行偈略释应知。偈言。</p>
<p style="text-align: left">
	　　佛身不舍离清净真妙法</p>
<p style="text-align: left">
	　　如虚空日月智离染不二</p>
<p style="text-align: left">
	　　过恒沙佛法明净诸功德</p>
<p style="text-align: left">
	　　非作<a>法相</a>应不离彼实体</p>
<p style="text-align: left">
	　　烦恼及智障彼法实无体</p>
<p style="text-align: left">
	　　常为客尘染是故说云喻</p>
<p style="text-align: left">
	　　远离彼二因向二无分别</p>
<p style="text-align: left">
	　　无分别真智及依彼所得</p>
<p style="text-align: left">
	　　此偈明何义。向说转身实体清净。又清净者略有二种。何等为二。一者自性清净。二者离垢清净。自性清净者。谓性<a>解脱</a>无所舍离。以彼自性清净心体不舍一切客尘烦恼。以彼本来不相应故。离垢清净者。谓得解脱。又彼解脱不离一切法。如水不离诸尘垢等而言清净。以自性清净心远离客尘诸烦恼垢更无余故。又依彼果离垢清净故。说四偈。</p>
<p style="text-align: left">
	　　如清净池水无有诸尘浊</p>
<p style="text-align: left">
	　　种种杂花树周匝常围绕</p>
<p style="text-align: left">
	　　如月离罗睺日无云翳等</p>
<p style="text-align: left">
	　　无垢功德具显现即彼体</p>
<p style="text-align: left">
	　　蜂王美味蜜坚实净真金</p>
<p style="text-align: left">
	　　宝藏大果树无垢真金像</p>
<p style="text-align: left">
	　　转轮圣王身妙宝如来像</p>
<p style="text-align: left">
	　　如是等诸法即是如来身</p>
<p style="text-align: left">
	　　此四行偈以八行偈略释应知。偈言。</p>
<p style="text-align: left">
	　　贪等客烦恼犹如浊水尘</p>
<p style="text-align: left">
	　　无分别上智果法如池水</p>
<p style="text-align: left">
	　　示现佛法身一切诸功德</p>
<p style="text-align: left">
	　　依彼证智果是故如是说</p>
<p style="text-align: left">
	　　贪如浊水尘净法杂垢染</p>
<p style="text-align: left">
	　　可化诸众生如绕池藕花</p>
<p style="text-align: left">
	　　<a>禅定</a>习气润远离瞋罗睺</p>
<p style="text-align: left">
	　　以大慈悲水遍益诸众生</p>
<p style="text-align: left">
	　　如十五日月远离云罗网</p>
<p style="text-align: left">
	　　光明照众生能除诸幽闇</p>
<p style="text-align: left">
	　　佛无垢日月离痴云罗网</p>
<p style="text-align: left">
	　　智光照众生除灭诸黑闇</p>
<p style="text-align: left">
	　　得无等等法能与妙法味</p>
<p style="text-align: left">
	　　诸佛如蜜坚远离蜂糩障</p>
<p style="text-align: left">
	　　真实妙功德除断诸贫穷</p>
<p style="text-align: left">
	　　能与解脱势故说金树喻</p>
<p style="text-align: left">
	　　法宝真实身增上两足尊</p>
<p style="text-align: left">
	　　胜色毕竟成故说后三喻</p>
<p style="text-align: left">
	　　又向说以二种智依自利利他业。何者为二。一者出世间无分别智。二者依出世间无分别智。转身得身行因远离烦恼。得证智果故。又何者是成就自利。谓得解脱远离烦恼障远离智障。得无障碍清净法身。是名成就自身利益。又何者是成就他利益。既得成就自身利已。无始世来自然依彼二种佛身。示现世间<a>自在</a>力行。是名成就他身利益。又依自利利他。成就业义故。说四偈。</p>
<p style="text-align: left">
	　　无漏及遍至不灭法与恒</p>
<p style="text-align: left">
	　　清凉不变异不退寂净处</p>
<p style="text-align: left">
	　　诸佛如来身如虚空无相</p>
<p style="text-align: left">
	　　为诸胜智者作六根境界</p>
<p style="text-align: left">
	　　示现微妙色出于妙音声</p>
<p style="text-align: left">
	　　令嗅佛戒香与佛妙法味</p>
<p style="text-align: left">
	　　使觉三昧触令知深妙法</p>
<p style="text-align: left">
	　　细思惟稠林佛离虚空相</p>
<p style="text-align: left">
	　　此四行偈以八行偈略释应知。偈言。</p>
<p style="text-align: left">
	　　略说二种法业智应当知</p>
<p style="text-align: left">
	　　满足解脱身清净真法身</p>
<p style="text-align: left">
	　　解脱身法身二及一应知</p>
<p style="text-align: left">
	　　谓无漏遍至及究竟无为</p>
<p style="text-align: left">
	　　烦恼尽无漏及习气灭故</p>
<p style="text-align: left">
	　　无阂及无障智遍至应知</p>
<p style="text-align: left">
	　　无为以不灭实体不失故</p>
<p style="text-align: left">
	　　不失名为本恒等句解释</p>
<p style="text-align: left">
	　　对于恒等句有四失应知</p>
<p style="text-align: left">
	　　死无常及转不可思议退</p>
<p style="text-align: left">
	　　以无死故恒以常故清凉</p>
<p style="text-align: left">
	　　不转故不变寂静故不退</p>
<p style="text-align: left">
	　　彼究竟足迹净智白法体</p>
<p style="text-align: left">
	　　具足色声等示现于诸根</p>
<p style="text-align: left">
	　　如虚空无相而现色等相</p>
<p style="text-align: left">
	　　法身亦如是具六根境界</p>
<p style="text-align: left">
	　　此偈明何义。经中说言。如虚空相诸佛亦尔者。此依第一义。诸佛如来清净法身自体相不共法故。作如是说。以是义故。<a>金刚般若波罗蜜经</a>言。<a>须菩提</a>。于意云何。可以三十二大人相成就得见如来不。须菩提言。如我解佛所说义者。不以相成就得见如来。佛言。如是如是。须菩提。不以相成就得见如来。须菩提。若以相成就观如来者。转轮圣王应是如来。是故非以相成就得见如来故。此明何义。以依如来第一义谛清净法身明如是义。又依相应义故。说二偈。</p>
<p style="text-align: left">
	　　如空不思议常恒及清凉</p>
<p style="text-align: left">
	　　不变与寂静遍离诸分别</p>
<p style="text-align: left">
	　　一切处不着离阂粗涩触</p>
<p style="text-align: left">
	　　亦不可见取佛净心无垢</p>
<p style="text-align: left">
	　　此二行偈以八行偈略释应知。偈言。</p>
<p style="text-align: left">
	　　解脱身法身示自利利他</p>
<p style="text-align: left">
	　　依自利利他彼处相应义</p>
<p style="text-align: left">
	　　一切诸功德不思议应知</p>
<p style="text-align: left">
	　　以非三慧境一切种智知</p>
<p style="text-align: left">
	　　诸众生佛体细故非闻境</p>
<p style="text-align: left">
	　　第一非思思以出世深密</p>
<p style="text-align: left">
	　　世修慧不知诸愚痴凡夫</p>
<p style="text-align: left">
	　　本来未曾见如盲不瞩色</p>
<p style="text-align: left">
	　　二乘如婴儿不见日月轮</p>
<p style="text-align: left">
	　　以不生故常以不灭故恒</p>
<p style="text-align: left">
	　　离二故清凉法性住不变</p>
<p style="text-align: left">
	　　证灭故寂静一切觉故遍</p>
<p style="text-align: left">
	　　不住不分别离烦恼不着</p>
<p style="text-align: left">
	　　无智障离阂柔软离粗涩</p>
<p style="text-align: left">
	　　无色不可见离相不可取</p>
<p style="text-align: left">
	　　以自性故净离染故无垢</p>
<p style="text-align: left">
	　　此偈明何义。虚空譬喻者。明诸佛如来无为诸功德不离佛法身。于所有诸有得不可思议胜大方便业胜大悲业胜大智业。为与一切众生乐相无垢清净三种佛身。所谓实佛受法乐佛及<a>化身</a>佛。常不休息常不断绝。自然<a>修行</a>。以为利益一切众生应知。以不共余人唯诸佛如来法身相应故。此明何义。以依此身相应诸行差别故。说八偈。</p>
<p style="text-align: left">
	　　非初非中后不破坏不二</p>
<p style="text-align: left">
	　　远离于<a>三界</a>无垢无分别</p>
<p style="text-align: left">
	　　此甚深境界非二乘所知</p>
<p style="text-align: left">
	　　具胜三昧慧如是人能见</p>
<p style="text-align: left">
	　　出过于恒沙不思议功德</p>
<p style="text-align: left">
	　　唯如来成就不与余人共</p>
<p style="text-align: left">
	　　如来妙色身清净无垢体</p>
<p style="text-align: left">
	　　远离诸烦恼及一切习气</p>
<p style="text-align: left">
	　　种种胜妙法光明以为体</p>
<p style="text-align: left">
	　　令众生解脱常无有休息</p>
<p style="text-align: left">
	　　所作不思议如摩尼宝王</p>
<p style="text-align: left">
	　　能现种种形而彼体非实</p>
<p style="text-align: left">
	　　为世间<a>说法</a>示现寂静处</p>
<p style="text-align: left">
	　　<a>教化</a>使淳熟授记令入道</p>
<p style="text-align: left">
	　　如来镜像身而不离本体</p>
<p style="text-align: left">
	　　犹如一切色不离于虚空</p>
<p style="text-align: left">
	　　此八行偈以二十五偈略释应知。偈言。</p>
<p style="text-align: left">
	　　向说佛法身及一切种智</p>
<p style="text-align: left">
	　　自在与<a>涅槃</a>及第一义谛</p>
<p style="text-align: left">
	　　不可思议法应供等功德</p>
<p style="text-align: left">
	　　唯自身内证应当如是知</p>
<p style="text-align: left">
	　　彼三身差别实法报化等</p>
<p style="text-align: left">
	　　所谓深快大无量功德身</p>
<p style="text-align: left">
	　　明实体身者谓诸佛法身</p>
<p style="text-align: left">
	　　略说五种相五功德应知</p>
<p style="text-align: left">
	　　无为无差别远离于二边</p>
<p style="text-align: left">
	　　出离烦恼障智障三昧障</p>
<p style="text-align: left">
	　　以离一切垢故圣人境界</p>
<p style="text-align: left">
	　　清净光明照以法性如是</p>
<p style="text-align: left">
	　　无量阿僧祇不可数思议</p>
<p style="text-align: left">
	　　无等诸功德到第一<a>彼岸</a></p>
<p style="text-align: left">
	　　实法身相应以快不可数</p>
<p style="text-align: left">
	　　非思量境界及远离习气</p>
<p style="text-align: left">
	　　无边等佛法次第不离报</p>
<p style="text-align: left">
	　　受种种法味示现诸妙色</p>
<p style="text-align: left">
	　　净慈悲习气无虚妄分别</p>
<p style="text-align: left">
	　　利益诸众生自然无休息</p>
<p style="text-align: left">
	　　如如意宝珠满足众生心</p>
<p style="text-align: left">
	　　受乐佛如是<a>神通</a>力自在</p>
<p style="text-align: left">
	　　此神力自在略说有五种</p>
<p style="text-align: left">
	　　说法及可见诸业不休息</p>
<p style="text-align: left">
	　　及休息隐没示现不实体</p>
<p style="text-align: left">
	　　是名要略说有五种自在</p>
<p style="text-align: left">
	　　如摩尼宝珠依种种诸色</p>
<p style="text-align: left">
	　　异本生诸相一切皆不实</p>
<p style="text-align: left">
	　　如来亦如是方便力示现</p>
<p style="text-align: left">
	　　从兜率陀退次第入胎生</p>
<p style="text-align: left">
	　　习学诸伎艺婴儿入王宫</p>
<p style="text-align: left">
	　　厌离诸欲相<a>出家</a>行苦行</p>
<p style="text-align: left">
	　　推问诸外道往诣于道场</p>
<p style="text-align: left">
	　　降伏诸魔众成大妙觉尊</p>
<p style="text-align: left">
	　　转无上法轮入无余涅槃</p>
<p style="text-align: left">
	　　于不清净国现如是等事</p>
<p style="text-align: left">
	　　世间无休息宣说无常苦</p>
<p style="text-align: left">
	　　<a>无我</a>寂静名方便智慧力</p>
<p style="text-align: left">
	　　令彼诸众生厌离三界苦</p>
<p style="text-align: left">
	　　后入于涅槃以入寂静道</p>
<p style="text-align: left">
	　　诸声闻人等有是虚妄相</p>
<p style="text-align: left">
	　　言我得涅槃法华等诸经</p>
<p style="text-align: left">
	　　皆说如实法般若方便摄</p>
<p style="text-align: left">
	　　回先虚妄心令淳熟上乘</p>
<p style="text-align: left">
	　　授妙菩提记微细大势力</p>
<p style="text-align: left">
	　　令愚痴众生过崄难恶道</p>
<p style="text-align: left">
	　　深快及以大次第说应知</p>
<p style="text-align: left">
	　　初法身如来第二色身佛</p>
<p style="text-align: left">
	　　譬如虚空中有一切色身</p>
<p style="text-align: left">
	　　于初佛身中最后身亦尔</p>
<p style="text-align: left">
	　　自此以下。即依如是三种佛身。为乐众生利益众生。略说二偈。</p>
<p style="text-align: left">
	　　世尊体<a>常住</a>以修无量因</p>
<p style="text-align: left">
	　　众生界不尽慈悲心如意</p>
<p style="text-align: left">
	　　智成就相应法中得自在</p>
<p style="text-align: left">
	　　降伏诸魔怨体寂静故常</p>
<p style="text-align: left">
	　　此二行偈以六行偈略释应知。偈言。</p>
<p style="text-align: left">
	　　弃舍身命财摄取诸佛法</p>
<p style="text-align: left">
	　　为利益众生究竟满本愿</p>
<p style="text-align: left">
	　　得清净佛身起大慈悲心</p>
<p style="text-align: left">
	　　修行四如意依彼力住世</p>
<p style="text-align: left">
	　　以成就妙智离有涅槃心</p>
<p style="text-align: left">
	　　常得心三昧成就乐相应</p>
<p style="text-align: left">
	　　常在于世间不为世法染</p>
<p style="text-align: left">
	　　得净<a>甘露</a>处故离一切魔</p>
<p style="text-align: left">
	　　诸佛本不生本来寂静故</p>
<p style="text-align: left">
	　　以常可归依故言归依我</p>
<p style="text-align: left">
	　　初七种譬喻如来色身常</p>
<p style="text-align: left">
	　　后三种譬喻善逝法身常</p>
<p style="text-align: left">
	　　此偈明何义。诸佛如来依法身转得无上身。不可思议应知。依不可思议故。说二偈。</p>
<p style="text-align: left">
	　　非言语所说第一义谛摄</p>
<p style="text-align: left">
	　　离诸觉观地无譬喻可说</p>
<p style="text-align: left">
	　　最上胜妙法不取有涅槃</p>
<p style="text-align: left">
	　　非三乘所知唯是佛境界</p>
<p style="text-align: left">
	　　此二行偈以五行偈略释应知。偈言。</p>
<p style="text-align: left">
	　　不可得思议以离言语相</p>
<p style="text-align: left">
	　　离言语相者以第一义摄</p>
<p style="text-align: left">
	　　第一义摄者非思量境界</p>
<p style="text-align: left">
	　　非思量境者以无譬喻知</p>
<p style="text-align: left">
	　　无譬喻知者以最胜无上</p>
<p style="text-align: left">
	　　最胜无上者不取有涅槃</p>
<p style="text-align: left">
	　　不取是二者不取功德过</p>
<p style="text-align: left">
	　　前五种譬喻微细不思议</p>
<p style="text-align: left">
	　　如来法身常第六譬喻者</p>
<p style="text-align: left">
	　　以得自在故如来色身常</p>
<p style="text-align: left">
	　　如来功德品第九</p>
<p style="text-align: left">
	　　论曰。已说无垢真<a>如法</a>身。次说依彼无垢真如法身一切功德。如摩尼宝不离光明形色诸相。如来法身无量无边自性清净无垢功德。亦复如是。以是义故依佛功德。次说二偈。</p>
<p style="text-align: left">
	　　自利亦利他第一义谛身</p>
<p style="text-align: left">
	　　依彼<a>真谛</a>身有此世谛体</p>
<p style="text-align: left">
	　　果远离淳熟此中具足有</p>
<p style="text-align: left">
	　　六十四种法诸功德差别</p>
<p style="text-align: left">
	　　此偈示现何义。偈言。</p>
<p style="text-align: left">
	　　于自身成就住持诸佛法</p>
<p style="text-align: left">
	　　故摄第一身为他身住持</p>
<p style="text-align: left">
	　　诸如来世尊故有世谛体</p>
<p style="text-align: left">
	　　佛无量功德初身摄应知</p>
<p style="text-align: left">
	　　十力四<a>无畏</a>大丈夫相等</p>
<p style="text-align: left">
	　　彼受乐报体第二佛身摄</p>
<p style="text-align: left">
	　　此偈明何义。明十力等六十四种佛身功德。此云何知。依彼义故。略说二偈。</p>
<p style="text-align: left">
	　　佛力金刚杵破无智者障</p>
<p style="text-align: left">
	　　如来无所畏处众如师子</p>
<p style="text-align: left">
	　　如来不共法清净如虚空</p>
<p style="text-align: left">
	　　如彼水中月众生二种见</p>
<p style="text-align: left">
	　　自此已下功德品中余残论偈。依此二偈次第示现彼十力等六十四种如来功德。如陀罗尼自在王经广说应知。初依十力故。说二偈。</p>
<p style="text-align: left">
	　　处非处果报业及于诸根</p>
<p style="text-align: left">
	　　性信至处道离垢诸禅定</p>
<p style="text-align: left">
	　　忆念过去世天眼寂静智</p>
<p style="text-align: left">
	　　如是等诸句说十种力名</p>
<p style="text-align: left">
	　　又依四无畏故。说三偈。</p>
<p style="text-align: left">
	　　如实觉诸法遮诸阂道障</p>
<p style="text-align: left">
	　　说道得无漏是四种无畏</p>
<p style="text-align: left">
	　　于所知境界毕竟知自他</p>
<p style="text-align: left">
	　　自知教他知此非遮障道</p>
<p style="text-align: left">
	　　能证胜妙果自得令他得</p>
<p style="text-align: left">
	　　说自他利谛是诸处无畏</p>
<p style="text-align: left">
	　　又依十八不共佛法故说八偈。</p>
<p style="text-align: left">
	　　佛无过无诤无<a>妄念</a>等失</p>
<p style="text-align: left">
	　　无不定散心无种种诸想</p>
<p style="text-align: left">
	　　无作意护心欲精进不退</p>
<p style="text-align: left">
	　　念慧及解脱知见等不退</p>
<p style="text-align: left">
	　　诸业智为本知三世无障</p>
<p style="text-align: left">
	　　佛十八功德及余不说者</p>
<p style="text-align: left">
	　　佛身口无失若他来破坏</p>
<p style="text-align: left">
	　　内心无动相非作心舍心</p>
<p style="text-align: left">
	　　世尊欲精进念净智解脱</p>
<p style="text-align: left">
	　　知见常不失示现可知境</p>
<p style="text-align: left">
	　　一切诸业等智为本展转</p>
<p style="text-align: left">
	　　三世无障阂广大<a>智行</a>常</p>
<p style="text-align: left">
	　　是名如来体大智慧相应</p>
<p style="text-align: left">
	　　觉彼大菩提最上胜妙法</p>
<p style="text-align: left">
	　　为一切众生转于大法轮</p>
<p style="text-align: left">
	　　无畏胜妙法令彼得解脱</p>
<p style="text-align: left">
	　　又依三十二大人相故。说十一偈。</p>
<p style="text-align: left">
	　　足下相平满具足千辐轮</p>
<p style="text-align: left">
	　　跟佣趺上隆伊尼鹿王[跳-兆+尃]</p>
<p style="text-align: left">
	　　手足悉柔软诸指皆纤长</p>
<p style="text-align: left">
	　　鹅王网缦指臂肘上下佣</p>
<p style="text-align: left">
	　　两肩前后平左右俱<a>圆满</a></p>
<p style="text-align: left">
	　　立能手过膝马王阴藏相</p>
<p style="text-align: left">
	　　身佣相洪雅如尼拘树王</p>
<p style="text-align: left">
	　　体相七处满上半如师子</p>
<p style="text-align: left">
	　　威德势坚固犹如那罗延</p>
<p style="text-align: left">
	　　身色新净妙柔软金色皮</p>
<p style="text-align: left">
	　　净软细平密一孔一毛生</p>
<p style="text-align: left">
	　　毛柔软上靡微细轮右旋</p>
<p style="text-align: left">
	　　身净光圆匝顶上相高显</p>
<p style="text-align: left">
	　　项如孔雀王颐方若师子</p>
<p style="text-align: left">
	　　发净金精色喻如因陀罗</p>
<p style="text-align: left">
	　　额上白毫相通面净光明</p>
<p style="text-align: left">
	　　口含四十齿二牙白踰雪</p>
<p style="text-align: left">
	　　深密内外明上下齿平齐</p>
<p style="text-align: left">
	　　迦陵频伽声妙音深远声</p>
<p style="text-align: left">
	　　所食至喉现得味中上味</p>
<p style="text-align: left">
	　　细薄广长舌二目淳绀色</p>
<p style="text-align: left">
	　　瞬眼若牛王功德如莲华</p>
<p style="text-align: left">
	　　如是说人尊妙相三十二</p>
<p style="text-align: left">
	　　一一不杂乱普身不可嫌</p>
<p style="text-align: left">
	　　此佛十力四无所畏十八不共法。三十二大人相。略集一处。是名六十四种功德应知。偈言。</p>
<p style="text-align: left">
	　　六十四功德修因及果报</p>
<p style="text-align: left">
	　　一一各差别宝经次第说</p>
<p style="text-align: left">
	　　此偈明何义。向说诸佛如来六十四种功德因果差别。依此次第宝女经中广说应知。又复依此四处。次第有四种喻。谓金刚杵及师子王。虚空譬喻水中月等。有九行偈。依彼九偈。略说偈言。</p>
<p style="text-align: left">
	　　冲过无慈心不共他<a>无心</a></p>
<p style="text-align: left">
	　　故说杵师子空水中月喻</p>
<p style="text-align: left">
	　　又依十力金刚杵喻故。说二偈。</p>
<p style="text-align: left">
	　　处非处果性众生诸信根</p>
<p style="text-align: left">
	　　种种道修地过<a>宿命</a>差别</p>
<p style="text-align: left">
	　　天眼漏尽等佛力金刚杵</p>
<p style="text-align: left">
	　　能刺碎散斫痴铠山墙树</p>
<p style="text-align: left">
	　　此偈示现何义。略说偈言。</p>
<p style="text-align: left">
	　　诸如来六力次第三及一</p>
<p style="text-align: left">
	　　所知境界中离三昧诸障</p>
<p style="text-align: left">
	　　及离余垢障譬如破散截</p>
<p style="text-align: left">
	　　铠墙及树等亦重亦坚固</p>
<p style="text-align: left">
	　　亦不可破坏如来十种力</p>
<p style="text-align: left">
	　　犹如彼金刚故说金刚杵</p>
<p style="text-align: left">
	　　又依四无畏师子王喻故。说二偈。</p>
<p style="text-align: left">
	　　譬如师子王诸兽中自在</p>
<p style="text-align: left">
	　　常处于山林不怖畏诸兽</p>
<p style="text-align: left">
	　　佛人王亦尔处于诸群众</p>
<p style="text-align: left">
	　　不畏及善住坚固奋迅等</p>
<p style="text-align: left">
	　　此偈示现何义。略说偈言。</p>
<p style="text-align: left">
	　　知病苦知因远离彼苦因</p>
<p style="text-align: left">
	　　说圣道妙药为离病证灭</p>
<p style="text-align: left">
	　　远离诸怖畏善住奋迅城</p>
<p style="text-align: left">
	　　佛王在大众无畏如师子</p>
<p style="text-align: left">
	　　以知一切法是故能善住</p>
<p style="text-align: left">
	　　一切处不畏离愚痴凡夫</p>
<p style="text-align: left">
	　　二乘及清净以见我无等</p>
<p style="text-align: left">
	　　于一切法中心常定坚固</p>
<p style="text-align: left">
	　　何故名奋迅过无明住地</p>
<p style="text-align: left">
	　　自在无阂处是故名奋迅</p>
<p style="text-align: left">
	　　又依十八不共法虚空譬喻故。说三偈。</p>
<p style="text-align: left">
	　　地水火风等彼法空中无</p>
<p style="text-align: left">
	　　诸色中亦无虚空无阂法</p>
<p style="text-align: left">
	　　诸佛无障碍犹如虚空相</p>
<p style="text-align: left">
	　　如来在世间如地水火风</p>
<p style="text-align: left">
	　　而诸佛如来所有诸功德</p>
<p style="text-align: left">
	　　乃至无一法共余世间有</p>
<p style="text-align: left">
	　　此偈示现何义。略说偈言。</p>
<p style="text-align: left">
	　　声闻及空行智者及自在</p>
<p style="text-align: left">
	　　上上微细法故示现五大</p>
<p style="text-align: left">
	　　诸众生受用如地水火风</p>
<p style="text-align: left">
	　　离世离出世故说虚空大</p>
<p style="text-align: left">
	　　三十二功德依止法身有</p>
<p style="text-align: left">
	　　如世间灯炷明暖及色相</p>
<p style="text-align: left">
	　　相应无差别诸如来法身</p>
<p style="text-align: left">
	　　一切诸功德无差别亦尔</p>
<p style="text-align: left">
	　　又依三十二大丈夫相水中月喻故。说二偈。</p>
<p style="text-align: left">
	　　秋空无云曀月在天及水</p>
<p style="text-align: left">
	　　一切世间人皆见月势力</p>
<p style="text-align: left">
	　　清净佛轮中具功德势力</p>
<p style="text-align: left">
	　　佛子见如来功德身亦尔</p>
<p style="text-align: left">
	　　此偈示现何义。略说偈言。</p>
<p style="text-align: left">
	　　三十二功德见者生<a>欢喜</a></p>
<p style="text-align: left">
	　　依法报化身三种佛而有</p>
<p style="text-align: left">
	　　法身净无垢远离于世间</p>
<p style="text-align: left">
	　　在如来轮中众生见二处</p>
<p style="text-align: left">
	　　如清净水中见于月影像</p>
<p style="text-align: left">
	　　是三十二相依色身得名</p>
<p style="text-align: left">
	　　如摩尼宝珠不离光色相</p>
<p style="text-align: left">
	　　色身亦如是不离三十二</p>
<p style="text-align: left">
	　　自然不休息佛业品第十</p>
<p style="text-align: left">
	　　论曰。已说无垢诸佛功德。次说诸佛如来作业。彼诸佛业自然而行常不休息。教化众生应知。此依略说。有二种法自然而行。以是义故。依诸佛业自然而行。常不休息常作佛事故。说六偈。</p>
<p style="text-align: left">
	　　于可化众生以教化方便</p>
<p style="text-align: left">
	　　起化众生业教化众生界</p>
<p style="text-align: left">
	　　诸佛自在人于可化众生</p>
<p style="text-align: left">
	　　常待处待时自然作佛事</p>
<p style="text-align: left">
	　　遍觉知大乘最妙功德聚</p>
<p style="text-align: left">
	　　如大海水宝如来智亦尔</p>
<p style="text-align: left">
	　　菩提广无边犹如虚空界</p>
<p style="text-align: left">
	　　于无量功德大智慧日光</p>
<p style="text-align: left">
	　　遍照诸众生有佛妙法身</p>
<p style="text-align: left">
	　　无垢功德藏如我身无异</p>
<p style="text-align: left">
	　　烦恼障智障云雾罗网覆</p>
<p style="text-align: left">
	　　诸佛慈悲风吹令散灭尽</p>
<p style="text-align: left">
	　　此六行偈义以十四偈略释应知。偈言。</p>
<p style="text-align: left">
	　　以何等性智何者何处时</p>
<p style="text-align: left">
	　　作业无分别是故业自然</p>
<p style="text-align: left">
	　　以何等根性诸众生可度</p>
<p style="text-align: left">
	　　以何等智慧能度诸众生</p>
<p style="text-align: left">
	　　又以何者是化众生方便</p>
<p style="text-align: left">
	　　众生以何处何时中可化</p>
<p style="text-align: left">
	　　进趣及功德为果为摄取</p>
<p style="text-align: left">
	　　彼障及断障诸缘不分别</p>
<p style="text-align: left">
	　　进趣谓十地功德因二谛</p>
<p style="text-align: left">
	　　果谓大菩提摄菩提眷属</p>
<p style="text-align: left">
	　　彼障谓无边烦恼及习气</p>
<p style="text-align: left">
	　　断障谓大慈及大悲心等</p>
<p style="text-align: left">
	　　是名一切时常种种因缘</p>
<p style="text-align: left">
	　　如是等六处次第说应知</p>
<p style="text-align: left">
	　　如大海水宝空日地云风</p>
<p style="text-align: left">
	　　诸地如大海智水功德宝</p>
<p style="text-align: left">
	　　菩提如空界广无中后边</p>
<p style="text-align: left">
	　　为利益众生二种业如日</p>
<p style="text-align: left">
	　　能悉遍照知一切众生界</p>
<p style="text-align: left">
	　　皆有如来性如地中伏藏</p>
<p style="text-align: left">
	　　犹如彼大地体安固不动</p>
<p style="text-align: left">
	　　为利益众生见彼我无别</p>
<p style="text-align: left">
	　　客尘烦恼等本自无体性</p>
<p style="text-align: left">
	　　一切皆虚妄如云聚不实</p>
<p style="text-align: left">
	　　起大慈悲心犹如猛风吹</p>
<p style="text-align: left">
	　　烦恼智障尽如彼云聚散</p>
<p style="text-align: left">
	　　化事未究竟故常在世间</p>
<p style="text-align: left">
	　　从本际以来自然不休息</p>
<p style="text-align: left">
	　　问曰。如向所说诸佛如来不生不灭。若如是者即无为法。无为法者不修行业。云何自然不休息常教化众生事。答曰。为示现彼诸佛大事断诸疑惑。是故依彼不可思议无垢清净诸佛境界。示现大事故。以譬喻说一行偈。</p>
<p style="text-align: left">
	　　帝释妙鼓云梵天日摩尼</p>
<p style="text-align: left">
	　　响及虚空地如来身亦尔</p>
<p style="text-align: left">
	　　依此一行修多罗摄取义。偈九种譬喻。自此以下广说余残六十六偈应知。又复依彼广说偈义。九种譬喻略说彼义。及以次第广说如来无上利益一切众生修行究竟。以十九偈解释应知。偈言。</p>
<p style="text-align: left">
	　　远离一切业未曾见有果</p>
<p style="text-align: left">
	　　为一切疑人除诸疑网故</p>
<p style="text-align: left">
	　　说九种譬喻彼修多罗名</p>
<p style="text-align: left">
	　　广说此诸法彼修多罗中</p>
<p style="text-align: left">
	　　广说九种喻彼名智境界</p>
<p style="text-align: left">
	　　快妙智庄严有智者速入</p>
<p style="text-align: left">
	　　具足佛境界说彼天帝释</p>
<p style="text-align: left">
	　　琉璃镜像等九种诸譬喻</p>
<p style="text-align: left">
	　　应知彼要义见说及遍至</p>
<p style="text-align: left">
	　　以离诸相智身口意业密</p>
<p style="text-align: left">
	　　大慈悲者得离诸功用心</p>
<p style="text-align: left">
	　　无分别寂静以智故无垢</p>
<p style="text-align: left">
	　　如大毗琉璃帝释等譬喻</p>
<p style="text-align: left">
	　　智究竟满足故究竟寂静</p>
<p style="text-align: left">
	　　以有净智慧是故无分别</p>
<p style="text-align: left">
	　　为成种种义故说释等喻</p>
<p style="text-align: left">
	　　为成彼义者说九种见等</p>
<p style="text-align: left">
	　　离生离神通诸佛现是事</p>
<p style="text-align: left">
	　　是名为略说种种义譬喻</p>
<p style="text-align: left">
	　　先喻解异后后喻解异前</p>
<p style="text-align: left">
	　　佛体如镜像如彼琉璃地</p>
<p style="text-align: left">
	　　人非不有声如天妙法鼓</p>
<p style="text-align: left">
	　　非不作<a>法事</a>如彼大云雨</p>
<p style="text-align: left">
	　　非不作利益而亦非不生</p>
<p style="text-align: left">
	　　种种诸种子如梵天不动</p>
<p style="text-align: left">
	　　而非不淳熟如彼大日轮</p>
<p style="text-align: left">
	　　非不破诸闇如彼如意宝</p>
<p style="text-align: left">
	　　而非不希有犹如彼声响</p>
<p style="text-align: left">
	　　非不因缘成犹如彼虚空</p>
<p style="text-align: left">
	　　非不为一切众生作依止</p>
<p style="text-align: left">
	　　犹如彼大地而非不住持</p>
<p style="text-align: left">
	　　一切种种物以依彼大地</p>
<p style="text-align: left">
	　　荷负诸世间种种诸物故</p>
<p style="text-align: left">
	　　依诸佛菩提出世间妙法</p>
<p style="text-align: left">
	　　成就诸白业诸禅四无量</p>
<p style="text-align: left">
	　　及以四空定诸如来自然</p>
<p style="text-align: left">
	　　常住诸世间有如是诸业</p>
<p style="text-align: left">
	　　一时非前后作如是妙业</p>
<p style="text-align: left">
	　　挍量信功德品第十一</p>
<p style="text-align: left">
	　　论曰。向说四种法。自此已下明有慧人于彼法中能生<a>信心</a>。依彼信者所得功德。说十四偈。</p>
<p style="text-align: left">
	　　佛性佛菩提佛法及佛业</p>
<p style="text-align: left">
	　　诸出世净人所不能思议</p>
<p style="text-align: left">
	　　此诸佛境界若有能信者</p>
<p style="text-align: left">
	　　得无量功德胜一切众生</p>
<p style="text-align: left">
	　　以求佛菩提不思议果报</p>
<p style="text-align: left">
	　　得无量功德故胜诸世间</p>
<p style="text-align: left">
	　　若有人能舍摩尼珠珍宝</p>
<p style="text-align: left">
	　　遍布十方界无量佛国土</p>
<p style="text-align: left">
	　　为求佛菩提施与诸法王</p>
<p style="text-align: left">
	　　是人如是施无量恒沙劫</p>
<p style="text-align: left">
	　　若复有人闻妙境界一句</p>
<p style="text-align: left">
	　　闻已复能信过施福无量</p>
<p style="text-align: left">
	　　若有智慧人奉持无上戒</p>
<p style="text-align: left">
	　　身口意业净自然常护持</p>
<p style="text-align: left">
	　　为求佛菩提如是无量劫</p>
<p style="text-align: left">
	　　是人所得福不可得思议</p>
<p style="text-align: left">
	　　若复有人闻妙境界一句</p>
<p style="text-align: left">
	　　闻已复能信过戒福无量</p>
<p style="text-align: left">
	　　若人入禅定焚三界烦恼</p>
<p style="text-align: left">
	　　过天行彼岸无菩提方便</p>
<p style="text-align: left">
	　　若复有人闻妙境界一句</p>
<p style="text-align: left">
	　　闻已复能信过禅福无量</p>
<p style="text-align: left">
	　　无慧人能舍唯得富贵报</p>
<p style="text-align: left">
	　　修持禁戒者得生人天中</p>
<p style="text-align: left">
	　　修行断诸障非慧不能除</p>
<p style="text-align: left">
	　　慧除烦恼障亦能除智障</p>
<p style="text-align: left">
	　　闻法为慧因是故闻法胜</p>
<p style="text-align: left">
	　　何况闻法已复能生信心</p>
<p style="text-align: left">
	　　此十四偈以十一偈略释应知。偈言。</p>
<p style="text-align: left">
	　　身及彼所转功德及成义</p>
<p style="text-align: left">
	　　示此四种法唯如来境界</p>
<p style="text-align: left">
	　　智者信为有及信毕竟得</p>
<p style="text-align: left">
	　　以信诸功德速证无上道</p>
<p style="text-align: left">
	　　究竟到彼岸如来所住处</p>
<p style="text-align: left">
	　　信有彼境界彼非可思议</p>
<p style="text-align: left">
	　　我等可得彼彼功德如是</p>
<p style="text-align: left">
	　　唯深信胜智欲精进念定</p>
<p style="text-align: left">
	　　修智等功德无上菩提心</p>
<p style="text-align: left">
	　　一切常现前以常现前故</p>
<p style="text-align: left">
	　　名不退佛子彼岸净功德</p>
<p style="text-align: left">
	　　毕竟能成就五度是功德</p>
<p style="text-align: left">
	　　以不分别三毕竟及清净</p>
<p style="text-align: left">
	　　以离对治法施唯施功德</p>
<p style="text-align: left">
	　　持戒唯持戒余二度修行</p>
<p style="text-align: left">
	　　谓忍辱禅定精进遍诸处</p>
<p style="text-align: left">
	　　悭等所治法名为烦恼障</p>
<p style="text-align: left">
	　　虚分别三法是名为智障</p>
<p style="text-align: left">
	　　远离彼诸障更无余胜因</p>
<p style="text-align: left">
	　　唯真妙智慧是故般若胜</p>
<p style="text-align: left">
	　　彼智慧根本所谓闻慧是</p>
<p style="text-align: left">
	　　以闻慧生智是故闻为胜</p>
<p style="text-align: left">
	　　又自此已下明向所说义。依何等法说。依何等义说。依何等相说。初依彼法故。说二偈。</p>
<p style="text-align: left">
	　　我此所说法为自心清净</p>
<p style="text-align: left">
	　　依诸如来教修多罗相应</p>
<p style="text-align: left">
	　　若有智慧人闻能信受者</p>
<p style="text-align: left">
	　　我此所说法亦为摄彼人</p>
<p style="text-align: left">
	　　自此已下次依彼义故。说二偈。</p>
<p style="text-align: left">
	　　依灯电摩尼日月等诸明</p>
<p style="text-align: left">
	　　一切有眼者皆能见境界</p>
<p style="text-align: left">
	　　依佛法光明慧眼者能见</p>
<p style="text-align: left">
	　　以法有是利故我说此法</p>
<p style="text-align: left">
	　　自此已下次依彼相故。说二偈。</p>
<p style="text-align: left">
	　　若一切所说有义有法句</p>
<p style="text-align: left">
	　　能令修<a>行者</a>远离于三界</p>
<p style="text-align: left">
	　　及示寂静法最胜无上道</p>
<p style="text-align: left">
	　　佛说是正经余者颠倒说</p>
<p style="text-align: left">
	　　自此已下依<a>护法</a>方便故。说七偈。</p>
<p style="text-align: left">
	　　虽说法句义断三界烦恼</p>
<p style="text-align: left">
	　　无明覆慧眼贪等垢所缠</p>
<p style="text-align: left">
	　　又于佛法中取少分说者</p>
<p style="text-align: left">
	　　世典善言说彼三尚可受</p>
<p style="text-align: left">
	　　何况诸如来远离烦恼垢</p>
<p style="text-align: left">
	　　无漏智慧人所说修多罗</p>
<p style="text-align: left">
	　　以离于诸佛一切世间中</p>
<p style="text-align: left">
	　　更无胜智慧如实知法者</p>
<p style="text-align: left">
	　　如来说了义彼不可思议</p>
<p style="text-align: left">
	　　思者是谤法不识佛意故</p>
<p style="text-align: left">
	　　谤圣及坏法此诸邪思惟</p>
<p style="text-align: left">
	　　烦恼愚痴人妄见所计故</p>
<p style="text-align: left">
	　　故不应执着邪见诸垢法</p>
<p style="text-align: left">
	　　以净衣受色垢腻不可染</p>
<p style="text-align: left">
	　　自此已下依谤<a>正法</a>故。说三偈。</p>
<p style="text-align: left">
	　　愚不信白法邪见及憍慢</p>
<p style="text-align: left">
	　　过去谤法障执着不了义</p>
<p style="text-align: left">
	　　着供养恭敬唯见于邪法</p>
<p style="text-align: left">
	　　远离善知识亲近谤法者</p>
<p style="text-align: left">
	　　乐着小乘法如是等众生</p>
<p style="text-align: left">
	　　不信于大乘故谤诸佛法</p>
<p style="text-align: left">
	　　自此已下依谤正法得恶果报故。说六偈。</p>
<p style="text-align: left">
	　　智者不应畏怨家蛇火毒</p>
<p style="text-align: left">
	　　因陀罗霹雳刀杖诸恶兽</p>
<p style="text-align: left">
	　　师子虎狼等彼但能断命</p>
<p style="text-align: left">
	　　不能令人入可畏阿鼻狱</p>
<p style="text-align: left">
	　　应畏谤深法及谤法知识</p>
<p style="text-align: left">
	　　决定令人入可畏阿鼻狱</p>
<p style="text-align: left">
	　　虽近恶知识恶心出佛血</p>
<p style="text-align: left">
	　　及杀害父母断诸圣人命</p>
<p style="text-align: left">
	　　破坏和合僧及断诸善根</p>
<p style="text-align: left">
	　　以系念正法能解脱彼处</p>
<p style="text-align: left">
	　　若复有余人诽谤甚深法</p>
<p style="text-align: left">
	　　彼人无量劫不可得解脱</p>
<p style="text-align: left">
	　　自此已下依于说法法师生敬重心故。说二偈。</p>
<p style="text-align: left">
	　　若人令众生学信如是法</p>
<p style="text-align: left">
	　　彼是我父母亦是善知识</p>
<p style="text-align: left">
	　　彼人是智者以如来灭后</p>
<p style="text-align: left">
	　　回邪见颠倒令入正道故</p>
<p style="text-align: left">
	　　自此已下依彼说法所得功德。以用回向故。说三偈。</p>
<p style="text-align: left">
	　　三宝清净性菩提功德业</p>
<p style="text-align: left">
	　　我略说七种与<a>佛经</a>相应</p>
<p style="text-align: left">
	　　依此诸功德愿于命终时</p>
<p style="text-align: left">
	　　见无量寿佛无边功德身</p>
<p style="text-align: left">
	　　我及余信者既见彼佛已</p>
<p style="text-align: left">
	　　愿得离垢眼成无上菩提</p>
<p style="text-align: left">
	　　自此已下略说句义。偈言。</p>
<p style="text-align: left">
	　　依何等法说依何等义说</p>
<p style="text-align: left">
	　　依何等相说如彼法而说</p>
<p style="text-align: left">
	　　如彼义而说如彼相而说</p>
<p style="text-align: left">
	　　彼一切诸法六行偈示现</p>
<p style="text-align: left">
	　　护自身方便以七行偈说</p>
<p style="text-align: left">
	　　明诽谤正法故有三行偈</p>
<p style="text-align: left">
	　　六偈示彼因以二偈示现</p>
<p style="text-align: left">
	　　于彼说法人深生敬重心</p>
<p style="text-align: left">
	　　大众闻忍受得彼大菩提</p>
<p style="text-align: left">
	　　略说三种法示现彼果报</p>
		

	
	

		</div></div><hr><script charset='utf-8' src='../../js/footer.js'></script></body></html>