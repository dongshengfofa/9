<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，十二因缘论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>十二因缘论</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong><a>十二因缘</a>论</strong></p>
<p style="text-align: left">　　归命牟尼尊妙法<a>比丘</a>僧</p>
<p style="text-align: left">　　略作因缘论为义显现故</p>
<p style="text-align: left">　　牟尼所演说十二胜上分</p>
<p style="text-align: left">　　因缘所生法彼为三所摄</p>
<p style="text-align: left">　　烦恼业及苦次说应当知</p>
<p style="text-align: left">　　烦恼初八九业二及以十</p>
<p style="text-align: left">　　余七说为苦三摄十二法</p>
<p style="text-align: left">　　从三故生二从二故生七</p>
<p style="text-align: left">　　从七复生三是故如轮转</p>
<p style="text-align: left">　　一切<a>世间</a>法唯因果无人</p>
<p style="text-align: left">　　但从诸空法唯生于空法</p>
<p style="text-align: left">　　诵灯印镜响日珠种子水</p>
<p style="text-align: left">　　诸阴转不转智者善思量</p>
<p style="text-align: left">　　有<a>弟子</a>成就。随所闻法堪能受持。令不忘失于如来法。谓事非事及性相等。如是义中心怀疑惑。为得知故问言。尊者。</p>
<p style="text-align: left">　　牟尼所演说十二胜上分</p>
<p style="text-align: left">　　因缘所生法彼为三所摄</p>
<p style="text-align: left">　　如是等诸事今为知请问</p>
<p style="text-align: left">　　愿为我解释除断我疑网</p>
<p style="text-align: left">　　师见弟子意于法生渴仰</p>
<p style="text-align: left">　　恭敬请示故即答言汝听</p>
<p style="text-align: left">　　十二胜上分彼为三所摄</p>
<p style="text-align: left">　　烦恼业及苦次说应当知</p>
<p style="text-align: left">　　是中十及二故曰为十二</p>
<p style="text-align: left">　　以彼不异分故名为胜分</p>
<p style="text-align: left">　　如车舆分故说胜分应知</p>
<p style="text-align: left">　　言牟尼者。名为寂灭。亦名无分别。亦名为定。亦名无言说。彼牟尼所演。宣畅辩说。是名假名。然彼非是大人丈夫。<a>自在</a>定时。性相所生。但唯因缘所生成故。彼十二分。于烦恼业及以苦处。三法迭互共作因缘。如拒瓶案。如是三处所摄应知。</p>
<p style="text-align: left">　　问曰。何者为烦恼。何者为业。何者为苦。而得有此诸因缘法胜分摄成。</p>
<p style="text-align: left">　　答曰。于此十二胜上分中。初为无明。第八为爱。第九为取。此三胜分是烦恼所摄。第二为行。第十为有。此二胜分是业所摄。余七胜分是苦所摄。此是烦恼业苦等三。摄十二分应知。言余七者。谓识名色六入触受及生老死。恩爱别离。怨憎合会。所求不得。如是等法生一切苦。如是诸分。于向所说。烦恼业苦。以为根本。应知。摄十二分。唯有三事。更无余法。一切经中但有此分。更无有余。</p>
<p style="text-align: left">　　问曰。已知此等诸胜分义。为我解释烦恼业苦在于何处。复云何成一切诸事。答曰。从三生二。三是烦恼。二是业。谓从烦恼而生于业。从二生七。七者是苦。谓从于业而生于苦。从七生三者。谓从于苦而生烦恼。此说烦恼业苦三种迭互相生。是故生有轮转不定。所言有者。所谓欲色无<a>色界</a>等。彼中不住。喻如轮转。以彼有故。一切世间凡夫众生。次第上下犹如轮转。有中不定。以不定故。说有三处。</p>
<p style="text-align: left">　　问曰。彼造一切身。自在众生。何者是彼作事云何。</p>
<p style="text-align: left">　　答曰。偈言。一切世间法。唯因果无人。除假说故有。此是正思量。彼非说性。是故见作众生不成。</p>
<p style="text-align: left">　　问曰。若如是者。云何得从现在世间而取未来世间。</p>
<p style="text-align: left">　　答曰。乃至无有一毫等法从现在世间而取未来世间。是故偈言。但从诸空法。唯生于空法。此明自我我所空。谓烦恼业处。此五法行性离<a>无我</a>。应如是取。</p>
<p style="text-align: left">　　问曰。若性无我法中。而行性无我者。今说何为证。</p>
<p style="text-align: left">　　答曰。偈言。诵灯印镜响。日珠种子水。如是等诸喻。为证可取。信无自体。性假名故。有言。现在世未来世者。如师所诵。实不从师转至弟子。虽不从师转至弟子。岂可不成授弟子义。可言弟子无因而得。遮护妄计无因患故。如是临命终时。心识不至未来世间。防常患故。非未来身从余处来。遮护妄计无因患故。如师诵为因。令弟子得。彼不可说。以为即是亦不可说。为一向异。如是临命终时。心识为因。是故得生后身心识。而彼心识。不可说一不可说异。亦不离彼。亦不即彼。如是从灯生灯。从印生印。从镜生像。从声有响。从日从珠出生于火。从子生芽。如安<a>石榴</a>庵罗果等。口生涎水。如是等法。不名即彼。不名异彼。如是一切诸因缘法。转不转事。诸有智者。善思量应知。是中阴者。所谓说色受想行识。彼托生者。此诸阴灭。因彼灭阴。后相似生。然实无有一毫等法从此至彼。此是世间渐次之义。以是义故。一切世间。无常不净苦无我等。以能观察如是事故。于诸法中不生疑惑。不疑惑故则不生染。不生染故则不生着。不生着故则不虚渴。不虚渴故则不造业。以无业故则不取事。不取事故不造有为行。无有为行。故则不复生。以不生故无有一切身心等苦。如是不造五种因故。则于彼处无七种果。以无果故名为<a>解脱</a>。如是作故。则是释成不生不灭不常不断。有边无边如是等句。于中有偈。</p>
<p style="text-align: left">　　不见<a>无缘</a>生决定是正义</p>
<p style="text-align: left">　　于诸最妙事是故不成断</p>
<p style="text-align: left">　　于中无所减亦复无所增</p>
<p style="text-align: left">　　应见如谛实随状及如彼</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>