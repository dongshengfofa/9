<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 大庄严论经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十卷 大庄严论经</strong></p>
<p style="text-align: left">
	　　（五五）</p>
<p style="text-align: left">
	　　复次若人赞佛得大果报。为诸众人之所恭敬。是故应当勤心赞敬。我昔曾闻。迦葉佛时有一法师为众<a>说法</a>。于大众中赞迦葉佛。以是缘故命终生天。于人天中常受快乐。于释迦文佛般<a>涅槃</a>后百年。阿输伽王时。为大法师得<a>罗汉果</a>。三明六通具八<a>解脱</a>。常有妙香。从其口出。时彼法师去阿输伽王不远。为众说法。口中香气达于王所。王闻香气心生疑惑。作是思惟。彼<a>比丘</a>者为和妙香含于口耶。香气乃尔。作是念已。语比丘言。开口。时比丘开口都无所有。复语漱口。既漱口已犹有香气。比丘白王。何故语我张口漱口。时王答言。我闻香气心生疑故。使汝张口及以漱口。香气踰盛。惟有此香口无所有。王语比丘愿为我说。比丘微笑。即说偈言。</p>
<p style="text-align: left">
	　　大地<a>自在</a>者今当为汝说</p>
<p style="text-align: left">
	　　此非沉水香复非花叶茎</p>
<p style="text-align: left">
	　　栴檀等诸香和合能出是</p>
<p style="text-align: left">
	　　我生希有心而作如是言</p>
<p style="text-align: left">
	　　由昔赞迦葉便获如是香</p>
<p style="text-align: left">
	　　彼佛时已合与新香无异</p>
<p style="text-align: left">
	　　昼夜恒有香未曾有断绝</p>
<p style="text-align: left">
	　　王言。大德久近得此香。比丘答曰。久已得之。王今善听。往昔过去有佛名曰迦葉。我于彼时精勤修集而得此香。时王闻已生希有心。而问比丘。我犹不悟。唯愿解说。时彼比丘而白王言。大王。至心善听。我于迦葉佛时作说法比丘在大众前。生<a>欢喜</a>心赞叹彼佛。即说偈言。</p>
<p style="text-align: left">
	　　金色身晃曜欢喜生赞叹</p>
<p style="text-align: left">
	　　因此福德力在在受生处</p>
<p style="text-align: left">
	　　身身随此业常有如此香</p>
<p style="text-align: left">
	　　胜于优钵罗及以瞻卜香</p>
<p style="text-align: left">
	　　香气既充塞闻者皆欣悦</p>
<p style="text-align: left">
	　　如饮<a>甘露</a>味服之无厌足</p>
<p style="text-align: left">
	　　尔时大王闻斯语已。身毛皆竖。而作是言。呜呼赞佛功德乃获是报。比丘答言。大王。勿谓是果受报如此。复说偈言。</p>
<p style="text-align: left">
	　　名称与福德色力及安乐</p>
<p style="text-align: left">
	　　已有此功德人无轻贱者</p>
<p style="text-align: left">
	　　威光可爱乐意志深弘广</p>
<p style="text-align: left">
	　　能离诸过恶皆由赞佛故</p>
<p style="text-align: left">
	　　如斯之福报贤智乃能说</p>
<p style="text-align: left">
	　　受身既以尽获于甘露迹</p>
<p style="text-align: left">
	　　尔时大王复问比丘。赞佛功德其事云何。尔时比丘说偈答言。</p>
<p style="text-align: left">
	　　我于大众中赞佛实功德</p>
<p style="text-align: left">
	　　由是因缘故名称满十方</p>
<p style="text-align: left">
	　　说佛诸善业大众闻欢喜</p>
<p style="text-align: left">
	　　形貌皆熙怡由前赞佛故</p>
<p style="text-align: left">
	　　颜色有威光说法得尽苦</p>
<p style="text-align: left">
	　　彼如来所说与诸修善者</p>
<p style="text-align: left">
	　　作乐因缘故得乐之果报</p>
<p style="text-align: left">
	　　云何名之佛说言有十力</p>
<p style="text-align: left">
	　　诸有得此法不为人所轻</p>
<p style="text-align: left">
	　　况诸说法者升于法座上</p>
<p style="text-align: left">
	　　赞立佛功德降伏诸外道</p>
<p style="text-align: left">
	　　以赞佛德故获于上妙身</p>
<p style="text-align: left">
	　　便为诸人说可乐之正道</p>
<p style="text-align: left">
	　　以是因缘故犹如秋满月</p>
<p style="text-align: left">
	　　为众之所爱赞叹佛实德</p>
<p style="text-align: left">
	　　穷劫犹难尽假使舌消澌</p>
<p style="text-align: left">
	　　终不中休废常作如是心</p>
<p style="text-align: left">
	　　世世受生处言说悉辩了</p>
<p style="text-align: left">
	　　说佛自然智增长众智慧</p>
<p style="text-align: left">
	　　以是因缘故所生得胜智</p>
<p style="text-align: left">
	　　说一切<a>世间</a>皆是业缘作</p>
<p style="text-align: left">
	　　闻已获诸善由离诸恶故</p>
<p style="text-align: left">
	　　生处离诸过贪嗔我见等</p>
<p style="text-align: left">
	　　如油注热铁皆悉消涸尽</p>
<p style="text-align: left">
	　　如此等诸事何处不适意</p>
<p style="text-align: left">
	　　我以因缘箭坏汝诸网弓</p>
<p style="text-align: left">
	　　复已言辩父思惟善说母</p>
<p style="text-align: left">
	　　尔时大王闻斯偈已。即起合掌。而作是言。所说极妙善入我心。王说偈言。</p>
<p style="text-align: left">
	　　闻说我意解叹佛功德果</p>
<p style="text-align: left">
	　　略而言说之常应赞叹佛</p>
<p style="text-align: left">
	　　以何因缘而说此事。为说法者得大果报。诸有说法应生喜心。</p>
<p style="text-align: left">
	　　（五六）</p>
<p style="text-align: left">
	　　复次有大功德犹修无倦。况无福者而当懈慢。我昔曾闻。尊者摩诃迦葉。入诸<a>禅定</a>解脱三昧。欲使修福众生下善种子获福无量。于其晨朝着佛所与<a>僧伽</a>梨衣。而往乞食。时有睹者。即说偈言。</p>
<p style="text-align: left">
	　　赞叹彼胜者着于如来衣</p>
<p style="text-align: left">
	　　人天八部前佛分座令坐</p>
<p style="text-align: left">
	　　时佛亦复赞叹迦葉。即说偈言。</p>
<p style="text-align: left">
	　　汝今<a>修行</a>善如月渐增长</p>
<p style="text-align: left">
	　　如空中动手无有障碍者</p>
<p style="text-align: left">
	　　身如清净水无有诸尘翳</p>
<p style="text-align: left">
	　　佛常于众前赞叹其功德</p>
<p style="text-align: left">
	　　乃至未来世<a>弥勒</a>成佛时</p>
<p style="text-align: left">
	　　亦复赞叹彼而告大众言</p>
<p style="text-align: left">
	　　此是牟尼尊苦行之<a>弟子</a></p>
<p style="text-align: left">
	　　具十二头陀少欲知足中</p>
<p style="text-align: left">
	　　最名为第一此名为迦葉</p>
<p style="text-align: left">
	　　人天八部前赞叹其功德</p>
<p style="text-align: left">
	　　尔时帝释见彼迦葉行步容裕。遥于宫殿合掌恭敬。其妇舍之。而问之言。汝今见谁恭敬如是。尔时帝释即说偈答。</p>
<p style="text-align: left">
	　　处于欲火中系念常在前</p>
<p style="text-align: left">
	　　虽与金色妇同室无著心</p>
<p style="text-align: left">
	　　身依于禅定心意亦快乐</p>
<p style="text-align: left">
	　　入城聚落中而欲行乞食</p>
<p style="text-align: left">
	　　以智慧耕地坏破过恶草</p>
<p style="text-align: left">
	　　是名善<a>福田</a>所种果不虚</p>
<p style="text-align: left">
	　　尔时舍之以敬重心仰视帝释。而白之言。汝最尊贵居放逸处。犹有善心修于福德。帝释以偈答言。</p>
<p style="text-align: left">
	　　以施因缘故我最得自在</p>
<p style="text-align: left">
	　　<a>天人</a>阿修罗爱重尊敬我</p>
<p style="text-align: left">
	　　昼夜忆念施故我得如是</p>
<p style="text-align: left">
	　　如得多伏藏众宝盈满出</p>
<p style="text-align: left">
	　　尊者迦葉到贫里巷乐受贫施。尔时帝释化作织师贫穷老人。舍之亦化为老母着弊坏衣。夫妇相随坐息道边。尔时尊者见彼夫妇弊衣下贱。即作是念。世之穷下不过是等。即至其所欲往安慰。织师疾起取尊者钵。以天须陀食满钵奉之。尔时尊者得是食已。内心生疑。即说偈言。</p>
<p style="text-align: left">
	　　彼人极贫贱饮食乃殊妙</p>
<p style="text-align: left">
	　　此事可惊疑极是颠倒相</p>
<p style="text-align: left">
	　　说是偈已。而作是念。今当问谁。须自观察。即说偈言。</p>
<p style="text-align: left">
	　　我是善种子断除他人惑</p>
<p style="text-align: left">
	　　天人有所为犹当为解释</p>
<p style="text-align: left">
	　　况我今有疑云何当问他</p>
<p style="text-align: left">
	　　说是偈已。即以慧眼见是帝释。而作是言。呜呼乐修福者。方便求尊胜。即说偈言。</p>
<p style="text-align: left">
	　　能舍尊胜相现形贫贱人</p>
<p style="text-align: left">
	　　羸悴极老劣衣此弊坏衣</p>
<p style="text-align: left">
	　　舍毗阇延堂化住息道边</p>
<p style="text-align: left">
	　　说此偈已。尊者微笑。复说偈言。</p>
<p style="text-align: left">
	　　我欲使无福得成胜福业</p>
<p style="text-align: left">
	　　汝福已成就何故作触娆</p>
<p style="text-align: left">
	　　以食施于我具胜五妙欲</p>
<p style="text-align: left">
	　　<a>世尊</a>久为汝断除三恶道</p>
<p style="text-align: left">
	　　汝不知止足方复求福业</p>
<p style="text-align: left">
	　　尔时帝释还复释身。在众人前礼尊者足。而作是言。尊者迦葉为何所作。即说偈言。</p>
<p style="text-align: left">
	　　我见施获报获得诸胜利</p>
<p style="text-align: left">
	　　资业已广大倍生于<a>信心</a></p>
<p style="text-align: left">
	　　大德为何故而乃遮止我</p>
<p style="text-align: left">
	　　尔时帝释。重说偈言。</p>
<p style="text-align: left">
	　　人闻说施者犹尚能布施</p>
<p style="text-align: left">
	　　况我见施报明了自证知</p>
<p style="text-align: left">
	　　父母及亲友拔济欲利益</p>
<p style="text-align: left">
	　　无能及布施离于<a>生死</a>苦</p>
<p style="text-align: left">
	　　施报如形影处处与安乐</p>
<p style="text-align: left">
	　　生死崄难中唯施相随逐</p>
<p style="text-align: left">
	　　于雨风寒雪唯施能安乐</p>
<p style="text-align: left">
	　　如行崄恶路资严悉具足</p>
<p style="text-align: left">
	　　施能为疲乏安隐之善乘</p>
<p style="text-align: left">
	　　崄恶贼难处施即是善伴</p>
<p style="text-align: left">
	　　施除诸畏恐众救中最厚</p>
<p style="text-align: left">
	　　处于怨贼中施即是利剑</p>
<p style="text-align: left">
	　　施为最妙药能除于重病</p>
<p style="text-align: left">
	　　行于不平处用施以为杖</p>
<p style="text-align: left">
	　　尔时帝释说是偈已。供养尊者还升天宫。以何因缘而说是事。智慧之人明顺施福。欲使人勤修福业。帝释胜人犹尚修福。何况世人而不修施。声闻之人帝释供养。况复世尊。</p>
<p style="text-align: left">
	　　（五七）</p>
<p style="text-align: left">
	　　复次虽少种善必当求佛。少善求佛犹如甘露。是以应当尽心求佛。我昔曾闻。有一人因缘力故发心<a>出家</a>。欲求解脱即诣僧坊。值<a>佛教</a>化不在僧坊。彼人念言。世尊虽<a>无我</a>当往诣法之大将<a>舍利弗</a>所。时<a>舍利</a>弗观彼因缘。过去世时少有厌恶修善根不。既观察已。乃不见有少许善根。一身既无。乃至百千身中都无善根。复观一劫又无善根。乃至百千劫亦无善根。尊者舍利弗语彼人言。我不度汝。彼人复至余比丘所。比丘问言。汝为向谁求索出家。彼人答言。我诣尊者舍利弗所不肯度我。诸比丘言。舍利弗不肯度汝。必有过患。我等云何而当度汝。如是展转诣诸比丘都不肯度。犹如病者大医不治其余小医无能治者。既不称愿。于坊门前泣泪而言。我何薄福无度我者。四种姓中皆得出家。我造何恶独不见度。若不见度我必当死。即说偈言。</p>
<p style="text-align: left">
	　　犹如清净水一切悉得饮</p>
<p style="text-align: left">
	　　乃至旃陀罗各皆得出家</p>
<p style="text-align: left">
	　　如此<a>佛法</a>中而不容受我</p>
<p style="text-align: left">
	　　我是不调顺当用是活为</p>
<p style="text-align: left">
	　　作是偈已。尔时世尊以慈悲心欲<a>教化</a>之。如母爱子。如行金山光映蔽日。到僧坊门。即说偈言。</p>
<p style="text-align: left">
	　　一切种智身大悲以为体</p>
<p style="text-align: left">
	　　佛于<a>三界</a>中觅诸受化子</p>
<p style="text-align: left">
	　　犹如牛求犊爱念无休息</p>
<p style="text-align: left">
	　　尔时世尊清净无垢。如花开敷。手光炽盛。掌有相轮网缦覆指。以是妙手摩彼人头。而告之言。汝何故哭。彼人悲哀白世尊言。我求出家。诸比丘等尽皆不听。由是涕泣。世尊问言。诸比丘不听谁遮于汝不听出家。即说偈言。</p>
<p style="text-align: left">
	　　谁有一切智而欲测豫者</p>
<p style="text-align: left">
	　　业力极微细谁能知深浅</p>
<p style="text-align: left">
	　　时彼人者闻斯偈已。白世尊言。佛法大将舍利弗比丘智慧第一者。不听我出家。尔时世尊以深远雷音慰彼人言。非舍利弗智力所及。我于无量劫作难行苦行修习智慧。我今为汝。即说偈言。</p>
<p style="text-align: left">
	　　子舍利弗者彼非一切智</p>
<p style="text-align: left">
	　　亦非解体性不尽知中下</p>
<p style="text-align: left">
	　　彼识有限齐不能深解了</p>
<p style="text-align: left">
	　　无有智能知微细之业报</p>
<p style="text-align: left">
	　　尔时世尊告彼人言。我今听汝。于佛法中使汝出家。我于法肆上求买如汝信乐之人。<a>如法</a>化度不令失时。佛以柔软妙相轮手。牵彼人臂入僧坊中。佛于僧前告舍利弗。以何缘故不听此子令出家耶。舍利弗白佛言。世尊。我不见彼有微善根。佛即告舍利弗。勿作是语。说是偈言。</p>
<p style="text-align: left">
	　　我观此善根极为甚微细</p>
<p style="text-align: left">
	　　犹如山石沙融消则出金</p>
<p style="text-align: left">
	　　禅定与智慧犹如双鞴囊</p>
<p style="text-align: left">
	　　我以功力吹必出真妙金</p>
<p style="text-align: left">
	　　此人亦复尔微善如彼金</p>
<p style="text-align: left">
	　　尔时尊者舍利弗。整郁多罗僧。偏袒右肩。胡跪叉手。向佛世尊。而说偈言。</p>
<p style="text-align: left">
	　　诸论中最胜唯愿为我说</p>
<p style="text-align: left">
	　　智慧之大明除灭诸黑闇</p>
<p style="text-align: left">
	　　彼人于久近而种此善根</p>
<p style="text-align: left">
	　　为得何福田种子极速疾</p>
<p style="text-align: left">
	　　佛告舍利弗。汝今谛听。当为汝说。彼因极微非辟支佛所见境界。乃往过去有一贫人。入阿练若山采取薪柴为虎所逼。以怖畏故称南无佛。以是种子得解脱因。即说偈言。</p>
<p style="text-align: left">
	　　唯见此称佛以是为微细</p>
<p style="text-align: left">
	　　因是尽苦际如是为善哉</p>
<p style="text-align: left">
	　　至心归命佛必得至解脱</p>
<p style="text-align: left">
	　　得是相似果更无有及者</p>
<p style="text-align: left">
	　　尔时婆伽婆即度彼人令得出家。佛自教化。比丘心悟得<a>罗汉</a>果。以是因缘故。于世尊所种少善根获报无量。况复造立形像塔庙。</p>
<p style="text-align: left">
	　　（五八）</p>
<p style="text-align: left">
	　　复次善根既熟得解脱果。由是之故宜应修善。我昔曾闻。世尊学道为<a>菩萨</a>时苦行六年。日食一麻一米。无所成办又无利益。时彼菩萨以无所得。便食百味乳糜。时五人等问菩萨言。先修苦行。尚无所得。况食乳糜而得道耶。作是语已即便舍去向波罗捺。尔时世尊既成佛已。作是思惟。何等众生应先得度。复作是念。唯彼五人有得道缘。于我有恩。作是念已诣波罗捺至五人所。即说偈言。</p>
<p style="text-align: left">
	　　妙好之威光举体具庄严</p>
<p style="text-align: left">
	　　独行众好备胸广相炳然</p>
<p style="text-align: left">
	　　晃曜威德满目胜牛王眼</p>
<p style="text-align: left">
	　　容仪极端整行如大象王</p>
<p style="text-align: left">
	　　趍详独一步所作已成办</p>
<p style="text-align: left">
	　　<a>智行</a>已满足深智为天冠</p>
<p style="text-align: left">
	　　解脱帛系首二足人中尊</p>
<p style="text-align: left">
	　　法轮王最上诸天作伎乐</p>
<p style="text-align: left">
	　　前后而导从虽复诸胜王</p>
<p style="text-align: left">
	　　四兵以围绕严驾不如佛</p>
<p style="text-align: left">
	　　独游于世界譬如转轮王</p>
<p style="text-align: left">
	　　象马车兵众天冠极微妙</p>
<p style="text-align: left">
	　　帛盖覆其上如大转轮王</p>
<p style="text-align: left">
	　　福利众悉备未若佛庄严</p>
<p style="text-align: left">
	　　<a>殊胜</a>过于彼第一无等相</p>
<p style="text-align: left">
	　　威德踰众圣众生睹容仪</p>
<p style="text-align: left">
	　　超绝过日光人兽诸飞鸟</p>
<p style="text-align: left">
	　　瞻仰佛身相行走皆止住</p>
<p style="text-align: left">
	　　时彼五人见<a>佛光</a>相威德具足。智德成办不同于先。五人不识。时彼一人即向四人。而说偈言。</p>
<p style="text-align: left">
	　　谁出妙光明照曜林山谷</p>
<p style="text-align: left">
	　　犹如众多日从地而踊出</p>
<p style="text-align: left">
	　　光网明普满照彻靡不周</p>
<p style="text-align: left">
	　　犹如真金楼<a>袈裟</a>覆其上</p>
<p style="text-align: left">
	　　又似融真金流散布于地</p>
<p style="text-align: left">
	　　陆行诸畜兽及以牛王等</p>
<p style="text-align: left">
	　　獐鹿及雉兔见佛皆停住</p>
<p style="text-align: left">
	　　食草者吐出谛视不暂舍</p>
<p style="text-align: left">
	　　孔雀舒羽翼犹如青莲鬘</p>
<p style="text-align: left">
	　　出离放逸时亦皆同喜舞</p>
<p style="text-align: left">
	　　欢娱出妙音佛游道路时</p>
<p style="text-align: left">
	　　所有众生类心眼乐着观</p>
<p style="text-align: left">
	　　即夺其二根不觉自往看</p>
<p style="text-align: left">
	　　佛行道路时诸触佛脚者</p>
<p style="text-align: left">
	　　七日昼夜乐最胜顺道行</p>
<p style="text-align: left">
	　　湛然不轻躁身体极柔软</p>
<p style="text-align: left">
	　　蹑空不履地行步无疲惓</p>
<p style="text-align: left">
	　　又有一人。复向四人。而说偈言。</p>
<p style="text-align: left">
	　　我见彼相貌心亦生疑惑</p>
<p style="text-align: left">
	　　为是谁威光照曜过于日</p>
<p style="text-align: left">
	　　以彼光相故林木皆成金</p>
<p style="text-align: left">
	　　时诸人等见佛来近乃相谓曰。此人乃是释种童子。毁败苦行还以欲乐恣养其身。既舍苦行向我等边。即说偈言。</p>
<p style="text-align: left">
	　　我等皆莫起慎莫为敬礼</p>
<p style="text-align: left">
	　　但当遥指授语令彼处坐</p>
<p style="text-align: left">
	　　佛既到已。时诸人等不觉自起。即说偈言。</p>
<p style="text-align: left">
	　　面如净满月见之不觉起</p>
<p style="text-align: left">
	　　譬如似大海月满则潮宗</p>
<p style="text-align: left">
	　　我等自然起犹如人扶挽</p>
<p style="text-align: left">
	　　此皆佛威德自然使之尔</p>
<p style="text-align: left">
	　　亦如帝释幢余天不能动</p>
<p style="text-align: left">
	　　帝释自到时自然而独立</p>
<p style="text-align: left">
	　　我等亦如是佛至自然起</p>
<p style="text-align: left">
	　　又如酥注火火则速炽盛</p>
<p style="text-align: left">
	　　我等见佛德速起疾彼火</p>
<p style="text-align: left">
	　　无数劫以来摧伏于憍慢</p>
<p style="text-align: left">
	　　举体尊所重师长及父母</p>
<p style="text-align: left">
	　　诸天及世人鬼龙夜叉等</p>
<p style="text-align: left">
	　　诸有见佛者无敢不敬礼</p>
<p style="text-align: left">
	　　智者何足疑应当善分别</p>
<p style="text-align: left">
	　　佛若举下足地亦从上下</p>
<p style="text-align: left">
	　　诸山如轻草见佛皆倾动</p>
<p style="text-align: left">
	　　时彼五人见佛即起。皆共往迎。有为佛捉钵敷坐取水之者。又为佛洗足者。即说偈言。</p>
<p style="text-align: left">
	　　五人见善逝睹佛威德盛</p>
<p style="text-align: left">
	　　其心皆欢喜破坏本言要</p>
<p style="text-align: left">
	　　三脚支澡罐谛视恐崩坏</p>
<p style="text-align: left">
	　　皆受不语法于十中亦半</p>
<p style="text-align: left">
	　　尔时世尊闻是偈已。寻即微笑。而告之言。汝等痴人。云何即便破汝言要。佛就坐已恭敬立侍。而作是言。慧命瞿昙。佛无憎爱意慈心。而说偈言。</p>
<p style="text-align: left">
	　　我今既得道远离诸尘垢</p>
<p style="text-align: left">
	　　汝等莫如常应当起恭敬</p>
<p style="text-align: left">
	　　譬如以泥木而为作佛像</p>
<p style="text-align: left">
	　　未得成就时脚蹋而斲削</p>
<p style="text-align: left">
	　　既得成就已香花而敬礼</p>
<p style="text-align: left">
	　　汝等亦应当除舍亲友意</p>
<p style="text-align: left">
	　　而当恭敬我不应生轻慢</p>
<p style="text-align: left">
	　　赞叹不生喜毁骂亦不嗔</p>
<p style="text-align: left">
	　　我今怜愍汝欲使得解脱</p>
<p style="text-align: left">
	　　令得寂静乐获诸利益事</p>
<p style="text-align: left">
	　　痴爱嗔恚等各自有相貌</p>
<p style="text-align: left">
	　　讥刺出恶言如以灰坌疮</p>
<p style="text-align: left">
	　　我今住菩提称我为瞿昙</p>
<p style="text-align: left">
	　　我虽无爱憎应生恭敬相</p>
<p style="text-align: left">
	　　勿复出此言谤毁语他人</p>
<p style="text-align: left">
	　　时彼五人虽闻此语。犹以世尊未得菩提。即说偈言。</p>
<p style="text-align: left">
	　　汝先修苦行犹不证菩提</p>
<p style="text-align: left">
	　　汝没溺淤泥云何得悟道</p>
<p style="text-align: left">
	　　譬如弃大船而负于山石</p>
<p style="text-align: left">
	　　欲度河难者云何而可得</p>
<p style="text-align: left">
	　　尔时世尊知彼五人心着苦行以为正道。佛便为说离五欲故即为正道。以离行苦行亦为正道。除于二边为说中道。佛以慈为首。说偈告言。</p>
<p style="text-align: left">
	　　唯智能除去无智愚痴障</p>
<p style="text-align: left">
	　　是故须智慧以护于身命</p>
<p style="text-align: left">
	　　有命得智慧床褥衣服等</p>
<p style="text-align: left">
	　　饮食及汤药以此存身命</p>
<p style="text-align: left">
	　　若无如上事此则身命坏</p>
<p style="text-align: left">
	　　以此护身命坚持于禁戒</p>
<p style="text-align: left">
	　　持戒得定慧不修苦行得</p>
<p style="text-align: left">
	　　自饿断食法不必获于道</p>
<p style="text-align: left">
	　　身坏即命败命坏亦无身</p>
<p style="text-align: left">
	　　毁戒无禅定无禅亦无智</p>
<p style="text-align: left">
	　　是故应护命亦持于禁戒</p>
<p style="text-align: left">
	　　由持禁戒故则获禅智慧</p>
<p style="text-align: left">
	　　是故应远离苦恼坏法身</p>
<p style="text-align: left">
	　　亦离诸五欲不应深乐着</p>
<p style="text-align: left">
	　　若乐着贪欲则为毁禁戒</p>
<p style="text-align: left">
	　　复长于欲爱愚痴着苦行</p>
<p style="text-align: left">
	　　自乐断食法或食于草叶</p>
<p style="text-align: left">
	　　卧灰棘刺上如是损身命</p>
<p style="text-align: left">
	　　不能得定慧是故处中道</p>
<p style="text-align: left">
	　　依止如是法莫没欲淤泥</p>
<p style="text-align: left">
	　　亦莫苦恼身有智应善别</p>
<p style="text-align: left">
	　　如此二过患如月众所爱</p>
<p style="text-align: left">
	　　处中亦如是嗜欲深污泥</p>
<p style="text-align: left">
	　　人皆多沉没苦行燋身心</p>
<p style="text-align: left">
	　　亦不免此患舍离是二边</p>
<p style="text-align: left">
	　　中道到涅槃</p>
<p style="text-align: left">
	　　尔时慧命憍陈如等。解悟佛语欲断结使。赞佛所说正直善法。即说偈言。</p>
<p style="text-align: left">
	　　若以用智慧痴缚自然解</p>
<p style="text-align: left">
	　　以此诸义等苦身则无益</p>
<p style="text-align: left">
	　　若以<a>戒定慧</a>可获于道迹</p>
<p style="text-align: left">
	　　譬如持身者欲灭诸过恶</p>
<p style="text-align: left">
	　　应持如是心以是之义故</p>
<p style="text-align: left">
	　　不应舍衣服饮食及卧具</p>
<p style="text-align: left">
	　　亦莫于此物而生乐着心</p>
<p style="text-align: left">
	　　火[卄/積]及雪聚汝应悉舍离</p>
<p style="text-align: left">
	　　在于火聚所及安住雪边</p>
<p style="text-align: left">
	　　二俱应将息不宜更远去</p>
<p style="text-align: left">
	　　时憍陈如顺解此事。佛观察已赞言善哉。即说偈言。</p>
<p style="text-align: left">
	　　饮食及医药房舍卧具等</p>
<p style="text-align: left">
	　　欲爱身命者节量得时宜</p>
<p style="text-align: left">
	　　于此众美馔不应生染着</p>
<p style="text-align: left">
	　　亦不全舍离譬如大火聚</p>
<p style="text-align: left">
	　　体性是烧然智者随时用</p>
<p style="text-align: left">
	　　种种生利益然不为所烧</p>
<p style="text-align: left">
	　　时尊者憍陈如得闻慧已。欲入思慧。久思惟已。即白佛言。世尊。舍于饮食及众乐具。乃更非是<a>修道</a>法耶。尔时世尊。即说偈言。</p>
<p style="text-align: left">
	　　佛告憍陈如汝应体信我</p>
<p style="text-align: left">
	　　若有所疑者随事宜可问</p>
<p style="text-align: left">
	　　汝止疑网林我以智火焚</p>
<p style="text-align: left">
	　　时憍陈如闻说是已。极为欢喜。颜色怡悦。即白佛言。世尊。唯愿听我说所疑事。即说偈言。</p>
<p style="text-align: left">
	　　厌恶发足处甚为难苦行</p>
<p style="text-align: left">
	　　舍是难苦行而着于五欲</p>
<p style="text-align: left">
	　　比丘为云何而得离于欲</p>
<p style="text-align: left">
	　　尔时世尊告憍陈如言。观苦圣谛得背生死。时憍陈如即从坐起。合掌向佛而白佛言。世尊。我犹未解。愿佛为我方便解说。云何欲解脱而观苦圣谛。佛观憍陈如已得闻思慧。今当称时节为说修慧法。佛即为说转法轮修多罗。告比丘。此苦圣谛昔所未曾闻。我得正观眼智明觉。广说如转法轮经中所说。问曰。为憍陈如说法。何故自说佛所得法。答曰。为显无师独悟法故。问曰。何以复言先所未曾闻法耶。答曰。为断彼疑阿兰迦兰郁头蓝弗等边闻法得解。为断如是疑故。是故说言我先未曾闻。如今显示。现为己力中道说故。若有人能修中道者。不从他闻而能得解<a>真谛</a>之义。佛为现<a>四谛</a>。阿若憍陈如。如应见谛。顺于中道见四真谛。即得<a>道果</a>已。欢喜涕泪。从坐而起。顶<a>礼佛</a>足。即说偈言。</p>
<p style="text-align: left">
	　　如狗患头疮蛆虫所唼食</p>
<p style="text-align: left">
	　　良医用油治既不识他恩</p>
<p style="text-align: left">
	　　反更向医吠佛以禅定油</p>
<p style="text-align: left">
	　　热以智威德除我结使虫</p>
<p style="text-align: left">
	　　我为无明盲不知为益己</p>
<p style="text-align: left">
	　　大悲故自来反更生触恼</p>
<p style="text-align: left">
	　　一切诸天等尚应生供养</p>
<p style="text-align: left">
	　　于法自在者今听我忏悔</p>
<p style="text-align: left">
	　　我先谓苦行获一切种智</p>
<p style="text-align: left">
	　　愚痴盲瞑故翳障生是心</p>
<p style="text-align: left">
	　　我今闻所说发除无智膜</p>
<p style="text-align: left">
	　　今始真实知自饿非真法</p>
<p style="text-align: left">
	　　世尊示世间趣向解脱道</p>
<p style="text-align: left">
	　　外道论少义庄严诸言辞</p>
<p style="text-align: left">
	　　所说辞美妙多奸而谄伪</p>
<p style="text-align: left">
	　　欺诳于世间愚痴自缠缚</p>
<p style="text-align: left">
	　　善逝言辞广照了无不解</p>
<p style="text-align: left">
	　　何故说是事。为五比丘故。除去于二边修行于中道。见谛成道果。</p>
<p style="text-align: left">
	　　（五九）</p>
<p style="text-align: left">
	　　复次众生造业各受其报。我昔曾闻。有一贫人作是思惟。当诣天祠求于现世<a>饶益</a>财宝。作是念已语其弟言。汝可勤作田作好为生计。勿令家中有所乏短。便将其弟往至田中。此处可种胡麻。此处可种大<a>小麦</a>。此处可种禾并种大小豆。示种处已向天祠中为天祀弟子。作大斋会。香华供养。香泥涂地。昼夜<a>礼拜</a>求恩请福。悕望现世增益财产。尔时天神作是思惟。观彼贫人于先世中颇有布施功德因缘不。若少有缘。当设方便使有饶益。观彼人已了无布施少许因缘。复作是念。彼人既无因缘。而今精勤求请于我。徒作勤苦。将无有益。复当怨我。便化为弟来向祠中。时兄语言。汝何所种来复何为。化弟白言。我亦欲来求请天神。使神欢喜求索衣食我虽不种以天神力田中谷麦自然足得。兄责弟言。何有田中不下种子望有收获无有是事。即说偈言。</p>
<p style="text-align: left">
	　　四海大地内及以一切处</p>
<p style="text-align: left">
	　　何有不下种而获果实者</p>
<p style="text-align: left">
	　　尔时化弟质其兄言。世间乃有不下种子不得果耶。兄答弟言。实尔不种无果。时彼天神还复本形。即说偈言。</p>
<p style="text-align: left">
	　　汝今自说言不种无果实</p>
<p style="text-align: left">
	　　先身无施因云何今获果</p>
<p style="text-align: left">
	　　汝今虽辛苦断食供养我</p>
<p style="text-align: left">
	　　徒自作勤苦又复扰恼我</p>
<p style="text-align: left">
	　　何由能使汝现有饶益事</p>
<p style="text-align: left">
	　　若欲得财宝妻子及眷属</p>
<p style="text-align: left">
	　　应当净身口而作布施业</p>
<p style="text-align: left">
	　　不种获福利日月及星宿</p>
<p style="text-align: left">
	　　不应照世界以照世间故</p>
<p style="text-align: left">
	　　当知由业缘天上诸天中</p>
<p style="text-align: left">
	　　亦各有差别福多威德盛</p>
<p style="text-align: left">
	　　福少鲜威德是故知世间</p>
<p style="text-align: left">
	　　一切皆由业布施得<a>财富</a></p>
<p style="text-align: left">
	　　持戒生天上若无布施缘</p>
<p style="text-align: left">
	　　威德都损减定慧得解脱</p>
<p style="text-align: left">
	　　此三所获报十力之所说</p>
<p style="text-align: left">
	　　此种皆是因不应扰乱我</p>
<p style="text-align: left">
	　　是故应修业以求诸吉果</p>
<p style="text-align: left">
	　　（六○）</p>
<p style="text-align: left">
	　　复次种子得果非是吉力。是故不应疑着吉相。我昔曾闻。有一比丘诣檀越家。时彼檀越既嚼杨枝以用漱口。又取牛黄用涂其额。捉所吹贝戴于顶上。捉毗勒果以手擎举。以着额上用为恭敬。比丘见已而问之言。汝以何故作如是事。檀越答言。我作吉相。比丘问言。汝作吉相有何福利。檀越答言。是大功德汝今试看。所云吉相能使应死者不死。应鞭系者皆得解脱。比丘微笑而作是言。吉相若尔。极为善哉。如是吉相为何从来为出何处。檀越答言。此牛黄者乃出于牛心肺之间。比丘问言。若牛黄者能为吉事。云何彼牛而为人等绳拘穿鼻耕驾乘骑。鞭挞锥刺种种挝打。饥渴疲乏耕驾不息。檀越答言。实有是事。比丘问言。彼牛有黄尚不自救。受苦如是。云何乃能令汝吉耶。即说偈言。</p>
<p style="text-align: left">
	　　牛黄全在心不能自救护</p>
<p style="text-align: left">
	　　况汝磨少许以涂额皮上</p>
<p style="text-align: left">
	　　云何能拥护汝宜善观察</p>
<p style="text-align: left">
	　　时彼檀越思惟良久默不能答。比丘又问。此名何物。白如雪团。为从何出。以水浸渍吹乃出声。檀越答言。名为贝因海而生。比丘问言。汝言贝者从海中出置舍陆地。日暴苦恼经久乃死。檀越答言实尔。比丘语言。此不为吉。即说偈言。</p>
<p style="text-align: left">
	　　彼虫贝俱生昼夜在贝中</p>
<p style="text-align: left">
	　　及其虫死时贝不能救护</p>
<p style="text-align: left">
	　　况今汝暂捉而能为吉事</p>
<p style="text-align: left">
	　　善哉如此事汝今应分别</p>
<p style="text-align: left">
	　　汝今何故尔行于痴道路</p>
<p style="text-align: left">
	　　尔时檀越低头默然思不能答。比丘念言。彼檀越者意似欲悟。我今当问。告檀越言。世人名为如欢喜丸者为是何物。檀越答言。名毗勒果。比丘告言。毗勒果者是树上果。人采取时以石打之。与枝俱堕。由是果故树与枝叶。俱共毁落为尔不耶。檀越答言实尔。比丘语言。若其尔者云何汝捉便望得吉。即说偈言。</p>
<p style="text-align: left">
	　　此果依树生不能自全护</p>
<p style="text-align: left">
	　　有人扑取时枝叶随殒落</p>
<p style="text-align: left">
	　　又采用作薪干则用然火</p>
<p style="text-align: left">
	　　彼不能自救云何能护汝</p>
<p style="text-align: left">
	　　尔时檀越具闻所问而不能对。白比丘言。大德。如上所问实无吉相。我有所疑愿为我说。比丘答言。随汝所问我当说之。时彼檀越。以偈问言。</p>
<p style="text-align: left">
	　　往古诸胜人合和说是吉</p>
<p style="text-align: left">
	　　然实观察时都无有吉相</p>
<p style="text-align: left">
	　　云何相传习横说有是吉</p>
<p style="text-align: left">
	　　以何因缘故愿为我解说</p>
<p style="text-align: left">
	　　尔时比丘答彼人言。一切诸见于生皆有因缘本末。即说偈言。</p>
<p style="text-align: left">
	　　往昔劫初时一切皆离欲</p>
<p style="text-align: left">
	　　后来欲事兴离欲入深林</p>
<p style="text-align: left">
	　　处林乐欲者还来即向家</p>
<p style="text-align: left">
	　　唱作如是言无欲无妻子</p>
<p style="text-align: left">
	　　不得生天上多人说是语</p>
<p style="text-align: left">
	　　谓此语为实由信是语故</p>
<p style="text-align: left">
	　　即便求索妇欲事既已广</p>
<p style="text-align: left">
	　　迭互自庄严更共相诳惑</p>
<p style="text-align: left">
	　　遂复生憍慢憍慢勇健者</p>
<p style="text-align: left">
	　　为欲庄严故造作此吉书</p>
<p style="text-align: left">
	　　为人讥呵言云何似妇女</p>
<p style="text-align: left">
	　　而作是庄严彼人诈称说</p>
<p style="text-align: left">
	　　我乃作吉事非自为庄严</p>
<p style="text-align: left">
	　　牛黄贝果等皆是庄严具</p>
<p style="text-align: left">
	　　由是因缘故吉事转增广</p>
<p style="text-align: left">
	　　一一因缘起皆由妇庄严</p>
<p style="text-align: left">
	　　愚人心憍慢谓为实是吉</p>
<p style="text-align: left">
	　　尔时檀越闻说此偈衣毛皆竖。即说偈言。</p>
<p style="text-align: left">
	　　人当近善友赞叹胜丈夫</p>
<p style="text-align: left">
	　　由彼胜人故善分别好丑</p>
<p style="text-align: left">
	　　是故应柔顺于诸世界中</p>
<p style="text-align: left">
	　　佛语皆真实不求于长短</p>
<p style="text-align: left">
	　　亦不存胜负所说有因缘</p>
<p style="text-align: left">
	　　事事有原本我今亦解了</p>
<p style="text-align: left">
	　　福业皆是吉恶业中无吉</p>
<p style="text-align: left">
	　　吉与不吉等皆从果因缘</p>
<p style="text-align: left">
	　　尔时比丘告檀越言。善哉善哉。汝是善丈夫。汝知正道。即说偈言。</p>
<p style="text-align: left">
	　　一切诸世间皆由<a>善恶</a>业</p>
<p style="text-align: left">
	　　善恶生五道业持众生命</p>
<p style="text-align: left">
	　　业缘作日月白月十五日</p>
<p style="text-align: left">
	　　黑月十五日恶业虽微细</p>
<p style="text-align: left">
	　　名为黑月初善业名白月</p>
<p style="text-align: left">
	　　以业名白月以业分别故</p>
<p style="text-align: left">
	　　是故有黑白诸有福业者</p>
<p style="text-align: left">
	　　不善皆成吉犹如须弥山</p>
<p style="text-align: left">
	　　黑白皆金色诸无福业者</p>
<p style="text-align: left">
	　　吉相为不吉如似大海水</p>
<p style="text-align: left">
	　　好恶皆碱味一切诸世间</p>
<p style="text-align: left">
	　　皆从业缘有是故有智者</p>
<p style="text-align: left">
	　　皆应离恶业远离邪为吉</p>
<p style="text-align: left">
	　　勤修于善业犹如种田者</p>
<p style="text-align: left">
	　　安置吉场上若不下种子</p>
<p style="text-align: left">
	　　而获果报者是则名为吉</p>
<p style="text-align: left">
	　　何以故。说是应常勤听法。以听法故能除愚痴。心能别了于诸善恶。</p>
		

	
	

		</div></div><hr><script charset='utf-8' src='../../js/footer.js'></script></body></html>