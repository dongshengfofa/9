<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十一卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十一卷 大庄严论经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十一卷 大庄严论经</strong></p>
<p style="text-align: left">
	　　（六一）</p>
<p style="text-align: left">
	　　复次少智之人见佛相好犹发善心。况复智慧大德之人。而当不发于善心耶。我昔曾闻。佛在舍卫国。时波斯匿王请佛及僧。于九十日夏坐安居。集诸牛群近佛精舍[(殼-一)/牛]乳供佛。时有千<a>婆罗门</a>贪牛乳故。共牧牛人行止相随。时牧牛人闻婆罗门诵韦陀上典悉皆通利善了分别。或有婆罗门但有空名实无知晓。又有明知咒术不解韦陀。有明韦陀不知咒术。尔时<a>世尊</a>于夏四月安居已讫。于自恣时王敕牧人。今不须乳。随逐水草放汝诸牛。又敕之言。汝若去时必往辞佛。佛若<a>说法</a>汝好谛听。时彼牧人作如是念。佛世尊者是一切智为非是乎。作是念已向只陀林诣世尊所。</p>
<p style="text-align: left">
	　　尔时世尊大众围绕坐于树下。知牧牛人来至林中。即为牧牛人于身毛孔出诸光明。其光照曜映蔽林野。如融金聚。又如雨酥降注火中。牧人视之无厌。即生希有难见之想。各相谓言。此光明者如瞻卜花遍满林中。为是何光。即说偈言。</p>
<p style="text-align: left">
	　　斯林甚严丽光色忽改常</p>
<p style="text-align: left">
	　　将非天宝林移殖此园耶</p>
<p style="text-align: left">
	　　晖赫如金楼亦如天帝幢</p>
<p style="text-align: left">
	　　其明过电光炽炎踰酥火</p>
<p style="text-align: left">
	　　或日月天子降游此林间</p>
<p style="text-align: left">
	　　时牧牛者说此偈已。向只陀林至世尊所。睹佛圆光如百千日。三十二种大人之相炳着明了。各皆<a>欢喜</a>生希有想。各各赞叹。即说偈言。</p>
<p style="text-align: left">
	　　释种王子身端严甚辉妙</p>
<p style="text-align: left">
	　　威光极盛炽睹之生欢悦</p>
<p style="text-align: left">
	　　身心皆快乐善哉寂淡泊</p>
<p style="text-align: left">
	　　湛然<a>无畏</a>惧略说其色相</p>
<p style="text-align: left">
	　　善称于种智<a>世间</a>皆传说</p>
<p style="text-align: left">
	　　真实不虚妄咸言是<a>佛陀</a></p>
<p style="text-align: left">
	　　无不称佛者忆持着于心</p>
<p style="text-align: left">
	　　口亦如是说粗略其旨要</p>
<p style="text-align: left">
	　　不可具广说总说其要言</p>
<p style="text-align: left">
	　　是释种中日名实称色像</p>
<p style="text-align: left">
	　　色像亦称名相好及福利</p>
<p style="text-align: left">
	　　炳然而显现犹如于众宝</p>
<p style="text-align: left">
	　　罗列自严饰威德甚赫奕</p>
<p style="text-align: left">
	　　圆光满一寻犹如真金山</p>
<p style="text-align: left">
	　　能夺众人目乐观不舍离</p>
<p style="text-align: left">
	　　众人之所爱体是一切智</p>
<p style="text-align: left">
	　　如人大叫唤口唱如是言</p>
<p style="text-align: left">
	　　一切种智者今在此身中</p>
<p style="text-align: left">
	　　世间出种智必在于此中</p>
<p style="text-align: left">
	　　何有功德智不视如此智</p>
<p style="text-align: left">
	　　如此妙身器真实能堪受</p>
<p style="text-align: left">
	　　功巧及画素未曾见是像</p>
<p style="text-align: left">
	　　终更不生疑言非一切智</p>
<p style="text-align: left">
	　　如此妙形容功德必满足</p>
<p style="text-align: left">
	　　极有此妙形终不空无德</p>
<p style="text-align: left">
	　　应须决定解不应逐音声</p>
<p style="text-align: left">
	　　尔时牧人作如是言。我等应当用决定解。复作是念。今我牧牛有何智力而用决了。我等亦可决定解知。云何可知。又言。我等虽复牧牛可分别知。彼生王宫智能技术一切皆学。不应知彼牧牛之法。我今当问牧牛之事。其必不知。即说偈言。</p>
<p style="text-align: left">
	　　韦陀与射术医方及祠祀</p>
<p style="text-align: left">
	　　天文并声论文笔根本论</p>
<p style="text-align: left">
	　　立天祀之论诸论之因本</p>
<p style="text-align: left">
	　　辞辩巧言论善学淫泆论</p>
<p style="text-align: left">
	　　求觅财利论清净种姓论</p>
<p style="text-align: left">
	　　一切万物论十种名字论</p>
<p style="text-align: left">
	　　算数计校论围棋博奕论</p>
<p style="text-align: left">
	　　原本书学论音乐倡伎论</p>
<p style="text-align: left">
	　　吹贝歌法论舞法笑法论</p>
<p style="text-align: left">
	　　欺弄及庠序举动花鬘论</p>
<p style="text-align: left">
	　　如是等诸论悉皆善通达</p>
<p style="text-align: left">
	　　按摩除疲劳善别摩尼价</p>
<p style="text-align: left">
	　　善别衣帛法彩色及腊印</p>
<p style="text-align: left">
	　　机关与胡胶射术计合离</p>
<p style="text-align: left">
	　　又善知裁割刻雕成众像</p>
<p style="text-align: left">
	　　文章与书画无不悉通达</p>
<p style="text-align: left">
	　　又复善能知和香作华鬘</p>
<p style="text-align: left">
	　　善知占梦法善知飞鸟音</p>
<p style="text-align: left">
	　　善知相男女善知象马法</p>
<p style="text-align: left">
	　　又善知鼓音及以击鼓法</p>
<p style="text-align: left">
	　　善知斗战法善知不斗战</p>
<p style="text-align: left">
	　　调马弄槊法善知跳踯法</p>
<p style="text-align: left">
	　　善知奔走法善知济度法</p>
<p style="text-align: left">
	　　如是等诸法无事不明练</p>
<p style="text-align: left">
	　　如是诸胜众智技能。尽是王子之所通利。若知此事是其所学。是不为奇。若知浅近凡庶所学牧牛之法。当知真是一切智人。于是牧人即问佛言。几法成就于牧牛法令牛增长。佛告之曰。成就十一法。牛群增长得不损减。若不知色。又不知相。不知早起及以拂拭。不知覆疮。不知作烟。不知大道法。不知牛善行来欢喜法。不知济度处。不知好放牧处。不善知[(殼-一)/牛]乳留遗余法。不善料理牛主盗法。若不善知如是法者。不名为解牧牛之法。若知此法名为善解。时诸牧人闻斯语已皆生欢喜。而作是言。我等宿老放牛之人。尚所不知。况我等辈而能得知此十一法。是故当知。如来世尊具一切智。诸牧牛人心生信解求佛<a>出家</a>。佛即为说。有十一法<a>比丘</a>应学。如修多罗中广说。</p>
<p style="text-align: left">
	　　（六二）</p>
<p style="text-align: left">
	　　复次不求供养及与恭敬。如是大人唯求持行。我昔曾闻。如来在舍卫国祇树给孤独园。九十日中夏安居讫。世尊欲去。须达多即请世尊在此而住。尔时如来不受其请。毗舍佉鹿子母诸优婆夷等亦求请佛。如来不许。舍卫国中优婆塞等并诸宿旧大臣辅相亦求请佛。迦毗梨王诸兄弟等并只陀诸王子波斯匿王等亦求请佛。尔时世尊各皆不许。尔时须达多以佛不许不果所愿。还诣家中忧恼涕泣。如来往昔为<a>菩萨</a>时。诣迦兰郁头蓝弗所。彼诸徒众与佛别时生大苦恼。况须达多见于<a>真谛</a>。是佛优婆塞奉事已久。与世尊别而当不悲恼耶。如本行中广说。</p>
<p style="text-align: left">
	　　时须达多婢字福梨伽。从外持水来入至须达所。以已持水置大器中。倒水未讫。见长者悲涕。以瓶置地。白长者言。以何因缘而悲涕耶。时长者须达多答婢言。世尊欲诣余方。诸大长者国王大臣各各求请。皆不欲住故我悲涕。婢白长者言。不能请佛住于国耶。长者语言。我等尽力劝请及城中诸人诸胜婆罗门等咸皆劝请。悉亦不受。诸王大臣劝请如来。皆悉疲极不能使住。世间真济今必欲去。以恋慕故忧惨不乐。长者语福梨伽言。非独于我生于忧苦。舍卫国人悉亦不乐。即说偈言。</p>
<p style="text-align: left">
	　　舍卫国内人老少及男女</p>
<p style="text-align: left">
	　　皆悉生忧恼喻如月蚀时</p>
<p style="text-align: left">
	　　人人皆忧惧咸应共求请</p>
<p style="text-align: left">
	　　尔时福梨伽闻斯偈已。颜色怡悦心怀欢喜。白长者言。应作欢悦莫生忧恼。我能请佛使住于国。时须达多即语婢言。此国王等及与诸人劝请如来不能使住。汝今自言。我能请佛使住国者。不信汝语。时福梨伽答言。我今必能。尔时须达闻福梨伽所说心生喜踊。即问婢言。汝有何力。福梨伽言。我无余力。世尊自有大悲之心。即说偈言。</p>
<p style="text-align: left">
	　　依止种智住悲如母念犊</p>
<p style="text-align: left">
	　　求觅受化子心无有疲厌</p>
<p style="text-align: left">
	　　众生处深有如来常欲拔</p>
<p style="text-align: left">
	　　喻如母失犊求觅得乃住</p>
<p style="text-align: left">
	　　我捉大悲衣其必能使还</p>
<p style="text-align: left">
	　　佛不取种族富贵及端正</p>
<p style="text-align: left">
	　　财色与好恶唯观增上信</p>
<p style="text-align: left">
	　　善根成熟者若见此众生</p>
<p style="text-align: left">
	　　悲愍而济拔我今若留佛</p>
<p style="text-align: left">
	　　国内诸人民咸皆生欢喜</p>
<p style="text-align: left">
	　　尔时福梨伽负水。衣湿犹未得干。即与徒伴往诣祇洹。时彼国王及大众等悉在祇洹。是时大众开避道路。使福梨伽得至佛所。本种善根皆悉开敷。高声请佛。而说偈言。</p>
<p style="text-align: left">
	　　国王及大臣刹利婆罗门</p>
<p style="text-align: left">
	　　一切诸胜人无不供养佛</p>
<p style="text-align: left">
	　　我今心愿乐亦复欲供养</p>
<p style="text-align: left">
	　　今欲求请佛世尊愿垂听</p>
<p style="text-align: left">
	　　虽知诸胜人劝请于世尊</p>
<p style="text-align: left">
	　　如来大慈悲应当受我请</p>
<p style="text-align: left">
	　　世尊心平等悉无有高下</p>
<p style="text-align: left">
	　　极贱卑下人及高胜帝释</p>
<p style="text-align: left">
	　　我堕贫穷海波浪诸苦中</p>
<p style="text-align: left">
	　　沉溺无穷已常闻苦恼声</p>
<p style="text-align: left">
	　　世尊应愍伤拯拔贫恶燋</p>
<p style="text-align: left">
	　　我今深敬信众中坚胜者</p>
<p style="text-align: left">
	　　大悲应证知大地及<a>虚空</a></p>
<p style="text-align: left">
	　　一切世界中皆悉而知见</p>
<p style="text-align: left">
	　　无有不了者唯佛具足眼</p>
<p style="text-align: left">
	　　一切无不知今我无供养</p>
<p style="text-align: left">
	　　请佛及众僧唯有信受解</p>
<p style="text-align: left">
	　　此身非己有属他不自由</p>
<p style="text-align: left">
	　　不得随从佛唯愿受我请</p>
<p style="text-align: left">
	　　佛若远去者我心如狂醉</p>
<p style="text-align: left">
	　　色身已供养佛若住此者</p>
<p style="text-align: left">
	　　我得敬法身佛所说法者</p>
<p style="text-align: left">
	　　我悉能受行善哉唯愿住</p>
<p style="text-align: left">
	　　速与我言教贵贱等无异</p>
<p style="text-align: left">
	　　众生中坚实一切世间共</p>
<p style="text-align: left">
	　　不请之亲友网缦皆覆指</p>
<p style="text-align: left">
	　　相轮庄严手一切皆恐怖</p>
<p style="text-align: left">
	　　佛以手安慰谁有上大悲</p>
<p style="text-align: left">
	　　慈称满世间皆是真济声</p>
<p style="text-align: left">
	　　六师称种智先已调伏之</p>
<p style="text-align: left">
	　　谁能大众前无畏师子吼</p>
<p style="text-align: left">
	　　名闻遍<a>三界</a>动摇行住者</p>
<p style="text-align: left">
	　　世界尽闻知谁有无缺失</p>
<p style="text-align: left">
	　　唯佛世尊能善哉愿和悦</p>
<p style="text-align: left">
	　　归依三宝心犹如犊念母</p>
<p style="text-align: left">
	　　为诸众生故极作难苦行</p>
<p style="text-align: left">
	　　疲劳来至此说于八正路</p>
<p style="text-align: left">
	　　开示<a>甘露</a>道人雄堪作器</p>
<p style="text-align: left">
	　　尔时福梨伽善根已熟。佛婆伽婆出<a>梵音</a>声。以偈告福梨伽曰。</p>
<p style="text-align: left">
	　　汝既善方便能令我还住</p>
<p style="text-align: left">
	　　汝以言辞钩能制诸龙象</p>
<p style="text-align: left">
	　　汝有坚固志度量极宽广</p>
<p style="text-align: left">
	　　能以精勤心求请使我住</p>
<p style="text-align: left">
	　　我今当云何不受于汝请</p>
<p style="text-align: left">
	　　若遥观汝心犹应当来赴</p>
<p style="text-align: left">
	　　况今见汝身而当舍弃去</p>
<p style="text-align: left">
	　　我不为财利富贵及名称</p>
<p style="text-align: left">
	　　以汝坚实心我当久住此</p>
<p style="text-align: left">
	　　观汝清净心犹如贤胜马</p>
<p style="text-align: left">
	　　庄严具鞍鞯谁不乘游巡</p>
<p style="text-align: left">
	　　我为众多人为作<a>解脱</a>因</p>
<p style="text-align: left">
	　　是故舍离家不为利养系</p>
<p style="text-align: left">
	　　犹如大龙象以系用系之</p>
<p style="text-align: left">
	　　利养亦如是不能禁制我</p>
<p style="text-align: left">
	　　我本处胎时在彼暗冥中</p>
<p style="text-align: left">
	　　犹思益众生况今成正觉</p>
<p style="text-align: left">
	　　苦行积无量犹恒自干燋</p>
<p style="text-align: left">
	　　不为诸众生我应入<a>涅槃</a></p>
<p style="text-align: left">
	　　为欲度众生是以住于世</p>
<p style="text-align: left">
	　　我为诸众生投岩及赴火</p>
<p style="text-align: left">
	　　我为化彼故不避诸苦恼</p>
<p style="text-align: left">
	　　亦不辞疲倦为满福梨伽</p>
<p style="text-align: left">
	　　故复还止住福梨伽应知</p>
<p style="text-align: left">
	　　我今满汝愿我为化众生</p>
<p style="text-align: left">
	　　担是毒蛇聚我为福伽住</p>
<p style="text-align: left">
	　　舍卫城众生皆生希有想</p>
<p style="text-align: left">
	　　各唱如是言呜呼佛希有</p>
<p style="text-align: left">
	　　不受国王语亦不为大臣</p>
<p style="text-align: left">
	　　不为国城人亦不为女人</p>
<p style="text-align: left">
	　　柔软微妙语佛为<a>教化</a>者</p>
<p style="text-align: left">
	　　见此善心故即便为止住</p>
<p style="text-align: left">
	　　一切行住者知佛为福伽</p>
<p style="text-align: left">
	　　是故为止住不为诸利养</p>
<p style="text-align: left">
	　　名利及财贿佛无诸结使</p>
<p style="text-align: left">
	　　为于受化者行止及坐卧</p>
<p style="text-align: left">
	　　常观诸众生为于众生故</p>
<p style="text-align: left">
	　　应行即便行应住寻止住</p>
<p style="text-align: left">
	　　（六三）</p>
<p style="text-align: left">
	　　复次护持禁戒宁舍身命终不毁犯。我昔曾闻。有一比丘次第乞食。至穿珠家立于门外。时彼珠师为于国王穿摩尼珠。比丘衣色往映彼珠其色红赤。彼穿珠师即入其舍为比丘取食。时有一鹅见珠赤色其状似肉。即便吞之。珠师持食以施比丘。寻即觅珠不知所在。此珠价贵王之所有。时彼珠师家既贫穷失王贵珠。以心急故。语比丘言。归我珠来。尔时比丘作是思惟。今此珠者鹅所吞食。若语彼人将必杀鹅以取其珠。如我今者苦恼时至。当设何计得免斯患。即说偈言。</p>
<p style="text-align: left">
	　　我今护他命身分受苦恼</p>
<p style="text-align: left">
	　　更无余方便唯我命代彼</p>
<p style="text-align: left">
	　　我若语彼人云是鹅所吞</p>
<p style="text-align: left">
	　　彼人未必信复当伤彼命</p>
<p style="text-align: left">
	　　云何作方便己身得全济</p>
<p style="text-align: left">
	　　又不害彼鹅若言他持去</p>
<p style="text-align: left">
	　　此言复不可设身得无过</p>
<p style="text-align: left">
	　　不应作妄语我闻婆罗门</p>
<p style="text-align: left">
	　　为命得妄语我闻先圣说</p>
<p style="text-align: left">
	　　宁舍于身命终不作虚诳</p>
<p style="text-align: left">
	　　佛说贼恶人以锯割截身</p>
<p style="text-align: left">
	　　虽受此苦痛终不毁坏法</p>
<p style="text-align: left">
	　　妄语得全活犹尚不应作</p>
<p style="text-align: left">
	　　宁以护戒心而舍于身命</p>
<p style="text-align: left">
	　　我若作妄语诸同梵行人</p>
<p style="text-align: left">
	　　称讥我<a>破戒</a>如是称讥轻</p>
<p style="text-align: left">
	　　犹能燋我心以是因缘故</p>
<p style="text-align: left">
	　　不应毁禁戒今入大苦中</p>
<p style="text-align: left">
	　　我今应当学如鹅饮水乳</p>
<p style="text-align: left">
	　　能使其乳尽唯独留其水</p>
<p style="text-align: left">
	　　我今亦当尔去恶而取善</p>
<p style="text-align: left">
	　　经作如是说智者共婴愚</p>
<p style="text-align: left">
	　　虽复同其事终不从彼恶</p>
<p style="text-align: left">
	　　善人能弃恶如鹅饮水乳</p>
<p style="text-align: left">
	　　我今舍身命为此鹅命故</p>
<p style="text-align: left">
	　　缘我护戒因用成解脱道</p>
<p style="text-align: left">
	　　尔时穿珠师闻斯偈故。语比丘言。还我珠来。若不见还汝徒受苦终不相置。比丘答言。谁得汝珠默然而立。珠师语言。更无余人谁偷此珠。时彼珠师即闭门户语比丘言。汝于今日好自坚持。比丘寻即四向顾望无可恃怙。如鹿入围莫知所趣。比丘无救亦复如是。</p>
<p style="text-align: left">
	　　尔时比丘即自敛身端正衣服。彼人又复语比丘言。汝今将欲与我斗耶。比丘答言。不共汝斗。我自共彼结使贼斗。所以尔者。恐于打时身形现故。我等比丘设使困苦临终之时。犹常以衣用自覆护不露形体。尔时比丘复说偈言。</p>
<p style="text-align: left">
	　　世尊具惭愧我今随顺学</p>
<p style="text-align: left">
	　　乃至命尽时终不露形体</p>
<p style="text-align: left">
	　　时彼珠师语比丘言。颇有不惜身命者耶。比丘答言。我出家法至于解脱常护身命。虽处崄难而全身命。今我决定舍于此身。使出家众称美我名。即说偈言。</p>
<p style="text-align: left">
	　　我舍身命时堕地如干薪</p>
<p style="text-align: left">
	　　当使人称美为鹅能舍身</p>
<p style="text-align: left">
	　　亦使于后人皆生忧苦恼</p>
<p style="text-align: left">
	　　而舍如此身闻者勤精进</p>
<p style="text-align: left">
	　　<a>修行</a>于真道坚持诸禁戒</p>
<p style="text-align: left">
	　　有使毁禁者愿乐于持戒</p>
<p style="text-align: left">
	　　尔时珠师语比丘言。汝向所说谄曲不实。复欲使人称其美名。比丘答言。汝谓我今着染衣有虚妄耶。何故现美。不为谄曲自欢喜耳。亦不使人称叹我名。欲使世尊知我至心。即说偈言。</p>
<p style="text-align: left">
	　　大仙之<a>弟子</a>为持禁戒故</p>
<p style="text-align: left">
	　　舍于难舍命使诸世间人</p>
<p style="text-align: left">
	　　于诸出家者生未曾有想</p>
<p style="text-align: left">
	　　今虽未生想将来必当生</p>
<p style="text-align: left">
	　　时珠师执缚比丘而加打棒。问比丘言。珠在何处还我珠来。比丘答言。我不得珠。珠师涕泣心生悔恨。又以王珠益以苦恼。即说偈言。</p>
<p style="text-align: left">
	　　咄哉此贫穷我知<a>善恶</a>业</p>
<p style="text-align: left">
	　　生于悔恨心咄哉此贫穷</p>
<p style="text-align: left">
	　　由贫故造恶</p>
<p style="text-align: left">
	　　时穿珠师即便涕泣顶礼比丘足。而白之言。赐我欢喜还与我珠。汝莫自燋亦莫娆我。比丘答言。我实不取。珠师复言。此比丘甚是坚[革*卬]。受是苦恼犹言不得。时彼珠师以贫切故无由得珠更复嗔打。时彼比丘两手并颈并被系缚。四向顾望莫知所告必空受死。时彼比丘而作是念。<a>生死</a>受苦皆应如是。应当坚辞无犯戒律。若当毁戒受<a>地狱</a>罪有过今苦。即说偈言。</p>
<p style="text-align: left">
	　　当念一切智大悲为体者</p>
<p style="text-align: left">
	　　是我尊重师当忆佛所告</p>
<p style="text-align: left">
	　　富那伽之言又复当忆念</p>
<p style="text-align: left">
	　　林间忍辱仙割截于手脚</p>
<p style="text-align: left">
	　　并劓其耳鼻不生嗔恚心</p>
<p style="text-align: left">
	　　比丘应当忆修多罗中说</p>
<p style="text-align: left">
	　　佛告于比丘若以铁锯解</p>
<p style="text-align: left">
	　　支节手足等不应起恶心</p>
<p style="text-align: left">
	　　但当专<a>念佛</a>应当念出家</p>
<p style="text-align: left">
	　　及忆诸禁戒我于过去世</p>
<p style="text-align: left">
	　　淫盗舍身命如是不可数</p>
<p style="text-align: left">
	　　羊鹿及六畜舍身不可计</p>
<p style="text-align: left">
	　　彼时虚受苦为戒舍身命</p>
<p style="text-align: left">
	　　胜于毁禁生假欲自拥护</p>
<p style="text-align: left">
	　　会归终当灭不如为持戒</p>
<p style="text-align: left">
	　　为他护身命舍此危脆身</p>
<p style="text-align: left">
	　　以求解脱命虽俱舍身命</p>
<p style="text-align: left">
	　　有具功德者有无所得者</p>
<p style="text-align: left">
	　　智者护身命命称具功德</p>
<p style="text-align: left">
	　　愚者舍身命徒丧无所获</p>
<p style="text-align: left">
	　　时彼比丘语穿珠师言。莫舍悲心极为苦哉。时穿珠师涕泣懊恼。而说偈言。</p>
<p style="text-align: left">
	　　我虽打扑汝极大生苦恼</p>
<p style="text-align: left">
	　　忆王责我珠复欲苦治汝</p>
<p style="text-align: left">
	　　今汝舍是苦亦使我离恶</p>
<p style="text-align: left">
	　　汝是出家人应断于贪欲</p>
<p style="text-align: left">
	　　宜舍贪爱心还当与我珠</p>
<p style="text-align: left">
	　　比丘微笑。而说偈言。</p>
<p style="text-align: left">
	　　我虽有贪心终不利此珠</p>
<p style="text-align: left">
	　　汝当听我说我今贪名称</p>
<p style="text-align: left">
	　　智者所叹羡亦贪于禁戒</p>
<p style="text-align: left">
	　　及以解脱法最是我所贪</p>
<p style="text-align: left">
	　　甘露之道迹于汝摩尼珠</p>
<p style="text-align: left">
	　　实无贪利心我着粪扫衣</p>
<p style="text-align: left">
	　　乞食以为业住止于树下</p>
<p style="text-align: left">
	　　以此我为足以何因缘故</p>
<p style="text-align: left">
	　　乃当作偷贼汝宜善观察</p>
<p style="text-align: left">
	　　穿珠师语比丘言。何用多语。遂加系缚倍更挝打以绳急绞。耳眼口鼻尽皆血出。时彼鹅者即来饮血。珠师嗔忿打鹅即死。比丘问言。此鹅死活。珠师答言。鹅今死活何足故问。时彼比丘即向鹅所。见鹅既死涕泣不乐。即说偈言。</p>
<p style="text-align: left">
	　　我受诸苦恼望使此鹅活</p>
<p style="text-align: left">
	　　今我命未绝鹅在我前死</p>
<p style="text-align: left">
	　　我望护汝命受是极辛苦</p>
<p style="text-align: left">
	　　何意汝先死我果报不成</p>
<p style="text-align: left">
	　　穿珠师问比丘言。鹅今于汝竟有何亲愁恼乃尔。比丘答言。不满我愿所以不乐。我先作心望代鹅命。今此鹅死愿不满足。珠师问言。欲作何愿。比丘答言。佛作菩萨时。为众生故割截手足不惜身命。我欲学彼即说偈言。</p>
<p style="text-align: left">
	　　菩萨往昔时舍身以贸鸽</p>
<p style="text-align: left">
	　　我亦作是意舍命欲代鹅</p>
<p style="text-align: left">
	　　我得最胜心欲全此鹅命</p>
<p style="text-align: left">
	　　由汝杀鹅故心愿不满足</p>
<p style="text-align: left">
	　　珠师问言。汝作是语我犹不解。汝当为我广说所由。尔时比丘说偈答言。</p>
<p style="text-align: left">
	　　我着赤色衣映珠似肉色</p>
<p style="text-align: left">
	　　此鹅谓是肉即便吞食之</p>
<p style="text-align: left">
	　　我受此苦恼为护彼鹅故</p>
<p style="text-align: left">
	　　逼切甚苦恼望使得全命</p>
<p style="text-align: left">
	　　一切诸世间佛皆生子想</p>
<p style="text-align: left">
	　　都无功德者佛亦生悲愍</p>
<p style="text-align: left">
	　　瞿昙是我师云何害于物</p>
<p style="text-align: left">
	　　我是彼弟子云何能作害</p>
<p style="text-align: left">
	　　时彼珠师闻是偈已即开鹅腹而还得珠。即举声哭。语比丘言。汝护鹅命不惜于身。使我造此非法之事。即说偈言。</p>
<p style="text-align: left">
	　　汝藏功德事如以灰覆火</p>
<p style="text-align: left">
	　　我以愚痴故烧恼数百身</p>
<p style="text-align: left">
	　　汝于佛摽相极为甚相称</p>
<p style="text-align: left">
	　　我以愚痴故不能善观察</p>
<p style="text-align: left">
	　　为痴火所烧愿当暂留住</p>
<p style="text-align: left">
	　　少听我忏悔犹如脚趺者</p>
<p style="text-align: left">
	　　扶地还得起待我得少供</p>
<p style="text-align: left">
	　　时彼珠师叉手合掌向于比丘。重说偈言。</p>
<p style="text-align: left">
	　　南无清净行南无坚持戒</p>
<p style="text-align: left">
	　　遭是极苦难不作毁缺行</p>
<p style="text-align: left">
	　　不遇如是恶持戒非希有</p>
<p style="text-align: left">
	　　要当值此苦能持禁戒者</p>
<p style="text-align: left">
	　　是则名为难为鹅身受苦</p>
<p style="text-align: left">
	　　不犯于禁戒此事实难有</p>
<p style="text-align: left">
	　　时穿珠师既忏悔已。即遣比丘还归所止。</p>
		

	
	

		</div></div><hr><script charset='utf-8' src='../../js/footer.js'></script></body></html>