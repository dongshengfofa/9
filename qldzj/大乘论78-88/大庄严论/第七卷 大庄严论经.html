<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 大庄严论经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 大庄严论经</strong></p>
<p style="text-align: left">
	　　（四一）</p>
<p style="text-align: left">
	　　复次利养乱于行道。若断利养善观察嗔。我昔曾闻。有一<a>比丘</a>在一园中。城邑聚落竞共供养。同<a>出家</a>者憎嫉诽谤。比丘<a>弟子</a>闻是诽谤。白其师言。某甲比丘诽谤和上。时彼和上闻是语已。即唤谤者善言慰喻。以衣与之。诸弟子等白其师言彼诽谤人是我之怨。云何和上慰喻与衣。师答之言。彼诽谤者于我有恩应当供养。即说偈言。</p>
<p style="text-align: left">
	　　如雹害禾谷有人能遮断</p>
<p style="text-align: left">
	　　田主甚<a>欢喜</a>报之以财帛</p>
<p style="text-align: left">
	　　彼谤是亲厚不名为怨家</p>
<p style="text-align: left">
	　　遮我利养雹我应报其恩</p>
<p style="text-align: left">
	　　雹害及一世利养害多身</p>
<p style="text-align: left">
	　　雹唯害于财利养毁<a>修道</a></p>
<p style="text-align: left">
	　　为雹所害田必有少遗余</p>
<p style="text-align: left">
	　　利养之所害功德都消尽</p>
<p style="text-align: left">
	　　如彼提婆达利养雹所害</p>
<p style="text-align: left">
	　　由彼贪着故善法无毫厘</p>
<p style="text-align: left">
	　　众恶极炽盛死则堕恶道</p>
<p style="text-align: left">
	　　利养剧猛火亦过于恶毒</p>
<p style="text-align: left">
	　　师子及虎狼智者观察已</p>
<p style="text-align: left">
	　　宁为彼所伤不为利养害</p>
<p style="text-align: left">
	　　愚者贪利养不见其过恶</p>
<p style="text-align: left">
	　　利养远圣道善行灭不生</p>
<p style="text-align: left">
	　　佛已断诸结三有结都解</p>
<p style="text-align: left">
	　　功德已具满犹尚避利养</p>
<p style="text-align: left">
	　　众中师子吼而唱如是言</p>
<p style="text-align: left">
	　　利养莫近我我亦远于彼</p>
<p style="text-align: left">
	　　有心明智人谁当贪利养</p>
<p style="text-align: left">
	　　利养乱定心为害剧于怨</p>
<p style="text-align: left">
	　　如以毛绳戮皮断肉骨坏</p>
<p style="text-align: left">
	　　髓断尔乃止利养过毛绳</p>
<p style="text-align: left">
	　　绝于持戒皮能破<a>禅定</a>肉</p>
<p style="text-align: left">
	　　折于智慧骨灭妙善心髓</p>
<p style="text-align: left">
	　　譬如婴孩者捉火欲食之</p>
<p style="text-align: left">
	　　如鱼吞钩饵如鸟网所覆</p>
<p style="text-align: left">
	　　诸兽坠阱陷皆由贪味故</p>
<p style="text-align: left">
	　　比丘贪利养与彼亦无异</p>
<p style="text-align: left">
	　　其味极鲜少为患甚深重</p>
<p style="text-align: left">
	　　诈为谄佞者止住利养中</p>
<p style="text-align: left">
	　　亲近愦闹乱妨患之种子</p>
<p style="text-align: left">
	　　如似疥搔疮搔之痒转增</p>
<p style="text-align: left">
	　　矜高放逸欲皆因利养生</p>
<p style="text-align: left">
	　　此人为我等遮于利养怨</p>
<p style="text-align: left">
	　　我以是义故应尽心供养</p>
<p style="text-align: left">
	　　如是善知识云何名为怨</p>
<p style="text-align: left">
	　　由贪利养故不乐闲静处</p>
<p style="text-align: left">
	　　心常缘利养昼夜不休息</p>
<p style="text-align: left">
	　　彼处有衣食某是我亲厚</p>
<p style="text-align: left">
	　　必来请命我心意多攀缘</p>
<p style="text-align: left">
	　　败坏寂静心不乐空闲处</p>
<p style="text-align: left">
	　　常乐在人间田利毁败故</p>
<p style="text-align: left">
	　　不乐寂定法以舍寂定故</p>
<p style="text-align: left">
	　　不名为比丘亦不名白衣</p>
<p style="text-align: left">
	　　（四二）</p>
<p style="text-align: left">
	　　复次俱得漏尽教学差别。我昔曾闻。尊者目连教二弟子。精专学禅而无所证。时尊者<a>舍利弗</a>问目连言。彼二弟子得胜法不。目连答言。未得。<a>舍利</a>弗又问言。汝教何法。目连答言。一教不净。二教数息。然其心意。滞而不悟。时舍利弗问目连言。彼二弟子从何种姓而来出家。答言。一是浣衣。二是锻金师。时舍利弗语目连言。金师子者应授安般。浣衣人者宜教不净。目连<a>如法</a>以教弟子。弟子寻即精勤修习得<a>罗汉果</a>。既成<a>罗汉</a>欢喜踊跃。即便说偈赞舍利弗。</p>
<p style="text-align: left">
	　　第二转法轮<a>佛法</a>之大将</p>
<p style="text-align: left">
	　　于诸声闻中得于最上智</p>
<p style="text-align: left">
	　　有胜觉慧力呜呼舍利弗</p>
<p style="text-align: left">
	　　指导示<a>解脱</a>随顺本所习</p>
<p style="text-align: left">
	　　指导开悟我二俱速解脱</p>
<p style="text-align: left">
	　　行自境界中获得所应得</p>
<p style="text-align: left">
	　　行他境界者如鱼堕陆地</p>
<p style="text-align: left">
	　　我常在河侧习浣衣白净</p>
<p style="text-align: left">
	　　安心于白骨相类易开解</p>
<p style="text-align: left">
	　　不大加功力速疾入我意</p>
<p style="text-align: left">
	　　金师常吹[橐-石+非]出入气是风</p>
<p style="text-align: left">
	　　易乐入安般众生所玩习</p>
<p style="text-align: left">
	　　各自有胜力今者舍利弗</p>
<p style="text-align: left">
	　　佛法之鞅鞙佛说舍利弗</p>
<p style="text-align: left">
	　　第二转法轮真实是所应</p>
<p style="text-align: left">
	　　心得<a>自在</a>者能使我二人</p>
<p style="text-align: left">
	　　善知禅径路我如不调象</p>
<p style="text-align: left">
	　　法中之大将言教调顺我</p>
<p style="text-align: left">
	　　使到安隐处故我大欢喜</p>
<p style="text-align: left">
	　　（四三）</p>
<p style="text-align: left">
	　　复次善根熟者虽复逃避如来大悲终不放舍。我昔曾闻。如来无上良厚<a>福田</a>。行来进止常为福利。非如<a>世间</a>所有田也。欲示行福田异于世间田。行福田者往至檀越下种人所入舍卫城分卫。乃至为<a>菩萨</a>时入王舍城乞食。城中老少男女大小。见其容仪心皆爱敬。余如佛本行中说。昔佛在时众生厌恶。善根种子极易生芽。佛所应化为度人故入城乞食。即说偈言。</p>
<p style="text-align: left">
	　　若以深<a>信心</a>礼敬佛足者</p>
<p style="text-align: left">
	　　是人于<a>生死</a>便为不久住</p>
<p style="text-align: left">
	　　能行善福田供养作因缘</p>
<p style="text-align: left">
	　　必获大果报能以信敬心</p>
<p style="text-align: left">
	　　以土著佛钵终不无果报</p>
<p style="text-align: left">
	　　如来入城现神足时。一切人民各各相语。佛来入城。余如诸经中。佛来入城时所有严丽种种具足。男女大小闻佛入城一切扰动。犹如大海风鼓涛波出大音声。阎浮提界亦未曾有如是形相。尔时城中除粪秽人名曰尼提。发长蓬乱垢腻不净。所著衣裳悉皆弊坏。若于道中得弊纳者。便用补衣。欲示宿世不善业故。背负粪瓨。欲远弃去。于路见佛瞻仰尊颜。如睹大海。圆光一寻以庄严身。如真金聚无诸垢秽。所著<a>袈裟</a>如赤栴檀。亦如宝楼观之无厌。即说偈言。</p>
<p style="text-align: left">
	　　金色如华敷衣如赤栴檀</p>
<p style="text-align: left">
	　　衣服仪齐整清净如铜镜</p>
<p style="text-align: left">
	　　如似秋月时日处<a>虚空</a>中</p>
<p style="text-align: left">
	　　<a>世尊</a>处大众严净如秋月</p>
<p style="text-align: left">
	　　尔时众生见佛世尊生大欢喜。畜生见佛。眼根悦乐况复人也。即说偈言。</p>
<p style="text-align: left">
	　　见色无比类深心极爱敬</p>
<p style="text-align: left">
	　　堪为禅定器威光倍赫奕</p>
<p style="text-align: left">
	　　邪见毒恶心睹佛犹悦豫</p>
<p style="text-align: left">
	　　观其诸形体触目视无厌</p>
<p style="text-align: left">
	　　睹见心悦豫身体悉照曜</p>
<p style="text-align: left">
	　　瞻之转炽盛形体<a>圆满</a>足</p>
<p style="text-align: left">
	　　无可嫌呵处种姓可叹美</p>
<p style="text-align: left">
	　　无能讥论者明智善丈夫</p>
<p style="text-align: left">
	　　相续出是种世人宝严饰</p>
<p style="text-align: left">
	　　以助形容好佛身相好具</p>
<p style="text-align: left">
	　　不假外庄严相好众爱乐</p>
<p style="text-align: left">
	　　显好常随身世人自璎珞</p>
<p style="text-align: left">
	　　不得常为好莲华悉开敷</p>
<p style="text-align: left">
	　　阿输伽敷荣严饰于大地</p>
<p style="text-align: left">
	　　显好不如佛净目众相好</p>
<p style="text-align: left">
	　　炽然庄严身喻如摩尼铠</p>
<p style="text-align: left">
	　　众宝而校饰亦犹池水中</p>
<p style="text-align: left">
	　　众华以庄严如是等比类</p>
<p style="text-align: left">
	　　不及如来身善逝之形体</p>
<p style="text-align: left">
	　　相好炳然着犹如虚空中</p>
<p style="text-align: left">
	　　净无云翳时众星庄严月</p>
<p style="text-align: left">
	　　善行美妙器瞻仰无厌足</p>
<p style="text-align: left">
	　　如饮<a>甘露</a>味犹如净满月</p>
<p style="text-align: left">
	　　为人所爱乐妙相以庄严</p>
<p style="text-align: left">
	　　善调伏威德众德备足者</p>
<p style="text-align: left">
	　　谁能具称叹诸过恶已坏</p>
<p style="text-align: left">
	　　譬如生死中众伎变现形</p>
<p style="text-align: left">
	　　永无能变现仿佛似佛者</p>
<p style="text-align: left">
	　　虽作众妙像不及佛仪相</p>
<p style="text-align: left">
	　　佛之妙容相<a>天人</a>中无比</p>
<p style="text-align: left">
	　　又复世尊不齐相好殊妙可叹。众行皆备功德悉具。说偈赞言。</p>
<p style="text-align: left">
	　　如来所言说智者所钦仰</p>
<p style="text-align: left">
	　　威仪及举止终无有过失</p>
<p style="text-align: left">
	　　牟尼中最胜触事未曾有</p>
<p style="text-align: left">
	　　觉慧无动摇赞毁意不异</p>
<p style="text-align: left">
	　　以有十力故摽相极寂静</p>
<p style="text-align: left">
	　　满足而正直功德利益聚</p>
<p style="text-align: left">
	　　行步甚详雅为人所爱乐</p>
<p style="text-align: left">
	　　言说义深广视瞻极审谛</p>
<p style="text-align: left">
	　　详雅有次叙一切皆舍离</p>
<p style="text-align: left">
	　　食饮无贪着举要而言之</p>
<p style="text-align: left">
	　　无有不可爱</p>
<p style="text-align: left">
	　　尔时尼提见无上调御诸根寂定。及比丘等根不散乱围绕侍从。心倍爱敬。复说偈言。</p>
<p style="text-align: left">
	　　诸根悉寂静调根者围绕</p>
<p style="text-align: left">
	　　着于新色衣前后随导从</p>
<p style="text-align: left">
	　　众释中胜导金色不动摇</p>
<p style="text-align: left">
	　　四众常围绕如赤云绕日</p>
<p style="text-align: left">
	　　尔时尼提既见佛已。自鄙臭秽。背负粪瓨。云何见佛。回趣异道以不见佛。心怀愁恼。我于先世不造福业。为恶所牵今受此苦。我今不愁斯下贱业。众人皆得到于佛前。我今见臭秽故不得往。以是之故懊恼燋心。即说偈言。</p>
<p style="text-align: left">
	　　佛出世甚难难可得值遇</p>
<p style="text-align: left">
	　　人天阿修罗八部咸围绕</p>
<p style="text-align: left">
	　　我虽今遭值臭秽不得近</p>
<p style="text-align: left">
	　　明了有恶业罪报舍弃我</p>
<p style="text-align: left">
	　　思惟是已。更从异巷舍而远避。然佛世尊大慈平等随逐不舍。即现彼巷尼提前立。尼提见已复生惊怖。我向避佛今复睹见。当何处避。惊怖忧恼而自责言。我甚薄福诸佛香洁。我当云何以此极秽逼近于佛。若当逼近罪益深重。先世恶业使我乃尔。即说偈言。</p>
<p style="text-align: left">
	　　天以栴<a>檀香</a>上妙曼陀花</p>
<p style="text-align: left">
	　　种种众供具持来奉世尊</p>
<p style="text-align: left">
	　　佛来入城时香水以洒地</p>
<p style="text-align: left">
	　　人天皆供养真是应供者</p>
<p style="text-align: left">
	　　云何执粪瓶而在于佛前</p>
<p style="text-align: left">
	　　复自念言。当设何方念而得合所。又更舍佛入于异巷。如来如前复在彼巷。尼提见已倍复怪恼。而说偈言。</p>
<p style="text-align: left">
	　　圆光周一寻色炎若干种</p>
<p style="text-align: left">
	　　城中诸人等合掌而围绕</p>
<p style="text-align: left">
	　　帝释执持拂人天皆供养</p>
<p style="text-align: left">
	　　我向避异巷复从此道来</p>
<p style="text-align: left">
	　　作此偈已复自念言。今者世尊人天中上。我之鄙秽众生中下。我今云何以此臭秽而近世尊。即便回避入于异巷。尔时世尊先在彼立。既睹佛已惭耻却行。粪瓶撞壁寻即碎坏。粪汁流灌浇污衣服。自见秽污惭愧懊恼。颜色变异。而自念言。先虽臭秽尚有瓶遮。今瓶破坏。秽恶露现。甚可惭耻。甚自鄙责。而说偈言。</p>
<p style="text-align: left">
	　　叹言咄怪哉我今如趣死</p>
<p style="text-align: left">
	　　臭秽遍身体云何当自处</p>
<p style="text-align: left">
	　　<a>三界</a>最胜尊而来趣近我</p>
<p style="text-align: left">
	　　塞遮我前路遂无逃避处</p>
<p style="text-align: left">
	　　怪哉极可恶内外皆不净</p>
<p style="text-align: left">
	　　惭耻大苦恼如似衰老至</p>
<p style="text-align: left">
	　　尔时大众咸见世尊随尼提后。时彼众中有一比丘。作是念言。如来入城不于豪贵并卑贱家而从乞食。但随尼提。何故如是。此必有缘。复自念言。此事可解。即说偈言。</p>
<p style="text-align: left">
	　　此必功德器为佛所追随</p>
<p style="text-align: left">
	　　如珠落粪秽挠搅而觅取</p>
<p style="text-align: left">
	　　如来录其心不择贵与贱</p>
<p style="text-align: left">
	　　不求种姓真妙胜作是说</p>
<p style="text-align: left">
	　　譬如医占病看病腹鞕软</p>
<p style="text-align: left">
	　　随患投下药亦不观种族</p>
<p style="text-align: left">
	　　如来以平等观察心坚软</p>
<p style="text-align: left">
	　　亦不择种姓与药下烦恼</p>
<p style="text-align: left">
	　　尔时尼提于隘巷中遇值世尊。惭愧踡缩无藏避处。合掌向地作如是言。汝今能持一切众生。愿开少处容受我身。即说偈言。</p>
<p style="text-align: left">
	　　如来于今者转来逼近我</p>
<p style="text-align: left">
	　　我身甚臭秽不得近世尊</p>
<p style="text-align: left">
	　　善哉开少分愿容受我身</p>
<p style="text-align: left">
	　　尔时如来大悲熏心。安乐利益一切众生。和颜悦色到尼提边。世尊以柔软雷音而安慰之。令彼身心怡悦快乐。佛命尼提。尼提闻已周慞四顾。如佛所命三界至尊岂可唤我鄙贱之人。将无有人与我同字唤于彼耶。佛心平等断于爱憎。世尊举手向彼尼提。其指纤长爪如赤铜。指间网缦以覆其上。掌如莲花。柔软净洁相轮之手。欲使尼提生勇悍心。即与尼提而说偈言。</p>
<p style="text-align: left">
	　　汝有善根缘故我至汝所</p>
<p style="text-align: left">
	　　我今既来至汝何故逃避</p>
<p style="text-align: left">
	　　应当住于此汝今身虽秽</p>
<p style="text-align: left">
	　　心有上善法<a>殊胜</a>之妙香</p>
<p style="text-align: left">
	　　今在汝身外不宜自鄙贱</p>
<p style="text-align: left">
	　　于时尼提闻佛唤已。举目睹佛其心勇悍。合掌向佛而作是言。无归依者为作归依。于诸众生无有因缘而生子想。其心平等实是真济。今佛世尊与我共语。如以甘露洒我身心。即说偈言。</p>
<p style="text-align: left">
	　　假使大梵王与我共谈议</p>
<p style="text-align: left">
	　　天帝之尊重屈临见携抱</p>
<p style="text-align: left">
	　　转轮大圣王同坐一器食</p>
<p style="text-align: left">
	　　不如三界尊垂哀赐一言</p>
<p style="text-align: left">
	　　今我蒙慈眷欢喜过于彼</p>
<p style="text-align: left">
	　　简练去秽恶不善相已灭</p>
<p style="text-align: left">
	　　善相具足生自在者济拔</p>
<p style="text-align: left">
	　　令我受快乐世尊足上尘</p>
<p style="text-align: left">
	　　帝释以顶戴犹名福所护</p>
<p style="text-align: left">
	　　况我极鄙劣亲承佛音教</p>
<p style="text-align: left">
	　　而自称我名当不生欣庆</p>
<p style="text-align: left">
	　　佛告尼提。汝于今者能出家不。于时尼提闻是语已心生欢喜。即说偈言。</p>
<p style="text-align: left">
	　　如我贱种类颇任出家不</p>
<p style="text-align: left">
	　　世尊垂哀愍设得出家者</p>
<p style="text-align: left">
	　　如取<a>地狱</a>人安置着天上</p>
<p style="text-align: left">
	　　佛告尼提。汝今不应作是思惟。即说偈言。</p>
<p style="text-align: left">
	　　如来不观察种族及贵富</p>
<p style="text-align: left">
	　　唯观众生业过去善种子</p>
<p style="text-align: left">
	　　一切烦恼缚不尽得解脱</p>
<p style="text-align: left">
	　　生老病死等苦乐悉皆同</p>
<p style="text-align: left">
	　　云何<a>婆罗门</a>独能得解脱</p>
<p style="text-align: left">
	　　余人不能得文字及音声</p>
<p style="text-align: left">
	　　岂唯婆罗门余姓亦复知</p>
<p style="text-align: left">
	　　譬如渡河津不但婆罗门</p>
<p style="text-align: left">
	　　余姓亦复能一切诸所作</p>
<p style="text-align: left">
	　　唯婆罗门能余人不能耶</p>
<p style="text-align: left">
	　　汝今但应当信我故出家</p>
<p style="text-align: left">
	　　如我佛法中悲心无偏党</p>
<p style="text-align: left">
	　　不同诸外道有所隐藏法</p>
<p style="text-align: left">
	　　济度悉平等佛法无损减</p>
<p style="text-align: left">
	　　<a>说法</a>无偏党平等示正道</p>
<p style="text-align: left">
	　　为一切众生作安隐正路</p>
<p style="text-align: left">
	　　譬如大市中市买一切物</p>
<p style="text-align: left">
	　　我法市亦尔不择其种姓</p>
<p style="text-align: left">
	　　富贵及贫贱譬如清流水</p>
<p style="text-align: left">
	　　刹利婆罗门毗舍及首陀</p>
<p style="text-align: left">
	　　无有遮护者不限人非人</p>
<p style="text-align: left">
	　　一切皆来饮我法亦如是</p>
<p style="text-align: left">
	　　我今亦不齐比丘<a>比丘尼</a></p>
<p style="text-align: left">
	　　普为于世间人天之大医</p>
<p style="text-align: left">
	　　我不必为贵撰择贤王等。亦度下贱优波离等。我不齐为大富长者须达多等。亦度贫穷须赖多等。我不齐为大智舍利弗。亦为钝根周利槃特等。我不齐为少欲知足摩诃迦葉。亦为多欲婆难陀等。我不齐为耆旧宿德优楼频螺迦葉。亦为幼稚须陀耶等。我不齐为憍慢婆迦赖等。亦为极恶鸯掘摩罗手捉剑者。我不齐为多智男子而为说法。亦为浅智女人而为说法。我不齐为出家之众而作真济。亦为极恶在家之人而为说法。我不齐为少欲之人而为说法。亦为在家幼子五欲自恣。说四<a>真谛</a>。我不齐为放舍众务逋多梨说。亦为经理国事多诸世务频婆娑罗王等说。我不齐为断酒之人说。亦为极醉郁伽等说使得道迹。我不齐为乐修定离越等说离生死法。亦为失子狂乱心婆私吒说。我不齐为贤德等优婆塞种中生者说法。亦为邪见弟子阿须拔提等说。我不齐为盛壮罗吒和罗说法。亦为衰老罗拘罗等说。我不齐为宿旧婆拘罗说得罗汉。亦为七岁<a>沙弥</a>须陀延说使得罗汉。我不齐为十六波罗延心中难问答所疑。亦为六十聚落婴愚贪欲求女人者说。我不齐为满愿子等大论牛王辩才无尽者说。亦为浅智达摩地那比丘尼说使得深智能解大丈夫有所问难。我不齐为富贵大王夫人弥拔提等说使得<a>道果</a>。亦为下贱僮使鸠熟多罗等说使得道迹。我不齐为贞妇毗舍佉说。亦为淫女莲华等说。我不齐为大德辩才女人瞿昙弥等说。亦为七岁沙弥尼至罗能摧伏外道者说。尔时世尊即说偈言。</p>
<p style="text-align: left">
	　　依我佛法中速疾应出家</p>
<p style="text-align: left">
	　　因智得甘露不由种族姓</p>
<p style="text-align: left">
	　　四大及以空贵贱等同有</p>
<p style="text-align: left">
	　　无智则不得不必在种姓</p>
<p style="text-align: left">
	　　尔时尼提即奉<a>佛教</a>。寻便出家得阿罗汉。时舍卫城中长者婆罗门闻尼提得出家。皆生讥论嗔忿嫌恨。而作是言。彼尼提者鄙秽下贱今得出家。若设会时尼提来者污我舍宅床蓐。举国纷纭。遂至上彻波斯匿王。时王闻已语诸臣言。汝等今者勿用纷纭。我今当往诣世尊所启白如来。更不听斯下贱者使得出家。时王将侍从往诣祇洹。见一比丘坐大石上缝粪扫衣。有七百梵天在其左右。有合掌礼敬者。有取缕者。有贯针者。如修多罗中广说。时诸天等说偈赞言。</p>
<p style="text-align: left">
	　　观察诸根寂容仪威德盛</p>
<p style="text-align: left">
	　　得具于三明利根不退转</p>
<p style="text-align: left">
	　　众善悉备满容纳粪扫衣</p>
<p style="text-align: left">
	　　七百威德天上从梵宫来</p>
<p style="text-align: left">
	　　归命来敬礼度于<a>彼岸</a>者</p>
<p style="text-align: left">
	　　时波斯匿王不识尼提。而语之言。汝今为我往白世尊。波斯匿王今在门外欲来见佛。时彼尼提闻已即从石没。如入于水踊身佛前。而白佛言。波斯匿王今在门外欲见世尊。世尊语言。还从本道可往唤前。尼提奉命还从石出唤波斯匿王。时波斯匿王顶礼问讯白世尊言。向彼比丘是何大德。为诸天供养奉侍左右。又能于石出入无碍。说偈问言。</p>
<p style="text-align: left">
	　　佛智净无碍无事不通达</p>
<p style="text-align: left">
	　　我欲所问者佛已先知之</p>
<p style="text-align: left">
	　　先事且小住我欲有所问</p>
<p style="text-align: left">
	　　向见一比丘石上而出入</p>
<p style="text-align: left">
	　　如鸥在水中浮沉得自在</p>
<p style="text-align: left">
	　　尔时世尊告波斯匿王言。向者比丘若欲知者。是王所疑鄙贱尼提即其人也。王闻是已闷绝躃地。即自悔责。而作是言。我为自烧。云何乃于如是大德生于讥嫌。见是事已于佛法所得未曾有。倍生信心即<a>礼佛</a>足。而说偈言。</p>
<p style="text-align: left">
	　　譬如须弥山众宝所合成</p>
<p style="text-align: left">
	　　飞鸟及走兽至山皆金色</p>
<p style="text-align: left">
	　　昔来虽曾闻今始方证知</p>
<p style="text-align: left">
	　　佛如须弥山无量功德聚</p>
<p style="text-align: left">
	　　有来依佛者变为贵种族</p>
<p style="text-align: left">
	　　佛不观种姓富贵及名闻</p>
<p style="text-align: left">
	　　犹如医占病亦不观种姓</p>
<p style="text-align: left">
	　　但授诸良药令其病得愈</p>
<p style="text-align: left">
	　　贵贱资气同皆出于不净</p>
<p style="text-align: left">
	　　成就得道果等同无差别</p>
<p style="text-align: left">
	　　一切种姓同证果都无异</p>
<p style="text-align: left">
	　　尔时世尊为欲增长波斯匿王淳信心故说四种姓可净。若婚娶时取四种姓。此四种姓皆可得净。佛告大王。若取妇嫁女应择种姓。此佛法中唯观宿世<a>善恶</a>因缘不择种姓。唯观信施不观珍宝。索戒清净不索家门清净。索定自在不索种姓端严。观其智慧不观所生。即说偈曰。</p>
<p style="text-align: left">
	　　如炼山石中而取于真金</p>
<p style="text-align: left">
	　　譬如伊兰木相瑳便火出</p>
<p style="text-align: left">
	　　亦如淤泥中出生青莲花</p>
<p style="text-align: left">
	　　不观所生处唯观于<a>德行</a></p>
<p style="text-align: left">
	　　若生上族有德<a>行者</a>应当供养。若生下贱种有德行者亦应供养。诸有智者应当供养。有德之人种姓有别德行无异。犹如伊兰及栴檀木俱能出火热与光明无有别异。佛语真实无有过失。深入人心使王得解。波斯匿王顶礼佛足五体投地。南无归命调御丈夫一切种智。于一切义无有障碍。十力勇猛四无所畏。婆伽婆三藐三<a>佛陀</a>。于一切众生作不请亲友。于四种姓都无偏党。略说如是。即说偈言。</p>
<p style="text-align: left">
	　　一切种智海净意度彼岸</p>
<p style="text-align: left">
	　　世界佛独悲心意无秽恶</p>
<p style="text-align: left">
	　　为一切众生作于最亲友</p>
<p style="text-align: left">
	　　独一说解脱然示种种道</p>
<p style="text-align: left">
	　　依智多方便外道狂颠倒</p>
<p style="text-align: left">
	　　粗涩之苦行专迷着种姓</p>
<p style="text-align: left">
	　　波斯匿王礼佛及尼提足已。还舍卫城。</p>
<p style="text-align: left">
	　　（四四）</p>
<p style="text-align: left">
	　　复次虽不入见谛修学多闻力诸魔不能动应勤修学问。我昔曾闻。有一魔化作比丘来至僧坊。有一法师在众中说法。化比丘言。我得罗汉道。若有所疑今悉可问。于时众僧语法师言。疏其所说。时彼法师问化比丘。云何断结云何入定。化比丘颠倒说法。时法师语众僧言。此非罗汉。其语不可疏。时化比丘踊身虚空作十八变。时会大众讥呵法师。如此之人。师今云何说非罗汉。尔时法师虽被讥呵。以多闻力故犹说言非。若是罗汉。云何所说颠倒然复能飞。我于今者知复云何。即说偈言。</p>
<p style="text-align: left">
	　　我于功德所都无嫉怨心</p>
<p style="text-align: left">
	　　以阿毗昙石磨试知是非</p>
<p style="text-align: left">
	　　如似被金涂磨时色不显</p>
<p style="text-align: left">
	　　金若不真者以石磨则知</p>
<p style="text-align: left">
	　　佛以智印印与印不相应</p>
<p style="text-align: left">
	　　甘露城极深无印不得入</p>
<p style="text-align: left">
	　　欲入甘露城我欲笑于彼</p>
<p style="text-align: left">
	　　诸人问言。若非罗汉云何能飞。于时法师复说偈言。</p>
<p style="text-align: left">
	　　或是因陀罗或是幻所作</p>
<p style="text-align: left">
	　　佛法中棘刺必是魔所为</p>
<p style="text-align: left">
	　　时化比丘还复本身深生欢喜。呜呼佛法极精妙。依闻能如是决定分别我。即说偈言。</p>
<p style="text-align: left">
	　　首罗<a>居士</a>等已得<a>法眼</a>净</p>
<p style="text-align: left">
	　　不可得动摇此事不可奇</p>
<p style="text-align: left">
	　　以己智力故汝今不见谛</p>
<p style="text-align: left">
	　　心坚不可动此事实希有</p>
<p style="text-align: left">
	　　无有圣智力而我不能动</p>
<p style="text-align: left">
	　　是事为希有归依佛<a>涅槃</a></p>
<p style="text-align: left">
	　　彼言真实故智者不动摇</p>
<p style="text-align: left">
	　　佛一切种智说观察罗汉</p>
<p style="text-align: left">
	　　无有能坏者犹如大海潮</p>
<p style="text-align: left">
	　　终不过其限假使火作冷</p>
<p style="text-align: left">
	　　风性确然住如来所说语</p>
<p style="text-align: left">
	　　都无有变异以是故佛语</p>
<p style="text-align: left">
	　　于诸论最上如似日光明</p>
<p style="text-align: left">
	　　除灭一切闇应供极真实</p>
<p style="text-align: left">
	　　机辩显分明善察者分别</p>
<p style="text-align: left">
	　　不能观察者不见如此理</p>
<p style="text-align: left">
	　　实语与妄语此二相违远</p>
<p style="text-align: left">
	　　佛语及外论其事亦如是</p>
		

	
	

		</div></div><hr><script charset='utf-8' src='../../js/footer.js'></script></body></html>