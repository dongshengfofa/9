<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 大庄严论经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六卷 大庄严论经</strong></p>
<p style="text-align: left">
	　　（三一）</p>
<p style="text-align: left">
	　　复次有实功德堪受供养。无实功德不堪受人<a>信心</a>供养。我昔曾闻。拘沙种中有王名真檀迦腻吒。讨东<a>天竺</a>。既平定已威势赫振福利具足。还向本国。于其中路有平博处。于中止宿。尔时彼王心所爱乐。唯以<a>佛法</a>而为璎珞。即在息处遥见一塔以为佛塔。侍从千人往诣塔所。去塔不远下马步进。着宝天冠严饰其首。既到塔所归命顶礼。说是偈言。</p>
<p style="text-align: left">
	　　离欲诸结障具足一切智</p>
<p style="text-align: left">
	　　于诸仙圣中最上无伦疋</p>
<p style="text-align: left">
	　　能为诸众生作不请亲友</p>
<p style="text-align: left">
	　　名称世普闻<a>三界</a>所尊重</p>
<p style="text-align: left">
	　　弃舍于三有如来所<a>说法</a></p>
<p style="text-align: left">
	　　诸论中最上摧灭诸邪论</p>
<p style="text-align: left">
	　　我今归命礼真实阿<a>罗汉</a></p>
<p style="text-align: left">
	　　尔时彼王。以念如来功德之故稽首敬礼。当作礼时塔即碎坏。犹如暴风之所吹散。尔时彼王见是事已甚大惊疑。而作是言。今者此塔无触近者。云何卒尔无事散坏。如斯变异必有因缘即说偈言。</p>
<p style="text-align: left">
	　　帝释长寿天如是尊重者</p>
<p style="text-align: left">
	　　合掌<a>礼佛</a>塔都无有异相</p>
<p style="text-align: left">
	　　十力大威德尊重高胜人</p>
<p style="text-align: left">
	　　大梵来敬礼佛亦无异相</p>
<p style="text-align: left">
	　　我身轻于彼不应以我坏</p>
<p style="text-align: left">
	　　为是咒术力厌道之所作</p>
<p style="text-align: left">
	　　王说偈已。以塔碎坏心犹惊怖。而作是言。愿此变异莫作灾患。当为吉祥令诸众生皆得安隐。我从昔来五体投地礼百千塔。未曾亏损一尘堕落。今者何故变异如是。如斯之相我未曾见。即说偈言。</p>
<p style="text-align: left">
	　　为天阿修罗而共大战斗</p>
<p style="text-align: left">
	　　为是国欲坏我命将不尽</p>
<p style="text-align: left">
	　　将非有怨敌欲毁于我国</p>
<p style="text-align: left">
	　　非谷贵刀兵不有疾疫耶</p>
<p style="text-align: left">
	　　非一切<a>世间</a>欲有灾患耶</p>
<p style="text-align: left">
	　　此极是恶相将非法欲灭</p>
<p style="text-align: left">
	　　尔时近塔村人见王疑怪。即便向王作如是言。大王。当知此非佛塔。即说偈言。</p>
<p style="text-align: left">
	　　尼揵甚愚痴邪见烧其意</p>
<p style="text-align: left">
	　　斯即是彼塔王作佛心礼</p>
<p style="text-align: left">
	　　此塔德力薄又复无<a>舍利</a></p>
<p style="text-align: left">
	　　不堪受王敬是故今碎坏</p>
<p style="text-align: left">
	　　伽腻吒王倍于佛法生信敬心。身毛皆竖悲喜雨泪。而说偈言。</p>
<p style="text-align: left">
	　　此事实应尔我以佛想礼</p>
<p style="text-align: left">
	　　此塔必散坏龙象所载重</p>
<p style="text-align: left">
	　　非驴之所堪佛说三种人</p>
<p style="text-align: left">
	　　应为起塔庙释迦牛王尊</p>
<p style="text-align: left">
	　　正应为作塔尼揵邪道灭</p>
<p style="text-align: left">
	　　不应受是供不净尼揵子</p>
<p style="text-align: left">
	　　不应受我礼此塔崩坏时</p>
<p style="text-align: left">
	　　出于大音声喻如多子塔</p>
<p style="text-align: left">
	　　佛往迦葉所迦葉礼佛足</p>
<p style="text-align: left">
	　　是我婆伽婆是我佛<a>世尊</a></p>
<p style="text-align: left">
	　　佛告迦葉曰若非阿罗汉</p>
<p style="text-align: left">
	　　而受汝礼者头破作七分</p>
<p style="text-align: left">
	　　我今因此塔验佛语真实</p>
<p style="text-align: left">
	　　如此木石无有心识。而为尼揵作明证。验知非一切智。王见是已于大众前<a>欢喜</a>踊跃。倍生信心。容颜怡悦。而作是言。南无婆伽婆。一切所尊<a>解脱</a>之师。<a>释迦牟尼佛</a>师子吼言。此法之外。更无<a>沙门</a>及<a>婆罗门</a>。佛语真实无有错谬。诸有众生一足二足无足多足。有色无色有想无想乃至非想非非想。于此众中唯有如来最为尊胜。举要言之。佛所说者今日皆现。一切外道不如草芥。况复尼揵师富兰那迦葉。即说偈言。</p>
<p style="text-align: left">
	　　我是人中王不堪受我礼</p>
<p style="text-align: left">
	　　况复转轮王阿修罗王等</p>
<p style="text-align: left">
	　　此塔于今日如为大象王</p>
<p style="text-align: left">
	　　牙足之威力摧破令碎坏</p>
<p style="text-align: left">
	　　身具四种结故名尼揵陀</p>
<p style="text-align: left">
	　　犹如大热时能除彼热者</p>
<p style="text-align: left">
	　　名为尼陀伽如来佛世尊</p>
<p style="text-align: left">
	　　能断一切结真是尼陀伽</p>
<p style="text-align: left">
	　　以是于今者尼揵诸<a>弟子</a></p>
<p style="text-align: left">
	　　及诸余<a>天人</a>皆应供养佛</p>
<p style="text-align: left">
	　　佛种族智慧名称甚广大</p>
<p style="text-align: left">
	　　如此之塔庙天人阿修罗</p>
<p style="text-align: left">
	　　若其礼敬时无有倾动相</p>
<p style="text-align: left">
	　　犹如蚊子翅扇于须弥山</p>
<p style="text-align: left">
	　　虽尽其势力不能令动摇</p>
<p style="text-align: left">
	　　是故若人欲得福德。宣应礼<a>拜佛</a>之塔庙。</p>
<p style="text-align: left">
	　　（三二）</p>
<p style="text-align: left">
	　　复次若人学问。虽复毁行。以学问力寻能得道。以是义故应勤学问。我昔曾闻。有一多闻<a>比丘</a>住阿练若处。时有寡妇数数往来此比丘所听其说法。于时学问比丘于此寡妇心生染着。以染着故所有善法渐渐劣弱。为凡夫心结使所使。与此妇女共为言要。妇女言。汝今若能罢道<a>还俗</a>。我当相从。彼时比丘即便罢道。既罢道已不能堪任世间苦恼。身体羸瘦不解生业。未知少作而大得财。即自思惟。我于今者作何方计得<a>生活</a>耶。复作是念。唯客杀羊用功极轻兼得多利。作是念已求觅是处。以凡夫心易朽败故造作斯业。遂与屠儿共为亲友。于卖肉时有一相识乞食道人。于道路上偶值得见。见已便识头发蓬乱。着青色衣身上有血。犹如阎罗罗刹。所执肉称悉为血污。见其称肉欲卖与人。比丘见已即长叹息作是思惟。佛语真实凡夫之心轻躁不停。极易回转。先见此人勤修学问护持禁戒。何意今日忽为斯事。作是念已。即说偈言。</p>
<p style="text-align: left">
	　　汝若不调马放逸造众恶</p>
<p style="text-align: left">
	　　云何离惭愧舍弃调伏法</p>
<p style="text-align: left">
	　　威仪及进止为人所乐见</p>
<p style="text-align: left">
	　　飞鸟及走兽睹之不惊畏</p>
<p style="text-align: left">
	　　行恐伤蚁子慈哀怜众生</p>
<p style="text-align: left">
	　　如是悲愍心今为安所在</p>
<p style="text-align: left">
	　　凡夫之人其心不定。正可名为沙门婆罗门数。是故如来不说标相。若得见谛真实。是名为沙门及婆罗门。复说偈言。</p>
<p style="text-align: left">
	　　勇捍而自称谓己真沙门</p>
<p style="text-align: left">
	　　为此不调心忽作斯大恶</p>
<p style="text-align: left">
	　　说是偈已。寻即思惟。我于今者作何方便令其开悟。如佛言曰。若教人时先当令其于四不坏生清净信。此四不坏能令众生得见<a>四谛</a>。今当为说作业根本。作是念已而语之言。汝于今者极善称量。时卖肉者作是念言。此比丘既不买肉。何故语我极善称量。作是念已。即说偈言。</p>
<p style="text-align: left">
	　　此必有悲愍而来见济拔</p>
<p style="text-align: left">
	　　如斯之比丘久离市易法</p>
<p style="text-align: left">
	　　见吾为恶业故来欲救度</p>
<p style="text-align: left">
	　　实是贤<a>圣人</a>为我作利益</p>
<p style="text-align: left">
	　　说是偈已。寻忆昔者为比丘时造作诸行。念先所诵经名曰。苦聚欲过欲味。思忆此已。即以肉称远投于地。于<a>生死</a>中深生厌患。语彼比丘大德。大德而说偈言。</p>
<p style="text-align: left">
	　　欲味及欲过何者为最多</p>
<p style="text-align: left">
	　　我以惭愧鞙捉持智慧秤</p>
<p style="text-align: left">
	　　思量如此事心已得通达</p>
<p style="text-align: left">
	　　不见其有利纯睹欲衰患</p>
<p style="text-align: left">
	　　以是故我今宜应舍离欲</p>
<p style="text-align: left">
	　　往诣于僧坊复还求<a>出家</a></p>
<p style="text-align: left">
	　　我今为欲作身苦极下贱</p>
<p style="text-align: left">
	　　虽是现在身即如堕恶道</p>
<p style="text-align: left">
	　　我昔出家时滤水而后饮</p>
<p style="text-align: left">
	　　悲愍护他命无有伤害心</p>
<p style="text-align: left">
	　　今日如恶鬼食人精血者</p>
<p style="text-align: left">
	　　我今乐杀害习而不能舍</p>
<p style="text-align: left">
	　　善哉佛所说亲近于欲者</p>
<p style="text-align: left">
	　　无恶而不造我今为欲使</p>
<p style="text-align: left">
	　　衰苦乃至此一切种智说</p>
<p style="text-align: left">
	　　四谛我未证从今日已去</p>
<p style="text-align: left">
	　　终不更放逸十力尊所说</p>
<p style="text-align: left">
	　　前为放逸者后止更不作</p>
<p style="text-align: left">
	　　如月离云翳明照于世间</p>
<p style="text-align: left">
	　　是故我今当专心持禁戒</p>
<p style="text-align: left">
	　　设头上火然衣服亦焚烧</p>
<p style="text-align: left">
	　　我当坚精进<a>修行</a>调顺法</p>
<p style="text-align: left">
	　　断难伏结使必令得寂灭</p>
<p style="text-align: left">
	　　假毁绝筋脉形体皆枯干</p>
<p style="text-align: left">
	　　不见四谛者我终不休息</p>
<p style="text-align: left">
	　　先灭结使怨得胜报施恩</p>
<p style="text-align: left">
	　　尔时比丘知其心念。彼智慧火方始欲然。即说偈言。</p>
<p style="text-align: left">
	　　汝今若出家必应得解脱</p>
<p style="text-align: left">
	　　迦梨与僧钳及以质多罗</p>
<p style="text-align: left">
	　　如此等比丘皆七返罢道</p>
<p style="text-align: left">
	　　后复还出家获得阿罗汉</p>
<p style="text-align: left">
	　　十力世尊戒汝亦不毁犯</p>
<p style="text-align: left">
	　　汝不起邪见汝有多闻智</p>
<p style="text-align: left">
	　　生于厌离善修习寂静乐</p>
<p style="text-align: left">
	　　汝有多闻灯结使风所灭</p>
<p style="text-align: left">
	　　汝还修多闻必至<a>无畏</a>方</p>
<p style="text-align: left">
	　　为结之所漂当依修<a>定力</a></p>
<p style="text-align: left">
	　　修定得胜力明了见结使</p>
<p style="text-align: left">
	　　由汝常修集故乐出家法</p>
<p style="text-align: left">
	　　心近善功德为结使所坏</p>
<p style="text-align: left">
	　　修集于正道是意捉结使</p>
<p style="text-align: left">
	　　如象绝羁靽自恣随意去</p>
<p style="text-align: left">
	　　时罢道比丘即舍恶业。出家精勤得阿<a>罗汉果</a>。</p>
<p style="text-align: left">
	　　（三三）</p>
<p style="text-align: left">
	　　复次若欲庄严无过善业。是故应当勤修诸善。我昔曾闻。有一田夫聪明黠慧。与诸徒伴共来入城。时见一人容貌端正庄严衣服。种种璎珞服乘严丽。多将侍从。悉皆严饰瑰玮可观。彼聪明者语诸行伴。不好不好。同伴语言。如此之人威德端正。深可爱敬有何不好。聪明者言。我自不好亦不以彼用为不好。由我前身不造功德。致使今者受此贱身。无有威势人所不敬。若先修福。岂当不及如此人者。是故我今应勤修善。必使将来有胜于彼。即说偈言。</p>
<p style="text-align: left">
	　　彼舍于放逸修善获福利</p>
<p style="text-align: left">
	　　我由放逸故不修功德业</p>
<p style="text-align: left">
	　　是以今贫贱下劣无威势</p>
<p style="text-align: left">
	　　我今自愧责故自称不好</p>
<p style="text-align: left">
	　　我今自观察穷贱极可愍</p>
<p style="text-align: left">
	　　结使所欺诳放逸之所坏</p>
<p style="text-align: left">
	　　自从今以后勤修施戒定</p>
<p style="text-align: left">
	　　必使将来生种姓好眷属</p>
<p style="text-align: left">
	　　端正有威德<a>财富</a>多侍从</p>
<p style="text-align: left">
	　　众事不可嫌为世所尊敬</p>
<p style="text-align: left">
	　　莫如今日身自悔无所及</p>
<p style="text-align: left">
	　　恶心为我怨欺我致贫贱</p>
<p style="text-align: left">
	　　心能自悔责修善得快乐</p>
<p style="text-align: left">
	　　设造恶业时众善都不生</p>
<p style="text-align: left">
	　　制心修善者荣乐无不具</p>
<p style="text-align: left">
	　　世间语不虚<a>善恶</a>报差别</p>
<p style="text-align: left">
	　　佛说八正道能至于<a>涅槃</a></p>
<p style="text-align: left">
	　　若心着财利富贵及荣胜</p>
<p style="text-align: left">
	　　求于后有者不免衰老患</p>
<p style="text-align: left">
	　　我当勤精专趣向无畏方</p>
<p style="text-align: left">
	　　譬如醉画师画作诸形像</p>
<p style="text-align: left">
	　　醒已觉其恶除灭作胜者</p>
<p style="text-align: left">
	　　先世愚痴故造作今恶身</p>
<p style="text-align: left">
	　　今当灭恶业将来求胜报</p>
<p style="text-align: left">
	　　见恶果报已智者深自责</p>
<p style="text-align: left">
	　　（三四）</p>
<p style="text-align: left">
	　　复次若闻善说应当思惟必得义利。是故智者常应听受善妙之法。我昔曾闻。舍卫国中佛与阿难旷野中行。于一田畔见有伏藏。佛告阿难。是大毒蛇。阿难白佛。是恶毒蛇。尔时田中有一耕人。闻佛阿难说有毒蛇。作是念言。我当视之。沙门以何为恶毒蛇。即往其所见真金聚。而作是言。沙门所言是毒蛇者。乃是好金。即取此金。还置家中。其人先贫衣食不供。以得金故转得富饶。衣食自恣。王家策伺怪其卒富。而纠举之系在狱中。先所得金既已用尽。犹不得免。将加刑戮。其人唱言。毒蛇阿难。恶毒蛇世尊。傍人闻之。以状白王。王唤彼人而问之曰。何故唱言。毒蛇阿难。恶毒蛇世尊。其人白王。我于往日在田耕种。闻佛阿难说言毒蛇。是恶毒蛇。我于今者。方乃悟解实是毒蛇。即说偈言。</p>
<p style="text-align: left">
	　　诸佛语无二说为大毒蛇</p>
<p style="text-align: left">
	　　阿难白世尊实是恶毒蛇</p>
<p style="text-align: left">
	　　恶毒蛇势力我今始证知</p>
<p style="text-align: left">
	　　于佛世尊所倍增信敬心</p>
<p style="text-align: left">
	　　我今临危难是故称佛语</p>
<p style="text-align: left">
	　　毒蛇之所螫正及于一身</p>
<p style="text-align: left">
	　　亲戚及妻子奴婢僮仆等</p>
<p style="text-align: left">
	　　一切悉无有而受苦恼者</p>
<p style="text-align: left">
	　　财宝毒蛇螫尽及家眷属</p>
<p style="text-align: left">
	　　我今于财宝及与亲戚等</p>
<p style="text-align: left">
	　　视如恶毒蛇嗔恚发作时</p>
<p style="text-align: left">
	　　智者宜速离如舍恶毒蛇</p>
<p style="text-align: left">
	　　应速求出家行诣于山林</p>
<p style="text-align: left">
	　　谁有智慧者见闻如此事</p>
<p style="text-align: left">
	　　而当着财宝封惑迷其心</p>
<p style="text-align: left">
	　　我谓得大利而反获衰恼</p>
<p style="text-align: left">
	　　王闻偈已深知是人于佛语中生信解心。即说偈言。</p>
<p style="text-align: left">
	　　汝今能信敬悲愍之大仙</p>
<p style="text-align: left">
	　　所说语真实未曾有二言</p>
<p style="text-align: left">
	　　先所伏藏财尽以用还汝</p>
<p style="text-align: left">
	　　更复以财宝而以供养汝</p>
<p style="text-align: left">
	　　能敬信调御善逝实语故</p>
<p style="text-align: left">
	　　大梵之所信拔梨阿修罗</p>
<p style="text-align: left">
	　　天王及帝释我等与诸王</p>
<p style="text-align: left">
	　　城中诸豪族婆罗门刹利</p>
<p style="text-align: left">
	　　尊胜智见人无不信敬者</p>
<p style="text-align: left">
	　　能同我信故现得于花报</p>
<p style="text-align: left">
	　　今信最信处应获第一果</p>
<p style="text-align: left">
	　　（三五）</p>
<p style="text-align: left">
	　　复次诸欲求利者。或得或不得。有真善心者不求自得利实。无真善心者为得贪利故。应作真善心。我昔曾闻。有一国王。时辅相子其父早丧。其子幼稚未任绍继。钱财已尽。无人通致可得见王。穷苦自活。遂渐长大有辅相才。理民断事一切善知。年向成立盛壮之时。形体姝大勇猛大力才艺备具。作是思惟。我今贫穷当何所作。又复不能作诸贱业。今我无福。所有才艺不得施行。复不生于下贱之家。又闻他说是偈言。</p>
<p style="text-align: left">
	　　业来变化我穷困乃如是</p>
<p style="text-align: left">
	　　父母之家业今无施用处</p>
<p style="text-align: left">
	　　下贱所作业非我所宜作</p>
<p style="text-align: left">
	　　若我无福业应生下贱家</p>
<p style="text-align: left">
	　　生处虽复贵困苦乃如是</p>
<p style="text-align: left">
	　　贱业极易知然我所不能</p>
<p style="text-align: left">
	　　当作私窃业使人都不知</p>
<p style="text-align: left">
	　　正有作贼业覆隐人不觉</p>
<p style="text-align: left">
	　　腰系二箭筒并持钢利剑</p>
<p style="text-align: left">
	　　缚[跳-兆+專]手秉弓种种自庄严</p>
<p style="text-align: left">
	　　喻如师子儿都无有所畏</p>
<p style="text-align: left">
	　　说是偈已作是思惟。设劫余处或令他贫。我当劫王。作是念已。至王宫中诣王卧处。王觉有贼怖不敢语。持王衣服并诸璎珞取安一处。时王头边有一器。水边复有灰。饥渴所逼。谓灰是麨和水而饮。饮已饱满。乃知是灰。即自思惟。灰犹可食况其余物。我宁食草何用作贼。先父以来不为此业。即弃诸物还来归家。王见空出。叹言善哉。即唤其人而语之言。汝今何故既取此物。还置于地。而便空去。白言。大王。听我所说。即说偈言。</p>
<p style="text-align: left">
	　　何故作非理以为饥渴故</p>
<p style="text-align: left">
	　　灰水止饥渴是故息贼心</p>
<p style="text-align: left">
	　　今知是饥渴易可得止息</p>
<p style="text-align: left">
	　　我饮灰水已掷器着地中</p>
<p style="text-align: left">
	　　惭愧生悔恨不复更造恶</p>
<p style="text-align: left">
	　　大王应当知我非凡庶人</p>
<p style="text-align: left">
	　　乃是辅相子由家穷困故</p>
<p style="text-align: left">
	　　故来至王宫造作非<a>法事</a></p>
<p style="text-align: left">
	　　从今日已去常欲饮灰水</p>
<p style="text-align: left">
	　　食草而自活不为偷盗业</p>
<p style="text-align: left">
	　　我家昔先人自有家礼教</p>
<p style="text-align: left">
	　　宁当自灭身不毁旧法训</p>
<p style="text-align: left">
	　　王见此事叹未曾有。称种姓子真实不虚。虽有[億-音+(夫*夫)]过寻能改悔。即说偈言。</p>
<p style="text-align: left">
	　　贫穷坏志耐并弃于惭愧</p>
<p style="text-align: left">
	　　凡下鄙恶人速疾造恶业</p>
<p style="text-align: left">
	　　以己家法钩能制非法象</p>
<p style="text-align: left">
	　　汝能自抑心不违家教法</p>
<p style="text-align: left">
	　　能有是贤行还袭汝父处</p>
<p style="text-align: left">
	　　汝今除痴心能作难有事</p>
<p style="text-align: left">
	　　我今极欢喜用汝为辅相</p>
<p style="text-align: left">
	　　不须覆观察我已见汝行</p>
<p style="text-align: left">
	　　心坚志勇健兼复有智能</p>
<p style="text-align: left">
	　　我今自见知斯事实难有</p>
<p style="text-align: left">
	　　才业倍胜父以心真善故</p>
<p style="text-align: left">
	　　是故智者。当作真实不应虚伪。</p>
<p style="text-align: left">
	　　（三六）</p>
<p style="text-align: left">
	　　复次现在结使虽复不起。若未断结结使之得犹故成就。如以冷水投热汤中。我昔曾闻。有一师共一弟子。于其冬日在暖室中见有火聚无有烟焰。师语弟子。汝见是火无烟焰不。弟子言见。师语弟子。汝着干薪烟即时起。复言。口吹火焰乃出。师为弟子。而说偈言。</p>
<p style="text-align: left">
	　　先火无烟焰慈心不净观</p>
<p style="text-align: left">
	　　现在结不生如火无烟焰</p>
<p style="text-align: left">
	　　如火得干薪烟焰俱时起</p>
<p style="text-align: left">
	　　心火遇因缘值恶知识时</p>
<p style="text-align: left">
	　　嗔恚烟便起若睹好色时</p>
<p style="text-align: left">
	　　贪欲火炽然是故应断得</p>
<p style="text-align: left">
	　　成就具三明为断贪嗔痴</p>
<p style="text-align: left">
	　　应勤修精进明行足断心</p>
<p style="text-align: left">
	　　结使草不生喻如常行道</p>
<p style="text-align: left">
	　　众卉皆不出贪欲及嗔恚</p>
<p style="text-align: left">
	　　未遇缘不起根本未断故</p>
<p style="text-align: left">
	　　遇缘还复发喻如得疟病</p>
<p style="text-align: left">
	　　四日定发现于三二日时</p>
<p style="text-align: left">
	　　遇缘还复发又似世俗定</p>
<p style="text-align: left">
	　　掩按结不起都无有患相</p>
<p style="text-align: left">
	　　欲如毒树根不拔芽还生</p>
<p style="text-align: left">
	　　如人耻白发并剃其黑者</p>
<p style="text-align: left">
	　　剃之未久间白发寻还生</p>
<p style="text-align: left">
	　　不永断结使其事亦如是</p>
<p style="text-align: left">
	　　欲结及嗔恚逼戒行机关</p>
<p style="text-align: left">
	　　对治隐不起不造身口业</p>
<p style="text-align: left">
	　　便生难有想结使后还起</p>
<p style="text-align: left">
	　　毁犯于戒行贪嗜着五欲</p>
<p style="text-align: left">
	　　如蛇隐入穴还出则螫人</p>
<p style="text-align: left">
	　　（<a>三七</a>）</p>
<p style="text-align: left">
	　　复次施为解脱不为财物。若为财物不名为施。若为解脱则得无生及涅槃乐。是故智者应为解脱而行布施。我昔曾闻。有一檀越诣僧房设会。檀越知识道人语上座言。今日檀越饮食精细。好为檀越耐心说法。是时上座已得三明六通具八解脱。善知他心深观察之。为何事故而设此会。乃知此会为财利故。尔时上座为此檀越说三恶道苦。而作是言。善哉善哉。檀越汝今所设供养。极是时施。色香美味皆悉具足。极为清净。三恶道中无所乏少。时知识道人语上座言。何以为他咒愿。三恶道中都无所乏。时僧上座语彼道人子。我虽年老倒错说法。然此檀越不习于戒结使所使。我观彼心故作是说。此檀越为五欲乐及财宝畜生。即说偈言。</p>
<p style="text-align: left">
	　　施者所生处财宝极广大</p>
<p style="text-align: left">
	　　以恃财宝故能令起憍慢</p>
<p style="text-align: left">
	　　憍慢越法度盲冥愚凡失</p>
<p style="text-align: left">
	　　以越法度故则堕三恶趣</p>
<p style="text-align: left">
	　　处于三恶道犹如己舍宅</p>
<p style="text-align: left">
	　　若生人天中如似暂寄客</p>
<p style="text-align: left">
	　　是故戒施伴俱受于涅槃</p>
<p style="text-align: left">
	　　戒能得生天施能备众具</p>
<p style="text-align: left">
	　　所作为解脱必尽于苦际</p>
<p style="text-align: left">
	　　譬如种藕根花叶悉具得</p>
<p style="text-align: left">
	　　其根亦可食修行于施戒</p>
<p style="text-align: left">
	　　亲近解脱林快乐喻花叶</p>
<p style="text-align: left">
	　　根喻于解脱是故修戒施</p>
<p style="text-align: left">
	　　必当为解脱不应为世利</p>
<p style="text-align: left">
	　　（三八）</p>
<p style="text-align: left">
	　　复次离诸难亦难。得于人身难。既得离诸难。应当常精勤。我昔曾闻。有一小儿闻经中说。盲龟值浮木孔其事甚难。时此小儿故穿一板作孔受头掷着池中。自入池中低头举头欲望入孔。水漂板故不可得值。即自思惟。极生厌恶。人身难得佛以大海为喻。浮木孔小盲龟无眼。百年一出实难可值。我今池小其板孔大。复有两眼日百出头。犹不能值。况彼盲龟而当得值。即说偈言。</p>
<p style="text-align: left">
	　　巨海极广大浮木孔复小</p>
<p style="text-align: left">
	　　百年而一出得值甚为难</p>
<p style="text-align: left">
	　　我今池水小浮木孔极大</p>
<p style="text-align: left">
	　　数数自出头不能值木孔</p>
<p style="text-align: left">
	　　盲龟遇浮木相值甚为难</p>
<p style="text-align: left">
	　　恶道复人身难值亦如是</p>
<p style="text-align: left">
	　　我今值人身应当不放逸</p>
<p style="text-align: left">
	　　恒沙等诸佛未曾得值遇</p>
<p style="text-align: left">
	　　今日得咨受十力世尊言</p>
<p style="text-align: left">
	　　佛所说妙法我必当修行</p>
<p style="text-align: left">
	　　若能善修习济拔极为大</p>
<p style="text-align: left">
	　　非他作己得是故自精勤</p>
<p style="text-align: left">
	　　若堕八难处云何可得离</p>
<p style="text-align: left">
	　　世间业随逐堕堕于恶道</p>
<p style="text-align: left">
	　　我今当逃避得出三有狱</p>
<p style="text-align: left">
	　　若不出此狱云何得解脱</p>
<p style="text-align: left">
	　　<a>畜生道</a>若干历劫极长久</p>
<p style="text-align: left">
	　　<a>地狱</a>及饿鬼黑闇苦恼深</p>
<p style="text-align: left">
	　　我若不勤修云何而得离</p>
<p style="text-align: left">
	　　崄难诸恶道今日得人身</p>
<p style="text-align: left">
	　　不尽苦边际不离三有狱</p>
<p style="text-align: left">
	　　应当勤方便必离三有狱</p>
<p style="text-align: left">
	　　我今求出家必使得解脱</p>
<p style="text-align: left">
	　　（三九）</p>
<p style="text-align: left">
	　　复次财钱难舍。智者若能修于小施莫起轻想。我昔曾闻。须和多国昔日有王名萨多浮。时王游猎偶值一塔。即以五钱布施彼塔。有一旃陀罗遥唱善哉。即遣使捉将至王所。时王语言。汝今见我布施小故讥笑我耶。彼人白王。施我无畏然后当语。我于昔日于崄道中劫掠作贼。捉得一人急拳其手。我即思惟。此人拳手必有金钱。语令开手其人不肯。我捉弓箭用恐彼人。语言放手犹故不肯。我即挽弓向之。以贪宝故即便射杀。杀已即取得一铜钱。宁惜一钱不惜身命。如今大王无逼恼者。能持五钱用施佛塔。是故我今叹言善哉。即说偈言。</p>
<p style="text-align: left">
	　　挽弓圆如轮将欲害彼命</p>
<p style="text-align: left">
	　　彼宁丧身命不肯输一钱</p>
<p style="text-align: left">
	　　我见如此人舍命不舍钱</p>
<p style="text-align: left">
	　　是故我今者见有舍钱者</p>
<p style="text-align: left">
	　　生于希有想叹言难可作</p>
<p style="text-align: left">
	　　不见有弓刀强逼大王者</p>
<p style="text-align: left">
	　　亦无有畏忌开意舍难舍</p>
<p style="text-align: left">
	　　苦求乃得钱是故我今日</p>
<p style="text-align: left">
	　　见有舍财者心生未曾有</p>
<p style="text-align: left">
	　　我自见其证极苦不肯舍</p>
<p style="text-align: left">
	　　大王今当知悭心难可舍</p>
<p style="text-align: left">
	　　（四○）</p>
<p style="text-align: left">
	　　复次善观察所作当时虽有过后必有大益。我昔曾闻。有一比丘常被盗贼。一日之中坚闭门户。贼复来至扣门而唤。比丘答言。我见汝时极大惊怖。汝可内手于彼向中。当与汝物。贼即内手置于向中。比丘以绳系之于柱。比丘执杖开门打之。打一下已语言。归依佛。贼以畏故即便随语归依于佛。复打二下语言归依法。贼畏死故复言归依法。第三打时复语之言。归依僧。贼时畏故言归依僧。即自思惟。今此道人有几归依。若多有者必更不见此阎浮提。必当命终。尔时比丘即放令去。以被打故身体疼痛久而得起。即求出家。有人问言。汝先作贼造诸恶行。以何事故出家<a>修道</a>。答彼人言。我亦观察佛法之利然后出家。我于今日遇善知识。以杖打我三下。唯有少许命在不绝。如来世尊实一切智者。若教弟子四归依者我命即绝。佛或远见斯事教出比丘打贼三下。使我不死。是故世尊唯说三归不说四归。佛愍我故说三归依不说四归。即说偈言。</p>
<p style="text-align: left">
	　　决定一切智以怜愍我故</p>
<p style="text-align: left">
	　　是以说三归不说有第四</p>
<p style="text-align: left">
	　　为于三有故而说三归依</p>
<p style="text-align: left">
	　　若当第四者我则无归依</p>
<p style="text-align: left">
	　　我今可怜愍身命于彼尽</p>
<p style="text-align: left">
	　　我见佛世尊远睹如斯事</p>
<p style="text-align: left">
	　　生于未曾有是故舍贼心</p>
<p style="text-align: left">
	　　有因粗事解或因细事悟</p>
<p style="text-align: left">
	　　粗者悟粗事细者解细事</p>
<p style="text-align: left">
	　　由我心粗故因粗事解悟</p>
<p style="text-align: left">
	　　我解斯事故是以求出家</p>
		

	
	

		</div></div><hr><script charset='utf-8' src='../../js/footer.js'></script></body></html>