<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 大庄严论经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 大庄严论经</strong></p>
<p style="text-align: left">
	　　前礼最胜尊离欲迈三有</p>
<p style="text-align: left">
	　　亦敬一切智<a>甘露</a>微妙法</p>
<p style="text-align: left">
	　　并及八辈众无垢清净僧</p>
<p style="text-align: left">
	　　富那胁<a>比丘</a>弥织诸论师</p>
<p style="text-align: left">
	　　萨婆室婆众牛王正道者</p>
<p style="text-align: left">
	　　是等诸论师我等皆敬顺</p>
<p style="text-align: left">
	　　我今当次说显示庄严论</p>
<p style="text-align: left">
	　　闻者得满足众善从是生</p>
<p style="text-align: left">
	　　可归不可归可供不可供</p>
<p style="text-align: left">
	　　于中<a>善恶</a>相宜应分别说</p>
<p style="text-align: left">
	　　（一）</p>
<p style="text-align: left">
	　　说曰。我昔曾闻。乾陀罗国有商贾客。到摩突罗国。至彼国已。时彼国中有一佛塔。众贾客中有一优婆塞。日至彼塔恭敬<a>礼拜</a>。向塔中路有诸<a>婆罗门</a>。见优婆塞礼<a>拜佛</a>塔皆共嗤笑。更于余日天甚烝热。此诸婆罗门等食讫游行而自放散。或在路中。或立门侧。有洗浴者。有涂香者。或行或坐。时优婆塞礼塔回还。诸婆罗门见已唤言。来优婆塞就此坐语。优婆塞言。尔今云何不识知彼摩醯首罗毗纽天等而为致敬。乃<a>礼佛</a>塔得无烦耶。时优婆塞即答之曰。我知<a>世尊</a>功德少分。是故钦仰恭敬为礼。未知汝天有何<a>道德</a>。而欲令我向彼礼乎。诸婆罗门闻是语已。嗔目呵叱。愚痴之人。汝云何不知我天所有神德。而作是言。诸婆罗门即说偈言。</p>
<p style="text-align: left">
	　　阿修罗城郭高显周三重</p>
<p style="text-align: left">
	　　悬处于<a>虚空</a>男女悉充满</p>
<p style="text-align: left">
	　　我天弯弓矢远中彼城郭</p>
<p style="text-align: left">
	　　一念尽烧灭如火焚干草</p>
<p style="text-align: left">
	　　时优婆塞闻是偈已。大笑而言。如斯之事吾之鄙薄所不敬尚。以偈答言。</p>
<p style="text-align: left">
	　　命如叶上露有生会当灭</p>
<p style="text-align: left">
	　　云何有智者弓矢加残害</p>
<p style="text-align: left">
	　　时诸婆罗门等闻是偈已。咸共同声呵优婆塞言。是痴人。彼阿修罗有大势力好为恶事。我天神德力能杀害。云何乃言非有智耶。时优婆塞被呵责已。喟然长叹。而说偈言。</p>
<p style="text-align: left">
	　　美恶谛观察智者修善业</p>
<p style="text-align: left">
	　　能获大果报后则转受乐</p>
<p style="text-align: left">
	　　云何于过恶反生功德想</p>
<p style="text-align: left">
	　　邪见既增长叹恶以为善</p>
<p style="text-align: left">
	　　以是恶业故后获大苦报</p>
<p style="text-align: left">
	　　诸婆罗门闻是语已。竖目举手懔疠攘袂嗔忿战动。而作是言。汝甚愚痴不吉之人。此等诸天不加恭敬而恭敬谁。时优婆塞意志闲裕而语之言。吾虽单独贵申道理。不应以力朋党竞说。时优婆塞复说偈言。</p>
<p style="text-align: left">
	　　汝等所供养凶恶好残害</p>
<p style="text-align: left">
	　　汝若奉事彼以为功德者</p>
<p style="text-align: left">
	　　亦应生恭敬师子及虎狼</p>
<p style="text-align: left">
	　　触恼生残害恶鬼罗刹等</p>
<p style="text-align: left">
	　　愚人以畏故于彼生恭敬</p>
<p style="text-align: left">
	　　诸有智慧者宜应深观察</p>
<p style="text-align: left">
	　　若不为残害乃可生恭敬</p>
<p style="text-align: left">
	　　诸有功德者终无残害心</p>
<p style="text-align: left">
	　　<a>修行</a>诸恶者无不坏残害</p>
<p style="text-align: left">
	　　不能善分别功德及过恶</p>
<p style="text-align: left">
	　　功德起恶心过生功德想</p>
<p style="text-align: left">
	　　残害逼迫者凡愚增敬顺</p>
<p style="text-align: left">
	　　于善功德者反生轻贱心</p>
<p style="text-align: left">
	　　<a>世间</a>皆颠倒不别可敬者</p>
<p style="text-align: left">
	　　乾陀罗生者解知别善恶</p>
<p style="text-align: left">
	　　是故信如来不敬<a>自在</a>天</p>
<p style="text-align: left">
	　　彼时婆罗门闻是语已。即作是言。咄乾陀罗。出何种姓有何道德。而名佛乎。时优婆塞说偈答言。</p>
<p style="text-align: left">
	　　出于释氏宫具足一切智</p>
<p style="text-align: left">
	　　众过悉耘除诸善皆普备</p>
<p style="text-align: left">
	　　于诸众生中未始不<a>饶益</a></p>
<p style="text-align: left">
	　　觉了诸<a>法相</a>一切悉明解</p>
<p style="text-align: left">
	　　如是之大仙故称号为佛</p>
<p style="text-align: left">
	　　时诸婆罗门。复说偈言。</p>
<p style="text-align: left">
	　　汝言佛大仙应作逼恼事</p>
<p style="text-align: left">
	　　此阎浮提中瞻默监持陀</p>
<p style="text-align: left">
	　　婆塞婆私吒提释阿坻耶</p>
<p style="text-align: left">
	　　如是诸大仙名称世所闻</p>
<p style="text-align: left">
	　　能结大神咒残灭诸国土</p>
<p style="text-align: left">
	　　汝名佛大仙亦应作斯咒</p>
<p style="text-align: left">
	　　汝佛有大德应作逼恼事</p>
<p style="text-align: left">
	　　若不作咒害云何名大仙</p>
<p style="text-align: left">
	　　时优婆塞不忍闻彼诽谤之言。以手掩耳。而说偈言。</p>
<p style="text-align: left">
	　　咄莫出恶语谤言佛有咒</p>
<p style="text-align: left">
	　　毁谤最胜尊后获大苦报</p>
<p style="text-align: left">
	　　时婆罗门。复说偈言。</p>
<p style="text-align: left">
	　　佛若无咒术不名有大力</p>
<p style="text-align: left">
	　　若无恼害者云何名大仙</p>
<p style="text-align: left">
	　　我但说实语何故称诽谤</p>
<p style="text-align: left">
	　　时诸婆罗门抚掌大笑言</p>
<p style="text-align: left">
	　　是故汝痴人定堕于负处</p>
<p style="text-align: left">
	　　时优婆塞语婆罗门言。汝莫怪笑。汝言如来无大功德亦无大力。斯是妄语。如来实有大功德力永断咒根。终不复作恼害之事。汝今谛听。当为汝说。即说偈言。</p>
<p style="text-align: left">
	　　以贪嗔痴故则作大恶咒</p>
<p style="text-align: left">
	　　当结恶咒时恶鬼取其语</p>
<p style="text-align: left">
	　　于诸罪众生而行恼害事</p>
<p style="text-align: left">
	　　佛断贪嗔痴慈悲广饶益</p>
<p style="text-align: left">
	　　永除恶咒根但有众善事</p>
<p style="text-align: left">
	　　是故佛世尊都无有恼害</p>
<p style="text-align: left">
	　　以大功德力拔济无量苦</p>
<p style="text-align: left">
	　　汝今何故言佛无大势力</p>
<p style="text-align: left">
	　　时诸婆罗门闻是偈已。嗔恚心息语优婆塞言。我于今者欲问少事。勿见嗔也。咄优婆塞。佛若无恶咒。云何而得受他供养。既不为损又不能益。云何而得称为大仙。优婆塞言。如来大慈悲终无恶咒损减众生。亦复不为利养之事。但为饶益故受供养。而说偈言。</p>
<p style="text-align: left">
	　　大悲愍群生常欲为拔苦</p>
<p style="text-align: left">
	　　见诸受恼者过于己自处</p>
<p style="text-align: left">
	　　云何结恶咒而作恼害事</p>
<p style="text-align: left">
	　　众生体性苦生老病死逼</p>
<p style="text-align: left">
	　　如痈着燥灰云何更加恶</p>
<p style="text-align: left">
	　　常以清凉法休息诸热恼</p>
<p style="text-align: left">
	　　诸婆罗门闻是语已。即便低头思惟斯语。此是好事心欲生信。汝健陀罗善别胜处。汝能信此甚为希有。是故叹汝。健陀罗者名不虚设。言健陀者。名为持也。持善去恶故得斯号。而说偈言。</p>
<p style="text-align: left">
	　　能持此地者是名善丈夫</p>
<p style="text-align: left">
	　　善丈夫中胜实是健陀罗</p>
<p style="text-align: left">
	　　时优婆塞作是思惟。此婆罗门心欲信解皆可成器。我今当更为分别说佛之功德。时优婆塞颜貌熙怡而作是言。见汝信佛我甚<a>欢喜</a>。汝今幸可少听我语。功德过恶汝宜观察。而说偈言。</p>
<p style="text-align: left">
	　　观察佛功德一见皆满足</p>
<p style="text-align: left">
	　　戒闻及定慧无与佛等者</p>
<p style="text-align: left">
	　　诸山须弥最众流海第一</p>
<p style="text-align: left">
	　　世间<a>天人</a>中无有及佛者</p>
<p style="text-align: left">
	　　能为诸众生具受一切苦</p>
<p style="text-align: left">
	　　必令得<a>解脱</a>终不放舍离</p>
<p style="text-align: left">
	　　谁有归依佛不得利益者</p>
<p style="text-align: left">
	　　谁有归依佛而不解脱者</p>
<p style="text-align: left">
	　　谁随<a>佛教</a>旨而不断烦恼</p>
<p style="text-align: left">
	　　佛以神足力降伏诸外道</p>
<p style="text-align: left">
	　　名称普远闻遍满十方刹</p>
<p style="text-align: left">
	　　唯佛师子吼说诸行<a>无我</a></p>
<p style="text-align: left">
	　　所说恒处中不着于二边</p>
<p style="text-align: left">
	　　天上及人中皆作如是说</p>
<p style="text-align: left">
	　　不能善分别结使诸业报</p>
<p style="text-align: left">
	　　如来<a>涅槃</a>后诸国造塔庙</p>
<p style="text-align: left">
	　　庄严于世间犹虚空星宿</p>
<p style="text-align: left">
	　　以是故当知佛为最胜尊</p>
<p style="text-align: left">
	　　诸婆罗门闻是语已。有生<a>信心</a>者。有<a>出家</a>者。得道者。</p>
<p style="text-align: left">
	　　（二）</p>
<p style="text-align: left">
	　　复次应分别论。所谓论者即是法也。夫于法所宜善思惟。若能思惟则解其义。我昔曾闻。有婆罗门名憍尸迦。善知僧佉论卫世师论若提碎摩论。如是等论解了分别。彼婆罗门住华氏城中。于其城外。有一聚落。彼婆罗门有少因缘。诣彼聚落。到所亲家。时其亲友以缘事故余行不在。时憍尸迦婆罗门语其家人。汝家颇有经书以不。吾欲并读待彼行还。时所亲妇即为取书。偶得十二缘经而以与之。既得经已至于林树间闲静之处。而读此经。闻无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老病死忧悲苦恼。是名集谛。无明灭则行灭行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老病死忧悲苦恼众苦集聚灭。初读一遍犹未解了。至第二遍即解无我。外道之法着于二见。我见边见。于一切法深知生灭无有常者。而自念言。一切外论皆悉无有出<a>生死</a>法。唯此经中有出生死解脱之法。心生欢喜寻举两手。而作是言。我于今者。始得实论。始得实论。端坐思惟深解其义。容貌熙怡如花开敷复作是言。我今始知生死系缚解出世法。乃悟外道所说诸论甚为欺诳不离生死。叹言。<a>佛法</a>至真至实说有因果。因灭则果灭。外道法中甚为虚妄。说言有果而无其因。不解因果不识解脱。自观。我昔深生怪笑。云何乃欲外道法中度生死河。我昔外道求度生死。譬如有人没溺洹河波浪之中惧失身命值则攀缘既不免难没水而死。我亦如是。遇彼外道求度生死。然其法中都无解脱出世之法。没生死河丧善身命堕三恶道。今见此论当随顺行得出生死。外道经论如愚狂语。九十六种道悉皆虚伪。唯有佛道至真至正。六师之徒及余智者。咸自称为一切智人。斯皆妄语。唯佛世尊是一切智。诚实不虚。时憍尸迦即说偈言。</p>
<p style="text-align: left">
	　　外道所为作虚妄不真实</p>
<p style="text-align: left">
	　　犹如小儿戏聚土作城郭</p>
<p style="text-align: left">
	　　醉象践蹈之散坏无遗余</p>
<p style="text-align: left">
	　　佛破诸外论其事亦如是</p>
<p style="text-align: left">
	　　时憍尸迦婆罗门。深于佛法生信敬心。舍外道法除去邪见。昼夜常读十二缘经。时其所亲方与诸婆罗门。归还其家问其妇言。我闻憍尸迦来至于此。今何所在。妇语夫言。彼婆罗门向借经书。我取与之。不识何经。然其得已披揽翻覆。弹指赞叹熙怡异常。夫闻其言即往其所。见憍尸迦端坐思惟。即问之言。汝于今者何所思惟。时憍尸迦说偈答曰。</p>
<p style="text-align: left">
	　　愚痴无智慧周回三有中</p>
<p style="text-align: left">
	　　如彼陶家轮轮转无穷已</p>
<p style="text-align: left">
	　　我思十二缘解脱之方所</p>
<p style="text-align: left">
	　　尔时亲友即语之言。汝于是经乃能深生希有之想。我释种边而得此经。将欲洗却其字以用书彼毗世师经。憍尸迦婆罗门闻是语已呵责亲友。汝愚痴人。云何乃欲水洗斯经。如是妙法宜用真金而以书写。盛以宝函种种供养。即说偈言。</p>
<p style="text-align: left">
	　　设我有财宝以真金造塔</p>
<p style="text-align: left">
	　　七珍用厕填宝案妙巾袠</p>
<p style="text-align: left">
	　　庄严极殊妙而用以供养</p>
<p style="text-align: left">
	　　虽作如是事尚不称我意</p>
<p style="text-align: left">
	　　时其亲友闻斯语已。甚怀忿恚而作是言。今此经中有何深妙未曾有事。何必胜彼毗世师经。欲以真金种种珍宝而为供养。时憍尸迦闻是语已。愁然作色而作是言。汝今何故轻蔑<a>佛经</a>至于是乎。彼毗世师论极有过患。云何乃用比于佛语。如毗世师论不知法相错乱因果。于瓶因果浅近之法。尚无慧解分别能知。况解人身身根觉慧因果之义。尔时其亲友语憍尸迦言。汝今何故言毗世师论不解因果。彼论中说破瓦以为瓶因。云何而言不解因果。憍尸迦言。汝毗世师论实有是语。然无道理。汝今且观如因于缕以为经纬然后有叠。瓶瓨亦尔。先有瓶故然后有瓦。若先无瓶云何有瓦。复次破瓦无用瓶瓨有用。是以破瓦不得为因。现见陶师取泥成瓶不用破瓦。又见瓶坏后有破瓦。瓶若未坏云何有破。时亲友言。汝意谓若毗世师论都无道理。我等宁可徒劳其功而自辛苦。时亲友徒党诸婆罗门闻是语已心生愁恼。若如其言。毗世师论即于今日不可信耶。憍尸迦言。毗世师论非但今者不可取信。于昔已来善观察者久不可信。所以然者。昔佛十力未出世时。一切众生皆为无明之所覆蔽。盲无目故。于毗世师论生于明想。佛日既出慧明照了。毗世师论无所知晓。都应弃舍。譬如鸱鸺夜则游行能有力用。昼则藏窜无有力用。毗世师论亦复如是。佛日既出彼论无用。亲友复言。若如汝言。毗世师论不如佛经。然此佛经宁可得比僧佉论耶。憍尸迦言。如僧佉经说有五分论义得尽。第一言誓。第二因。第三喻。第四等同。第五决定。汝僧佉经中无有譬喻可得明了如牛犎者。况辩法相而能明了。何以故。汝僧佉经中说钵罗陀那不生如常遍一切处亦处处去。如僧佉经中说钵罗陀那不从他生而体是常。能生一切遍一切处去至处处。说如是事多有[億-音+(夫*夫)]过。何以故。于三有中无有一法但能生物不从他生。是故有过。复次遍一切处能至处处。此亦有过。何以故。若先遍者去何所至。若去至者遍则不遍。二理相违其义自破。若如是者是则无常。如其所言不从他生而能生物遍一切处去至处处。是语非也。亲友婆罗门闻是语已语憍尸迦言。汝与释种便为朋党。故作是说。然佛经中亦有大过。说言生死无有本际。又复说言一切法中悉无有我。时憍尸迦语亲友言。我见佛法生死无际。一切无我故。吾今者敬信情笃。若人计我终不能得解脱之道。若知无我则无贪欲。无贪欲故便得解脱。若计有我则有贪爱。既有贪爱遍于生死。云何能得解脱之道。复次若言生死有初始者。此初身者。为从善恶而得此身。为不从善恶自然有耶。若从善恶而得身者。则不得名初始有身。若不从善恶得此身者。此善恶法。云何而有。若如是者汝法则为半从因生半不从因。如是说者有大过失。我佛法无始故无罪咎。于时亲友语憍尸迦。有缚则有解。汝说无我则无有缚。若无有缚谁得解脱。憍尸迦言。虽无有我犹有缚解。何以故。烦恼覆故则为所缚。若断烦恼则得解脱。是故虽复无我犹有缚解。诸婆罗门复作是言。若无我者谁至后世。时憍尸迦。语诸人言。汝等善听。从于过去烦恼诸业得现在身及以诸根从今现在复造诸业。以是因缘得未来身及以诸根。我于今者。乐说譬喻以明斯义。譬如谷子众缘和合故得生芽。然此种子实不生芽。种子灭故芽便增长。子灭故不常。芽生故不断。佛说受身亦复如是。虽复无我业报不失。诸婆罗门言。我闻汝说无我之法洗我心垢。犹有少疑今欲咨问。若无我者先所作事云何故忆而不忘失。答曰。以有念觉与心相应。便能忆念三世之事而不忘失。又问。若无我者过去已灭现在心生。生灭既异。云何而得忆念不忘。答曰。一切受生识为种子入母胎田。爱水润渍身树得生。如胡<a>桃子</a>随类而生。此阴造业能感后阴。然此前阴不生后阴。以业因缘故便受后阴。生灭虽异相续不断。如婴儿病与乳母药儿患得愈。母虽非儿药之力势能及于儿。阴亦如是。以有业力便受后阴忆念不忘。诸婆罗门复作是言。汝所<a>读经</a>中但说无我法。今汝解悟生欢喜耶。时憍尸迦即为诵十二缘经而语之言。无明缘行。行缘识。乃至生缘老死忧悲苦恼。无明灭则行灭。乃至老死灭故忧悲苦恼灭。以从众缘无有宰主。便于其中解悟无我。非经文中但说无我。复次以有身故则便有心。以有身心诸根有用识解分别。我悟斯事便解无我。又问。若如汝言生死受身相续不断。设有身见有何过咎。答曰。以身见故造作诸业。于五趣中受善恶身形。得恶形时受诸苦恼。若断身见不起诸业。不起诸业故则不受身。不受身故众患永息。则得涅槃。云何说言身见非过。复次若身见非过咎者。应无生死不于三有受生死苦。是故有过。时婆罗门逆顺观察十二缘义。深生信解。心怀庆幸。略赞佛法。而说偈言。</p>
<p style="text-align: left">
	　　如来在世时<a>说法</a>摧诸论</p>
<p style="text-align: left">
	　　佛日照世间群邪皆隐蔽</p>
<p style="text-align: left">
	　　我今遇遗法如在世尊前</p>
<p style="text-align: left">
	　　释种中胜妙深达诸法相</p>
<p style="text-align: left">
	　　所言如来者真实而不虚</p>
<p style="text-align: left">
	　　逆顺观诸法名闻普遍满</p>
<p style="text-align: left">
	　　向佛涅槃方恭敬合掌礼</p>
<p style="text-align: left">
	　　叹言佛世尊实有大悲心</p>
<p style="text-align: left">
	　　诸仙中最胜世间无伦疋</p>
<p style="text-align: left">
	　　我今归依彼无等<a>戒定慧</a></p>
<p style="text-align: left">
	　　憍尸迦言。汝今云何乃尔深解佛之功德。亲友答言。我闻此法。是故知佛无量功德。如沉水香黑重津腻。以是因缘烧之甚香远近皆闻。如是我见如来定慧身故。便知世尊有大功德。我于今者虽不睹佛见佛圣迹则知最胜。亦如有人于花池边见象足迹则知其大。睹因缘论虽不见佛知佛圣迹功德最大。见其亲友深生信解叹未曾有。而作是言。汝于昔来读诵外典亦甚众多。今闻佛经须臾之顷解其义趣。悉舍外典极为希有。即说偈言。</p>
<p style="text-align: left">
	　　除去邪见论信解正真法</p>
<p style="text-align: left">
	　　如是人难得是故叹希有</p>
<p style="text-align: left">
	　　不但叹于汝亦叹外诸论</p>
<p style="text-align: left">
	　　因其理鄙浅我等悉舍离</p>
<p style="text-align: left">
	　　以彼诸论有过咎故。令我等辈得生厌离生信解心。佛实大人无与等者。名称普闻遍十方刹。外诸邪论前后有过。犹如谄语不可辩了。由彼有过令我弃舍得入佛法。犹如春夏之时人患日热皆欲离之。既至冬寒人皆思念。外道诸论亦复如是。诚应舍离如夏时日。然由此论得生信心亦宜思念。犹如寒时思念彼日。于时亲友问憍尸迦。我等今者当作何事。憍尸迦言。今宜舍弃一切邪论。于佛法中出家学道。所以者何。如夜闇中然大炬火一切鸽鸟皆悉堕落。佛智慧灯既出于世。一切外道悉应颠坠。是故今欲出家学道。于是憍尸迦从亲友家。即诣僧坊求索出家。出家已后得阿<a>罗汉</a>。何因缘故说是事耶。以诸外道常为邪论之所幻惑故。说<a>十二因缘</a>经论而破析之。</p>
<p style="text-align: left">
	　　（三）</p>
<p style="text-align: left">
	　　复次夫取<a>福田</a>当取其德。不应简择少壮老弊。我昔曾闻。有檀越遣知识道人诣<a>僧伽</a>蓝请诸众僧。但求老大不用年少。后知识道人请诸众僧。次到<a>沙弥</a>。然其不用。沙弥语言。何故不用我等沙弥。答言。檀越不用非是我也。劝化道人即说偈言。</p>
<p style="text-align: left">
	　　耆年有宿德发白而面皱</p>
<p style="text-align: left">
	　　秀眉齿缺落背偻支节缓</p>
<p style="text-align: left">
	　　檀越乐如是不喜见幼小</p>
<p style="text-align: left">
	　　时寺中有诸沙弥。尽是罗汉。譬如有人触恼师子枨其腰脉令其嗔恚。诸沙弥等皆作是语。彼之檀越愚无智慧。不乐有德唯贪耆老。时诸沙弥即说偈言。</p>
<p style="text-align: left">
	　　所谓长老者不必在白发</p>
<p style="text-align: left">
	　　面皱牙齿落愚痴无智慧</p>
<p style="text-align: left">
	　　所贵能修福除灭去众恶</p>
<p style="text-align: left">
	　　净修梵<a>行者</a>是名为长老</p>
<p style="text-align: left">
	　　我等于毁誉不生增减心</p>
<p style="text-align: left">
	　　但令彼檀越获得于罪过</p>
<p style="text-align: left">
	　　又于僧福田诽谤生增减</p>
<p style="text-align: left">
	　　我等应速往起发彼檀越</p>
<p style="text-align: left">
	　　莫令堕恶趣彼诸沙弥等</p>
<p style="text-align: left">
	　　寻以<a>神通</a>力化作老人像</p>
<p style="text-align: left">
	　　发白而面皱秀眉牙齿落</p>
<p style="text-align: left">
	　　偻脊而柱杖诣彼檀越家</p>
<p style="text-align: left">
	　　檀越既见已心生大欢庆</p>
<p style="text-align: left">
	　　<a>烧香</a>散名花速请令就坐</p>
<p style="text-align: left">
	　　既至须臾顷还服沙弥形</p>
<p style="text-align: left">
	　　檀越生惊愕变化乃如是</p>
<p style="text-align: left">
	　　为饮天甘露容色忽鲜变</p>
<p style="text-align: left">
	　　尔时沙弥即作是言。我非夜叉亦非罗刹。先见檀越选择耆老。于僧福田生高下想坏汝善根。故作是化令汝改悔。即说偈言。</p>
<p style="text-align: left">
	　　譬如蚊子[目*(隹/乃)]欲尽大海底</p>
<p style="text-align: left">
	　　世间无能测众僧功德者</p>
<p style="text-align: left">
	　　一切皆无能筹量僧功德</p>
<p style="text-align: left">
	　　况汝独一己而欲测量彼</p>
<p style="text-align: left">
	　　沙弥复言。汝今不应校量众僧耆少形相。夫求法者不观形相唯在智慧。身虽幼稚断诸结漏得于圣道。虽老放逸是名幼小。汝所为作甚为不是。若以爪指欲尽海底。无有是处。汝亦如是。欲以汝智测量福田而知高下。亦无是处。汝宁不闻如来所说四不轻经。王子蛇火沙弥等都不可轻。世尊所说庵罗果喻。内生外熟。外生内熟莫妄称量前人长短。一念之中亦可得道。汝于今者极有大过。汝若有疑今悉可问。从今已后更莫如是于僧福田生分别想。即说偈言。</p>
<p style="text-align: left">
	　　众僧功德海无能测量者</p>
<p style="text-align: left">
	　　佛尚生欣敬自以百偈赞</p>
<p style="text-align: left">
	　　况余一切人而当不称叹</p>
<p style="text-align: left">
	　　广大良福田种少获大利</p>
<p style="text-align: left">
	　　释迦和合众是名第三宝</p>
<p style="text-align: left">
	　　于诸大众中勿以貌取人</p>
<p style="text-align: left">
	　　不可以种族威仪巧言说</p>
<p style="text-align: left">
	　　未测其内德睹形生宗仰</p>
<p style="text-align: left">
	　　观形虽幼弱聪慧有高德</p>
<p style="text-align: left">
	　　不知内心行乃更生轻蔑</p>
<p style="text-align: left">
	　　譬如大<a>丛林</a>薝卜杂伊兰</p>
<p style="text-align: left">
	　　众树虽参差语林则不异</p>
<p style="text-align: left">
	　　僧虽有长幼不应生分别</p>
<p style="text-align: left">
	　　迦葉欲出家舍身上妙服</p>
<p style="text-align: left">
	　　取库最下衣犹直十万金</p>
<p style="text-align: left">
	　　众僧之福田其事亦如是</p>
<p style="text-align: left">
	　　供养最下者获报十万身</p>
<p style="text-align: left">
	　　譬如大海水不宿于死尸</p>
<p style="text-align: left">
	　　僧海亦如是不容毁禁者</p>
<p style="text-align: left">
	　　于诸凡夫僧最下持少戒</p>
<p style="text-align: left">
	　　恭敬加供养能获大果报</p>
<p style="text-align: left">
	　　是故于众僧耆老及少年</p>
<p style="text-align: left">
	　　等心而供养不应生分别</p>
<p style="text-align: left">
	　　尔时檀越闻是语已身毛为竖。五体投地求哀忏悔。凡夫愚人多有[億-音+(夫*夫)]咎。愿听忏悔。所有疑惑幸为解释。即说偈言。</p>
<p style="text-align: left">
	　　汝有大智慧以断诸疑网</p>
<p style="text-align: left">
	　　我若不咨问则非有智者</p>
<p style="text-align: left">
	　　尔时沙弥即告之曰。恣汝所问当为汝说。檀越问言。大德。敬信佛僧何者为胜。沙弥答曰。汝宁不知有三宝乎。檀越言。我今虽复知有三宝。然三宝中岂可无有一最胜耶。沙弥答曰。我于佛僧不见增减。即说偈言。</p>
<p style="text-align: left">
	　　大姓婆罗门厥名突罗阇</p>
<p style="text-align: left">
	　　毁誉佛不异以食施如来</p>
<p style="text-align: left">
	　　如来既不受<a>三界</a>无能消</p>
<p style="text-align: left">
	　　掷置于水中烟炎同时起</p>
<p style="text-align: left">
	　　瞿昙弥奉衣佛敕施众僧</p>
<p style="text-align: left">
	　　以是因缘故三宝等无异</p>
<p style="text-align: left">
	　　尔时檀越闻是语已。即作是言。如其佛僧等无异者。何故以食置于水中不与众僧。沙弥答言。如来于食都无吝惜。为欲显示众僧德力故为是耳。所以者何。佛观此食。三界之中无能消者。置于水中水即炎起。然瞿昙弥故以衣奉佛。佛回与僧。众僧受已无有变异。是故当知。僧有大德。得大名称佛僧无异。时彼檀越即作是言。自今以后于众僧所若老若少等心恭敬不生分别。沙弥答言。汝若如是不久当得见谛之道。即说偈言。</p>
<p style="text-align: left">
	　　多闻与持戒<a>禅定</a>及智慧</p>
<p style="text-align: left">
	　　趣向三乘人得果并与向</p>
<p style="text-align: left">
	　　譬如辛头河流注入大海</p>
<p style="text-align: left">
	　　是等诸贤圣悉入僧大海</p>
<p style="text-align: left">
	　　譬如雪山中具足诸妙药</p>
<p style="text-align: left">
	　　亦如好良田增长于种子</p>
<p style="text-align: left">
	　　贤善诸智人悉从僧中出</p>
<p style="text-align: left">
	　　说是偈已而作是言。檀越汝宁不闻经中。阿尼虑头难提黔毗罗。此三族姓子鬼神大将。名曰伽扶。白佛言。世尊。一切世界若天若人若魔若梵。若能心念此三族姓子者。皆能令其得利安乐。僧中三人尚能利益。况复大众。即说偈言。</p>
<p style="text-align: left">
	　　三人不成僧念则得利益</p>
<p style="text-align: left">
	　　如彼鬼将言未得名念僧</p>
<p style="text-align: left">
	　　尚获是大利况复念僧者</p>
<p style="text-align: left">
	　　是故汝当知功德诸善事</p>
<p style="text-align: left">
	　　皆从僧中出譬如大龙雨</p>
<p style="text-align: left">
	　　唯海能堪受众僧亦如是</p>
<p style="text-align: left">
	　　能受大法雨是故汝应当</p>
<p style="text-align: left">
	　　专心念众僧如是众僧者</p>
<p style="text-align: left">
	　　是诸善之群解脱之大众</p>
<p style="text-align: left">
	　　僧犹勇健军能摧魔怨敌</p>
<p style="text-align: left">
	　　如是众僧者胜智之丛林</p>
<p style="text-align: left">
	　　一切诸善行运集在其中</p>
<p style="text-align: left">
	　　趣三乘解脱大胜之伴党</p>
<p style="text-align: left">
	　　尔时沙弥说偈赞已。檀越眷属心大欢喜。皆得须陀洹果。</p>
		

	
	

		</div></div><hr><script charset='utf-8' src='../../js/footer.js'></script></body></html>