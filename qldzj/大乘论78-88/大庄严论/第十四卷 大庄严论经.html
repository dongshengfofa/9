<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十四卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十四卷 大庄严论经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十四卷 大庄严论经</strong></p>
<p style="text-align: left">
	　　（六八）</p>
<p style="text-align: left">
	　　复次佛出于世最是希有。虽是女人诸重结使犹得<a>解脱</a>。我昔曾闻。佛之姨母瞿昙弥<a>比丘尼</a>。将入<a>涅槃</a>时。种种庄严欲令胜妙。尔时<a>世尊</a>四众围绕在大众中啑。时瞿昙弥<a>比丘</a>尼闻佛啑声。以其养佛爱子之故而作是言。长寿世尊。如是之声转转乃至梵天。佛告瞿昙弥言。此非敬<a>佛咒</a>愿之法。即说偈言。</p>
<p style="text-align: left">
	　　应当勤精进调伏于我心</p>
<p style="text-align: left">
	　　勤修坚实法苦行于精进</p>
<p style="text-align: left">
	　　见于声闻众悉皆共和合</p>
<p style="text-align: left">
	　　敬礼于佛时应作如是愿</p>
<p style="text-align: left">
	　　尔时瞿昙弥比丘尼作是念。声闻众和合名为<a>礼佛</a>者。世尊犹不使声闻众和合。不欲见其有别离故。以是之故我不欲见佛入涅槃曼佛世尊声闻之众未有堕落者。以是义故我应在前入于涅槃。尔时尼<a>僧伽</a>蓝神。知瞿昙弥欲入涅槃。悲泣涕泪堕比丘尼衣上。时比丘尼观察此神以何因缘泪堕在衣。观察是已知瞿昙弥欲入涅槃。时五百比丘尼。悉皆往诣瞿昙弥比丘尼所。时瞿昙弥语诸比丘尼言。四大毒蛇箧难可久居。是故我今欲入涅槃。此神有柔软心。是故堕泪在汝衣上。五百比丘尼言。我等同时<a>出家</a>。莫舍我等先入涅槃。即说偈言。</p>
<p style="text-align: left">
	　　我等共出家俱离无明闇</p>
<p style="text-align: left">
	　　我等今共往涅槃安隐城</p>
<p style="text-align: left">
	　　<a>生死</a>苦恼众处于有稠林</p>
<p style="text-align: left">
	　　云何而独往趣于<a>甘露</a>迹</p>
<p style="text-align: left">
	　　汝等于今者云何尽涅槃</p>
<p style="text-align: left">
	　　汝若欲涅槃我亦共汝去</p>
<p style="text-align: left">
	　　尔时瞿昙弥与五百比丘尼。从坐而起离于本处。即与住处神别。我今于最后与屋别去。天神言。汝欲何去。时比丘尼言。我当诣彼不老不死无病无苦及爱憎处。亦无爱别离。我欲往至涅槃处。时诸凡夫比丘尼即时发声。呜呼怪哉。一<a>刹那</a>顷比丘尼僧坊皆悉空虚。譬如空中星流灭于四方。瞿昙弥比丘尼与五百比丘尼俱共往去。如恒伽河与五百河俱入大海。尔时诸优婆夷顶礼瞿昙弥足。愿当怜愍莫舍我等。诸比丘尼安慰诸优婆夷言。汝等今者非是忧时。即说偈言。</p>
<p style="text-align: left">
	　　我等已知苦断集之系缚</p>
<p style="text-align: left">
	　　以修八正道得证于灭谛</p>
<p style="text-align: left">
	　　所作事已办汝等莫忧苦</p>
<p style="text-align: left">
	　　曼佛众未阙牟尼法藏住</p>
<p style="text-align: left">
	　　世尊在于世我当入涅槃</p>
<p style="text-align: left">
	　　憍陈如比丘及与阿富等</p>
<p style="text-align: left">
	　　如是无垢人未有堕落者</p>
<p style="text-align: left">
	　　我欲入涅槃难陀罗睺罗</p>
<p style="text-align: left">
	　　阿难三摩陀及与阿难陀</p>
<p style="text-align: left">
	　　如是等在世我当入涅槃</p>
<p style="text-align: left">
	　　牟尼得安隐比丘僧和合</p>
<p style="text-align: left">
	　　坏于外道翅邪道亦退散</p>
<p style="text-align: left">
	　　一最种未绝我今入涅槃</p>
<p style="text-align: left">
	　　正是盛好时我心愿解脱</p>
<p style="text-align: left">
	　　今以得满足汝等今何故</p>
<p style="text-align: left">
	　　悲泣而堕泪击于<a>欢喜</a>鼓</p>
<p style="text-align: left">
	　　其音未断绝我趣解脱坊</p>
<p style="text-align: left">
	　　今正是其时汝等不应愁</p>
<p style="text-align: left">
	　　汝等若念我应当勤<a>护法</a></p>
<p style="text-align: left">
	　　使法久住者即是念于我</p>
<p style="text-align: left">
	　　是故应精勤当勤护<a>正法</a></p>
<p style="text-align: left">
	　　佛以怜愍故听女人出家</p>
<p style="text-align: left">
	　　汝等宜护戒勿使人骂辱</p>
<p style="text-align: left">
	　　乃至于后世莫使骂女人</p>
<p style="text-align: left">
	　　尔时诸比丘尼安慰余比丘尼及诸优婆夷。时五百比丘尼。犹如行花树。往诣佛所。正郁多罗僧。顶礼佛足。长跪合掌。而说偈言。</p>
<p style="text-align: left">
	　　我今是佛母如来是我父</p>
<p style="text-align: left">
	　　我从法流生我乳养色身</p>
<p style="text-align: left">
	　　佛养我法身我乳于世尊</p>
<p style="text-align: left">
	　　止渴须臾间佛以法乳我</p>
<p style="text-align: left">
	　　经常无饥渴永断于恩爱</p>
<p style="text-align: left">
	　　我今以略说我虽以乳养</p>
<p style="text-align: left">
	　　报恩以极大愿使一切女</p>
<p style="text-align: left">
	　　得子犹如佛罗摩与阿纯</p>
<p style="text-align: left">
	　　婆须等诸母处于有海中</p>
<p style="text-align: left">
	　　轮回无终始我意于子缘</p>
<p style="text-align: left">
	　　得度生死海女人极贵者</p>
<p style="text-align: left">
	　　名称人帝妇一切种智母</p>
<p style="text-align: left">
	　　此名不可得我今已获得</p>
<p style="text-align: left">
	　　意愿若大小然我悉满足</p>
<p style="text-align: left">
	　　今者欲涅槃白佛使令知</p>
<p style="text-align: left">
	　　足如莲花叶相轮尽炳着</p>
<p style="text-align: left">
	　　愿为我心足最后以顶礼</p>
<p style="text-align: left">
	　　最后之恭敬深信而顶礼</p>
<p style="text-align: left">
	　　顶礼婆伽婆身如真金聚</p>
<p style="text-align: left">
	　　愿开郁多罗现身使我见</p>
<p style="text-align: left">
	　　善观如来身我今趣寂灭</p>
<p style="text-align: left">
	　　尔时如来身具三十二相八十种好开郁多罗僧。时瞿昙弥已见佛身。顶礼佛足白言。世尊。我入涅槃。佛告瞿昙弥。汝欲涅槃。我随汝意。众僧无减少。如月欲尽。渐渐没时无有遗余。<a>弟子</a>先去我最后往。如诸商人。商人在道。商主随后。时五百比丘尼绕佛世尊。如绕须弥。既绕佛已在如来前立。瞻仰尊颜无有厌足。听闻法声亦复无厌。得满足已。护法味故。难陀罗睺罗阿难陀三摩提拔陀。顶礼求忏谢。一切诸圣众。犹如不掉。寂静默然住。唯阿难罗睺罗三摩提拔陀阿难结未尽。心慈顺故哀不能止。如无风树。合掌堕泪。尔时瞿昙弥白尊者言。阿难尊者多闻见谛。云何今者犹如凡夫。如来常说一切恩爱皆有别离。复白尊者言。汝不为我请佛世尊。我今云何而得此法。而说偈言。</p>
<p style="text-align: left">
	　　由汝请求故我等得出家</p>
<p style="text-align: left">
	　　汝今实不空皆获实果报</p>
<p style="text-align: left">
	　　一切外道师未曾得是处</p>
<p style="text-align: left">
	　　女人之身中能获甘露迹</p>
<p style="text-align: left">
	　　依佛善知识是故今获得</p>
<p style="text-align: left">
	　　汝守<a>佛法</a>藏极当善护持</p>
<p style="text-align: left">
	　　今日是最后得见于汝时</p>
<p style="text-align: left">
	　　我今入涅槃乘道而往至</p>
<p style="text-align: left">
	　　佛在众中啑时我唱老寿</p>
<p style="text-align: left">
	　　佛说不敬礼此事如上说</p>
<p style="text-align: left">
	　　佛亦拥护僧不欲令阙减</p>
<p style="text-align: left">
	　　我亦不愿乐而入解脱处</p>
<p style="text-align: left">
	　　无常大风至吹于声闻树</p>
<p style="text-align: left">
	　　根拔而倒地无常金刚风</p>
<p style="text-align: left">
	　　能散须弥山多陀阿伽日</p>
<p style="text-align: left">
	　　则离无明闇曼佛在于世</p>
<p style="text-align: left">
	　　妙胜道涅槃十力所<a>说法</a></p>
<p style="text-align: left">
	　　法明金显照坏破异道论</p>
<p style="text-align: left">
	　　日光普满照佛德亦复然</p>
<p style="text-align: left">
	　　今值是妙时是故欲舍身</p>
<p style="text-align: left">
	　　尔时阿难闻是偈已。寻即收泪。复说偈言。</p>
<p style="text-align: left">
	　　汝今意志大我不复忧念</p>
<p style="text-align: left">
	　　犹如深林中蕀刺多众苦</p>
<p style="text-align: left">
	　　又如牸象走出林离苦恼</p>
<p style="text-align: left">
	　　汝今亦如是走离诸<a>世间</a></p>
<p style="text-align: left">
	　　今可忧愁者憍慢及愚痴</p>
<p style="text-align: left">
	　　诸恶结使火焚烧三有中</p>
<p style="text-align: left">
	　　汝等先涅槃我疑佛世尊</p>
<p style="text-align: left">
	　　犹如大火聚焰尽则火灭</p>
<p style="text-align: left">
	　　尔时摩诃波阇波提比丘尼。合掌向佛瞻仰尊颜。以偈赞曰。</p>
<p style="text-align: left">
	　　南无归命佛如来大世尊</p>
<p style="text-align: left">
	　　真实语谛语义语法语者</p>
<p style="text-align: left">
	　　利益不虚语能真寂灭语</p>
<p style="text-align: left">
	　　<a>无我</a>我语者过一切语者</p>
<p style="text-align: left">
	　　<a>圆满</a>足眼者示导于将来</p>
<p style="text-align: left">
	　　胜妙之道者又常能观察</p>
<p style="text-align: left">
	　　诸法真实相作大照明者</p>
<p style="text-align: left">
	　　能除诸黑闇能灭忿诤者</p>
<p style="text-align: left">
	　　然法庭燎烛照于一切者</p>
<p style="text-align: left">
	　　能与众灯明又与从明者</p>
<p style="text-align: left">
	　　调御大丈夫归大解脱师</p>
<p style="text-align: left">
	　　具足十力者具四无所畏</p>
<p style="text-align: left">
	　　成就不退转说法又不虚</p>
<p style="text-align: left">
	　　必定利益者一切诸众生</p>
<p style="text-align: left">
	　　释中师子吼坚实于精进</p>
<p style="text-align: left">
	　　胜妙精进者能具大悲体</p>
<p style="text-align: left">
	　　世间之八法所不能污者</p>
<p style="text-align: left">
	　　释梵四天王摩醯首罗王</p>
<p style="text-align: left">
	　　阎王婆楼那<a>财富</a><a>自在</a>者</p>
<p style="text-align: left">
	　　如是胜人等合掌共赞佛。和合放舍美妙甚深<a>无畏</a>众胜真实显发。能为示导种种说法。善解一切飞鸟音声。名称满<a>虚空</a>。从顶生忧钵遮那拔罗陀如是等诸大王种姓相续中出者。如来如日月。为<a>天人</a>阿须罗之所供养。得七觉意除无明闇者。又有能建立三宝胜幢。如来面貌犹金山顶光明照曜。是上丈夫名为莲华。丈夫拘物头丈夫分陀。能断贪欲嗔恚愚痴诸有结使。及以四缚忧悲苦恼纵逸憍慢斗诤忿怒自贡高等。如来世尊皆悉永断。欺伪博奕竞胜欺他。共相言讼忿恼别离。如外道师卷手秘法。诸恶结习悉断无余。倒憍慢幢建法胜幢。能转法轮。令泪乳血海皆悉干竭。得<a>禅定</a>海深无崖限。能舍内外一切财物无所惜着。于怨亲中其心平等。佛身微妙如融金聚。舌相广长如莲华叶。无有垢秽清净鲜洁。其腹平满。其脐右旋。犹如香奁。圆光一寻犹如电明。亦如真金。被精进铠以定为护。以智慧箭能射毛百之一所射皆中。坏魔军众勇健无畏。人中大龙。人中真济。定如意足无量无边无色。宣示分别八正之道。断除爱欲嗔害之想。誓愿坚固志意安住终不轻躁。如优昙钵花甚难可值。如来功德过于大地。及以微尘百千万亿。以八正道洗除结使。济诸众生度生死河到于<a>彼岸</a>能示方所三十二相八十种好以自庄严。犹如彩画。智金刚杵摧灭一切。外道邪论。能示解脱涅槃妙方。得法自在不着世间。于诸入处及诸烦恼能说对治。得胜辩才善能分别一切诸法。耘除谄伪幻惑之事。布施持戒忍进定慧皆到彼堓。阿私陀仙之所尊敬。名闻十方住最后身。既<a>自觉</a>了开悟众生。功德伏藏。功德须弥。功德大海。无量名称。无量辩才。知恩报恩。赞佛已竟礼佛而退。将诸五百比丘尼入闲静处。舍于命寿半加趺坐。时优婆夷最后到比丘尼所。礼比丘尼足举声号哭。即说偈言。</p>
<p style="text-align: left">
	　　我等有诸过盛智听我悔</p>
<p style="text-align: left">
	　　我等终不复更得相睹见</p>
<p style="text-align: left">
	　　波阇波提比丘尼以离欲故心意勇悍。举手摩优婆夷而语之言。汝等不应逐爱恋心。恩爱聚会必有离别。即说偈言。</p>
<p style="text-align: left">
	　　佛说聚会者必当有离别</p>
<p style="text-align: left">
	　　一切有为法悉皆是无常</p>
<p style="text-align: left">
	　　无常火炽然烧灭于三有</p>
<p style="text-align: left">
	　　爱我者极多我爱亦不少</p>
<p style="text-align: left">
	　　我今皆能舍如此爱着等</p>
<p style="text-align: left">
	　　生死黑闇处轮回崄阻中</p>
<p style="text-align: left">
	　　亲亲更相恋恶见于乖离</p>
<p style="text-align: left">
	　　无常无悲愍破坏使别离</p>
<p style="text-align: left">
	　　恩爱无别离不应求解脱</p>
<p style="text-align: left">
	　　展转相亲爱相恋转善厚</p>
<p style="text-align: left">
	　　毕竟必别离以是因缘故</p>
<p style="text-align: left">
	　　智者求解脱都无所遗恋</p>
<p style="text-align: left">
	　　尔时瞿昙弥种种因缘赞涅槃已默然而住。辞佛世尊入于涅槃。实不违言欲称言作。诸比丘尼系念在前入于初禅。如是次第至灭尽定。逆顺观已现种种神足。即说偈言。</p>
<p style="text-align: left">
	　　身处于地上引手扪日月</p>
<p style="text-align: left">
	　　变身使隐没踊出虚空中</p>
<p style="text-align: left">
	　　一身为多身多身为一身</p>
<p style="text-align: left">
	　　身放大光明能动于大地</p>
<p style="text-align: left">
	　　入地如赴水入水如履地</p>
<p style="text-align: left">
	　　身出大光明又复注大雨</p>
<p style="text-align: left">
	　　如意神足故能现如斯事</p>
<p style="text-align: left">
	　　余五百比丘尼亦现如斯诸大神变。为显如来佛法力故。悉皆现神踊身虚空。犹如颓云而作大雨。亦如庭燎在虚空中风吹四散。身上出水身下出火。身上出火身下出水。即说偈言。</p>
<p style="text-align: left">
	　　各出千火光围绕自庄严</p>
<p style="text-align: left">
	　　身上出火光下注于大雨</p>
<p style="text-align: left">
	　　虚空满诸华犹如瞻卜枝</p>
<p style="text-align: left">
	　　众花积水上种种现变已</p>
<p style="text-align: left">
	　　使诸檀越等发于欢喜心</p>
<p style="text-align: left">
	　　如薪尽火灭入无余涅槃</p>
<p style="text-align: left">
	　　尔时梵天王将诸梵众。释提桓因将六欲诸天。诸大天神及诸尊胜。龙夜叉神来诣佛所。悉皆合掌白佛言。世尊。如来以离爱结当顺世间。欲使我辈为作何等。是佛世尊最后所亲。尔时如来随时所宜。各敕令作。佛告阿难。唱语远近。为供养佛母者悉皆来集。时尊者阿难举声悲号。而唱是言。诸是<a>佛弟子</a>者不问远近。皆听我语应随<a>佛教</a>。悉来集聚听佛言教。彼之乳哺长养于我。最后之身今入涅槃如油尽灯灭。诸有<a>信心</a>知是弟子供养佛母身速疾来集。人天之中无有女身如是之者能乳养佛身。更无如是养生佛者。是故诸比丘应尽来集。时四方远近诸比丘等。赍牛头栴檀从虚空中。如雁鹄王如日入照云遍于虚空。诸比丘尼满于虚空。其状亦尔。时四天王捧波阇波提床之四足。帝释梵天等亦捉五百比丘尼。尔时诸床各竖幢幡。天曼陀罗花犹如花幕。覆诸尼上犹如禅窟。竖诸幢幡遍满大地。天缯幡盖亦满空中。色貌若千种。天雨诸花鬘。亦复雨末香香烟如云。弥满虚空。天诸乐等其音充塞。佛随从后<a>舍利弗</a>目连难陀罗睺罗阿那律阿难等。梵王等诸天阿修罗紧那罗摩睺罗伽天龙夜叉围绕佛后。尔时世尊如行金山。在波阇波提比丘尼床前。五百比丘尼床次波阇比丘尼后。一切大地庄严映饰未曾有。如波阇波提比丘尼所作庄严。瞿昙弥入涅槃时。佛世尊法主现在集诸圣众。<a>舍利</a>弗目连等在佛涅槃时。佛身既无舍利弗目连等。皆以尽无。由是之故其所庄严。无及波阇波提者。此床安置宽博之处。积诸香薪用以为[卄/積]。以此五百比丘尼等尸以置于上。以种种牛头栴檀诸杂香等用覆尸上。复以众多香油以浇其上。尔时尊者阿难见诸比丘尼既然火已悲泣懊恼。而说偈言。</p>
<p style="text-align: left">
	　　如是次第者如来亦不久</p>
<p style="text-align: left">
	　　将入于寂灭如火焚烧林</p>
<p style="text-align: left">
	　　独一大树在火焰烧枝叶</p>
<p style="text-align: left">
	　　势不得久住世间皆苦恼</p>
<p style="text-align: left">
	　　演法满<a>三界</a>三界尊灭尽</p>
<p style="text-align: left">
	　　无一念法者无量劫聚集</p>
<p style="text-align: left">
	　　得是胜法蜜声闻蜂集食</p>
<p style="text-align: left">
	　　佛入于涅槃谁当与法蜜</p>
<p style="text-align: left">
	　　法尽灭不久形像塔寺尽</p>
<p style="text-align: left">
	　　画像人尚无况有法服者</p>
<p style="text-align: left">
	　　诸不离欲者涕泣极懊恼</p>
<p style="text-align: left">
	　　离欲者观法耶旬烧已竟</p>
<p style="text-align: left">
	　　收骨用起塔令众生供养</p>
<p style="text-align: left">
	　　时有人疑。谁应起塔而修供养。尔时世尊欲断疑故。说三种人应起塔供养。何谓三种。佛漏尽阿<a>罗汉</a>转轮圣王。是名三种。</p>
<p style="text-align: left">
	　　复次忆僧功德善能观察。乃舍身命犹发善心。我昔曾闻。释迦牟尼为<a>菩萨</a>时。作六牙白象。时王夫人于象有怨。即募遣人指示象处语令取牙。时所遣人往至彼象所止之处见六牙白象犹如伊罗拨象。离诸群辈与一牸象别住一处。即说偈言。</p>
<p style="text-align: left">
	　　莲花优钵罗清水满大池</p>
<p style="text-align: left">
	　　如是之方所得见于龙象</p>
<p style="text-align: left">
	　　拘陈白色花其状如乳雪</p>
<p style="text-align: left">
	　　皆同于白色犹如大白山</p>
<p style="text-align: left">
	　　有脚能行动彼之大象王</p>
<p style="text-align: left">
	　　其色犹如月六牙从口出</p>
<p style="text-align: left">
	　　照曜甚庄严如白莲花聚</p>
<p style="text-align: left">
	　　近看彼象牙犹如白藕根</p>
<p style="text-align: left">
	　　时彼猎师身被<a>袈裟</a>。掖挟弓箭。屏树徐步向彼象所。尔时牸象见彼猎师掖挟弓箭。语象王言。彼脱相害。象王问言。彼挟弓箭为着何服。牸象答言。身着袈裟。象王语言身被袈裟。何所怖畏。即说偈言。</p>
<p style="text-align: left">
	　　如是之幢相不害于外物</p>
<p style="text-align: left">
	　　内有慈悲心常救护一切</p>
<p style="text-align: left">
	　　是故彼人所不应生怖畏</p>
<p style="text-align: left">
	　　见者获安隐寂然得胜妙</p>
<p style="text-align: left">
	　　如月有清凉终不变于热</p>
<p style="text-align: left">
	　　尔时牸象闻是偈已更不惊疑。时彼猎师入稠林间伺候其便。即以毒箭射中象王。时彼牸象语象王言。尔称袈裟必有慈悲。云何今者作如此事。尔时象王。即说偈言。</p>
<p style="text-align: left">
	　　此是解脱服烦恼心所作</p>
<p style="text-align: left">
	　　远离于慈悲悉非衣服过</p>
<p style="text-align: left">
	　　如铜真金涂陶炼始知杂</p>
<p style="text-align: left">
	　　诳惑诸凡夫愚者谓为真</p>
<p style="text-align: left">
	　　智者善分别知是金涂铜</p>
<p style="text-align: left">
	　　恶心弓箭故是以伤害我</p>
<p style="text-align: left">
	　　袈裟善寂服乃是恶心众</p>
<p style="text-align: left">
	　　若善观察者袈裟恒善服</p>
<p style="text-align: left">
	　　尔时牸象甚怀嗔忿。语象王言。汝言大善。我不能忍。不随尔语欲取彼人以解支节。菩萨象王语牸象言。不治结使心则如是。汝莫嗔恚作如是语。不应于彼生于忿怒。即说偈言。</p>
<p style="text-align: left">
	　　如人鬼入心痴狂毁骂医</p>
<p style="text-align: left">
	　　医师治于鬼不责病苦人</p>
<p style="text-align: left">
	　　结使亦如鬼无明所覆故</p>
<p style="text-align: left">
	　　能生贪嗔痴但当除烦恼</p>
<p style="text-align: left">
	　　何须责彼人若我成菩提</p>
<p style="text-align: left">
	　　名称遍三界谄伪诸结使</p>
<p style="text-align: left">
	　　念定勤精进以灭于结使</p>
<p style="text-align: left">
	　　以智锥镵利断绝彼诸结</p>
<p style="text-align: left">
	　　必当令干竭烧灭使无余</p>
<p style="text-align: left">
	　　我将来必当苦恼残灭之</p>
<p style="text-align: left">
	　　菩萨象王说是偈时。牸象默然。时诸群象咸皆来集。菩萨象王作是思惟。彼诸象等得无伤害于彼人乎。作是念已。向猎师所语彼猎人。向我腹下我覆护汝。彼诸象等脱加伤害。即遣诸象各皆使去。语猎师言。汝所须者今随汝取。时彼猎师闻是语已作是思惟。如我今者无有慈心。不如彼象。涕泣啼哭。象王问言。汝何故哭。猎师答言。逼恼故哭。象王语言。我恐诸象伤害汝故唤汝腹下。非我身体压于汝耶。答言。不也。非身压我。又复语言。非此牸象出于恶语触恼于汝使汝哭耶。答言。亦无恶言来恼于我。乃以今有大慈悲<a>道德</a>之故。我以恶心毒箭害汝。汝乃以慈心恐畏诸象而见伤害覆我腹下。我以此事逼恼我心。畏故哭耳。即说偈言。</p>
<p style="text-align: left">
	　　我今以毒箭伤害象王身</p>
<p style="text-align: left">
	　　汝以慈道德而用伤我心</p>
<p style="text-align: left">
	　　害心伤可愈今伤汝道德</p>
<p style="text-align: left">
	　　愚心疮难复汝德如大海</p>
<p style="text-align: left">
	　　谁说能使尽伤害汝命者</p>
<p style="text-align: left">
	　　安慰慈覆护若说而言之</p>
<p style="text-align: left">
	　　我形虽是人都无慈仁德</p>
<p style="text-align: left">
	　　空有是尸骸有剧于畜兽</p>
<p style="text-align: left">
	　　相貌如似人作恶剧畜生</p>
<p style="text-align: left">
	　　汝虽受兽身道德人中上</p>
<p style="text-align: left">
	　　形相虽非人道德乃是人</p>
<p style="text-align: left">
	　　菩萨象王问猎师言。汝速答我。汝以何事而来射我。猎师答言。为王所使。于汝身分少有所取。非我自心来伤害汝。象王答言。如有所须汝今疾取。尔时象王即说偈言。</p>
<p style="text-align: left">
	　　汝欲有所须张手速受之</p>
<p style="text-align: left">
	　　诸发菩萨心一切无吝惜</p>
<p style="text-align: left">
	　　随汝所须者悉当舍与汝</p>
<p style="text-align: left">
	　　须牙即与牙恣汝拔断取</p>
<p style="text-align: left">
	　　我以济救故由此受是形</p>
<p style="text-align: left">
	　　一切我皆舍所须随意取</p>
<p style="text-align: left">
	　　我为利己者速能至涅槃</p>
<p style="text-align: left">
	　　为诸众生故三有中受身</p>
<p style="text-align: left">
	　　为诸种智故悲救以为因</p>
<p style="text-align: left">
	　　猎师惭耻作如是言。为王所使来取汝牙。象王答言。随汝意取勿生疑难。猎师答言。我实不能拔取汝牙。即说偈言。</p>
<p style="text-align: left">
	　　汝慈心盈满我畏彼慈父</p>
<p style="text-align: left">
	　　若拔汝牙者我手必堕落</p>
<p style="text-align: left">
	　　尔时象王语猎师言。汝若畏者当与汝拔。作是语已以鼻绞牙。牙根极深久乃拔出。时彼象王血大流出。即说偈言。</p>
<p style="text-align: left">
	　　拔牙处血出从膊而流下</p>
<p style="text-align: left">
	　　象王极福利其白如钵头</p>
<p style="text-align: left">
	　　拘勿头花等积聚为大聚</p>
<p style="text-align: left">
	　　时彼诸花聚白如象王身</p>
<p style="text-align: left">
	　　又似大石山白雪覆其上</p>
<p style="text-align: left">
	　　譬如高山顶赤朱流来下</p>
<p style="text-align: left">
	　　尔时象王苦痛战掉。尚自安慰。时有一天。即说偈言。</p>
<p style="text-align: left">
	　　心当坚安住莫为愚痴闷</p>
<p style="text-align: left">
	　　当观苦恼众云何可济拔</p>
<p style="text-align: left">
	　　世界皆有死汝当为拯拔</p>
<p style="text-align: left">
	　　当持坚牢志莫生忧恼心</p>
<p style="text-align: left">
	　　天人阿修罗乾闼婆夜叉</p>
<p style="text-align: left">
	　　满于虚空中叹说未曾有</p>
<p style="text-align: left">
	　　天神作是言昔来极希有</p>
<p style="text-align: left">
	　　能为难苦事拔牙极大苦</p>
<p style="text-align: left">
	　　受痛于当今内心向菩提</p>
<p style="text-align: left">
	　　求于最胜果终无退转意</p>
<p style="text-align: left">
	　　复有天神语彼天言。如此菩萨终无退转。复说偈言。</p>
<p style="text-align: left">
	　　知子拔牙苦悲念于<a>地狱</a></p>
<p style="text-align: left">
	　　时彼象王既拔牙已。默然而住。尔时猎师作是思惟。拔牙着地将无悔耶。而不施我。象王知念安慰共语。即说偈言。</p>
<p style="text-align: left">
	　　牙如拘勿头亦似白藕根</p>
<p style="text-align: left">
	　　六牙尽施汝诸牙中最上</p>
<p style="text-align: left">
	　　施汝使安乐小待我责心</p>
<p style="text-align: left">
	　　渐使苦痛息使我于汝所</p>
<p style="text-align: left">
	　　得敬重信心假使汝意谓</p>
<p style="text-align: left">
	　　我是极恶人杀盗淫欺汝</p>
<p style="text-align: left">
	　　伪诈不善具听我答汝意</p>
<p style="text-align: left">
	　　汝可作众恶害心弓利箭</p>
<p style="text-align: left">
	　　我皆忘不忆唯忆敬袈裟</p>
<p style="text-align: left">
	　　见之心敬信施者及受者</p>
<p style="text-align: left">
	　　有净有不净我今是施主</p>
<p style="text-align: left">
	　　悉具于清净待我料理心</p>
<p style="text-align: left">
	　　使果报广大乃当施于汝</p>
<p style="text-align: left">
	　　尔时象王语猎师言。此袈裟者是离欲幢。由我尊重敬心视之。以鼻擎牙授与猎师。即说偈言。</p>
<p style="text-align: left">
	　　我今真实语毒箭射我身</p>
<p style="text-align: left">
	　　无有微恨心加恶报于汝</p>
<p style="text-align: left">
	　　以是实语因速疾证菩提</p>
<p style="text-align: left">
	　　度脱诸众生如是诸苦恼</p>
<p style="text-align: left">
	　　说是偈已即便以牙施与猎师。以何因缘而引此喻。过去无量百千身中。常作如是难舍之施。本作誓愿欲成愿果。欲使诸有众生所受苦恼使得本道。欲使人解自守清净心生信敬。是故引此方喻。</p>
<p style="text-align: left">
	　　（六九）</p>
<p style="text-align: left">
	　　复次菩萨大人。为诸众生不惜身命。我昔曾闻雪山之中。有二鹿王。各领群鹿。其数五百。于山食草。尔时波罗奈城中有王名梵摩达。时彼国王到雪山中。遣人张围围彼雪山。时诸鹿等尽堕围中。无可归依得有脱处。乃至无有一鹿可得脱者。尔时鹿王其色班驳如杂宝填。作何方便使诸鹿等得免此难。复作是念。更无余计唯直趣王。作是念已迳诣王所。时王见已敕其左右。慎莫伤害听恣使来。时彼鹿王既到王所。而作是言。大王。莫以游戏杀诸群鹿用为欢乐。勿为此事。愿王哀愍放舍群鹿莫令伤害。王语鹿王。我须鹿肉食。鹿王答言。王若须肉我当日日奉送一鹿。王若顿杀肉必臭败不得停久。日取一鹿。鹿日滋多。王不乏肉。王即然可。尔时菩萨鹿王语彼鹿王提婆达多言。我今共尔。日出一鹿供彼王食。我于今日出送一鹿。汝于明日复送一鹿。共为言要。迭互送鹿至于多时。后于一时提婆达多鹿王出一牸鹿怀妊垂产。向提婆达多求哀请命。而作是言我身今死不敢辞托。须待我产供厨不恨。时彼鹿王不听其语。汝今但去。谁当代汝。便生嗔忿。时彼牸鹿既被嗔责。作是思惟。彼之鹿王极为慈愍。我<a>当归</a>请脱免儿命。作是念已往菩萨所。前膝跪地向菩萨鹿王具以上事。向彼鹿王。而说偈言。</p>
<p style="text-align: left">
	　　我今无救护唯愿济拔我</p>
<p style="text-align: left">
	　　多有诸众生我今独怖迮</p>
<p style="text-align: left">
	　　愿垂哀怜愍拔济我苦难</p>
<p style="text-align: left">
	　　我更无所恃唯来归依汝</p>
<p style="text-align: left">
	　　汝常乐利益安乐诸众生</p>
<p style="text-align: left">
	　　我今若就死两命俱不全</p>
<p style="text-align: left">
	　　今愿救我胎使得一全命</p>
<p style="text-align: left">
	　　菩萨鹿王闻此偈已。问彼鹿言。为向汝王自陈说未。牸鹿答言。我以归向不听我语。但见嗔责谁代汝者。即说偈言。</p>
<p style="text-align: left">
	　　彼见嗔呵责无有救愍心</p>
<p style="text-align: left">
	　　见敕速往彼唯有代汝者</p>
<p style="text-align: left">
	　　我今归依汝悲愍为体者</p>
<p style="text-align: left">
	　　是故应令我使得免一命</p>
<p style="text-align: left">
	　　菩萨鹿王语彼鹿言。汝莫忧恼随汝意去。我自思惟。时鹿闻已踊跃欢喜还诣本群。菩萨鹿王作是思惟。若遣余鹿当作是语。我未应去云何遣我。作是念已心即开悟。而说偈言。</p>
<p style="text-align: left">
	　　我今躬自当往诣彼王厨</p>
<p style="text-align: left">
	　　我于诸众生誓愿必当救</p>
<p style="text-align: left">
	　　我若以己身用贸蚊蚁命</p>
<p style="text-align: left">
	　　能作如是者尚有大利益</p>
<p style="text-align: left">
	　　所以畜身者正为救济故</p>
<p style="text-align: left">
	　　设得代一命舍身犹草芥</p>
<p style="text-align: left">
	　　说是偈已。即集所领诸群鹿等。我于汝等诸有不足。听我忏悔。我欲舍汝。以代他命欲向王厨。</p>
<p style="text-align: left">
	　　尔时诸鹿闻是语已尽各悲恋。而作是言。愿王莫往我等代去。鹿王答言。我以立誓自当身去。若遣汝等必生苦恼。今我欢喜无有不悦。即说偈言。</p>
<p style="text-align: left">
	　　不离欲舍身必当有生处</p>
<p style="text-align: left">
	　　我今为救彼舍身必转胜</p>
<p style="text-align: left">
	　　我今知此身必当有败坏</p>
<p style="text-align: left">
	　　今为救愍故便是法舍身</p>
<p style="text-align: left">
	　　得为法因者云何不欢喜</p>
<p style="text-align: left">
	　　尔时诸鹿种种谏喻。遂至疲极不能令彼使有止心。时彼鹿王往诣王厨。诸鹿举群并提婆达多鹿群。尽逐鹿王向波罗奈。既出林已报谢群鹿使还所止。唯己一身诣王厨所。时彼厨典先见鹿王者。即便识之。往白于王。称彼鹿王自来诣厨。王闻是语身自出来向鹿王所。王告之言。汝鹿尽耶。云何自来。鹿王答言。由王拥护鹿倍众多。所以来者。为一妊身牸鹿欲代其命身诣王厨。即说偈言。</p>
<p style="text-align: left">
	　　意欲有所求不足满其心</p>
<p style="text-align: left">
	　　我力所能办若当不为者</p>
<p style="text-align: left">
	　　与木有何异设于生死中</p>
<p style="text-align: left">
	　　舍此臭秽形当自空败坏</p>
<p style="text-align: left">
	　　不为毫厘善此身必归坏</p>
<p style="text-align: left">
	　　舍己他得全我为得大利</p>
<p style="text-align: left">
	　　尔时梵摩达王闻是语已。身毛皆竖。即说偈言。</p>
<p style="text-align: left">
	　　我是人形鹿汝是鹿形人</p>
<p style="text-align: left">
	　　具功德名人残恶是畜生</p>
<p style="text-align: left">
	　　呜呼有智者呜呼有勇猛</p>
<p style="text-align: left">
	　　呜呼能悲愍救济众生者</p>
<p style="text-align: left">
	　　汝作是志形即是教示我</p>
<p style="text-align: left">
	　　汝今还归去及诸群鹿等</p>
<p style="text-align: left">
	　　莫生怖畏想我今发誓愿</p>
<p style="text-align: left">
	　　永更不复食一切诸鹿肉</p>
<p style="text-align: left">
	　　尔时鹿王白王言。王若垂矜。应自往诣彼群鹿所。躬自安慰施与无畏。王闻是语。身自诣林。到鹿群所施鹿无畏。即说偈言。</p>
<p style="text-align: left">
	　　是我国界内一切诸群鹿</p>
<p style="text-align: left">
	　　我以坚拥护慎莫生恐怖</p>
<p style="text-align: left">
	　　我今此林木及以诸泉池</p>
<p style="text-align: left">
	　　悉以施诸鹿更不听杀害</p>
<p style="text-align: left">
	　　是故名此林即名施鹿林</p>
		

	
	

		</div></div><hr><script charset='utf-8' src='../../js/footer.js'></script></body></html>