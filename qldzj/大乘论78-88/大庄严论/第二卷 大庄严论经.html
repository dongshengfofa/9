<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 大庄严论经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 大庄严论经</strong></p>
<p style="text-align: left">
	　　（四）</p>
<p style="text-align: left">
	　　复次夫听法者。有大利益增广智慧。能令心意悉皆调顺。我昔曾闻。师子诸国。尔时有人。得摩尼宝大如人膝。其珠殊妙世所希有。以奉献王。王得珠已谛视此珠而说偈言。</p>
<p style="text-align: left">
	　　往古诸王等积宝求名称</p>
<p style="text-align: left">
	　　聚会诸宾客出宝自矜高</p>
<p style="text-align: left">
	　　舍位命终时捐宝而独往</p>
<p style="text-align: left">
	　　唯有<a>善恶</a>业随身不舍离</p>
<p style="text-align: left">
	　　譬如蜂作蜜他得自不获</p>
<p style="text-align: left">
	　　财宝亦如是资他无随己</p>
<p style="text-align: left">
	　　往昔诸国王为宝之所诳</p>
<p style="text-align: left">
	　　储积已待他无一随己者</p>
<p style="text-align: left">
	　　吾今当自为必使宝随己</p>
<p style="text-align: left">
	　　唯佛<a>福田</a>中造作诸功德</p>
<p style="text-align: left">
	　　随己至后世善报不朽灭</p>
<p style="text-align: left">
	　　临当命终时一切皆舍离</p>
<p style="text-align: left">
	　　举宫室亲爱大臣诸猛将</p>
<p style="text-align: left">
	　　悲恋送亡者至冢则还家</p>
<p style="text-align: left">
	　　象马宝辇舆珍玩及库藏</p>
<p style="text-align: left">
	　　人民诸城郭园苑快乐处</p>
<p style="text-align: left">
	　　飘然独舍逝都无随从者</p>
<p style="text-align: left">
	　　王说偈已即诣塔所。以此宝珠置塔枨上。其明显照犹如大星。若日出时照王宫殿。晖曜相映倍于常明。珠之光明日日常尔。于一日中卒无光色。王怪其尔即遣人看。既至彼已不见宝珠。但见枨下血流污地。寻逐血迹至迦陀罗林。未到彼林已见偷珠人窜伏树间。偷珠之人当取珠时。堕枨折[月*坒]故有是血。即执此人将诣王边。王初见时甚怀忿恚。见其伤毁复生悲愍。慈心视之而语之言。咄哉男子。汝甚愚痴偷佛宝珠。将来之世必堕恶趣。即说偈言。</p>
<p style="text-align: left">
	　　怪哉甚愚痴无智造大恶</p>
<p style="text-align: left">
	　　如人畏杖捶返受于斩害</p>
<p style="text-align: left">
	　　畏于贫穷苦兴此狂愚意</p>
<p style="text-align: left">
	　　不安少贫乏长受无穷厄</p>
<p style="text-align: left">
	　　尔时一臣闻是偈已。即白王言如王所说真实不虚。即说偈言。</p>
<p style="text-align: left">
	　　塔为人中宝愚痴辄盗窃</p>
<p style="text-align: left">
	　　斯人无量劫不得值三宝</p>
<p style="text-align: left">
	　　如昔有一人<a>信心</a><a>欢喜</a>故</p>
<p style="text-align: left">
	　　耳上须曼花以用奉佛塔</p>
<p style="text-align: left">
	　　人天百亿劫极受大快乐</p>
<p style="text-align: left">
	　　十力<a>世尊</a>塔盗宝而自营</p>
<p style="text-align: left">
	　　以是业缘故沉没于<a>地狱</a></p>
<p style="text-align: left">
	　　复有有一臣怀忿而言。如此愚人罪咎已彰。何须呵责宜加刑戮。王告臣言。莫出此语。彼人已死何须更杀。如人倒地宜应扶起。时王即说偈言。</p>
<p style="text-align: left">
	　　此人已毁行宜速拔济之</p>
<p style="text-align: left">
	　　我当赐财宝令忏悔修福</p>
<p style="text-align: left">
	　　使其得免离将来大苦难</p>
<p style="text-align: left">
	　　我当与钱财使彼供养佛</p>
<p style="text-align: left">
	　　若彼不向佛罪过终不灭</p>
<p style="text-align: left">
	　　如人因地跌还扶而得起</p>
<p style="text-align: left">
	　　因佛获过罪亦因佛而灭</p>
<p style="text-align: left">
	　　时王即便大赐钱财。教令佛边作诸功德。尔时偷者即作是念。今者大王。若非<a>佛法</a>中调顺之人。计我[億-音+(夫*夫)]罪应被斩害。此王能容。实是大人赦我重罪。释迦如来甚为奇特。乃能调化邪见国王作如斯事。说是语已。还到塔所匍匐向寺。合掌归命。而作是言。大悲世尊<a>世间</a>真济。虽入<a>涅槃</a>犹能以命赈赐于我。世间咸皆号为真济。名称普闻遍诸世界。及于今者济我生命。是故真济名不虚设。即说偈言。</p>
<p style="text-align: left">
	　　世间称真济此名实不虚</p>
<p style="text-align: left">
	　　我今蒙救拔知实真济义</p>
<p style="text-align: left">
	　　世间皆炽然多诸郁蒸恼</p>
<p style="text-align: left">
	　　慈悲清凉月照除热恼苦</p>
<p style="text-align: left">
	　　如来在世时于旷野鬼所</p>
<p style="text-align: left">
	　　拔济首长者是事未为难</p>
<p style="text-align: left">
	　　于今涅槃后遗法济危厄</p>
<p style="text-align: left">
	　　令我脱苦恼是乃为甚难</p>
<p style="text-align: left">
	　　云何世工匠奇巧合圣心</p>
<p style="text-align: left">
	　　图像举右手示作安慰相</p>
<p style="text-align: left">
	　　怖者睹之已尚能除恐惧</p>
<p style="text-align: left">
	　　况佛在世时所济甚弘多</p>
<p style="text-align: left">
	　　今遭大苦厄形像免济我</p>
<p style="text-align: left">
	　　（五）</p>
<p style="text-align: left">
	　　复次夫少欲者。虽有财物心不爱着。犹得称之名为少欲。我昔曾闻。有优婆塞。彼优婆塞时有亲友信<a>婆罗门</a>法。时彼亲友善信婆罗门。弊衣苦行五热炙身恒食恶食卧粪秽中。即唤优婆塞言。汝可就此观婆罗门。汝颇曾见清身自苦高行之士少欲知足如此人不。优婆塞言。如此高行可诳于汝。即共亲友问婆罗门。汝今苦行为何所求。婆罗门曰。我今苦行欲求为王。时优婆塞语亲友言。此人今者。方求大地库藏珍宝。宰割自恣贪嗜美味。宫人侍御好乐女色。种种音乐而以自娱。虽作大臣长者有诸财宝不适其意。乃欲希求一切大地人民珍宝。何以称之为少欲耶。汝但见其身行苦行。便谓少欲。不知此人所求无厌。谓为少欲。即说偈言。</p>
<p style="text-align: left">
	　　所谓少欲者非必恶衣食</p>
<p style="text-align: left">
	　　无诸资生具以之为少欲</p>
<p style="text-align: left">
	　　此人于今者心如大河海</p>
<p style="text-align: left">
	　　贪求无厌足云何名少欲</p>
<p style="text-align: left">
	　　今修此苦行贪渴五欲故</p>
<p style="text-align: left">
	　　此人实虚伪诈现少欲相</p>
<p style="text-align: left">
	　　为贪故自苦实非少欲者</p>
<p style="text-align: left">
	　　说是偈已。优婆塞复作是言。今者此人具诸贪欲嗔恚愚痴。仙圣所行无有少分。是故当知。夫少欲者不在钱财多诸宝物。何以知之。如频婆娑罗王富有国土象马七珍。犹名少欲。所以者何。虽有财宝心不贪着乐于圣道。以是之故虽复富有七珍盈溢。心无希求名为少欲。虽无财宝希求无厌。不得名为少欲知足。即说偈言。</p>
<p style="text-align: left">
	　　若以无衣食倮形尼干等</p>
<p style="text-align: left">
	　　造作诸勤苦以为苦<a>行者</a></p>
<p style="text-align: left">
	　　饿鬼及畜生贫穷诸衰恼</p>
<p style="text-align: left">
	　　斯等处艰难亦应名苦行</p>
<p style="text-align: left">
	　　此人亦如是徒为自疲劳</p>
<p style="text-align: left">
	　　形虽作苦行而心怀贪着</p>
<p style="text-align: left">
	　　希求无厌足不名为少欲</p>
<p style="text-align: left">
	　　虽复具众物心无所染着</p>
<p style="text-align: left">
	　　<a>修行</a>乐圣道是乃名少欲</p>
<p style="text-align: left">
	　　譬如诸农夫以谷种田中</p>
<p style="text-align: left">
	　　贪收多果实不名为少欲</p>
<p style="text-align: left">
	　　身如恶痈疮将适须众具</p>
<p style="text-align: left">
	　　意求于道故是名少欲者</p>
<p style="text-align: left">
	　　为治恶痈疮少受资生具</p>
<p style="text-align: left">
	　　心不贪后有是真名少欲</p>
<p style="text-align: left">
	　　心意不谄曲亦不求名利</p>
<p style="text-align: left">
	　　虽有资生具名闻具实德</p>
<p style="text-align: left">
	　　能有如斯事是乃真少欲</p>
<p style="text-align: left">
	　　（六）</p>
<p style="text-align: left">
	　　复次虽复持戒。为人天乐是名<a>破戒</a>。我昔曾闻。有一<a>沙门</a>与婆罗门于空林中夏坐安居。于时沙门数数往返婆罗门所。与其共事不存亲疏正处其中。所以者何。若与亲昵恐其生憍慢。若与其疏谓为憎恶。即说偈言。</p>
<p style="text-align: left">
	　　以杖置日中竖卧俱无影</p>
<p style="text-align: left">
	　　执杖倚亚者其影则修长</p>
<p style="text-align: left">
	　　彼人亦如是亲疏宜得中</p>
<p style="text-align: left">
	　　令渐通泰已然后为<a>说法</a></p>
<p style="text-align: left">
	　　此婆罗门无有智慧。不别贤愚供事极苦。是以我今不宜亲昵亦不应疏。何以故。事愚人苦不解供事亦名为苦。种种方便共相习近。渐相体信得与言语。尔时<a>比丘</a>问婆罗门。汝今何故举手向日。卧灰土上裸形啖草。昼夜不卧翘足而立。行此苦行为何所求。婆罗门答曰。我求国王。此婆罗门于后少时身遇病患。往问医师疗疾之方。医师报言。宜须食肉。于是婆罗门语比丘言。汝可为我至檀越家乞索少肉以疗我疾。于时比丘作是思惟。我今化彼正是其时。作是念已化为一羊系着其边。婆罗门问比丘言。汝为索肉今在何处。比丘答言。羊即是肉。婆罗门大生嗔恚而作是言。我宁杀羊而食肉耶。于是比丘说偈答言。</p>
<p style="text-align: left">
	　　汝今怜一羊犹尚不欲杀</p>
<p style="text-align: left">
	　　后若为国王牛羊与猪豕</p>
<p style="text-align: left">
	　　鸡犬及野兽杀害无有量</p>
<p style="text-align: left">
	　　汝在御座上厨宰供汝食</p>
<p style="text-align: left">
	　　汝若嗔恚时当言斩彼头</p>
<p style="text-align: left">
	　　或言截手足又时教挑目</p>
<p style="text-align: left">
	　　汝今怜一羊方欲多杀害</p>
<p style="text-align: left">
	　　若实有悲心宜舍求王意</p>
<p style="text-align: left">
	　　如人临刑戮畏苦多饮酒</p>
<p style="text-align: left">
	　　华林极敷荣猛火将欲焚</p>
<p style="text-align: left">
	　　又如着金锁虽好能系缚</p>
<p style="text-align: left">
	　　王位亦如是恒有恐惧心</p>
<p style="text-align: left">
	　　威力诸侍从庄严以珍宝</p>
<p style="text-align: left">
	　　不见后过患凡夫贪愿求</p>
<p style="text-align: left">
	　　既得造诸恶坠堕三恶道</p>
<p style="text-align: left">
	　　如蛾贪火色投中自燋灭</p>
<p style="text-align: left">
	　　虽有五欲乐名称普闻知</p>
<p style="text-align: left">
	　　恒多怀恐惧忧苦患极深</p>
<p style="text-align: left">
	　　犹如捉毒蛇逆风持炬火</p>
<p style="text-align: left">
	　　不舍危害至亦如临死苦</p>
<p style="text-align: left">
	　　王者游出时顶上戴天冠</p>
<p style="text-align: left">
	　　众宝自璎珞上妙庄严服</p>
<p style="text-align: left">
	　　名马众宝车乘之出游巡</p>
<p style="text-align: left">
	　　道从数百千威势极炽盛</p>
<p style="text-align: left">
	　　若有寇敌时宝铠自严身</p>
<p style="text-align: left">
	　　胜则多杀害负则失身命</p>
<p style="text-align: left">
	　　妙香以涂身上服以香熏</p>
<p style="text-align: left">
	　　所食诸肴膳百味恣其口</p>
<p style="text-align: left">
	　　所须皆随意无有违逆者</p>
<p style="text-align: left">
	　　行来若坐卧举动悉疑畏</p>
<p style="text-align: left">
	　　亲友亦不信虽复为亲友</p>
<p style="text-align: left">
	　　恒有危惧心云何名为乐</p>
<p style="text-align: left">
	　　如鱼吞钩饵如蜜涂利刀</p>
<p style="text-align: left">
	　　亦如网罗襁鱼兽贪其味</p>
<p style="text-align: left">
	　　不见后苦患贵富亦如是</p>
<p style="text-align: left">
	　　终受地狱苦地狱垣墙壁</p>
<p style="text-align: left">
	　　屋地皆炽然罪人在其中</p>
<p style="text-align: left">
	　　火出自烧身受苦无有量</p>
<p style="text-align: left">
	　　汝当自思惟所为乐既少</p>
<p style="text-align: left">
	　　众苦患甚多是故应念苦</p>
<p style="text-align: left">
	　　莫求贵<a>自在</a>舍汝愿求心</p>
<p style="text-align: left">
	　　唯有求<a>解脱</a>众苦悉消除</p>
<p style="text-align: left">
	　　婆罗门闻是偈已默然不答。合掌向比丘白言。尊者。善有辩才开悟我心。设使得彼三十二天王者亦不甘乐。即说偈言。</p>
<p style="text-align: left">
	　　善意巧方便明智能观察</p>
<p style="text-align: left">
	　　为我除邪愿示导正真路</p>
<p style="text-align: left">
	　　善友当如是世间所称赞</p>
<p style="text-align: left">
	　　常应近是友无有诤恼患</p>
<p style="text-align: left">
	　　善导我心意回邪入正道</p>
<p style="text-align: left">
	　　示我善恶相令得于解脱</p>
<p style="text-align: left">
	　　（七）</p>
<p style="text-align: left">
	　　复次依邪道者得众苦患。修正道者增长信心及以名称。有智之人应观邪正。我昔曾闻。有一人于行路侧作小苦行。若有人时卧棘刺上。若无人时别居余处。有人见已而语之言。汝今亦可徐卧刺上。何必纵体伤毁甚多。此人闻已深生嗔忿。放身纵体投棘刺上转剧于前。时有一优婆塞在其傍立。是苦行者见已自摆转复增剧。优婆塞即语之言。汝于前者但以小刺。今复乃用嗔恚之棘而以自刺。先所刺者伤毁甚浅。贪嗔之刺乃为深利。卧棘刺者苦止一世。贪嗔刺苦及无量身。以刺刺身此疮易灭。贪嗔刺疮历劫不差。是故宜速除深毒刺。即说偈言。</p>
<p style="text-align: left">
	　　汝今应勤拔心中深毒刺</p>
<p style="text-align: left">
	　　宜以利智刀割断贪嗔棘</p>
<p style="text-align: left">
	　　贪嗔深着人世世不可袪</p>
<p style="text-align: left">
	　　愚小诸邪见不识正真道</p>
<p style="text-align: left">
	　　苦身卧棘刺以苦欲离苦</p>
<p style="text-align: left">
	　　人见卧棘刺无不远逃避</p>
<p style="text-align: left">
	　　唯汝于斯苦抱持不放舍</p>
<p style="text-align: left">
	　　我见如此事乃知有邪正</p>
<p style="text-align: left">
	　　是故重自归十力之世尊</p>
<p style="text-align: left">
	　　大悲拔众苦开示正道者</p>
<p style="text-align: left">
	　　涉彼邪径众导以八正道</p>
<p style="text-align: left">
	　　外道邪见等为苦所欺诳</p>
<p style="text-align: left">
	　　极为信着苦<a>流转</a>无穷已</p>
<p style="text-align: left">
	　　诸有智慧者见此倍增信</p>
<p style="text-align: left">
	　　外道甚愚惑苦尽得解脱</p>
<p style="text-align: left">
	　　出世大仙说众具悉备足</p>
<p style="text-align: left">
	　　得修八正道<a>修道</a>故解脱</p>
<p style="text-align: left">
	　　以是故当知安乐获解脱</p>
<p style="text-align: left">
	　　非如汝外道受苦得涅槃</p>
<p style="text-align: left">
	　　依心故造作善恶等诸业</p>
<p style="text-align: left">
	　　汝当伏心意何故横苦身</p>
<p style="text-align: left">
	　　身为众结使妄修种种苦</p>
<p style="text-align: left">
	　　是苦修道者地狱应是道</p>
<p style="text-align: left">
	　　然此地狱中斩截及粪屎</p>
<p style="text-align: left">
	　　炽然烧炙等具受众苦毒</p>
<p style="text-align: left">
	　　彼虽受诸苦不得名苦行</p>
<p style="text-align: left">
	　　智慧袪三业垢秽皆消除</p>
<p style="text-align: left">
	　　释迦文<a>佛教</a>教诸一切人</p>
<p style="text-align: left">
	　　应求天<a>甘露</a>又宣说止观</p>
<p style="text-align: left">
	　　亦庄饰智慧是名真苦行</p>
<p style="text-align: left">
	　　何用徒劳身造作无益苦</p>
<p style="text-align: left">
	　　此苦甚长远深广无崖限</p>
<p style="text-align: left">
	　　譬如有恶子不得其<a>孝养</a></p>
<p style="text-align: left">
	　　但作诸罪累由彼受众苦</p>
<p style="text-align: left">
	　　是时彼外道而作如是言</p>
<p style="text-align: left">
	　　诸仙修苦行亦复得生天</p>
<p style="text-align: left">
	　　优婆塞说偈而答于彼言</p>
<p style="text-align: left">
	　　诸仙生天上非因卧棘刺</p>
<p style="text-align: left">
	　　由施戒实语而得生天上</p>
<p style="text-align: left">
	　　汝虽作苦行都无有利益</p>
<p style="text-align: left">
	　　犹如春农夫不下于种子</p>
<p style="text-align: left">
	　　至秋无果实而可得收获</p>
<p style="text-align: left">
	　　汝等亦如是不种善根子</p>
<p style="text-align: left">
	　　但修诸苦行毕竟无所获</p>
<p style="text-align: left">
	　　夫欲修道者当资于此身</p>
<p style="text-align: left">
	　　以美味饮食充足于躯命</p>
<p style="text-align: left">
	　　气力既充溢能修<a>戒定慧</a></p>
<p style="text-align: left">
	　　断食甚饥渴身心俱扰恼</p>
<p style="text-align: left">
	　　不令心专定云何获圣果</p>
<p style="text-align: left">
	　　虽复食肴膳不贪着美味</p>
<p style="text-align: left">
	　　但为戒实语施忍及<a>禅定</a></p>
<p style="text-align: left">
	　　斯等为种子能获善果报</p>
<p style="text-align: left">
	　　身虽受饥渴而心望美味</p>
<p style="text-align: left">
	　　因时尚不甘况当获美果</p>
<p style="text-align: left">
	　　若有残害心使他生畏怖</p>
<p style="text-align: left">
	　　若除残害心能施<a>无畏</a>者</p>
<p style="text-align: left">
	　　是则名行法若复生残害</p>
<p style="text-align: left">
	　　称之为非法美味充足者</p>
<p style="text-align: left">
	　　终无害他意以无害心故</p>
<p style="text-align: left">
	　　无有损于彼设起大慈心</p>
<p style="text-align: left">
	　　然得大善果汝虽行自饿</p>
<p style="text-align: left">
	　　饥渴而睡眠亦复无益事</p>
<p style="text-align: left">
	　　外道作是言如汝起慈心</p>
<p style="text-align: left">
	　　不必能利益而得大果报</p>
<p style="text-align: left">
	　　自饿而睡眠其事亦如是</p>
<p style="text-align: left">
	　　虽无益于彼亦得善果报</p>
<p style="text-align: left">
	　　优婆塞答言慈心除嗔害</p>
<p style="text-align: left">
	　　以除嗔害故能获善果报</p>
<p style="text-align: left">
	　　汝法作苦行增长于嗔故</p>
<p style="text-align: left">
	　　便起身口恶云何得善果</p>
<p style="text-align: left">
	　　慈心则不尔若起慈心时</p>
<p style="text-align: left">
	　　能除灭嗔害以无嗔害故</p>
<p style="text-align: left">
	　　则起身口善无益而苦行</p>
<p style="text-align: left">
	　　云何同慈善譬如师子吼</p>
<p style="text-align: left">
	　　诸兽无在前如来无碍辩</p>
<p style="text-align: left">
	　　其事亦如是一切诸外道</p>
<p style="text-align: left">
	　　无敢抗对者说法摧外道</p>
<p style="text-align: left">
	　　默然无詶答</p>
<p style="text-align: left">
	　　（八）</p>
<p style="text-align: left">
	　　复次夫身口业不能自在要由于意。我昔曾闻。有<a>比丘尼</a>至赊伽罗国。于彼国中。有婆罗门。五热炙身额上流水。胸腋怀中悉皆流汗。咽喉干燥唇舌燋然。无有涎唾。四面置火。犹如融金。亦如黄发。红赤炽然。夏日盛热以炙其上。展转反侧无可避处。身体燋烂如饼在[金*敖]。此婆罗门常着缕褐五热炙身。时人因名号缕褐炙。时比丘尼见是事已。而语之言。汝可炙者而不炙之。不可炙者而便炙之。尔时缕褐闻是语已。极生嗔恚而作是言。恶剃发者何者可炙。比丘尼言。汝若欲知可炙处者。汝但炙汝嗔忿之心。若能炙心是名真炙。如牛驾车。车若不行乃须策牛不须打车。身犹如车。心如彼牛。以是义故汝应炙心云何暴身。又复身者如林如墙。虽复烧炙将何所补。即说偈言。</p>
<p style="text-align: left">
	　　心如城主城主嗔恚乃欲求城</p>
<p style="text-align: left">
	　　无所增益譬如师子有人或以</p>
<p style="text-align: left">
	　　弓箭瓦石而打射之而彼师子</p>
<p style="text-align: left">
	　　逐逐彼人譬如痴犬有人打掷</p>
<p style="text-align: left">
	　　便逐瓦石不知寻本言师子者</p>
<p style="text-align: left">
	　　喻智慧人能求其本而灭烦恼</p>
<p style="text-align: left">
	　　言痴犬者即是外道五热炙身</p>
<p style="text-align: left">
	　　不识心本婆罗门言何名炙心</p>
<p style="text-align: left">
	　　比丘尼言<a>四谛</a>之智如四火聚</p>
<p style="text-align: left">
	　　修道如日夫智慧者以四谛火</p>
<p style="text-align: left">
	　　修道净日以此五法而炙其心</p>
<p style="text-align: left">
	　　而此身者不得自在何故苦身</p>
<p style="text-align: left">
	　　若欲苦者当苦于彼能苦身本</p>
<p style="text-align: left">
	　　行来坐卧非身所为但为心使</p>
<p style="text-align: left">
	　　若非身作过在于心何故苦身</p>
<p style="text-align: left">
	　　心若离身身如木石是以智者</p>
<p style="text-align: left">
	　　宜责其心不应苦身又汝以此</p>
<p style="text-align: left">
	　　五热炙身以为苦行而得道者</p>
<p style="text-align: left">
	　　地狱众生受苦无量种种楚毒</p>
<p style="text-align: left">
	　　亦应得道婆罗门曰为此苦行</p>
<p style="text-align: left">
	　　发心造作得名修道地狱众生</p>
<p style="text-align: left">
	　　逼迫受苦是故不应说言修道</p>
<p style="text-align: left">
	　　比丘尼曰若自发心而得福者</p>
<p style="text-align: left">
	　　小儿把火亦应得福然实不得</p>
<p style="text-align: left">
	　　以是推之汝之所作五热炙身</p>
<p style="text-align: left">
	　　亦无有福婆罗门曰婴孩小儿</p>
<p style="text-align: left">
	　　无有智慧是以无福我有智慧</p>
<p style="text-align: left">
	　　造作如此五热炙身是故有福</p>
<p style="text-align: left">
	　　比丘尼言若以有智修于苦行</p>
<p style="text-align: left">
	　　便有福者采真珠人刺身出血</p>
<p style="text-align: left">
	　　珠乃可得亦应有福婆罗门曰</p>
<p style="text-align: left">
	　　以贪心故虽复出血不名为福</p>
<p style="text-align: left">
	　　比丘尼言汝为苦行贪天上乐</p>
<p style="text-align: left">
	　　亦应无福若以贪求无果报者</p>
<p style="text-align: left">
	　　游猎之人不应得报若使鱼猎</p>
<p style="text-align: left">
	　　不得报者汝今为此苦行之事</p>
<p style="text-align: left">
	　　亦不应得天上乐报汝今何故</p>
<p style="text-align: left">
	　　身心回转欲以苦行得于天乐</p>
<p style="text-align: left">
	　　我佛法中无有如斯五热炙身</p>
<p style="text-align: left">
	　　受苦行法得彼天乐欲得天乐</p>
<p style="text-align: left">
	　　修实语等诸善功德虽复贪怖</p>
<p style="text-align: left">
	　　得生天乐譬如服药或贪或怖</p>
<p style="text-align: left">
	　　既服之已药力必行若住实语</p>
<p style="text-align: left">
	　　诸功德者或贪或怖必得天乐</p>
<p style="text-align: left">
	　　时婆罗门辞穷理屈不能加报</p>
<p style="text-align: left">
	　　默然而住时左右人于佛法中</p>
<p style="text-align: left">
	　　生清净信深乐<a>正法</a>各相谓言</p>
<p style="text-align: left">
	　　善哉佛法有大智力甚深难测</p>
<p style="text-align: left">
	　　外道之智极为浅薄譬如爆火</p>
<p style="text-align: left">
	　　若触人身人无不畏佛法爆火</p>
<p style="text-align: left">
	　　亦复如是触婆罗门能令其怖</p>
<p style="text-align: left">
	　　我等今者得闻佛法善胜之论</p>
<p style="text-align: left">
	　　咸应归向佛涅槃处恭敬<a>礼拜</a></p>
<p style="text-align: left">
	　　南无世尊音声善柔敷演说法</p>
<p style="text-align: left">
	　　女人智浅饮佛甘露能大众中</p>
<p style="text-align: left">
	　　说法无畏谁于佛语而不恭敬</p>
<p style="text-align: left">
	　　斯比丘尼智慧微浅能用灭结</p>
<p style="text-align: left">
	　　牟尼尊语犹故能令此婆罗门</p>
<p style="text-align: left">
	　　不能加报默然而住</p>
<p style="text-align: left">
	　　（九）</p>
<p style="text-align: left">
	　　复次欲如肉抟众鸟竞逐。有智之人深知财患而不贪着。我昔曾闻。修婆多国时有比丘。于坏垣壁见有伏藏。有大铜瓮满中金钱。将一贫优婆塞而示之处。即语之言。可取是宝以为资生。时优婆塞问比丘言。何时见此。比丘答言。今日始见。优婆塞言。我见是宝非适今日。久来见之。然我不用。尔今善听。我当说宝所有过患。若取是宝为王所闻。或至于死。或被讁罚。或复系闭。如斯等苦不可称数。即说偈言。</p>
<p style="text-align: left">
	　　我见是宝来历年甚久远</p>
<p style="text-align: left">
	　　此宝毒螫害剧彼黑毒蛇</p>
<p style="text-align: left">
	　　是故于此宝都无有贪心</p>
<p style="text-align: left">
	　　观之如毒蛇不生财宝想</p>
<p style="text-align: left">
	　　系闭被讁罚或时至死亡</p>
<p style="text-align: left">
	　　一切诸灾害皆由是宝生</p>
<p style="text-align: left">
	　　能招种种苦为害甚可怖</p>
<p style="text-align: left">
	　　故我于宝所不生贪近想</p>
<p style="text-align: left">
	　　群生迷着宝谓之为珍玩</p>
<p style="text-align: left">
	　　宝是危害物妄生安善想</p>
<p style="text-align: left">
	　　有如斯过患何用是宝为</p>
<p style="text-align: left">
	　　如是脓污身趣自支躯命</p>
<p style="text-align: left">
	　　会当舍败灭何用珍宝为</p>
<p style="text-align: left">
	　　譬如火投薪无有厌足时</p>
<p style="text-align: left">
	　　人心亦如是希求无厌足</p>
<p style="text-align: left">
	　　汝若怜愍我教我少欲法</p>
<p style="text-align: left">
	　　云何以财宝而以见示语</p>
<p style="text-align: left">
	　　夫少欲知足能生大利乐</p>
<p style="text-align: left">
	　　若其多欲者诸根恒散乱</p>
<p style="text-align: left">
	　　贪求无厌足希望增苦恼</p>
<p style="text-align: left">
	　　然此多欲人常生于欲想</p>
<p style="text-align: left">
	　　贪利无有极如摩竭鱼口</p>
<p style="text-align: left">
	　　而彼少欲人无贪求苦故</p>
<p style="text-align: left">
	　　心恒怀悦豫欢庆同节会</p>
<p style="text-align: left">
	　　时优婆塞赞叹少欲知足之法。彼比丘生希有想而赞之言。善哉善哉。真是丈夫。虽无法服心已<a>出家</a>。能顺佛语知少欲法。而此少欲诸佛所赞。比丘言。汝之所说总而言之。深见讥呵令我愧踖。汝今处家妻子眷属僮仆使人。正应贪求以用自营。能随佛语赞叹少欲。假使有人以铁为舌。无有能呵少欲知足。我今虽复剃除须发身服法衣相同沙门。然实不知沙门之法。而方教汝多欲之事。不能称述法王所赞少欲之法。是诸善源。如佛修多罗中亦说少欲为沙门本。如来昔日乞食讫。若有余食。或时施与诸比丘等。或复置于水中用与诸虫。尔时有二比丘乞食不足。而有饥色从外来入。佛既见已而语之言。今有余食汝能食不。一比丘言。如来世尊说于少欲有大功德。我今云何贪于此食而啖之耶。一比丘言。如来世尊所有余食难可值遇。梵释天王等皆悉顶戴而恭敬之。我今若食当益色力安乐辩才。如是之食甚难值遇。云何不食。于时世尊赞不食者。善哉比丘。能修佛教行少欲法。此一比丘虽顺佛语。食佛余食佛不赞叹。是故当知。少欲之法。佛所印可教戒之本。即说偈言。</p>
<p style="text-align: left">
	　　欲得法利者应当解小欲</p>
<p style="text-align: left">
	　　如此少欲法圣庄严璎珞</p>
<p style="text-align: left">
	　　今世除重担无忧而快乐</p>
<p style="text-align: left">
	　　乃是大涅槃宅室之初门</p>
<p style="text-align: left">
	　　关制魔军众要防之隘路</p>
<p style="text-align: left">
	　　度于魔境界无上之印封</p>
<p style="text-align: left">
	　　持戒如巨海少欲如海潮</p>
<p style="text-align: left">
	　　能为众功德密致之覆盖</p>
<p style="text-align: left">
	　　贪求疲劳者憩驾止息处</p>
<p style="text-align: left">
	　　亲近少欲者如似[(殼-一)/牛]牛乳</p>
<p style="text-align: left">
	　　酪酥醍醐等因之而得出</p>
<p style="text-align: left">
	　　少欲亦如是出生诸功德</p>
<p style="text-align: left">
	　　能展手施者此手名严胜</p>
<p style="text-align: left">
	　　受者能缩手严胜复过彼</p>
<p style="text-align: left">
	　　若人言施与是语价难量</p>
<p style="text-align: left">
	　　受者言我足难量复过彼</p>
<p style="text-align: left">
	　　若欲得法者应亲近少欲</p>
<p style="text-align: left">
	　　十力说少欲即是圣种法</p>
<p style="text-align: left">
	　　少欲无财物增长戒闻慧</p>
<p style="text-align: left">
	　　如此少欲法出家之法食</p>
<p style="text-align: left">
	　　虽有渴爱等终不能扰恼</p>
<p style="text-align: left">
	　　且置后世乐现在获安隐</p>
<p style="text-align: left">
	　　（一○）</p>
<p style="text-align: left">
	　　复次夫知足者虽贫名富。不知足者虽富是贫。若圣智满乃名大富。我昔曾闻。有优婆塞有人讥呵云最贫穷。而优婆塞乐佛所赞知足之法即顺<a>法相</a>。而说偈言。</p>
<p style="text-align: left">
	　　无病第一利知足第一富</p>
<p style="text-align: left">
	　　善友第一亲涅槃第一乐</p>
<p style="text-align: left">
	　　时优婆塞说偈已语彼人言。如佛所说知足则富。汝今何故称我贫穷。复说偈言。</p>
<p style="text-align: left">
	　　虽有诸珍宝丰饶资生具</p>
<p style="text-align: left">
	　　不信三宝者说彼最贫穷</p>
<p style="text-align: left">
	　　虽无诸珍宝及以资生具</p>
<p style="text-align: left">
	　　能信三宝者是名第一富</p>
<p style="text-align: left">
	　　我今敬三宝以信为珍玩</p>
<p style="text-align: left">
	　　汝以何因缘说我为贫穷</p>
<p style="text-align: left">
	　　帝释毗沙门虽富众珍宝</p>
<p style="text-align: left">
	　　如其布施时不能一切舍</p>
<p style="text-align: left">
	　　我心爱知足于诸财宝物</p>
<p style="text-align: left">
	　　无有贪着意一切悉能舍</p>
<p style="text-align: left">
	　　富贵者库藏多有众珍宝</p>
<p style="text-align: left">
	　　水火及盗贼悉皆能侵夺</p>
<p style="text-align: left">
	　　彼若丧失时则生大苦恼</p>
<p style="text-align: left">
	　　良医及妙药不能治彼苦</p>
<p style="text-align: left">
	　　我以信为宝无能侵夺者</p>
<p style="text-align: left">
	　　心意坦然乐无诸忧患苦</p>
<p style="text-align: left">
	　　说是偈已复作是言。是故当知。虽有库藏象马七宝资生之具。不知足者犹名为贫。是以佛说知足最富。众人闻是语已皆叹善哉。真是正说。有大智慧。名大丈夫。各相语言。自今已后虽无财宝但有信心。我等见之称为富者。苦集钱财皆为乐故。为欲供给室家眷属令无乏故。如斯之乐正为现身。信心之宝为于累世。于人天中财宝自恣。是故知信为第一财宝。如此信财于<a>生死</a>中极受快乐无诸苦恼。金银珍宝能生灾患。昼夜忧惧畏他劫掠。然有八危。以贪着故累世受苦。以有信故能得戒财施财定财慧财。若无信者云何得有如是等财。是以信财为最第一。我有是财。故于人前自言大富。我于往昔深积善业。是以今者因信心知足。而说偈言。</p>
<p style="text-align: left">
	　　因有信心故则不造诸恶</p>
<p style="text-align: left">
	　　一切诸功德以信为使命</p>
<p style="text-align: left">
	　　信亦如河箭驶流甚迅速</p>
<p style="text-align: left">
	　　能令于心意速疾至善法</p>
<p style="text-align: left">
	　　谁有多财宝能胜信巨富</p>
<p style="text-align: left">
	　　虽有<a>财富</a>者失财则贫穷</p>
<p style="text-align: left">
	　　若其命终时舍之而独逝</p>
<p style="text-align: left">
	　　无随至后世信财不丧失</p>
<p style="text-align: left">
	　　恒常自随逐累劫受快乐</p>
<p style="text-align: left">
	　　世人积财宝能生彼贪欲</p>
<p style="text-align: left">
	　　信财则不尔见则生欢喜</p>
<p style="text-align: left">
	　　于诸财宝中信财最为上</p>
<p style="text-align: left">
	　　显示此义者牟尼之所说</p>
<p style="text-align: left">
	　　是故我非贫信财最为胜</p>
<p style="text-align: left">
	　　余者不名财唯信是实财</p>
<p style="text-align: left">
	　　以信布施者财物得增长</p>
<p style="text-align: left">
	　　不信施彼者果报转鲜少</p>
		

	
	

		</div></div><hr><script charset='utf-8' src='../../js/footer.js'></script></body></html>