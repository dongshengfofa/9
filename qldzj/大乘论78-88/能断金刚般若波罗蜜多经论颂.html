<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，能断金刚般若波罗蜜多经论颂' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>能断金刚般若波罗蜜多经论颂</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>能断金刚般若波罗蜜多经论颂</strong></p>
<p style="text-align: left">　　胜利益应知于身并属者</p>
<p style="text-align: left">　　得未得不退谓最胜付嘱</p>
<p style="text-align: left">　　于心广最胜至极无颠倒</p>
<p style="text-align: left">　　利益意乐处此乘功德满</p>
<p style="text-align: left">　　<a>六度</a>皆名施由财<a>无畏</a>法</p>
<p style="text-align: left">　　此中一二三名<a>修行</a>不住</p>
<p style="text-align: left">　　为自身报恩果报皆不着</p>
<p style="text-align: left">　　为离于不起及离为余行</p>
<p style="text-align: left">　　摄伏在三轮于相心除遣</p>
<p style="text-align: left">　　后后诸疑惑随生皆悉除</p>
<p style="text-align: left">　　若将为集造妙相非胜相</p>
<p style="text-align: left">　　三相迁异故无此谓如来</p>
<p style="text-align: left">　　因与果甚深于彼恶时说</p>
<p style="text-align: left">　　此非无利益由三<a>菩萨</a>殊</p>
<p style="text-align: left">　　由于先佛所奉持于戒学</p>
<p style="text-align: left">　　并植善根故名具戒具德</p>
<p style="text-align: left">　　能断于我想及以法想故</p>
<p style="text-align: left">　　此名为具慧二四殊成八</p>
<p style="text-align: left">　　别体相续起至寿尽而住</p>
<p style="text-align: left">　　更求于余趣我想有四种</p>
<p style="text-align: left">　　皆无故非有有故不可说</p>
<p style="text-align: left">　　是言说因故法想有四种</p>
<p style="text-align: left">　　由彼信解力信故生实想</p>
<p style="text-align: left">　　不如言取故取为正说故</p>
<p style="text-align: left">　　佛了果非比由愿智故知</p>
<p style="text-align: left">　　为求利敬者遮其自说故</p>
<p style="text-align: left">　　证不住于法为是随顺故</p>
<p style="text-align: left">　　犹如舍其筏是密意应知</p>
<p style="text-align: left">　　化体非真佛亦非<a>说法</a>者</p>
<p style="text-align: left">　　说法非二取所说离言诠</p>
<p style="text-align: left">　　自受为他说非无益集福</p>
<p style="text-align: left">　　福不持菩提彼二能持故</p>
<p style="text-align: left">　　得自性因故此余者是生</p>
<p style="text-align: left">　　唯是<a>佛法</a>故能成最胜福</p>
<p style="text-align: left">　　不取自果故非可取可说</p>
<p style="text-align: left">　　<a>解脱</a>二障故说妙生无诤</p>
<p style="text-align: left">　　在<a>燃灯佛</a>所言不取证法</p>
<p style="text-align: left">　　由斯证法成非所取所说</p>
<p style="text-align: left">　　智流唯识性国土非所执</p>
<p style="text-align: left">　　无形故胜故非严许严性</p>
<p style="text-align: left">　　譬如妙高山于受用无取</p>
<p style="text-align: left">　　非有漏性故亦非是因造</p>
<p style="text-align: left">　　为显多差别及以成<a>殊胜</a></p>
<p style="text-align: left">　　前后福不同更陈其喻说</p>
<p style="text-align: left">　　两成尊重故由等流殊胜</p>
<p style="text-align: left">　　烦恼因性故由劣亦胜故</p>
<p style="text-align: left">　　彼果胜苦故难逢胜事故</p>
<p style="text-align: left">　　境岸非知故于余不共故</p>
<p style="text-align: left">　　是甚深性故胜余略诠故</p>
<p style="text-align: left">　　胄族高胜故望福福殊胜</p>
<p style="text-align: left">　　彼行堪忍时虽苦行善故</p>
<p style="text-align: left">　　彼德难量故由斯名胜事</p>
<p style="text-align: left">　　由无恚怒情不名为苦性</p>
<p style="text-align: left">　　有安乐大悲行时非苦果</p>
<p style="text-align: left">　　生心因不舍是故应坚求</p>
<p style="text-align: left">　　谓是得忍边及此心方便</p>
<p style="text-align: left">　　应知正<a>行者</a>是利生因故</p>
<p style="text-align: left">　　于有情事相应知遍除遣</p>
<p style="text-align: left">　　彼事谓名聚最胜除其想</p>
<p style="text-align: left">　　诸<a>世尊</a>无比由真见相应</p>
<p style="text-align: left">　　果不住因位是得彼果因</p>
<p style="text-align: left">　　世尊实语故应知有四种</p>
<p style="text-align: left">　　立要说下乘及说大乘义</p>
<p style="text-align: left">　　由诸授记事皆无有差别</p>
<p style="text-align: left">　　不得彼顺故是非实非妄</p>
<p style="text-align: left">　　如言而执者对彼故宣说</p>
<p style="text-align: left">　　常时诸处有于真性不获</p>
<p style="text-align: left">　　由无知有住智无住得真</p>
<p style="text-align: left">　　无智犹如闇当闲智若明</p>
<p style="text-align: left">　　能对及所治得失现前故</p>
<p style="text-align: left">　　由如是正行获如是福量</p>
<p style="text-align: left">　　于法正行者业用今当说</p>
<p style="text-align: left">　　于人有三种受持闻广说</p>
<p style="text-align: left">　　义得由从他及已闻思故</p>
<p style="text-align: left">　　此谓熟内已余成他有情</p>
<p style="text-align: left">　　由事时大性望福福殊胜</p>
<p style="text-align: left">　　非境性独性能依是大人</p>
<p style="text-align: left">　　及难可得闻无上因增长</p>
<p style="text-align: left">　　若但持<a>正法</a>所依处成器</p>
<p style="text-align: left">　　蠲除诸业障速获智通性</p>
<p style="text-align: left">　　世妙事<a>圆满</a>异熟极尊贵</p>
<p style="text-align: left">　　于此法修行应知获斯业</p>
<p style="text-align: left">　　由自身行时将已为菩萨</p>
<p style="text-align: left">　　说名为心障违于无住心</p>
<p style="text-align: left">　　授后时记故然灯行非胜</p>
<p style="text-align: left">　　菩萨彼行同非实由因造</p>
<p style="text-align: left">　　无彼相为相故显非是妄</p>
<p style="text-align: left">　　由法是佛法皆非有为相</p>
<p style="text-align: left">　　谓以法身佛应知喻丈夫</p>
<p style="text-align: left">　　无障圆具身是遍满性故</p>
<p style="text-align: left">　　及德体大故亦名为大身</p>
<p style="text-align: left">　　非有身是有说彼作非身</p>
<p style="text-align: left">　　不了于法界作度有情心</p>
<p style="text-align: left">　　及清<a>净土</a>田此名为诳妄</p>
<p style="text-align: left">　　于菩萨众生诸法无自性</p>
<p style="text-align: left">　　若解虽非圣名圣慧应知</p>
<p style="text-align: left">　　虽不见诸法此非无有眼</p>
<p style="text-align: left">　　佛能具五种由境虚妄故</p>
<p style="text-align: left">　　种种心<a>流转</a>离于念处故</p>
<p style="text-align: left">　　彼无持常转故说为虚妄</p>
<p style="text-align: left">　　应知是智持福乃非虚妄</p>
<p style="text-align: left">　　显此福因故重陈共喻言</p>
<p style="text-align: left">　　谓于真法身无随好圆满</p>
<p style="text-align: left">　　亦非是具相非身性应知</p>
<p style="text-align: left">　　于法身无别非如来无二</p>
<p style="text-align: left">　　重言其具相由二体皆无</p>
<p style="text-align: left">　　如佛说亦无说二是所执</p>
<p style="text-align: left">　　由不离法界说亦无自性</p>
<p style="text-align: left">　　能说所说虽甚深然亦非无敬信者</p>
<p style="text-align: left">　　由非众生非非生非圣圣性相应故</p>
<p style="text-align: left">　　少法无有故无上觉应知</p>
<p style="text-align: left">　　由法界不增清净平等性</p>
<p style="text-align: left">　　及方便无上由漏性非法</p>
<p style="text-align: left">　　是故非善法由此名为善</p>
<p style="text-align: left">　　说法虽无记非不得应知</p>
<p style="text-align: left">　　由斯一法宝胜彼宝无量</p>
<p style="text-align: left">　　于诸算势类因亦有差殊</p>
<p style="text-align: left">　　寻思于<a>世间</a>喻所不能及</p>
<p style="text-align: left">　　法界平等故佛不度众生</p>
<p style="text-align: left">　　于诸名共聚不在法界外</p>
<p style="text-align: left">　　若起于法执与<a>我执</a>过同</p>
<p style="text-align: left">　　定执脱有情是无执妄执</p>
<p style="text-align: left">　　不应以色体唯如来法身</p>
<p style="text-align: left">　　勿彼转轮王与如来齐等</p>
<p style="text-align: left">　　即具相果报圆满福不许</p>
<p style="text-align: left">　　能招于法身由方便异性</p>
<p style="text-align: left">　　唯见色闻声是人不知佛</p>
<p style="text-align: left">　　此真<a>如法</a>身非是识境界</p>
<p style="text-align: left">　　其福不失亡果报不断绝</p>
<p style="text-align: left">　　得忍亦不断以获无垢故</p>
<p style="text-align: left">　　更论于福因为此陈其喻</p>
<p style="text-align: left">　　彼福无报故正取非越取</p>
<p style="text-align: left">　　彼福招化果作利有情事</p>
<p style="text-align: left">　　彼事由任运成佛现诸方</p>
<p style="text-align: left">　　去来等是化正觉常不动</p>
<p style="text-align: left">　　彼于法界处非一异应知</p>
<p style="text-align: left">　　微尘将作墨喻显于法界</p>
<p style="text-align: left">　　此论造墨事为彰烦恼尽</p>
<p style="text-align: left">　　非聚非集性显是非一性</p>
<p style="text-align: left">　　于彼总集性明其非异性</p>
<p style="text-align: left">　　不了但俗言诸凡愚妄执</p>
<p style="text-align: left">　　断我法二种非证觉无故</p>
<p style="text-align: left">　　是故见无见无境虚妄执</p>
<p style="text-align: left">　　由此是细障如是知故断</p>
<p style="text-align: left">　　由得二种智及定彼方除</p>
<p style="text-align: left">　　陈福明<a>化身</a>非无无尽福</p>
<p style="text-align: left">　　诸佛说法时不言身是化</p>
<p style="text-align: left">　　由不自言故是其真实说</p>
<p style="text-align: left">　　如来<a>涅槃</a>证非造亦不殊</p>
<p style="text-align: left">　　此集造有九以正智观故</p>
<p style="text-align: left">　　见相及与识居处身受用</p>
<p style="text-align: left">　　过去并现存未至详观察</p>
<p style="text-align: left">　　由观察相故受用及迁流</p>
<p style="text-align: left">　　于有为事中获无垢<a>自在</a></p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>