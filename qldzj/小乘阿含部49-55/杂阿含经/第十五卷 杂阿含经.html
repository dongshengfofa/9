<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十五卷 杂阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十五卷 杂阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十五卷 杂阿含经</strong></p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，<a>世尊</a>告诸<a>比丘</a>：&ldquo;谓见法般<a>涅槃</a>。云何如来说见法般涅槃？&rdquo;</p>
<p style="text-align: left">
	　　诸比丘白佛：&ldquo;世尊是法根、<a>法眼</a>、法依。善哉！世尊，惟愿为说见法般涅槃，诸比丘闻已，当受奉行！云何比丘得见法般涅槃？&rdquo;</p>
<p style="text-align: left">
	　　佛告比丘：&ldquo;谛听！善思！当为汝说。若有比丘于老、病、死，厌、离欲、灭尽，不起诸漏，心善<a>解脱</a>，是名比丘得见法般涅槃。&rdquo;</p>
<p style="text-align: left">
	　　佛说此经已，诸比丘闻佛所说，<a>欢喜</a>奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;毗婆尸佛未成正觉时，独一静处，专精禅思，作如是念：&lsquo;一切<a>世间</a>皆入<a>生死</a>，自生自熟，自灭自没，而彼众生于老死之上出世间道不如实知。&rsquo;即自观察：&lsquo;何缘有此老死？&rsquo;如是正思惟观察，得如实无间等起知：&lsquo;有生故有此老死，缘生故有老死。&rsquo;复正思惟：&lsquo;何缘故有此生？&rsquo;寻复正思惟无间等起知：&lsquo;缘有故有生。&rsquo;寻复正思惟：&lsquo;何缘故有有？&rsquo;寻复正思惟如实无间等起知：&lsquo;有取故有有。&rsquo;寻复正思惟：&lsquo;何缘故有取？&rsquo;寻复正思惟如实无间等起观察：&lsquo;取法味著顾念，缘触爱所增长，当知缘爱取，缘取有，缘有生，缘生老、病、死、忧、悲、恼苦，如是纯大苦聚集。&rsquo;譬如缘油炷而燃灯，彼时时增油治炷，彼灯常明，炽然不息。如前来叹譬、城譬广说。&rdquo;</p>
<p style="text-align: left">
	　　佛说是经已，诸比丘闻佛所说，欢喜奉行。</p>
<p style="text-align: left">
	　　如毗婆尸佛，如是尸弃佛、毗湿波浮佛、迦罗迦孙提佛、迦那迦牟尼佛、迦葉佛，皆如是说。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;当勤方便修习禅思，内寂其心。所以者何？比丘禅思，内寂其心，精勤方便者，如是如实显现。云何如实显现？老死如实显现，老死集、老死灭、老死灭道迹如实显现；生、有、取、爱、受、触、六入处、名色、识、行如实显现，行集、行灭、行灭道迹如实显现；此诸法无常、有为有漏如实显现。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;当修无量三摩提，专精系念；修无量三摩提，专精系念已，如是如实显现。云何如实显现？谓老死如实显现，乃至行如实显现，此诸法无常、有为、有漏，如是如实显现。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;昔者毗婆尸佛未成正觉时，住菩提所，不久成佛，诣菩提树下，敷草为座，结跏趺坐，端坐<a>正念</a>，一坐七日，于十二缘起逆顺观察，所谓此有故彼有，此起故彼起，缘无明行，乃至缘生有老死，及纯大苦聚集，纯大苦聚灭。彼毗婆尸佛正坐七日已，从三昧觉，说此偈言：</p>
<p style="text-align: left">
	　　&ldquo;如此诸法生，梵志勤思禅，</p>
<p style="text-align: left">
	　　永离诸疑惑，知因缘生法。</p>
<p style="text-align: left">
	　　若知因生苦，知诸受灭尽，</p>
<p style="text-align: left">
	　　知因缘法尽，则知有漏尽。</p>
<p style="text-align: left">
	　　如此诸法生，梵志勤思禅，</p>
<p style="text-align: left">
	　　永离诸疑惑，知有因生苦。</p>
<p style="text-align: left">
	　　如此诸法生，梵志勤思禅，</p>
<p style="text-align: left">
	　　永离诸疑惑，知诸受灭尽。</p>
<p style="text-align: left">
	　　如此诸法生，梵志勤思禅，</p>
<p style="text-align: left">
	　　永离诸疑惑，知因缘法尽。</p>
<p style="text-align: left">
	　　如此诸法生，梵志勤思禅，</p>
<p style="text-align: left">
	　　永离诸疑惑，知尽诸有漏。</p>
<p style="text-align: left">
	　　如此诸法生，梵志勤思禅，</p>
<p style="text-align: left">
	　　普照诸世间，如日住<a>虚空</a>，</p>
<p style="text-align: left">
	　　破坏诸魔军，觉诸结解脱。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如毗婆尸佛，如是尸弃佛、毗湿波浮佛、迦罗迦孙提佛、迦那迦牟尼佛、迦葉佛，亦如是说。</p>
<p style="text-align: left">
	　　如是我闻：一时，佛住郁毗罗尼连禅河侧大菩提所，不久当成正觉，往诣菩提树下，敷草为座，结跏跌坐，正身正念，如前广说。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有四食资益众生，令得住世摄受长养。何等为四？谓：一、粗抟食，二、细触食，三、意思食，四、识食。</p>
<p style="text-align: left">
	　　&ldquo;此四食何因、何集、何生、何触？谓此诸食爱因、爱集、爱生、爱触。此爱何因、何集、何生、何触？谓爱受因、受集、受生、受触。此受何因、何集、何生、何触？谓受触因、触集、触生、触触。此触何因、何集、何生、何触？谓触六入处因、六入处集、六入处生、六入处触。六入处集是触集，触集是受集，受集是爱集，爱集是食集，食集故未来世生、老、病、死、忧、悲、恼苦集，如是纯大苦聚集。</p>
<p style="text-align: left">
	　　&ldquo;如是六入处灭则触灭，触灭则受灭，受灭则爱灭，爱灭则食灭，食灭故于未来世生、老、病、死、忧、悲、恼苦灭，如是纯大苦聚灭。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有四食资益众生，令得住世摄受长养。何等为四？一、粗抟食，二、细触食，三、意思食，四、识食。&rdquo;</p>
<p style="text-align: left">
	　　时，有比丘名曰颇求那，住佛后扇佛，白佛言：&ldquo;世尊，谁食此识？&rdquo;</p>
<p style="text-align: left">
	　　佛告颇求那：&ldquo;我不言有食识者，我若言有食识者，汝应作是问。我说识是食，汝应问言：&lsquo;何因缘故有识食？&rsquo;我则答言：&lsquo;能招未来有，令相续生；有有故有六入处，六入处缘触。&rsquo;&rdquo;</p>
<p style="text-align: left">
	　　颇求那复问：&ldquo;为谁触？&rdquo;</p>
<p style="text-align: left">
	　　佛告颇求那：&ldquo;我不言有触者，我若言有触者，汝应作是问：&lsquo;为谁触？&rsquo;汝应如是问：&lsquo;何因缘故生触？&rsquo;我应如是答：&lsquo;六入处缘触，触缘受。&rsquo;&rdquo;</p>
<p style="text-align: left">
	　　复问：&ldquo;为谁受？&rdquo;</p>
<p style="text-align: left">
	　　佛告颇求那：&ldquo;我不说有受者，我若言有受者，汝应问：&lsquo;为谁受？&rsquo;汝应问言：&lsquo;何因缘故有受？&rsquo;我应如是答：&lsquo;触缘故有受，受缘爱。&rsquo;&rdquo;</p>
<p style="text-align: left">
	　　复问：&ldquo;世尊，为谁爱？&rdquo;</p>
<p style="text-align: left">
	　　佛告颇求那：&ldquo;我不说有爱者，我若说言有爱者，汝应作是问：&lsquo;为谁爱？&rsquo;汝应问言：&lsquo;何缘故有爱？&rsquo;我应如是答：&lsquo;缘受故有爱，爱缘取。&rsquo;&rdquo;</p>
<p style="text-align: left">
	　　复问：&ldquo;世尊，为谁取？&rdquo;</p>
<p style="text-align: left">
	　　佛告颇求那：&ldquo;我不说言有取者，我若说言有取者，汝应问言：&lsquo;为谁取？&rsquo;汝应问言：&lsquo;何缘故有取？&rsquo;我应答言：&lsquo;爱缘故有取，取缘有。&rsquo;&rdquo;</p>
<p style="text-align: left">
	　　复问：&ldquo;世尊，为谁有？&rdquo;</p>
<p style="text-align: left">
	　　佛告颇求那：&ldquo;我不说有有者，我若说有有者，汝应问言：&lsquo;为谁有？&rsquo;汝今应问：&lsquo;何缘故有有？&rsquo;我应答言：&lsquo;缘取故有有，能招当来有触生是名有。有六入处，六入处缘触，触缘受，受缘爱，爱缘取，取缘有，有缘生，生缘老、病、死、忧、悲、恼苦，如是纯大苦聚集；谓六入处灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老、病、死、忧、悲、恼苦灭，如是纯大苦聚集灭。&rsquo;&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有四食资益众生，令得住世摄受长养。云何为四？谓：一、粗抟食，二、细触食，三、意思食，四、识食。</p>
<p style="text-align: left">
	　　&ldquo;云何比丘观察抟食？譬如有夫妇二人，唯有一子，爱念将养，欲度旷野险道难处，粮食乏尽，饥饿困极，计无济理，作是议言：&lsquo;正有一子，极所爱念，若食其肉，可得度难，莫令在此三人俱死。&rsquo;作是计已，即杀其子，含悲垂泪，强食其肉，得度旷野。云何，比丘，彼人夫妇共食子肉，宁取其味，贪嗜美乐与不？&rdquo;</p>
<p style="text-align: left">
	　　答曰：&ldquo;不也，世尊。&rdquo;</p>
<p style="text-align: left">
	　　复问：&ldquo;比丘，彼强食其肉，为度旷野险道与不？&rdquo;</p>
<p style="text-align: left">
	　　答言：&ldquo;如是，世尊。&rdquo;</p>
<p style="text-align: left">
	　　佛告比丘：&ldquo;凡食抟食，当如是观。如是观者，抟食断知；抟食断知已，于五欲功德贪爱则断；五欲功德贪爱断者，我不见彼多闻圣<a>弟子</a>于五欲功德上有一结使而不断者。有一结系故，则还生此世。</p>
<p style="text-align: left">
	　　&ldquo;云何比丘观察触食？譬如有牛，生剥其皮，在在处处，诸虫唼食，沙土坌尘，草木针刺。若依于地，地虫所食；若依于水，水虫所食；若依空中，飞虫所食，卧起常有苦毒此身。如是，比丘，于彼触食，当如是观。如是观者，触食断知；触食断知者，三受则断；三受断者，多闻圣弟子于上无所复作，所作已作故。</p>
<p style="text-align: left">
	　　&ldquo;云何比丘观察意思食？譬如聚落城邑边有火起，无烟无炎，时有士夫聪明黠慧，背苦向乐，厌死乐生，作如是念：&lsquo;彼有大火，无烟无炎，行来当避，莫令堕中，必死无疑。&rsquo;作是思惟，常生思愿，舍远而去；观意思食，亦复如是。如是观者，意思食断；意思食断者，三爱则断；三爱断者，彼多闻圣弟子于上更无所作，所作已作故。</p>
<p style="text-align: left">
	　　&ldquo;诸比丘，云何观察识食？譬如国王，有防逻者，捉捕劫盗，缚送王所，如前须深经广说。以彼因缘，受三百矛苦觉，昼夜苦痛；观察识食，亦复如是。如是观者，识食断知；识食断知者，名色断知；名为断知者，多闻圣弟子于上更无所作，所作已作故。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有四食资益众生，令得住世摄受长养。何等为四？一者、抟食，二者、触食，三、意思食，四者、识食。</p>
<p style="text-align: left">
	　　&ldquo;若比丘于此四食有喜有贪，则识住增长；识住增长故，入于名色；入名色故，诸行增长；行增长故，当来有增长；当来有增长故，生、老、病、死、忧、悲、恼苦集，如是纯大苦聚集。</p>
<p style="text-align: left">
	　　&ldquo;若于四食无贪无喜，无贪无喜故，识不住、不增识长；不住不增长故，不入名色；不入名色故，行不增长；行不增长故，当来有不生不长；当来有不生长故，于未来世生、老、病、死、忧、悲、恼苦不起，如是纯大苦聚灭。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有四食资益众生，令得住世摄受长养。何等为四？一者、抟食，二者、触食，三、意思食，四者、识食。诸比丘，于此四食有贪有喜，则有忧悲、有尘垢；若于四食无贪无喜，则无忧悲，亦无尘垢。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有四食资益众生，令得住世摄受长养。何等为四？一者、抟食，二者、触食，三、意思食，四者、识食。</p>
<p style="text-align: left">
	　　&ldquo;诸比丘，于此四食有贪有喜，识住增长，乃至纯大苦聚集。譬如楼阁宫殿，北西长广，东西窗牖，日出东方，光照西壁。如是，比丘，于此四食有贪有喜，如前广说，乃至纯大苦聚集。</p>
<p style="text-align: left">
	　　&ldquo;若于四食无贪无喜，如前广说，乃至纯大苦聚灭。譬如，比丘，楼阁宫殿，北西长广，东西窗牖，日出东方，应照何所？&rdquo;</p>
<p style="text-align: left">
	　　比丘白佛言：&ldquo;应照西壁。&rdquo;</p>
<p style="text-align: left">
	　　佛告比丘：&ldquo;若无西壁，应何所照？&rdquo;</p>
<p style="text-align: left">
	　　比丘白佛言：&ldquo;应照虚空，无所攀缘。&rdquo;</p>
<p style="text-align: left">
	　　&ldquo;如是，比丘，于此四食无贪无喜，识无所住，乃至如是纯大苦聚灭。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有四食资益众生，令得住世摄受长养。何等为四？一者、抟食，二者、触食，三、意思食，四者、识食。诸比丘，于此四食有贪有喜，识住增长乃至纯大苦聚集。譬如，比丘，楼阁宫殿，北西长广，东西窗牖，日出东方，应照何所？&rdquo;</p>
<p style="text-align: left">
	　　比丘白佛言：&ldquo;应照西壁。&rdquo;</p>
<p style="text-align: left">
	　　佛告比丘：&ldquo;如是，四食有贪有喜，识住增长乃至如是大苦聚集。若于四食无贪无喜，亦无识住增长，乃至如是纯大苦聚灭。譬如，比丘，画师、画师弟子集种种彩色，欲妆画虚空，宁能画不？&rdquo;</p>
<p style="text-align: left">
	　　比丘白佛：&ldquo;不能，世尊。所以者何？彼虚空者，非色、无对、不可见。&rdquo;</p>
<p style="text-align: left">
	　　&ldquo;如是，比丘，于此四食无贪无喜，亦无识住增长，乃至如是纯大苦聚灭。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有四食资益众生，令得住世摄受长养。何等为四？一者、搏抟食，二者、触食，三、意思食，四者、识食。诸比丘，于此四食有贪有喜，识住增长乃至纯大苦聚集。譬如，比丘，画师、若画师弟子集种种彩，欲妆画于色，作种种像。诸比丘，于意云何？彼画师、画师弟子宁能妆于色不？&rdquo;</p>
<p style="text-align: left">
	　　比丘白佛：&ldquo;如是，世尊，能妆画色。&rdquo;</p>
<p style="text-align: left">
	　　佛告比丘：&ldquo;于此四食有贪有喜，识住增长乃至如是纯大苦聚集。诸比丘，若于四食无贪无喜，无有识住增长，乃至如是纯大苦聚灭。比丘，譬如画师、画师弟子集种种彩，欲离于色有所妆画，作种种像，宁能画不？&rdquo;</p>
<p style="text-align: left">
	　　比丘白佛：&ldquo;不能，世尊。&rdquo;</p>
<p style="text-align: left">
	　　&ldquo;如是，比丘，若于四食无贪无喜，无有识住增长，乃至如是纯大苦聚灭。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰<a>鹿野苑</a>中仙人住处。</p>
<p style="text-align: left">
	　　尔时，世尊告五比丘：&ldquo;此苦圣谛，本所未曾闻法，当正思惟，时，生眼、智、明、觉；此苦集、此苦灭、此苦灭道迹圣谛，本所未曾闻法，当正思惟，时，生眼、智、明、觉。</p>
<p style="text-align: left">
	　　&ldquo;复次，苦圣谛智当复知，本所未闻法，当正思惟，时，生眼、智、明、觉。苦集圣谛已知当断，本所未曾闻法，当正思惟，时，生眼、智、明、觉。复次，苦集灭，此苦灭圣谛已知当知作证，本所未闻法，当正思惟，时，生眼、智、明、觉。复以此苦灭道迹圣谛已知当修，本所未曾闻法，当正思惟，时，生眼、智、明、觉。</p>
<p style="text-align: left">
	　　&ldquo;复次，比丘，此苦圣谛已知，知已出，所未闻法，当正思惟，时，生眼、智、明、觉。复次，此苦集圣谛已知，已断出，所未闻法，当正思惟，时，生眼、智、明、觉。复次，苦灭圣谛已知，已作证出，所未闻法，当正思惟，时，生眼、智、明、觉。复次，苦灭道迹圣谛已知，已修出，所未曾闻法，当正思惟，时，生眼、智、明、觉。</p>
<p style="text-align: left">
	　　&ldquo;诸比丘，我于此四圣谛三转十二行不生眼、智、明、觉者，我终不得于诸天、魔、梵、<a>沙门</a>、<a>婆罗门</a>闻法众中，为解脱、为出、为离，亦不自证得阿耨多罗三藐三菩提。我已于四圣谛三转十二行生眼、智、明、觉，故于诸天、魔、梵、沙门、婆罗门闻法众中，得出、得脱，自证得成阿耨多罗三藐三菩提。&rdquo;</p>
<p style="text-align: left">
	　　尔时，世尊说是法时，尊者憍陈如及八万诸天远尘离垢，得法眼净。</p>
<p style="text-align: left">
	　　尔时，世尊告尊者憍陈如：&ldquo;知法未？&rdquo;</p>
<p style="text-align: left">
	　　憍陈如白佛：&ldquo;已知，世尊。&rdquo;</p>
<p style="text-align: left">
	　　复告尊者憍陈如：&ldquo;知法未？&rdquo;</p>
<p style="text-align: left">
	　　拘邻白佛：&ldquo;已知，善逝。&rdquo;</p>
<p style="text-align: left">
	　　尊者拘邻已知法故，是故名阿若拘邻。</p>
<p style="text-align: left">
	　　尊者阿若拘邻知法已，地神举声唱言：&ldquo;诸仁者，世尊于波罗柰国仙人住处鹿野苑中三转十二行法轮，诸沙门、婆罗门、诸天、魔、梵所未曾转，多所<a>饶益</a>，多所安乐，哀愍世间，以义饶益，利安<a>天人</a>，增益诸天众，减损阿修罗众。&rdquo;</p>
<p style="text-align: left">
	　　地神唱已，闻虚空神天、四天王天、三十三天、炎摩天、兜率陀天、化乐天、他化<a>自在</a>天展转传唱，须臾之间，闻于梵天身。梵天乘声唱言：&ldquo;诸仁者，世尊于波罗柰国仙人住处鹿野苑中三转十二行法轮，诸沙门、婆罗门、诸天、魔、梵，及世间闻法未所曾转，多所饶益，多所安乐，以义饶益诸天世人，增益诸天众，减损阿修罗众。&rdquo;</p>
<p style="text-align: left">
	　　世尊于波罗柰国仙人住处鹿野苑中转法轮，是故此经名转法轮经。</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于此四圣谛未无间等者，当修无间等，起增上欲，方便堪能，正念正知应当觉。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛当知、当解，于集圣谛当知、当断，于苦灭圣谛当知、当证，于苦灭道迹圣谛当知、当修。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，如是比丘则断爱欲，转去诸结，于慢、无间等究竟苦边。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，如是比丘名阿<a>罗汉</a>，诸漏已尽，所作已作，离诸重担，逮得己利，尽诸有结，正智善解脱。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，如是比丘边际、究竟边际、离垢边际，梵行已终，纯一清白，名为上士。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，如是比丘无有关键，平治城堑，度诸险难，解脱结缚，名为贤圣，建立圣幢。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，如是比丘无有关键，平治城堑，度诸险难，名为贤圣，建立圣幢。</p>
<p style="text-align: left">
	　　&ldquo;诸比丘，云何无有关键？谓五下分结已断已知，是名离关键。云何平治城堑？无明谓之深堑，彼得断知，是名平治城堑。云何度诸险难？谓无际生死，究竟苦边，是名度诸险难。云何解脱结缚？谓爱已断、已知。云何建立圣幢？谓我慢已断、已知，是名建立圣幢。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，是名比丘断五支，成六分，守护于一，依倚于四，舍除诸谛，离四衢，证诸觉想，自身所作，心善解脱，慧善解脱，纯一清白，名为上士。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;有四法成就，名曰大医王者，所应王之具、王之分。何等为四？一者、善知病，二者、善知病源，三者、善知病对治，四者、善知<a>治病</a>已，当来更不动发。云何名良医善知病？谓良医善知如是如是种种病，是名良医善知病。云何良医善知病源？谓良医善知此病因风起、癖阴起、涎唾起、众冷起、因现事起、时节起，是名良医善知病源。云何良医善知病对治？谓良医善知种种病，应涂药、应吐、应下、应灌鼻、应熏、应取汗，如是比种种对治，是名良医善知对治。云何良医善知治病已，于未来世永不动发？谓良医善治种种病，令究竟除，于未来世永不复起，是名良医善知治病，更不动发。</p>
<p style="text-align: left">
	　　&ldquo;如来、应、等正觉为大医王，成就四德，疗众生病，亦复如是。云何为四？谓如来知此是苦圣谛如实知，此是苦集圣谛如实知，此是苦灭圣谛如实知，此是苦灭道迹圣谛如实知。诸比丘，彼世间良医于生根本对治不如实知，老、病、死、忧、悲、恼苦根本对治不如实知；如来、应、等正觉为大医王，于生根本知对治如实知，于老、病、死、忧、悲、恼苦根本对治如实知，是故如来、应、等正觉名大医王。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;若诸沙门、婆罗门于此苦圣谛不如实知，此苦集圣谛不如实知，此苦灭圣谛不如实知，此苦灭道迹圣谛不如实知，此非沙门之沙门，非婆罗门之婆罗门，彼亦不于沙门义、婆罗门义见法自知作证：我生已尽，梵行已立，所作已作，自知不受后有。</p>
<p style="text-align: left">
	　　&ldquo;若沙门、婆罗门于此苦圣谛如实知，此苦集圣谛如实知，此苦灭圣谛如实知，此苦灭道迹圣谛如实知，当知是沙门、婆罗门&mdash;&mdash;沙门之沙门、婆罗门之婆罗门，于沙门义、婆罗门义见法自知作证：我生已尽，梵行已立，所作已作，自知不受后有。</p>
<p style="text-align: left">
	　　&ldquo;是故，比丘，于四圣谛无间等当起增上欲，精勤堪能，方便修学。何等为四？谓苦圣谛、苦集圣谛、苦灭圣谛、苦灭道迹圣谛。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　广说如上，差别者：&ldquo;于四圣谛不如实知，当知是沙门、婆罗门，非沙门数、非婆罗门数；于四圣谛如实知者，是沙门数、是婆罗门数。乃至&hellip;&hellip;。&rdquo;</p>
<p style="text-align: left">
	　　佛说此经己，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;若沙门、婆罗门于苦圣谛不如实知，苦集圣谛不如实知，苦灭圣谛不如实知，苦灭道迹圣谛不如实知，当知是沙门、婆罗门不得脱苦。若沙门、婆罗门于苦圣谛如实知，于苦集圣谛如实知，于苦灭圣谛如实知，于苦灭道迹圣谛如实知，当知是沙门、婆罗门解脱于苦。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　&ldquo;如于苦不解脱、解脱；如是舍恶趣不解脱、解脱；堪能舍戒退减，不舍戒退减；能自说得过人法自证，不能自说得过人法作证；能于此外求良<a>福田</a>，不能于此外求良福田；能于此外求大师，不能于此外求大师；不能越苦，堪能越苦；不堪能脱苦，堪能脱苦。&rdquo;</p>
<p style="text-align: left">
	　　如是上诸经重说悉继以偈：</p>
<p style="text-align: left">
	　　&ldquo;若不知苦者，及彼众苦因，</p>
<p style="text-align: left">
	　　一切诸苦法，寂灭永无余。</p>
<p style="text-align: left">
	　　若不知道迹，能思一切苦，</p>
<p style="text-align: left">
	　　心解脱于苦，慧解脱亦然，</p>
<p style="text-align: left">
	　　不能越众苦，令苦究竟脱。</p>
<p style="text-align: left">
	　　若如实知苦，亦知众苦因，</p>
<p style="text-align: left">
	　　及一切诸苦，永灭尽无余。</p>
<p style="text-align: left">
	　　若复如实知，息苦之道迹，</p>
<p style="text-align: left">
	　　意解脱具足，慧解脱亦然，</p>
<p style="text-align: left">
	　　堪能越众苦，究竟得解脱。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人往处鹿野苑中。</p>
<p style="text-align: left">
	　　尔时，世尊告诸比丘：&ldquo;若善男子正信、非家、<a>出家</a>学道，彼一切所应当知四圣谛法。何等为四？谓知苦圣谛、知苦集圣谛、知苦灭圣谛、知苦灭道迹圣谛。是故，比丘，于四圣谛未无间等者，当勤方便，修无间等。如此章句，一切四圣谛经，应当具说。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　&ldquo;如是知、如是见、如是无间等，悉应当说。又三结尽，得须陀洹，一切当知四圣谛。何等为四？谓知苦圣谛、知苦集圣谛、知苦灭圣谛、知苦灭道迹圣谛；如是当知如是当见无间等。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　&ldquo;若三结尽，贪恚痴薄，得斯陀含，彼一切皆于四圣谛如实知故。何等为四？谓知苦圣谛、知苦集圣谛、知苦灭圣谛、知苦灭道迹圣谛；如是当知、如是当见如是无间等，亦如是说。</p>
<p style="text-align: left">
	　　&ldquo;五下分结尽，生般涅槃阿那含，不还此世，彼一切知四圣谛。何等为四？知苦圣谛、知苦集圣谛、知苦灭圣谛、知苦灭道迹圣谛；如是知、如是见如是无间等，亦如是说。</p>
<p style="text-align: left">
	　　&ldquo;若一切漏尽，无漏心解脱、慧解脱，见法自知作证：我生已尽，梵行已立，所作已作，自知不受后有，彼一切悉知四圣谛。何等为四？谓知苦圣谛、知苦集圣谛、知苦灭圣谛、知苦灭道迹圣谛；如是知、如是见如是无间等，亦如是说。</p>
<p style="text-align: left">
	　　&ldquo;若得辟支佛道证，彼一切知四圣谛故。何等为四？谓知苦圣谛、知苦集圣谛、知苦灭圣谛、知苦灭道迹圣谛；如是知、如是见如是无间等，亦如是说。</p>
<p style="text-align: left">
	　　&ldquo;若得无上等正觉，彼一切知四圣谛故。何等为四？谓知苦圣谛、知苦集圣谛、知苦灭圣谛、知苦灭道迹圣谛；如是知、如是见如是无间等，亦如是说。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛往波罗柰国仙人往处鹿野苑中。</p>
<p style="text-align: left">
	　　尔时，世尊告诸比丘：&ldquo;譬如日出，明相先起，如是正尽苦亦有前相起，谓知四圣谛。何等为四？知苦圣谛、知苦集圣谛、知苦灭圣谛、知苦灭道迹圣谛；如是知、如是见、如是无间等，亦如是说。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;若日月不出世间者，一切众星亦不出于世间，昼夜、半月、一月、时节、岁数、刻数、须臾，皆悉不现，世间常冥，无有明照，唯有长夜，纯大暗苦现于世间。若如来、应供、等正觉不出世间时，不说苦圣谛、苦集圣谛、苦灭圣谛、苦灭道迹圣谛现于世间，世间盲冥，无有明照，如是长夜，纯大暗冥现于世间。</p>
<p style="text-align: left">
	　　&ldquo;若日月出于世间，众星亦现，昼夜、半月、一月、时节、岁数、刻数、须臾，悉现世间，长夜明照，出于世间。如是，如来、应、等正觉出于世间，说苦圣谛现于世间，苦集圣谛、苦灭圣谛、苦灭道迹圣谛现于世间，不复暗冥，长夜照明，纯一智慧现于世间。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;譬如日出，周行空中，坏诸暗冥，光明显照。如是，圣弟子所有集法，一切灭已，离诸尘垢，得法眼生，与无间等，俱三结断。所谓身见、戒取、疑，此三结尽，名须陀洹，不堕恶趣法，必定正觉，趣七有天人往生，作苦边。彼圣弟子中间虽起忧苦，听彼圣弟子离欲、恶不善法，有觉有观，离生喜乐，初禅具足住。不见彼圣弟子有一法不断，能令还生此世者，此则圣弟子得法眼之大义。是故，比丘于此四圣谛未无间等者，当勤方便，起增上欲，精进修学。&rdquo;</p>
<p style="text-align: left">
	　　佛说是经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;当作是说：我于苦圣谛未无间等，苦集圣谛、苦灭圣谛未无间等，而言我当得苦灭道迹圣谛无间等者，此说不应。所以者何？无是处故。若苦圣谛、苦集圣谛、苦灭圣谛未无间等，而欲苦灭道迹圣谛无间等者，无有是处。譬如有人言我欲取佉提罗叶，合集作器，盛水持<a>行者</a>，无有是处。所以者何？无是处故。如是言我于苦圣谛、苦集圣谛、苦灭圣谛未无间等，而欲得苦灭道迹圣谛无间等者，无有是处。</p>
<p style="text-align: left">
	　　&ldquo;若复有言我当于苦圣谛、苦集圣谛、苦灭圣谛无间等已得，复得苦灭道迹圣谛者，斯则善说。所以者何？有是处故。若苦圣谛、苦集圣谛、苦灭圣谛无间等已，而欲苦灭道迹圣谛无间等者，斯有是处。譬如有言我以纯昙摩叶、摩楼迦葉，合集盛水持行者，此则善说。所以者何？有是处故。如是若言我于苦圣谛、苦集圣谛、苦灭圣谛无间等已，而欲苦灭道迹圣谛无间等者，斯则善说。所以者何？有是处故。若于苦圣谛、苦集圣谛、苦灭圣谛无间等已，而欲苦灭道迹圣谛无间等者，斯有是处故。&rdquo;</p>
<p style="text-align: left">
	　　佛说是经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛彼波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;如小绵丸、小劫贝华丸，置四衢道头，四方风吹，则随风去向于一方。如是，若沙门、婆罗门于苦圣谛不如实知，于苦集圣谛、于苦灭圣谛、苦灭道迹圣谛不如实知，当知彼沙门、婆罗门常观他面，常随他说，以不如实知故，闻彼所说，趣说而受，当知此人不宿修习智慧故。</p>
<p style="text-align: left">
	　　&ldquo;譬如因陀罗柱，铜铁作之，于深入地中，四方猛风不能令动。如是，沙门、婆罗门于苦圣谛如实知，苦集圣谛、苦灭圣谛、苦灭道迹圣谛如实知者，当知是沙门、婆罗门不视他面，不随他语，是沙门、婆罗门智慧坚固，本随习故，不随他语。是故，比丘，于四圣谛当勤方便，起增上欲，精进修学。&rdquo;</p>
<p style="text-align: left">
	　　佛说是经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;譬如石柱，长十六肘，八肘入地，四方风吹，不能令动。如是，沙门、婆罗门于苦圣谛如实知，于苦集圣谛、苦灭圣谛、苦灭道迹圣谛如实知，斯等沙门、婆罗门至诸论处，无能屈。其心解脱、慧解脱者，能使余沙门、婆罗门反生忧苦。如是如实知、如实见，皆是先世宿习故，使智慧不可倾动。是故，比丘，于四圣谛当勤方便，起增上欲，精进修学。&rdquo;</p>
<p style="text-align: left">
	　　佛说是经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;譬如有人火烧头衣，当起增上欲，急救令灭。&rdquo;</p>
<p style="text-align: left">
	　　佛告比丘：&ldquo;莫作是说！当置头衣，于四圣谛起增上欲，勤加方便，修无间等。何等为四？谓苦圣谛、苦集圣谛、苦灭圣谛、苦灭道迹圣谛未无间等，当勤方便，修无间等。所以者何？比丘，长夜炽然，<a>地狱</a>、畜生、饿鬼。诸比丘，不见极苦，如苦圣谛、苦集圣谛、苦灭圣谛、苦灭道迹圣谛，未无间等者，是比丘当忍苦乐忧悲，于四圣谛勤加精进，方便修习无间等，应当学。&rdquo;</p>
<p style="text-align: left">
	　　佛说是经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;譬如士夫年寿百岁，有人语言：&lsquo;士夫若欲闻法，当日日三时受苦。晨朝时受百枪苦，日中、晡时亦复如是，于一日中受三百枪苦。如是日日，至于百岁，然后闻法，得无闻等，汝宁能不？&rsquo;时彼士夫为闻法故，悉堪能受。所以者何？人生于世，长夜受苦，有时地狱，有时畜生，有时饿鬼，于三恶道空受众苦，亦不闻法，是故我今为无间等故，不以终身受三百枪为大苦也。是故，比丘，于四圣谛未得无间等者，当勤方便，起增上欲，学无间等。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住波罗柰国仙人住处鹿野苑中。</p>
<p style="text-align: left">
	　　尔时，世尊告诸比丘：&ldquo;于四圣谛平等正觉，名为如来、应、等正觉。何等为四？所谓苦圣谛、苦集圣谛、苦灭圣谛、苦灭道迹圣谛。于此四圣谛平等正觉，名为如来、应、等正觉。是故，诸比丘，于四圣谛未无间者，当勤方便，起增上欲，学无间等。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛在摩竭国人间游行。于王舍城波罗利弗是中间竹林聚落，国王于中造福德舍。尔时，世尊与诸大众于中宿止。</p>
<p style="text-align: left">
	　　尔时，世尊告诸比丘：&ldquo;我与汝等于四圣谛无知、无见、无随顺觉、无随顺受者，应当长夜驱驰生死。何等为四？谓苦圣谛、苦集圣谛、苦灭圣谛、苦灭道迹圣谛。我与汝等于四圣谛无知、无见、无随顺觉、无随顺受者，应当长夜驱驰生死。以我及汝于此苦圣谛顺知、顺入、断诸有流，尽诸生死，不受后有；于苦集圣谛、苦灭圣谛、苦灭道迹圣谛顺知、顺入，断诸有流，尽诸生死，不受后有。是故，比丘，于四圣谛未无间等者，当勤方便，起增上欲，修无间等。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;我常与汝等，长夜涉生死，</p>
<p style="text-align: left">
	　　不见圣谛故，大苦日增长。</p>
<p style="text-align: left">
	　　若见四圣谛，断有大流海，</p>
<p style="text-align: left">
	　　生死永已除，不复受后生。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛在摩竭国人间游行。王舍城波罗利弗是中间竹林聚落，大王于中作福德舍。尔时，世尊与诸大众于中止宿。</p>
<p style="text-align: left">
	　　尔时，世尊告诸比丘：&ldquo;汝等当行，共至申恕林。&rdquo;</p>
<p style="text-align: left">
	　　尔时，世尊与诸大众到申恕林，坐树下。尔时，世尊手把树叶，告诸比丘：&ldquo;此手中叶为多耶？大林树叶为多？&rdquo;</p>
<p style="text-align: left">
	　　比丘白佛：&ldquo;世尊，手中树叶甚少，彼大林中树叶无量，百千亿万倍，乃至算数譬类不可为比。&rdquo;</p>
<p style="text-align: left">
	　　&ldquo;如是，诸比丘，我成等正觉，自所见法，为人定说者，如手中树叶。所以者何？彼法义饶益、法饶益、梵行饶益、明、慧、正觉、向于涅槃。如大林树叶，如我成等正觉，自知<a>正法</a>，所不说者，亦复如是。所以者何？彼法非义饶益，非法饶益，非梵行饶益、明、慧、正觉、正向涅槃故。是故，诸比丘，于四圣谛未无间等者，当勤方便，起增上欲，学无间等。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住毗舍离猕猴池侧重阁讲堂。</p>
<p style="text-align: left">
	　　尔时，尊者阿难晨朝著衣持钵，入毗舍离城乞食。时，有众多离车童子晨朝从城内出，至精舍门，持弓箭，竞射精舍门孔，箭箭皆入门孔。</p>
<p style="text-align: left">
	　　尊者阿难见已，以为奇特，彼诸离车童子能作如是难事。入城乞食，还举衣钵，洗足已，往诣佛所，稽首佛足，退住一面，白佛言：&ldquo;世尊，我今晨朝著衣持钵，入毗舍离城乞食，见有众多离车童子从城内出，至精舍门，竞射门孔，箭箭皆入。我作是念：&lsquo;此甚奇特！诸离车童子能为难事。&rsquo;&rdquo;</p>
<p style="text-align: left">
	　　佛告阿难：&ldquo;于意云何？离车童子竞射门孔，箭箭皆入，此为难耶？破一毛为百分，而射一毛分，箭箭悉中，此为难耶？&rdquo;</p>
<p style="text-align: left">
	　　阿难白佛：&ldquo;破一毛百分，射一分之毛，箭箭悉中，此则为难。&rdquo;</p>
<p style="text-align: left">
	　　佛告阿难：&ldquo;未若于苦圣谛生如实知，此则甚难。如是，苦集圣谛、苦灭圣谛、苦灭道迹圣谛如实知见，此则甚难。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;一毛为百分，射一分甚难！</p>
<p style="text-align: left">
	　　观一一苦阴，非我难亦然。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住猕猴池侧重阁讲堂。</p>
<p style="text-align: left">
	　　尔时，世尊告诸比丘：&ldquo;譬如大地悉成大海，有一盲龟寿无量劫，百年一出其头。海中有浮木，止有一孔，漂流海浪，随风东西。盲龟百年一出其头，当得遇此孔不？&rdquo;</p>
<p style="text-align: left">
	　　阿难白佛：&ldquo;不能，世尊。所以者何？此盲龟若至海东，浮木随风，或至海西，南、北、四维围绕亦尔，不必相得。&rdquo;</p>
<p style="text-align: left">
	　　佛告阿难：&ldquo;盲龟浮木，虽复差违，或复相得。愚痴凡夫漂流五趣，暂复人身，甚难于彼。所以者何？彼诸众生不行其义、不行法、不行善、不行真实，展转杀害，强者陵弱，造无量恶故。是故，比丘，于四圣谛当未无间等者，当勤方便，起增上欲，学无间等。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>