<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十八卷 杂阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十八卷 杂阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十八卷 杂阿含经</strong></p>
<p style="text-align: left">
	　　<a>弟子</a>所说诵第四品</p>
<p style="text-align: left">
	　　如是我闻：一时，佛住摩竭提国那罗聚落。</p>

<p style="text-align: left">
	　　尔时，尊者<a>舍利弗</a>亦在摩竭提国那罗聚落。</p>

<p style="text-align: left">
	　　时，有外道<a>出家</a>名阎浮车，是<a>舍利</a>弗旧善知识，来诣舍利弗，问讯、共相慰劳已，退坐一面，问舍利弗言：&ldquo;贤圣法、律中，有何难事？&rdquo;</p>

<p style="text-align: left">
	　　舍利弗告阎浮车：&ldquo;唯出家难。&rdquo;</p>
<p style="text-align: left">
	　　&ldquo;云何出家难？&rdquo;</p>
<p style="text-align: left">
	　　答言：&ldquo;爱乐者难。&rdquo;</p>
<p style="text-align: left">
	　　&ldquo;云何爱乐难？&rdquo;</p>
<p style="text-align: left">
	　　答言：&ldquo;乐常修善法难。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，常修善法增长耶？&rdquo;</p>
<p style="text-align: left">
	　　答言：&ldquo;有，谓八正道，谓<a>正见</a>、正志、正语、正业、正命、正方便、<a>正念</a>、正定。&rdquo;</p>
<p style="text-align: left">
	　　阎浮车言：&ldquo;舍利弗，此则善道，此则善向，修习多修习，于诸善法常修习增长。舍利弗，出家常修习此道，不久疾得尽诸有漏。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　如是比阎浮车所问序四十经。</p>
<p style="text-align: left">
	　　阎浮车问舍利弗：&ldquo;云何名善<a>说法</a>者？为<a>世间</a>正向？云何名为世间善逝？&rdquo;</p>
<p style="text-align: left">
	　　舍利弗言：&ldquo;若说法调伏欲贪，调伏瞋恚，调伏愚痴，是名世间说法者。若向调伏欲贪，向调伏瞋恚，向调伏愚痴，是名正向。若贪欲已尽，无余断知，瞋恚、愚痴已尽，无余断知，是名善断。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，能起善断？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;谓<a>涅槃</a>者，云何为涅槃？&rdquo;</p>
<p style="text-align: left">
	　　舍利弗言：&ldquo;涅槃者，贪欲永尽，瞋恚永尽，愚痴永尽，一切诸烦恼永尽，是名涅槃。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，得涅槃耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;何故于<a>沙门</a>瞿昙所出家修梵行？&rdquo;</p>
<p style="text-align: left">
	　　舍利弗言：&ldquo;为断贪欲故，断瞋恚故，断愚痴故，于沙门瞿昙所出家修梵行。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，得断贪欲、瞋恚、愚痴耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议己，各从座起而去。</p>
<p style="text-align: left">
	　　阎浮车问舍利弗：&ldquo;谓有漏尽，云何名为有漏尽？&rdquo;</p>
<p style="text-align: left">
	　　舍利弗言：&ldquo;有漏者，三有漏，谓欲有漏、有有漏、无明有漏。此三有漏，欲尽无余，名有漏尽。&rdquo;</p>
<p style="text-align: left">
	　　复问：&ldquo;舍利弗，有道有向，修习多习修，得漏尽耶？&rdquo;</p>
<p style="text-align: left">
	　　舍利弗答言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓阿<a>罗汉</a>者，云何名阿罗汉？&rdquo;</p>
<p style="text-align: left">
	　　舍利弗言：&ldquo;贪欲已断无余，瞋恚、愚痴已断无余，是名阿罗汉。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，得阿罗汉耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓阿罗汉者，云何名阿罗汉者？&rdquo;</p>
<p style="text-align: left">
	　　舍利弗言：&ldquo;贪欲永尽无余，瞋恚、愚痴永尽无余，是名阿罗汉者。&rdquo;</p>
<p style="text-align: left">
	　　复问：&ldquo;有道有向，修习多修习，得阿罗汉者耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓无明者，云何为无明？&rdquo;</p>
<p style="text-align: left">
	　　舍利弗言：&ldquo;所谓无明者，于前际无知，后际无知，前、后、中际无知，佛、法、僧宝无知，苦、集、灭、道无知，善、不善、无记无知，内无知、外无知；若于彼彼事无知暗障，是名无明。&rdquo;</p>
<p style="text-align: left">
	　　阎浮车语舍利弗：&ldquo;此是大暗积聚。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，断无明耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定时。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车复问尊者舍利弗：&ldquo;所谓有漏，云何有漏？&rdquo;如前说。</p>
<p style="text-align: left">
	　　阎浮车问舍利弗：&ldquo;所谓有，云何为有？&rdquo;</p>
<p style="text-align: left">
	　　舍利弗言：&ldquo;有谓三有：欲有、色有、无色有。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，断此有耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓有身，云何有身？&rdquo;</p>
<p style="text-align: left">
	　　舍利弗言：&ldquo;有身者，五受阴。云何五受阴？谓色受阴，受、想、行、识受阴。&rdquo;</p>
<p style="text-align: left">
	　　复问：&ldquo;舍利弗，有道有向，断此有身耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓苦者，云何为苦？&rdquo;</p>
<p style="text-align: left">
	　　舍利弗言：&ldquo;苦者，谓生苦、老苦、病苦、死苦、恩爱别离苦、怨憎会苦、所求不得苦，略说五受阴苦，是名为苦。&rdquo;</p>
<p style="text-align: left">
	　　复问：&ldquo;舍利弗，有道有向，断此苦耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正土共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓流者，云何为流？&rdquo;</p>
<p style="text-align: left">
	　　舍利弗言：&ldquo;流者，谓欲流、有流、见流、无明流。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，断此流耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓扼者，云何为扼？&rdquo;</p>
<p style="text-align: left">
	　　&ldquo;扼如流说。&rdquo;</p>
<p style="text-align: left">
	　　阎浮车问舍利弗：&ldquo;所谓取者，云何为取？&rdquo;</p>
<p style="text-align: left">
	　　舍利弗言：&ldquo;取者，四取，谓欲取、我取、见取、戒取。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，断此取耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓缚者，云何为缚？&rdquo;</p>
<p style="text-align: left">
	　　舍利弗言：&ldquo;缚者，四缚，谓贪欲缚、瞋恚缚、戒取缚、我见缚。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，断此缚耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓结者，云何为结？&rdquo;</p>
<p style="text-align: left">
	　　舍利弗言：&ldquo;结者，九结，谓爱结、恚结、慢结、无明结、见结、他取结、疑结、嫉结、悭结。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，断此结耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓使者，云何为使？&rdquo;</p>
<p style="text-align: left">
	　　舍利弗言：&ldquo;使者，七使，谓贪欲使、瞋恚使、有爱使、慢使、无明使、见使、疑使。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，断此使耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓欲者，云何为欲？&rdquo;</p>
<p style="text-align: left">
	　　舍利弗言：&ldquo;欲者，谓眼所识色可爱、乐、念，染著色；耳声、鼻香、舌味、身所识触可爱、乐、念，染著触。阎浮车，此功德非欲，但觉想思惟者。&rdquo;</p>
<p style="text-align: left">
	　　是时，舍利弗即说偈言：</p>
<p style="text-align: left">
	　　&ldquo;非彼爱欲使，世间种种色，</p>
<p style="text-align: left">
	　　唯有觉想者，是则士夫欲。</p>
<p style="text-align: left">
	　　彼诸种种色，常在于世间，</p>
<p style="text-align: left">
	　　调伏爱欲心，是则黠慧者。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，断此欲耶？&rdquo;</p>
<p style="text-align: left">
	　　舍利弗答言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗言：&ldquo;所谓盖者，云何为盖？&rdquo;</p>
<p style="text-align: left">
	　　舍利弗言：&ldquo;盖者有五盖，谓贪欲盖、瞋恚盖、睡眠盖、掉悔盖、疑盖。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，断此五盖耶？&rdquo;</p>
<p style="text-align: left">
	　　舍利弗答言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;谓蘇息者，云何为蘇息？&rdquo;</p>
<p style="text-align: left">
	　　舍利弗言：&ldquo;蘇息者，谓断三结。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，断三结耶？&rdquo;</p>
<p style="text-align: left">
	　　舍利弗答言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;谓得蘇息者，云何为得蘇息者？&rdquo;</p>
<p style="text-align: left">
	　　舍利弗言：&ldquo;得蘇息者，谓三结已尽、已知。&rdquo;</p>
<p style="text-align: left">
	　　复问：&ldquo;有道有向，断此结耶？&rdquo;</p>
<p style="text-align: left">
	　　舍利弗答言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;谓得上蘇息，云何为得上蘇息？&rdquo;</p>
<p style="text-align: left">
	　　舍利弗言：&ldquo;得上蘇息者，谓贪欲永尽，瞋恚、愚痴永尽，是名得上蘇息。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，得上蘇息耶？&rdquo;</p>
<p style="text-align: left">
	　　舍利弗答言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;谓得上蘇息处，云何为得上蘇息处？&rdquo;</p>
<p style="text-align: left">
	　　舍利弗言：&ldquo;得上蘇息处者，谓贪欲已断、已知，永尽无余；瞋恚、愚痴已断已知，永尽无余，是为得上蘇息处。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，得上蘇息处耶？&rdquo;</p>
<p style="text-align: left">
	　　舍利弗答言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓清凉，云何为清凉？&rdquo;</p>
<p style="text-align: left">
	　　舍利弗言：&ldquo;清凉者，五下分结尽，谓身见、戒取、疑、贪欲、瞋恚。&rdquo;</p>
<p style="text-align: left">
	　　复问：&ldquo;有道有向，修习多修习，断此五下分结，得清凉耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;谓得清凉，云何为得清凉？&rdquo;</p>
<p style="text-align: left">
	　　舍利弗言：&ldquo;五下分已尽、已知，是名得清凉。&rdquo;</p>
<p style="text-align: left">
	　　复问：&ldquo;舍利弗，有道有向，修习多修习，得清凉耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓上清凉者，云何为上清凉？&rdquo;</p>
<p style="text-align: left">
	　　舍利弗言：&ldquo;上清凉者，谓贪欲永尽无余，瞋恚、愚痴永尽无余，一切烦恼永尽无余，是名上清凉。&rdquo;</p>
<p style="text-align: left">
	　　复问：&ldquo;有道有向，得此上清凉耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓得上清凉，云何名得上清凉？&rdquo;</p>
<p style="text-align: left">
	　　舍利弗言：&ldquo;得上清凉者，谓贪欲永尽无余，已断、已知；瞋恚、愚痴永尽无余，已断、已知，是名得上清凉。&rdquo;</p>
<p style="text-align: left">
	　　复问：&ldquo;舍利弗，有道有向，得此上清凉耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓爱，云何为爱？&rdquo;</p>
<p style="text-align: left">
	　　舍利弗言：&ldquo;有三爱，谓欲爱、色爱、无色爱。&rdquo;</p>
<p style="text-align: left">
	　　复问：&ldquo;有道有向，断此三爱耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;谓业迹，云何为业迹？&rdquo;</p>
<p style="text-align: left">
	　　舍利弗言：&ldquo;业迹者，十不善业迹，谓<a>杀生</a>、偷盗、邪淫、妄语、两舌、恶口、绮语、贪欲、瞋恚、邪见。&rdquo;</p>
<p style="text-align: left">
	　　复问：&ldquo;舍利弗，有道有向，断此十业迹耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　阎浮车问舍利弗：&ldquo;所谓秽者，云何为秽？&rdquo;</p>
<p style="text-align: left">
	　　舍利弗言：&ldquo;秽者，谓三秽：贪欲秽、瞋恚秽、愚痴秽。&rdquo;</p>
<p style="text-align: left">
	　　复问：&ldquo;舍利弗，有道有向，断此三秽耶？&rdquo;</p>
<p style="text-align: left">
	　　舍利弗言：&ldquo;有，谓八正道，正见乃至正定。&rdquo;</p>
<p style="text-align: left">
	　　时，二正士共论议已，各从座起而去。</p>
<p style="text-align: left">
	　　如秽，如是垢、腻、刺、恋、缚亦尔。</p>
<p style="text-align: left">
	　　如阎浮车所问经，沙门出家所问亦如是。</p>
<p style="text-align: left">
	　　如是我闻：一时，佛住王舍城迦兰陀竹园。</p>
<p style="text-align: left">
	　　尔时，尊者舍利弗亦在彼住。时，尊者舍利弗语诸<a>比丘</a>：&ldquo;若有比丘得无量三昧，身作证具足住，于有身灭、涅槃心不乐著，顾念有身。譬如士夫胶著于手，以执树技，手即著树，不能得离。所以者何？胶著手故。比丘，无量三摩提身作证，心不乐著有身灭、涅槃，顾念有身，终不得离，不得现法随顺法教，乃至命终，亦无所得，还复来生此界，终不能得破于痴冥。譬如聚落傍有泥池，泥极深溺，久旱不雨，池水干消，其地破裂。如是，比丘，不得见法随顺法教，乃至命终，亦无所得，来生当复还堕此界。</p>
<p style="text-align: left">
	　　&ldquo;若有比丘得无量三昧，身作证具足住，于有身灭、涅槃心生信乐，不念有身。譬如士夫以干净手执持树枝，手不著树。所以者何？以手净故。如是，比丘，得无量三昧，身作证具足住，于有身灭、涅槃心生信乐，不念有身，现法随顺法教，乃至命终，不复来还生于此界。是故，比丘，当勤方便，破坏无明。譬如聚落傍有泥池，四方流水及数天雨，水常入池，其水盈溢，秽恶流出，其池清净；如是皆得现法随顺法教，乃至命终，不复还生此界。是故，比丘，当勤方便，破坏无明。&rdquo;</p>
<p style="text-align: left">
	　　尊者舍利弗说此经已，诸比丘闻其所说，<a>欢喜</a>奉行。</p>
<p style="text-align: left">
	　　如是我闻：一时，佛住王舍城迦兰陀竹园。</p>
<p style="text-align: left">
	　　时，尊者舍利弗告诸比丘：&ldquo;若阿练若比丘或于空地、林中、树下，当作是学，内自观察思惟：&lsquo;心中<a>自觉</a>有欲想不？&rsquo;若不觉者，当于境界，或于净相，若爱欲起，违于远离。譬如士夫用力乘船，逆流而上，身小疲怠，船则倒还，顺流而下。如是，比丘，思惟净想，还生爱欲，违于远离；是比丘学时，修下方便，行不淳净，是故还为爱欲所漂，不得法力，心不寂静，不一其心，于彼净相随生爱欲，流注浚输，违于远离。当知是比丘不敢自记，于五欲功德离欲<a>解脱</a>。</p>
<p style="text-align: left">
	　　&ldquo;若比丘或于空地、林中、树下，作是思惟：&lsquo;我内心中为离欲不？&rsquo;是比丘当于境界，或取净相，若觉其心于彼远离，顺趣浚注。譬如鸟翮，入火则卷，不可舒展。如是，比丘或取净相，即顺远离，流注浚输。比丘，当如是知，于方便行，心不<a>懈怠</a>，得法寂静，寂止、息、乐，淳净一心，谓我思惟已，于净相顺于远离，随顺<a>修道</a>，则能堪任自记，于五欲功德离欲解脱。&rdquo;</p>
<p style="text-align: left">
	　　尊者舍利弗说是经已，诸比丘闻其所说，欢喜奉行。</p>
<p style="text-align: left">
	　　如是我闻：一时，佛住王舍城迦兰陀竹园，尊者舍利弗在耆阇崛山中。</p>
<p style="text-align: left">
	　　尔时，尊者舍利弗晨朝著衣持钵，出耆阇崛山，入王舍城乞食，于路边见一大枯树，即于树下敷坐具，敛身正坐，语诸比丘：&ldquo;若有比丘修习禅思，得<a>神通</a>力，心得<a>自在</a>，欲令此枯树成地，即时为地。所以者何？谓此枯树中有地界，是故，比丘得神通力，心作地解，即成地不异。若有比丘得神通力，自在如意，欲令此树为水、火、风、金、银等物，悉皆成就不异。所以者何？谓此枯树有水界故。是故，比丘，禅思得神通力，自在如意，欲令枯树成金，即时成金不异；及余种种诸物，悉成不异。所以者何？以彼枯树有种种界故。是故，比丘，禅思得神通力，自在如意，为种种物悉成不异。比丘当知：比丘禅思神通境界不可思议。是故，比丘，当勤禅思，学诸神通。&rdquo;</p>
<p style="text-align: left">
	　　舍利弗说是经已，诸比丘闻其所说，欢喜奉行。</p>
<p style="text-align: left">
	　　如是我闻：一时，佛住王舍城迦兰陀竹园。时，尊者舍利弗在耆阇崛山中。</p>
<p style="text-align: left">
	　　尔时，尊者舍利弗告诸比丘：&ldquo;其犯戒者，以<a>破戒</a>故，所依退减，必不乐住；不乐住已，失喜、息、乐、寂静三味、如实知见、厌离、离欲、解脱已，永不能得无余涅槃。如树根坏，枝叶华果悉不成就。犯戒比丘亦复如是，功德退减，心不乐住；不信乐已，失喜、息、乐、寂静三昧、如实知见、厌离、离欲、解脱；失解脱已，永不能得无余涅槃。</p>
<p style="text-align: left">
	　　&ldquo;持戒比丘根本具足，所依具足，心得信乐；得信乐已，心得欢喜、息、乐、寂静三昧、如实知见、厌离、离欲、解脱；得解脱已，悉能疾得无余涅槃。譬如树根不坏，枝叶华果悉得成就。持戒比丘亦复如是，根本具足，所依成就，心得信乐；得信乐已，欢喜、息、乐、寂静三昧、如实知见、厌离、离欲、解脱，疾得无余涅槃。&rdquo;</p>
<p style="text-align: left">
	　　尊者舍利弗说是经已，诸比丘闻其所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，舍利弗告诸比丘：&ldquo;若诸比丘诤起相言，有犯罪比丘、举罪比丘，彼若不依正思惟自省察者，当知彼比丘长夜强梁，诤讼转增，共相违反，结恨弥深，于所起之罪，不能以<a>正法</a>、律止令休息。若比丘有此已起诤讼，若犯罪比丘、若举罪比丘，俱依正思惟自省察克责，常知彼比丘不长夜强梁，共相违反，结恨转增，于所起之罪，能以法、律止令休息。</p>
<p style="text-align: left">
	　　&ldquo;云何比丘正思惟自省察？比丘应如是思惟：&lsquo;我不是、不类、不应作罪，令彼见我。若我不为此罪，彼则不见；以彼见我罪，不喜嫌责，故举之耳！余比丘闻者，亦当嫌责。是故长夜诤讼，强粱转增，诤讼相言，于所起之罪，不能以正法、律止令休息。我今自知，如己输税。&rsquo;是名比丘于所起罪能自观察。</p>
<p style="text-align: left">
	　　&ldquo;云何举罪比丘能自省察？举罪比丘应如是念：&lsquo;彼长老比丘作不类罪，令我见之。若彼不作此不类罪者，我则不见。我见其罪，不喜故举；余比丘见，亦当不喜故举之。长夜诤讼，转增不息，不能以正法、律止所起罪，令其休息。我从今日，当自去之，如己输税。&rsquo;如是举罪比丘善能依正思惟，内自观察。</p>
<p style="text-align: left">
	　　&ldquo;是故，诸比丘有罪及举罪者，当依正思惟，而自观察，不令长夜强梁增长。诸比丘，得不诤讼；所起之诤，能以法、律止令休息。&rdquo;</p>
<p style="text-align: left">
	　　尊者舍利弗说是经已，诸比丘闻已，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，尊者舍利弗诣佛所，稽首佛足，退坐一面，白佛言：&ldquo;<a>世尊</a>，若举罪比丘欲举他罪者，令心安住，几法得举他罪？&rdquo;</p>
<p style="text-align: left">
	　　佛告舍利弗：&ldquo;若比丘令心安住，五法得举他罪。云何为五？实非不实、时不非时、义<a>饶益</a>非非义饶益、柔软不粗涩、慈心不瞋恚。舍利弗，举罪比丘具此五法，得举他罪。&rdquo;</p>
<p style="text-align: left">
	　　舍利弗白佛言：&ldquo;世尊，被举比丘复以几法自安其心？&rdquo;</p>
<p style="text-align: left">
	　　佛告舍利弗：&ldquo;被举比丘当以五法令安其心，念言：&lsquo;彼何处得？为实莫令不实，令时莫令非时，令是义饶益莫令非义饶益，柔软莫令粗涩，慈心莫令瞋恚。&rsquo;舍利弗，被举比丘当具此五法，自安其心。&rdquo;</p>
<p style="text-align: left">
	　　舍利弗白佛言：&ldquo;世尊，我见举他罪者，不实非实、非时非是时、非义饶益非为义饶益、粗涩不柔软、瞋恚非慈心。世尊，于不实举他罪比丘，当以几法饶益令其改悔？&rdquo;</p>
<p style="text-align: left">
	　　佛告舍利弗：&ldquo;不实举罪比丘当以五法饶益令其改悔，当语之言：&lsquo;长老，汝今举罪，不实非是实，当改悔；不时非是时、非义饶益非是义饶益、粗涩非柔软、瞋恚非慈心，汝当改悔。&rsquo;舍利弗，不实举他罪比丘当以此五法饶益令其改悔，亦令当来世比丘不为不实举他罪。&rdquo;</p>
<p style="text-align: left">
	　　舍利弗白佛言：&ldquo;世尊，被不实举罪比丘复以几法令不变悔？&rdquo;</p>
<p style="text-align: left">
	　　佛告舍利弗：&ldquo;彼不实举罪比丘当以五法不自变悔。彼应作是念：&lsquo;彼比丘不实举罪非是实、非时非是时、非义饶益非是义饶益、粗涩非柔软、瞋恚非慈心，我真不变悔。&rsquo;被不实举罪比丘当以此五法自安其心，不自变悔。&rdquo;</p>
<p style="text-align: left">
	　　舍利弗白佛言：&ldquo;世尊，有比丘举罪实非不实、时不非时、义饶益不非义饶益、柔软非粗涩、慈心非瞋恚，实举罪比丘当以几法饶益令不改变？&rdquo;</p>
<p style="text-align: left">
	　　佛告舍利弗：&ldquo;实举罪比丘当以五法饶益令不变悔，当作是言：&lsquo;长老，汝实举罪非不实、时不非时、义饶益不非义饶益、柔软非粗涩、慈心非瞋恚。&rsquo;舍利弗，实举罪比丘当以此五法义饶益令不变悔，亦令来世实举罪比丘而不变悔。&rdquo;</p>
<p style="text-align: left">
	　　舍利弗白佛言：&ldquo;世尊，被实举罪比丘当以几法饶益令不变悔？&rdquo;</p>
<p style="text-align: left">
	　　佛告舍利弗：&ldquo;彼举罪比丘当以五法饶益令不变悔，当作是言：&lsquo;彼比丘实举罪非不实，汝莫变悔；时不非时、义饶益不非义饶益、柔软非粗涩、慈心非瞋恚，汝莫变悔。&rsquo;&rdquo;</p>
<p style="text-align: left">
	　　舍利弗白佛言：&ldquo;世尊，我见彼实举罪比丘有瞋恚者。世尊，彼实举罪瞋恚比丘当以几法令于瞋恨而自开觉？&rdquo;</p>
<p style="text-align: left">
	　　佛告舍利弗：&ldquo;彼实举罪瞋恚比丘当以五法令自开觉，当语彼言：&lsquo;长老，彼比丘实举汝罪，非不实。汝莫瞋恨乃至慈心非瞋恚，汝莫瞋恨。&rsquo;舍利弗，彼实举罪瞋恚比丘当以此五法，令于恚恨而得开觉。&rdquo;</p>
<p style="text-align: left">
	　　舍利弗白佛言：&ldquo;世尊，有实、不实举我罪者，于彼二人，我当自安其心。若彼实者，我当自知；若不实者，当自开解言：&lsquo;此则不实，我今自知无此法也。&rsquo;世尊，我当如是，如世尊所说解材譬经说，教诸沙门：&lsquo;若有贼来，执汝以锯解身，汝等于贼起恶念恶言者，自生障碍。&rsquo;是故，比丘，若以锯解汝身，汝当于彼勿起恶心变易及起恶言，自作障碍。于彼人所，当生慈心，无怨无恨，于四方境界慈心正受具足住，应当学！是故，世尊，我当如是，如世尊所说，解身之苦，当自安忍，况复小苦、小谤而不安忍？沙门利、沙门欲，欲断不善法，欲修善法；于此不善法当断，善法当修，精勤方便，善自防护，系念思惟，不放逸行，应当学！&rdquo;</p>
<p style="text-align: left">
	　　舍利弗白佛言：&ldquo;世尊，我若举他比丘罪，实非不实、时非不时、义饶益非非义饶益、柔软非粗涩、慈心不瞋恚，然彼被举比丘有怀瞋恚者。&rdquo;</p>
<p style="text-align: left">
	　　佛问舍利弗：&ldquo;何等像类比丘闻举其罪而生瞋恚？&rdquo;</p>
<p style="text-align: left">
	　　舍利弗白佛言：&ldquo;世尊，若彼比丘谄曲幻伪、欺诳不信、无惭无愧、懈怠失念、不定恶慧、慢缓、违于远离、不敬戒律、不顾沙门、不勤修学、不自省察、为命出家、不求涅槃，如是等人，闻我举罪，则生瞋恚。&rdquo;</p>
<p style="text-align: left">
	　　佛问舍利弗：&ldquo;何等像类比丘闻汝举罪而不瞋恨？&rdquo;</p>
<p style="text-align: left">
	　　舍利弗白佛言：&ldquo;世尊，若有比丘不谄曲、不幻伪、不欺诳、有信、惭愧、精勤正念、正定智慧、不慢缓、不舍远离、深敬戒律、顾沙门行、尊祟涅槃、为法出家、不为性命，如是比丘闻我举罪，欢喜顶受，如饮<a>甘露</a>。譬如刹利、<a>婆罗门</a>女，沐浴清净，得好妙华，爱乐顶戴，以冠其首。如是，比丘不谄曲、不幻伪、不欺诳、正信、惭愧、精勤正念、正定智慧、不慢缓、心存远离、深敬戒律、顾沙门行、勤修自省、为法出家、志求涅槃，如是比丘闻我举罪，欢喜顶受，如饮甘露。&rdquo;</p>
<p style="text-align: left">
	　　佛告舍利弗：&ldquo;若彼比丘谄曲幻伪、欺诳、不信、无惭无愧、懈怠失念、不定恶慧、慢缓、违于远离、不敬戒律、不顾沙门行、不求涅槃、为命出家，如是比丘不应教授、与共言语。所以者何？此等比丘破梵行故。若彼比丘不谄曲、不幻伪、不欺诳、<a>信心</a>、惭愧、精勤正念、正定智慧、不慢缓、心存远离、深敬戒律、顾沙门行、志祟涅槃、为法出家，如是比丘应当教授。所以者何？如是比丘能修梵行，能自建立故。&rdquo;</p>
<p style="text-align: left">
	　　佛说此经已，尊者舍利弗闻佛所说，欢喜奉行。</p>
<p style="text-align: left">
	　　如是我闻：一时，佛住那罗揵陀卖衣者庵罗园。</p>
<p style="text-align: left">
	　　尔时，舍利弗诣世尊所，稽首礼足，退坐一面，白佛言：&ldquo;世尊，我深信世尊，过去、当来、今现在，诸沙门、婆罗门所有智慧，无有与世尊菩提等者，况复过上？&rdquo;</p>
<p style="text-align: left">
	　　佛告舍利弗：&ldquo;善哉！善哉！舍利弗，善哉所说，第一之说，能于众中作师子吼，自言深信世尊，言过去、当来、今现在，沙门、婆罗门所有智慧，无有与佛菩提等者，况复过上？&rdquo;</p>
<p style="text-align: left">
	　　佛问舍利弗：&ldquo;汝能审知过去三藐三<a>佛陀</a>所有增上戒不？&rdquo;</p>
<p style="text-align: left">
	　　舍利弗白佛言：&ldquo;不知。&rdquo;</p>
<p style="text-align: left">
	　　世尊复问：&ldquo;舍利弗，知如是法、如是慧、如是明、如是解脱、如是住不？&rdquo;</p>
<p style="text-align: left">
	　　舍利弗白佛言：&ldquo;不知，世尊。&rdquo;</p>
<p style="text-align: left">
	　　佛告舍利弗：&ldquo;汝复知未来三藐三佛陀所有增上戒，如是法、如是慧、如是明、如是解脱、如是住不？&rdquo;</p>
<p style="text-align: left">
	　　舍利弗白佛言：&ldquo;不知，世尊。&rdquo;</p>
<p style="text-align: left">
	　　佛告舍利弗：&ldquo;汝复能知今现在佛所有增上戒，如是法、如是慧、如是明、如是解脱、如是住不？&rdquo;</p>
<p style="text-align: left">
	　　舍利弗白佛言：&ldquo;不知，世尊。&rdquo;</p>
<p style="text-align: left">
	　　佛告舍利弗：&ldquo;汝若不知过去、未来、今现在诸佛世尊心中所有诸法，云何如是赞叹？于大众中作师子吼，说言：&lsquo;我深信世尊，过去、当来诸沙门、婆罗门所有智慧，无有与世尊菩提等者，况复过上？&rsquo;&rdquo;</p>
<p style="text-align: left">
	　　舍利弗白佛言：&ldquo;世尊，我不能知过去、当来、今现在诸佛世尊心之分齐，然我能知诸佛世尊法之分齐。我闻世尊说法，转转深、转转胜、转转上、转转妙。我闻世尊说法，知一法即断一法，知一法即证一法，知一法即修习一法，究竟于法，于大师所得净信，心得净，世尊是等正觉。</p>
<p style="text-align: left">
	　　&ldquo;世尊，譬如国王有边城，城周匝方直，牢固坚密，唯有一门，无第二门，立守门者，人民入出皆从此门，若入若出，其守门者，虽复不知人数多少，要知人民唯从此门，更无他处。如是，我知过去诸佛、如来、应、等正觉悉断五盖恼心，令慧力羸、堕障碍品、不向涅槃者，住四念处，修七觉分，得阿耨多罗三藐三菩提；彼当来世诸佛世尊亦断五盖恼心，令慧力羸、堕障碍品、不向涅槃者，住四念处，修七觉分，得阿耨多罗三藐三菩提；令现在诸佛、世尊、如来、应、等正觉亦断五盖恼心，令慧力羸、堕障碍品、不向涅槃者，住四念处，修七觉分，得阿耨多罗三藐三菩提。&rdquo;</p>
<p style="text-align: left">
	　　佛告舍利弗：&ldquo;如是！如是！舍利弗，过去、未来、今现在佛悉断五盖恼心，慧力羸、堕障碍品、不向涅槃者，住四念处，修七觉分，得阿耨多罗三藐三菩提。&rdquo;</p>
<p style="text-align: left">
	　　佛说是经已，尊者舍利弗闻佛所说，欢喜奉行。</p>
<p style="text-align: left">
	　　如是我闻：一时，佛住王舍城迦兰陀竹园。尔时，尊者舍利弗在耆阇崛山中。</p>
<p style="text-align: left">
	　　时，有月子比丘，是提婆达多弟子，诣尊者舍利弗，共相问讯慰劳已，退住一面。退住一面已，尊者舍利弗问月子比丘言：&ldquo;提婆达多比丘为诸比丘说法不？&rdquo;</p>
<p style="text-align: left">
	　　月子比丘答言：&ldquo;说法。&rdquo;</p>
<p style="text-align: left">
	　　尊者舍利弗问月子比丘言：&ldquo;提婆达多云何说法？&rdquo;</p>
<p style="text-align: left">
	　　月子比丘语尊者舍利弗言：&ldquo;彼提婆达多如是说法言：&lsquo;比丘心法修心，是比丘能自记说：我已离欲，解脱五欲功德。&rsquo;&rdquo;</p>
<p style="text-align: left">
	　　舍利弗语月子比丘言：&ldquo;汝提婆达多何以不说法言：&lsquo;比丘心法善修心，离欲心，离瞋恚心，离愚痴心，得无贪法、无恚法、无痴法，不转还欲有、色有、无色有法，彼比丘能自记说言：我生已尽，梵行已立，所作已作，自知不受后有&rsquo;耶？&rdquo;</p>
<p style="text-align: left">
	　　月子比丘言：&ldquo;彼不能也，尊者舍利弗。&rdquo;</p>
<p style="text-align: left">
	　　尔时，尊者舍利弗语月子比丘言：&ldquo;若有比丘心法善修心者，能离贪欲心、瞋恚、愚痴心，得无贪法、无恚、无痴法，是比丘能自记说：我生已尽，梵行已立，所作已作，自知不受后有。</p>
<p style="text-align: left">
	　　&ldquo;譬如村邑，近有大石山，不断、不坏、不穿、厚密，正使东方风来，不能令动，亦复不能过至西方；如是南、西、北方四维风来，不能倾动，亦不能过。如是，比丘心法善修心者，离贪欲心，离瞋恚心，离愚痴心，得无贪法、无恚法、无痴法，是比丘能自记说：我生已尽，梵行已立，所作已作，自知不受后有。</p>
<p style="text-align: left">
	　　&ldquo;譬如因陀铜铁及铜柱深入地中，筑令坚密，四方风吹不能倾动。如是，比丘心法善修心已，离贪欲心，离瞋恚心，离愚痴心，得无贪法、无恚法、无痴法，是比丘能自记说：我生已尽，梵行已立，所作已作，自知不受后有。</p>
<p style="text-align: left">
	　　&ldquo;譬如石柱长十六肘，八肘入地，四方风吹不能倾动。如是，比丘心法善修心已，悉离贪欲心，离瞋恚心，离愚痴心，得无贪法、无恚法、无痴法，能自记说：我生已尽，梵行已立，所作已作，自知不受后有。</p>
<p style="text-align: left">
	　　&ldquo;譬如火烧未烧者，烧已不复更烧。如是，比丘心法修心已，离贪欲心，离瞋恚心，离愚痴心，得无贪法、无恚法、无痴法，能自记说：我生已尽，梵行已立，所作已作，自知不受后有。&rdquo;</p>
<p style="text-align: left">
	　　舍利弗说此经已，诸比丘闻其所说，欢喜奉行。</p>
<p style="text-align: left">
	　　如是我闻：一时，佛住王舍城迦兰陀竹园。时，尊者舍利弗亦住王舍城迦兰陀竹园。</p>
<p style="text-align: left">
	　　尔时，尊者舍利弗晨朝著衣持钵，入王舍城乞食。乞食已，于一树下食。</p>
<p style="text-align: left">
	　　时，有净口外道出家尼从王舍城出，少有所营，见尊者舍利弗坐一树下食，见已，问言：&ldquo;沙门食耶？&rdquo;</p>
<p style="text-align: left">
	　　尊者舍利弗答言：&ldquo;食。&rdquo;</p>
<p style="text-align: left">
	　　复问：&ldquo;云何，沙门下口食耶？&rdquo;</p>
<p style="text-align: left">
	　　答言：&ldquo;不也，姊妹。&rdquo;</p>
<p style="text-align: left">
	　　复问：&ldquo;仰口食耶？&rdquo;</p>
<p style="text-align: left">
	　　答言：&ldquo;不也，姊妹。&rdquo;</p>
<p style="text-align: left">
	　　复问：&ldquo;云何，方口食耶？&rdquo;</p>
<p style="text-align: left">
	　　答言：&ldquo;不也，姊妹。&rdquo;</p>
<p style="text-align: left">
	　　复问：&ldquo;四维口食耶？&rdquo;</p>
<p style="text-align: left">
	　　答言：&ldquo;不也，姊妹。&rdquo;</p>
<p style="text-align: left">
	　　复问：&ldquo;我问：&lsquo;沙门食耶？&rsquo;答我言：&lsquo;食。&rsquo;我问：&lsquo;仰口耶？&rsquo;答我言：&lsquo;不。&rsquo;&lsquo;下口食耶？&rsquo;答我言：&lsquo;不。&rsquo;&lsquo;方口食耶？&rsquo;答我言：&lsquo;不。&rsquo;&lsquo;四维口食耶？&rsquo;答我言：&lsquo;不。&rsquo;如此所说，有何等义？&rdquo;</p>
<p style="text-align: left">
	　　尊者舍利弗言：&ldquo;姊妹，诸所有沙门、婆罗门明于事者、明于横法、邪命求食者，如是沙门、婆罗门下口食也。若诸沙门、婆罗门仰观星历，邪命求食者，如是沙门、婆罗门则为仰口食也。若诸沙门、婆罗门为他使命，邪命求食者，如是沙门、婆罗门则为方口食也。若有沙门、婆罗门为诸医方种种<a>治病</a>，邪命求食者，如是沙门、婆罗门则为四维口食也。姊妹，我不堕此四种邪命而求食也。然我，姊妹，但以法求食而自活也，是故我说不为四种食也。&rdquo;</p>
<p style="text-align: left">
	　　时，净口外道出家尼闻尊者舍利弗所说，欢喜<a>随喜</a>而去。</p>
<p style="text-align: left">
	　　时，净口外道出家尼于王舍城里巷四衢处赞叹言：&ldquo;沙门释子净命自活，极净命自活；诸有欲为施者，应施沙门释种子；若欲为福者，应于沙门释子所作福。&rdquo;</p>
<p style="text-align: left">
	　　时，有诸外道出家闻净口外道出家尼赞叹沙门释子声，以嫉妒心，害彼净口外道出家尼，命终之后生兜率天，以于尊者舍利弗所生信心故也。</p>
<p style="text-align: left">
	　　如是我闻：一时，佛住王舍城迦兰陀竹园。尔时，尊者大目揵连在王舍城耆阇崛山中。</p>
<p style="text-align: left">
	　　尔时，尊者大目揵连告诸比丘：&ldquo;一时，世尊住王舍城迦兰陀竹园，我于此耆阇崛山中住，我独一静处，作如是念：&lsquo;云何为圣默然？&rsquo;复作是念：&lsquo;若有比丘息有觉有观，内净一心，无觉无观三昧生喜乐，第二禅具足住，是名圣默然。&rsquo;复作是念：&lsquo;我今亦当圣默然，息有觉有观，内净一心，无觉无观三昧生喜乐，具足住多住；多住已，复有觉有观心起。&rsquo;尔时，世尊知我心念，于竹园精舍没，于耆阇崛山中现于我前，语我言：&lsquo;目揵连，汝当圣默然，莫生放逸！&rsquo;我闻世尊说已，即复离有觉有观，内净一心，无觉无观三昧生喜乐，第二禅具足住。如是再三，佛亦再三教我：&lsquo;汝当圣默然，莫放逸！&rsquo;我即复息有觉有观，内净一心，无觉无观三昧生喜乐，第二禅具足住。</p>
<p style="text-align: left">
	　　&ldquo;若正说佛子从佛口生，从法化生，得<a>佛法</a>分者，则我身是也。所以者何？我是佛子，从佛口生，从法化生，得佛法分，以少方便，得禅、解脱、三昧、正受。譬如转轮圣王长太子，虽未灌顶，已得王法，不勤方便，能得五欲功德。我亦如是，为佛之子，不勤方便，得禅、解脱、三昧、正受，于一日中，世尊以神通力三至我所，三教授我，以大人处所建立于我。&rdquo;</p>
<p style="text-align: left">
	　　尊者大目揵连说此经已，诸比丘闻其所说，欢喜奉行。</p>
<p style="text-align: left">
	　　如是我闻：一时，佛住王舍城迦兰陀竹园。尔时，尊者大目揵连在王舍城耆阇崛山中。</p>
<p style="text-align: left">
	　　尔时，尊者大目揵连告诸比丘：&ldquo;一时，世尊住王舍城，我住耆阇崛山中。我独一静处，作如是念：&lsquo;云何名为圣住？&rsquo;复作是念：&lsquo;若有比丘不念一切相，无相心正受，身作证具足住，是名圣住。&rsquo;我作是念：&lsquo;我当于此圣住，不念一切相、无相心正受，身作证具足住多住；多住已，取相心生。&rsquo;尔时，世尊知我心念，如力士屈伸臂顷，以神通力，于竹园精舍没，于耆阇崛山中现于我前，语我言：&lsquo;目揵连，汝当住于圣住，莫生放逸！&rsquo;我闻世尊教已，即离一切相，无相心正受，身作证具足住。如是至三，世尊亦三来教我：&lsquo;汝当住于圣住，莫生放逸！&rsquo;我闻教已，离一切相，无相心正受，身作证具足住。</p>
<p style="text-align: left">
	　　&ldquo;诸大德，若正说佛子者，则我身是从佛口生，从法化生，得佛法分。所以者何？我是佛子，从佛口生，从法化生，得佛法分，以少方便，得禅、解脱、三昧、正受。譬如转轮圣王太子，虽未灌顶，已得王法，不勤方便，能得五欲功德。我亦如是，为佛之子，不勤方便，得禅、解脱、三昧、正受，于一日中，世尊以神通力三至我所，三教授我，以大人处建立于我。&rdquo;</p>
<p style="text-align: left">
	　　尊者大目揵连说此经已，诸比丘闻其所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，尊者舍利弗、尊者大目揵连、尊者阿难在王舍城迦兰陀竹园，于一房共住。</p>
<p style="text-align: left">
	　　时，尊者舍利弗于后夜时告尊者目揵连：&ldquo;奇哉！尊者目揵连，汝于今夜住寂灭正受。&rdquo;</p>
<p style="text-align: left">
	　　尊者目揵连闻尊者舍利弗语，尊者目揵连言：&ldquo;我都不闻汝喘息之声。&rdquo;</p>
<p style="text-align: left">
	　　尊者目揵连言：&ldquo;此非寂灭正受，粗正受住耳！尊者舍利弗，我于今夜与世尊共语。&rdquo;</p>
<p style="text-align: left">
	　　尊者舍利弗言：&ldquo;目揵连，世尊住舍卫国祇树给孤独园，去此极远，云何共语？汝今在竹园，云何共语？汝以神通力至世尊所？为是世尊神通力来至汝所？&rdquo;</p>
<p style="text-align: left">
	　　尊者目揵连语尊者舍利弗：&ldquo;我不以神通力诣世尊所，世尊不以神通力来至我所，然我于舍卫国王舍城中闻，世尊及我俱得天眼、天耳故。我能问世尊：&lsquo;所谓殷勤精进，云何名为殷勤精进？&rsquo;世尊答我言：&lsquo;目揵连，若此比丘昼则经行、若坐，以不障碍法自净其心；初夜若坐、经行，以不障碍法自净其心；于中夜时，出房外洗足，还入房，右胁而卧，足足相累，系念明相，正念正知，作起思惟；于后夜时，徐觉徐起，若坐亦经行，以不障碍法自净其心。目揵连，是名比丘殷勤精进。&rsquo;&rdquo;</p>
<p style="text-align: left">
	　　尊者舍利弗语尊者目揵连言：&ldquo;汝大目揵连真为大神通力、大功德力，安坐而坐，我亦大力，得与汝俱。目揵连，譬如大山，有人持一小石，投之，大山色味悉同；我亦如是，得与尊者大力大德，同座而坐。譬如世间鲜净好物，人皆顶戴；如是，尊者目揵连大德大力，诸梵<a>行者</a>皆应顶戴。诸有得遇尊者目揵连交游往来，恭敬供养者，大得善利；我今亦得与尊者大目揵连交游往来，亦得善利。&rdquo;</p>
<p style="text-align: left">
	　　时，尊者大目揵连语尊者舍利弗：&ldquo;我今得与大智大德尊者舍利弗同座而坐。如以小石投之大山，得同其色；我亦如是，得与尊者大智舍利弗同座而坐，为第二伴。&rdquo;</p>
<p style="text-align: left">
	　　时，二正士共论议已，各从座起而去。</p>
		

	
	

		</div></div><hr><script charset='utf-8' src='../../js/footer.js'></script></body></html>