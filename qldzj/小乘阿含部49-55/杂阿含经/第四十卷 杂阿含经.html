<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十卷 杂阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十卷 杂阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四十卷 杂阿含经</strong></p>
<p style="text-align: left">
	　　如是我闻：一时，佛住王舍城迦兰陀竹园。</p>
<p style="text-align: left">
	　　尔时，<a>世尊</a>告诸<a>比丘</a>：&ldquo;若能受持七种受者，以是因缘得生天帝释处。谓天帝释本为人时，供养父母；及家诸尊长；和颜软语；不恶口；不两舌；常真实言；于悭吝<a>世间</a>，虽在居家而不悭惜，行<a>解脱</a>施，勤施，常乐行施，施会供养，等施一切。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;供养于父母，及家之尊长，</p>
<p style="text-align: left">
	　　柔和恭逊辞，离粗言两舌，</p>
<p style="text-align: left">
	　　调伏悭吝心，常修真实语。</p>
<p style="text-align: left">
	　　彼三十三天，见行七法者，</p>
<p style="text-align: left">
	　　咸各作是言，当来生此天。&rdquo;</p>
<p style="text-align: left">
	　　佛说此经已，诸比丘闻佛所说，<a>欢喜</a>奉行。</p>
<p style="text-align: left">
	　　如是我闻：一时，佛住鞞舍离国猕猴池侧重阁讲堂。</p>
<p style="text-align: left">
	　　时，有离车名摩诃利，来诣佛所，稽首佛足，退坐一面，白佛言：&ldquo;世尊，见天帝释不？&rdquo;</p>
<p style="text-align: left">
	　　佛答言：&ldquo;见。&rdquo;</p>
<p style="text-align: left">
	　　离车复问：&ldquo;世尊，见有鬼似帝释形以不？&rdquo;</p>
<p style="text-align: left">
	　　佛告离车：&ldquo;我知天帝释，亦知有鬼似天帝释，亦知彼帝释法，受持彼法缘故，得生帝释处。离车，帝释本为人时，供养父母，乃至行平等舍。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;供养于父母，及家之尊长，</p>
<p style="text-align: left">
	　　柔和恭逊辞，离粗言两舌，</p>
<p style="text-align: left">
	　　调伏悭吝心，常修真实语。</p>
<p style="text-align: left">
	　　彼三十三天，见行七法者，</p>
<p style="text-align: left">
	　　咸各作是言，当来生此天。&rdquo;</p>
<p style="text-align: left">
	　　佛说此经已，时摩诃利离车闻佛所说，欢喜<a>随喜</a>，作礼而去。</p>
<p style="text-align: left">
	　　如是我闻：一时，佛住鞞舍离国猕猴池侧重阁讲堂。</p>
<p style="text-align: left">
	　　时，有异比丘来诣佛所，稽首佛足，退住一面，白佛言：&ldquo;世尊，何因何缘释提桓因名释提桓因？&rdquo;</p>
<p style="text-align: left">
	　　佛告比丘：&ldquo;释提桓因本为人时，行于顿施；<a>沙门</a>、<a>婆罗门</a>、贫穷、困苦、求生行路乞，施以饮食、钱财、谷、帛、华香、严具、床卧、灯明。以堪能故，名释提桓因。&rdquo;</p>
<p style="text-align: left">
	　　比丘复白佛言：&ldquo;世尊，何因何缘故，释提桓因复名富兰陀罗？&rdquo;</p>
<p style="text-align: left">
	　　佛告比丘：&ldquo;彼释提桓因本为人时，数数行施衣被、饮食乃至灯明。以是因缘，故名富兰陀罗。&rdquo;</p>
<p style="text-align: left">
	　　比丘复白佛言：&ldquo;何因何缘故，复名摩伽婆？&rdquo;</p>
<p style="text-align: left">
	　　佛告比丘：&ldquo;彼释提桓因本为人时，名摩伽婆故，释提桓因即以本名，名摩伽婆。&rdquo;</p>
<p style="text-align: left">
	　　比丘复白佛言：&ldquo;何因何缘复名婆娑婆？&rdquo;</p>
<p style="text-align: left">
	　　佛告比丘：&ldquo;彼释提桓因本为人时，数以婆诜和衣布施供养。以是因缘故，释提桓因名婆娑婆。&rdquo;</p>
<p style="text-align: left">
	　　比丘复白佛言：&ldquo;世尊，何因何缘释提桓因复名憍尸迦？&rdquo;</p>
<p style="text-align: left">
	　　佛告比丘：&ldquo;彼释提桓因本为人时，为憍尸族姓人。以是因缘故，彼释提桓因复名憍尸迦。&rdquo;</p>
<p style="text-align: left">
	　　比丘问佛言：&ldquo;世尊，何因何缘彼释提桓因名舍脂钵低？&rdquo;</p>
<p style="text-align: left">
	　　佛告比丘：&ldquo;彼阿修罗女名日舍脂，为天帝释第一天后，是故帝释名舍脂钵低。&rdquo;</p>
<p style="text-align: left">
	　　比丘白佛言：&ldquo;世尊，何因何缘释提桓因复名千眼？&rdquo;</p>
<p style="text-align: left">
	　　佛告比丘：&ldquo;彼释提桓因本为人时，聪明智慧，于一坐间，思千种义，观察称量。以是因缘，彼天帝释复名千眼。&rdquo;</p>
<p style="text-align: left">
	　　比丘白佛：&ldquo;何因何缘彼释提桓因复名因提利？&rdquo;</p>
<p style="text-align: left">
	　　佛告比丘：&ldquo;彼天帝释于诸三十三天，为王为主。以是因缘故，彼天帝释名因提利。&rdquo;</p>
<p style="text-align: left">
	　　佛告比丘：&ldquo;然彼释提桓因本为人时，受持七种受。以是因缘，得天帝释。何等为七？释提桓因本为人时，供养父母；乃至等行惠施，是为七种受。以是因缘，为天帝释。&rdquo;</p>
<p style="text-align: left">
	　　尔时，世尊即说偈言，如上广说。</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住鞞舍离国猕猴池侧重阁讲堂。</p>
<p style="text-align: left">
	　　尔时，世尊告诸比丘：&ldquo;过去世时，有一夜叉鬼，丑陋恶色，在帝释空座上坐。三十三天见此鬼丑陋恶色，在帝释空座上坐；见已，咸各瞋恚。诸天如是极瞋恚已，彼鬼如是、如是随瞋恚渐渐端正。时，三十三天往诣天帝释，白帝释言：&lsquo;憍尸迦，当知有一异鬼，丑陋恶色，在天王空座上坐。我等诸天见彼鬼丑陋恶色，坐天王座，极生瞋恚，随彼诸天瞋恚，彼鬼随渐端正。&rsquo;释提桓因告诸三十三天：&lsquo;彼是瞋恚对治鬼。&rsquo;尔时，天帝释自往彼鬼所，整衣服，偏袒右肩，合掌三称名字而言：&lsquo;仁者，我是释提桓因。&rsquo;随释提桓因如是恭敬下意，彼鬼如是、如是随渐丑陋，即复不现。时，释提桓因自坐已，而说偈言：</p>
<p style="text-align: left">
	　　&ldquo;&lsquo;人当莫瞋恚，见瞋莫瞋报，</p>
<p style="text-align: left">
	　　于恶莫生恶，当破坏骄慢。</p>
<p style="text-align: left">
	　　不瞋亦不害，名住贤圣众；</p>
<p style="text-align: left">
	　　恶罪起瞋恚，坚住如石山。</p>
<p style="text-align: left">
	　　盛瞋恚能持，如制逸马车，</p>
<p style="text-align: left">
	　　我说善御士，非谓执绳者。&rsquo;&rdquo;</p>
<p style="text-align: left">
	　　佛告诸比丘：&ldquo;释提桓因于三十三天为<a>自在</a>王，叹说不瞋。汝等如是正信、非家、<a>出家</a>学道，亦应赞叹不瞋。当如是学！&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊晨朝著衣持钵，入舍卫城乞食；乞食已，还精舍，举衣钵，洗足已，持尼师坛，著右肩上，至安陀林，布尼师坛，坐一树下，入昼正受。</p>
<p style="text-align: left">
	　　尔时，祇桓中有两比丘诤起，一人骂詈，一人默然。其骂詈者，即便改悔忏谢于彼，而彼比丘不受其忏。以不受忏故，时，精舍中众多比丘共相劝谏，高声闹乱。</p>
<p style="text-align: left">
	　　尔时，世尊以净天耳过于人耳，闻祇桓中高声闹乱；闻已，从禅觉，还精舍，于大众前敷座而坐，告诸比丘：&ldquo;我今晨朝乞食，还至安陀林，坐禅入昼正受，闻精舍中高声大声，纷纭闹乱，竟为是谁？&rdquo;</p>
<p style="text-align: left">
	　　比丘白佛：&ldquo;此精舍中有二比丘诤起，一比丘骂，一者默然。时，骂比丘寻向悔谢，而彼不受。缘不受故，多人劝谏，故致大声，高声闹乱。&rdquo;</p>
<p style="text-align: left">
	　　佛告比丘：&ldquo;云何，比丘，愚痴之人人向悔谢，不受其忏？若人忏而不受者，是愚痴人，长夜当得不<a>饶益</a>苦。诸比丘，过去世时，释提桓因有三十三天共诤，说偈教诫言：</p>
<p style="text-align: left">
	　　&ldquo;&lsquo;于他无害心，瞋亦不缠结，</p>
<p style="text-align: left">
	　　怀恨不经久，于瞋以不住，</p>
<p style="text-align: left">
	　　虽复瞋恚盛，不发于粗言。</p>
<p style="text-align: left">
	　　不求彼阙节，扬人之虚短，</p>
<p style="text-align: left">
	　　常当自防护，以义内省察。</p>
<p style="text-align: left">
	　　不怒亦不害，常与贤圣俱；</p>
<p style="text-align: left">
	　　若与恶人俱，刚强犹山石。</p>
<p style="text-align: left">
	　　盛恚能自持，如制逸马车，</p>
<p style="text-align: left">
	　　我说为善御，非谓执绳者。&rsquo;&rdquo;</p>
<p style="text-align: left">
	　　佛告诸比丘：&ldquo;释提桓因于三十三天为自在王，常行忍辱，亦复赞叹行忍者。汝等比丘正信、非家、出家学道，当行忍辱，赞叹忍者，应当学！&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;过去世时，天、阿修罗对阵欲战，释提桓因语毗摩质多罗阿修罗王：&lsquo;莫得各各共相杀害，但当论议，理屈者伏。&rsquo;毗摩质多罗阿修罗王言：&lsquo;设共论议，谁当证知理之通塞？&rsquo;天帝释言：&lsquo;诸天众中自有智慧明记识者，阿修罗众亦复自有明记识者。&rsquo;毗摩质多罗阿修罗言：&lsquo;可尔。&rsquo;释提桓因言：&lsquo;汝等可先立论，然后我当随后立论，则不为难。&rsquo;时，毗摩质多罗阿修罗王即说偈立论言：</p>
<p style="text-align: left">
	　　&ldquo;&lsquo;我若行忍者，于事则有阙，</p>
<p style="text-align: left">
	　　愚痴者当言，怖畏故行忍。&rsquo;</p>
<p style="text-align: left">
	　　&ldquo;释提桓因说偈答言：</p>
<p style="text-align: left">
	　　&ldquo;&lsquo;正使愚痴者，言恐怖故忍，</p>
<p style="text-align: left">
	　　及其不言者，于理何所伤？</p>
<p style="text-align: left">
	　　但自观其义，亦观于他义，</p>
<p style="text-align: left">
	　　彼我悉获安，斯忍为最上。&rsquo;</p>
<p style="text-align: left">
	　　&ldquo;毗摩质多罗阿修罗复说偈言：</p>
<p style="text-align: left">
	　　&ldquo;&lsquo;若不制愚痴，愚痴则伤人，</p>
<p style="text-align: left">
	　　犹如凶恶牛，舍走逐触人。</p>
<p style="text-align: left">
	　　执杖而强制，怖畏则调伏，</p>
<p style="text-align: left">
	　　是故坚持杖，折伏彼愚夫。&rsquo;</p>
<p style="text-align: left">
	　　&ldquo;帝释复说偈言：</p>
<p style="text-align: left">
	　　&ldquo;&lsquo;我常观察彼，制彼愚夫者，</p>
<p style="text-align: left">
	　　愚者瞋恚盛，智以静默伏。</p>
<p style="text-align: left">
	　　不瞋亦不害，常与贤圣俱；</p>
<p style="text-align: left">
	　　恶罪起瞋恚，坚住如石山。</p>
<p style="text-align: left">
	　　盛瞋恚能持，如制逸马车，</p>
<p style="text-align: left">
	　　我说善御士，非谓执绳者。&rsquo;</p>
<p style="text-align: left">
	　　&ldquo;尔时，天众中有天智慧者。阿修罗众中有阿修罗智慧者，于此偈思惟称量观察，作是念：&lsquo;毗摩质多罗阿修罗所说偈，终竟长夜起于斗讼战诤，当知毗摩质多罗阿修罗王教人长夜斗讼战诤；释提桓因所说偈，长夜终竟息于斗讼战诤，当知天帝释长夜教人息于斗讼战诤。当知帝释善论得胜。&rsquo;&rdquo;</p>
<p style="text-align: left">
	　　佛告诸比丘：&ldquo;释提桓因以善论议伏阿修罗。诸比丘，释提桓因于三十三天为自在王，立于善论，赞叹善论。汝等比丘亦应如是，正信、非家、出家学道，亦当善论，赞叹善论，应当学！&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给狐独园。</p>
<p style="text-align: left">
	　　尔时，世尊告诸比丘：&ldquo;过去世时，有天<a>帝释天</a>、阿修罗对阵欲战。释提桓因语三十三天众言：&lsquo;今日诸天与阿修罗军战，诸天得胜，阿修罗不如者，当生擒毗摩质多罗阿修罗王，以五系缚，将还天宫。&rsquo;毗摩质多罗阿修罗王告阿修罗众：&lsquo;今日诸天、阿修罗共战，若阿修罗胜，诺天不如者，当生擒释提桓因，以五系缚，将还阿修罗宫。&rsquo;当其战时，诸天得胜，阿修罗不如。时，彼诸天捉得毗摩质多罗阿修罗王，以五系缚，将还天宫，缚在帝释断法殿前门下。帝释从此门入出之时，毗摩质多罗阿修罗缚在门侧瞋恚骂詈。时，帝释御者见阿修罗王，身被五缚，在于门侧，帝释出入之时辄瞋恚骂詈；见已，即便说偈，白帝释言：</p>
<p style="text-align: left">
	　　&ldquo;&lsquo;释今为畏彼，为力不足耶？</p>
<p style="text-align: left">
	　　能忍阿修罗，面前而骂辱。&rsquo;</p>
<p style="text-align: left">
	　　&ldquo;帝释即答言：</p>
<p style="text-align: left">
	　　&ldquo;&lsquo;不以畏故忍，亦非力不足，</p>
<p style="text-align: left">
	　　何有黠慧人，而与愚夫对？&rsquo;</p>
<p style="text-align: left">
	　　&ldquo;御者复白言：</p>
<p style="text-align: left">
	　　&ldquo;&lsquo;若但行忍者，于事则有阙，</p>
<p style="text-align: left">
	　　愚痴者当言，畏怖故行忍。</p>
<p style="text-align: left">
	　　是故当苦治，以智制愚痴。&rsquo;</p>
<p style="text-align: left">
	　　&ldquo;帝释答言：</p>
<p style="text-align: left">
	　　&ldquo;&lsquo;我常观察彼，制彼愚夫者，</p>
<p style="text-align: left">
	　　见愚者瞋盛，智以静默伏。</p>
<p style="text-align: left">
	　　非力而为力，是彼愚痴力，</p>
<p style="text-align: left">
	　　愚痴违远法，于道则无有。</p>
<p style="text-align: left">
	　　若使有大力，能忍于劣者，</p>
<p style="text-align: left">
	　　是则为上忍，无力何有忍？</p>
<p style="text-align: left">
	　　于他极骂辱，大力者能忍，</p>
<p style="text-align: left">
	　　是则为上忍，无力何所忍？</p>
<p style="text-align: left">
	　　于己及他人，善护大恐怖，</p>
<p style="text-align: left">
	　　知彼瞋恚盛，还自守静默，</p>
<p style="text-align: left">
	　　于二义俱备，自利亦利他。</p>
<p style="text-align: left">
	　　谓言愚夫者，以不见法故，</p>
<p style="text-align: left">
	　　愚夫谓胜忍，重增其恶口，</p>
<p style="text-align: left">
	　　未知忍彼骂，于彼常得胜。</p>
<p style="text-align: left">
	　　于胜己行忍，是名恐怖忍；</p>
<p style="text-align: left">
	　　于等者行忍，是名忍诤忍；</p>
<p style="text-align: left">
	　　于劣者行忍，是则为上忍。&rsquo;&rdquo;</p>
<p style="text-align: left">
	　　佛告诸比丘：&ldquo;释提桓因于三十三天为自在王，常行忍辱，赞叹于忍。汝等比丘正信、非家、出家学道，亦应如是行忍，赞叹于忍，应当学！&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;过去世时，释提桓因欲入园观。时，敕其御者，令严驾千马之车诣于园观。御者奉敕，即严驾千马之车，往白帝释：&lsquo;唯！俱尸迦，严驾已竟，唯王知时。&rsquo;天帝释即下常胜殿，东向合掌<a>礼佛</a>。尔时，御者见，即心惊毛竖，马鞭落地。时，天帝释见御者心惊毛坚，马鞭落地，即说偈言：</p>
<p style="text-align: left">
	　　&ldquo;&lsquo;汝见何忧怖，马鞭落于地？&rsquo;</p>
<p style="text-align: left">
	　　&ldquo;御者说偈白帝释言：</p>
<p style="text-align: left">
	　　&ldquo;&lsquo;见王天帝释，为舍脂之夫，</p>
<p style="text-align: left">
	　　所以生恐怖，马鞭落地者。</p>
<p style="text-align: left">
	　　常见天帝释，一切诸大地，</p>
<p style="text-align: left">
	　　人天大小王，及四护世主，</p>
<p style="text-align: left">
	　　三十三天众，悉皆恭敬礼。</p>
<p style="text-align: left">
	　　何处更有尊，尊于帝释者？</p>
<p style="text-align: left">
	　　而今正东向，合掌修敬礼！</p>
<p style="text-align: left">
	　　&ldquo;尔时，帝释说偈答言：</p>
<p style="text-align: left">
	　　&ldquo;&lsquo;我实于一切，世间大小王，</p>
<p style="text-align: left">
	　　及四护世王，三十三天众，</p>
<p style="text-align: left">
	　　最为其尊主，故悉来恭敬。</p>
<p style="text-align: left">
	　　而复有世间，随顺等正觉，</p>
<p style="text-align: left">
	　　名号满天师，故我稽首礼！&rsquo;</p>
<p style="text-align: left">
	　　&ldquo;御者复白言：</p>
<p style="text-align: left">
	　　&ldquo;&lsquo;是必世间胜，故使天王释，</p>
<p style="text-align: left">
	　　恭敬而合掌，东向稽首礼！</p>
<p style="text-align: left">
	　　我今亦当礼，天王所礼者。&rsquo;</p>
<p style="text-align: left">
	　　&ldquo;时，天帝释舍脂之夫说如是偈，礼佛已，乘千马车，往诣园观。&rdquo;</p>
<p style="text-align: left">
	　　佛告诸比丘：&ldquo;彼天帝释于三十三天为自在王，尚恭敬佛，亦复赞叹恭敬于佛。汝等比丘正信、非家、出家学道，亦应如是恭敬于佛，亦当赞叹恭敬佛者，应当学！&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园，广说如上。差别者：&ldquo;尔时，帝释下常胜殿，合掌东向敬礼尊法。&rdquo;乃至佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园，如上广说。差别者：&ldquo;尔时，帝释说偈答御者言：</p>
<p style="text-align: left">
	　　&ldquo;&lsquo;我实为大地，世间大小王，</p>
<p style="text-align: left">
	　　及四护世主，三十三天众，</p>
<p style="text-align: left">
	　　如是等一切，悉尊重恭敬。</p>
<p style="text-align: left">
	　　然复有净戒，长夜入正受，</p>
<p style="text-align: left">
	　　正信而出家，究竟诸梵行，</p>
<p style="text-align: left">
	　　故我于彼所，尊重恭敬礼。</p>
<p style="text-align: left">
	　　又调伏贪恚，超越愚痴境，</p>
<p style="text-align: left">
	　　修学不放逸，亦恭敬礼彼。</p>
<p style="text-align: left">
	　　贪欲瞋恚痴，悉已水不著，</p>
<p style="text-align: left">
	　　漏尽阿<a>罗汉</a>，复应敬礼彼。</p>
<p style="text-align: left">
	　　若复在居家，奉持于净戒，</p>
<p style="text-align: left">
	　　<a>如法</a>修布萨，亦复应敬礼！&rsquo;</p>
<p style="text-align: left">
	　　&ldquo;御者白帝释言：</p>
<p style="text-align: left">
	　　&ldquo;&lsquo;是必世间胜，故天王敬礼，</p>
<p style="text-align: left">
	　　我亦当如是，随天王恭敬。&rsquo;</p>
<p style="text-align: left">
	　　&ldquo;诸比丘，彼天帝释舍脂之夫敬礼法、僧，亦复赞叹礼法、僧者；汝等已能正信、非家、出家学道，亦当如是敬礼法、僧，当复赞叹礼法、僧者。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;过去世时，有天帝释欲入园观，王敕御者，令严驾千马之车。御者受教，即严驾已，还白帝释：&lsquo;乘已严驾，唯王知时。&rsquo;尔时，帝释从常胜殿来下，周向诸方，合掌恭敬。时，彼御者见天帝释从殿来下，住于中庭，周向诸方，合掌恭敬；见已惊怖，马鞭落地，而说偈言：</p>
<p style="text-align: left">
	　　&ldquo;&lsquo;诸方唯有人，臭秽胞胎生，</p>
<p style="text-align: left">
	　　神处秽死尸，饥渴常燋然；</p>
<p style="text-align: left">
	　　何故憍尸迦，故重于非家？</p>
<p style="text-align: left">
	　　为我说其义，饥渴愿欲闻！</p>
<p style="text-align: left">
	　　&ldquo;时，天帝释说偈答言：</p>
<p style="text-align: left">
	　　&ldquo;&lsquo;我正恭敬彼，能出非家者，</p>
<p style="text-align: left">
	　　自在游诸方，不计其行止。</p>
<p style="text-align: left">
	　　城邑国土色，不能累其心，</p>
<p style="text-align: left">
	　　不畜资生具，一往无欲定。</p>
<p style="text-align: left">
	　　往则无所求，唯无为为乐，</p>
<p style="text-align: left">
	　　言则定善言，不言则寂定。</p>
<p style="text-align: left">
	　　诸天阿修罗，各各共相违，</p>
<p style="text-align: left">
	　　人间自共诤，相违亦如是。</p>
<p style="text-align: left">
	　　唯有出家者，于诸诤无诤，</p>
<p style="text-align: left">
	　　于一切众生，放舍于刀杖。</p>
<p style="text-align: left">
	　　于财离财色，不醉亦不荒，</p>
<p style="text-align: left">
	　　远离一切恶，是故敬礼彼。&rsquo;</p>
<p style="text-align: left">
	　　&ldquo;是时，御者复说偈言：</p>
<p style="text-align: left">
	　　&ldquo;&lsquo;天王之所敬，是必世间胜，</p>
<p style="text-align: left">
	　　故我从今日，当礼出家人。&rsquo;</p>
<p style="text-align: left">
	　　&ldquo;如是说已，天帝释敬礼诸方一切僧毕，升于马车，游观园林。&rdquo;</p>
<p style="text-align: left">
	　　佛告比丘：&ldquo;彼天帝释于三十三天为自在王，而常恭敬众僧，亦常赞叹恭敬僧功德。汝等比丘正信、非家、出家学道，亦当如是恭敬众僧，亦当赞叹敬僧功德。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;过去世时，阿修罗王兴四种兵：象兵、马兵、车兵、步兵，与三十三天欲共斗战。时，天帝释闻阿修罗王兴四种兵，象兵、马兵、车兵、步兵，来欲共战；闻已，即告宿毗梨天子言：&lsquo;阿公知不？阿修罗兴四种兵：象兵、马兵、车兵、步兵，欲与三十三天共战。阿公可敕三十三天兴四种兵：象兵、马兵、车兵、步兵，与彼阿修罗共战。&rsquo;</p>
<p style="text-align: left">
	　　&ldquo;尔时，宿毗梨天子受帝释教，还自天宫，慢缓宽纵，不勤方便。阿修罗众已出在道路，帝释闻已，复告宿毗梨天子：&lsquo;阿公，阿修罗军已在道路，阿公可速告令起四种兵与阿修罗战。&rsquo;宿毗梨天子受帝释教已，即复还宫，<a>懈怠</a>宽纵。时，阿修罗王军已垂至，释提桓因闻阿修罗军已在近路，复告宿毗梨天子：&lsquo;阿公知不？阿修罗军已在近路。阿公，速告诸天起四种兵！&rsquo;</p>
<p style="text-align: left">
	　　&ldquo;时，宿毗梨天子即说偈言：</p>
<p style="text-align: left">
	　　&ldquo;&lsquo;若有不起处，无为安隐乐，</p>
<p style="text-align: left">
	　　得如是处者，无作亦无忧，</p>
<p style="text-align: left">
	　　当与我是处，令我得安隐。&rsquo;</p>
<p style="text-align: left">
	　　&ldquo;尔时，帝释说偈答言：</p>
<p style="text-align: left">
	　　&ldquo;&lsquo;若有不起处，无为安隐乐，</p>
<p style="text-align: left">
	　　若得是处者，无作亦无忧，</p>
<p style="text-align: left">
	　　汝得是处者，亦应将我去！&rsquo;</p>
<p style="text-align: left">
	　　&ldquo;宿毗梨天子复说偈言：</p>
<p style="text-align: left">
	　　&ldquo;&lsquo;若处无方便，不起安隐乐，</p>
<p style="text-align: left">
	　　若得彼处者，无作亦无忧，</p>
<p style="text-align: left">
	　　当与我是处，令我得安隐。&rsquo;</p>
<p style="text-align: left">
	　　&ldquo;时，天帝释复说偈答言：</p>
<p style="text-align: left">
	　　&ldquo;&lsquo;若处无方便，不起安隐乐，</p>
<p style="text-align: left">
	　　若人得是处，无作亦无忧，</p>
<p style="text-align: left">
	　　汝得是处者，亦应将我去！&rsquo;</p>
<p style="text-align: left">
	　　&ldquo;宿毗梨天子复说偈言：</p>
<p style="text-align: left">
	　　&ldquo;&lsquo;若处不放逸，不起安隐乐，</p>
<p style="text-align: left">
	　　若人得是处，无作亦无忧，</p>
<p style="text-align: left">
	　　当与我是处，令得安隐乐。&rsquo;</p>
<p style="text-align: left">
	　　&ldquo;时，天帝释复说偈言：</p>
<p style="text-align: left">
	　　&ldquo;&lsquo;若处不放逸，不起安隐乐，</p>
<p style="text-align: left">
	　　若人得是处，无作亦无忧，</p>
<p style="text-align: left">
	　　汝得是处者，亦应将我去！&rsquo;</p>
<p style="text-align: left">
	　　&ldquo;宿毗梨复说偈言：</p>
<p style="text-align: left">
	　　&ldquo;&lsquo;懒惰无所起，不知作已作，</p>
<p style="text-align: left">
	　　行欲悉皆会，当与我是处。&rsquo;</p>
<p style="text-align: left">
	　　&ldquo;时，天帝释复说偈言：</p>
<p style="text-align: left">
	　　&ldquo;&lsquo;懒惰无所起，得究竟安乐，</p>
<p style="text-align: left">
	　　汝得彼处者，亦应将我去！&rsquo;</p>
<p style="text-align: left">
	　　&ldquo;宿毗梨天子复说偈言：</p>
<p style="text-align: left">
	　　&ldquo;&lsquo;无事亦得乐，无作亦无忧，</p>
<p style="text-align: left">
	　　若与我是处，令我得安乐。&rsquo;</p>
<p style="text-align: left">
	　　&ldquo;天帝释复说偈言：</p>
<p style="text-align: left">
	　　&ldquo;&lsquo;若见若复闻，众生无所作，</p>
<p style="text-align: left">
	　　汝得是处者，亦应将我去！</p>
<p style="text-align: left">
	　　汝若畏所作，不念于有为，</p>
<p style="text-align: left">
	　　但当速净除，<a>涅槃</a>之径路。&rsquo;</p>
<p style="text-align: left">
	　　&ldquo;时，宿毗梨天子严四兵：象兵、马兵、车兵、步兵，与阿修罗战，摧阿修罗众，诸天得胜，还归天宫。&rdquo;</p>
<p style="text-align: left">
	　　佛告诸比丘：&ldquo;释提桓因兴四种兵，与阿修罗战，精勤得胜。诸比丘，释提桓因于三十三天为自在王，常以精勤方便，亦常赞叹精勤之德。汝等比丘正信、非家、出家学道，当勤精进，赞叹精勤。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;过去世时，有一聚落，有诸仙人于聚落边空闲处住止。时，有诸天、阿修罗去聚落不远，对阵战斗。尔时，毗摩质多罗阿修罗王除去五饰，脱去天冠，却伞盖，除剑刀，屏宝拂，脱革屣，至彼仙人住处，入于门内，周向看视，不顾眄诸仙人，亦不问讯；看已，还出。时，有一仙人遥见毗摩质多罗阿修罗王除去五饰入园，看已，还出；见已，语诸仙人言：&lsquo;此何等人？有不调伏色，不似人形，非威仪法，似田舍儿，非长者子，除去五饰，入于园门，高视观看，亦不顾眄问讯诸仙人。&rsquo;有一仙人答言：&lsquo;此是毗摩质多罗阿修罗王，除去五饰，观看而去。&rsquo;彼仙人言：&lsquo;此非贤士，不好不善，非贤非法，除去五饰，来入园门，看已，还去，亦不顾眄问讯诸仙人。以是故，当知天众增长，阿修罗损减。&rsquo;</p>
<p style="text-align: left">
	　　&ldquo;时，释提桓因除去五饰，入仙人住处，与诸仙人面相问讯慰劳，然后还出。复有仙人见天帝释除去五饰，入于园门，周遍问讯；见已，问诸仙人：&lsquo;此是何人？入于园林，有调伏色，有可适人色，有威仪色，非田舍儿，似族姓子，除去五饰，来入园门，周遍问讯，然后还出。&rsquo;有仙人答言：&lsquo;此是天帝释，除去五饰，来入园门，周遍问讯，然后还去。&rsquo;彼仙人言：&lsquo;此是贤士，善好真实威仪法，除去五饰，来入园门，周遍问讯，然后还去。以是当知天众增长，阿修罗众损减。&rsquo;</p>
<p style="text-align: left">
	　　&ldquo;时，毗摩质多罗阿修罗王闻仙人称叹诸天，闻已，瞋恚炽盛。时，彼空处仙人闻阿修罗王瞋恚炽盛，往诣毗摩质多罗阿修罗王所，而说偈言：</p>
<p style="text-align: left">
	　　&ldquo;&lsquo;仙人故来此，求乞施<a>无畏</a>；</p>
<p style="text-align: left">
	　　汝能施无畏，赐牟尼恩教。&rsquo;</p>
<p style="text-align: left">
	　　&ldquo;毗摩质多罗以偈答言：</p>
<p style="text-align: left">
	　　&ldquo;&lsquo;于汝仙人所，无有施无畏；</p>
<p style="text-align: left">
	　　违背阿修罗，习近帝释故；</p>
<p style="text-align: left">
	　　于此诸无畏，当遗以恐怖。&rsquo;</p>
<p style="text-align: left">
	　　&ldquo;仙人复说偈言：</p>
<p style="text-align: left">
	　　&ldquo;&lsquo;随行植种子，随类果报生；</p>
<p style="text-align: left">
	　　来乞于无畏，遗之以恐怖；</p>
<p style="text-align: left">
	　　当获无尽畏，施畏种子故。&rsquo;</p>
<p style="text-align: left">
	　　&ldquo;时，诸仙人于毗摩质多罗阿修罗王面前说咒已，陵虚而逝。即于是夜，毗摩质多罗阿修罗王心惊三起，眠中闻恶声言：&lsquo;释提桓因兴四种兵，与阿修罗战！&rsquo;惊觉恐怖，虑战必败，退走而还阿修罗宫。时，天帝释敌退得胜已，诣彼空闲仙人住处，礼诸仙人足已，退于西面诸仙人前，东向而坐。时，东风起，有异仙人即说偈言：</p>
<p style="text-align: left">
	　　&ldquo;&lsquo;今此诸牟尼，出家来日久；</p>
<p style="text-align: left">
	　　腋下流汗臭，莫顺坐风下；</p>
<p style="text-align: left">
	　　千眼可移坐，此臭难可堪！&rsquo;</p>
<p style="text-align: left">
	　　&ldquo;时，天帝释说偈答言：</p>
<p style="text-align: left">
	　　&ldquo;&lsquo;种种众香华，结以为华鬘；</p>
<p style="text-align: left">
	　　今之所闻香，其香复过是；</p>
<p style="text-align: left">
	　　宁久闻斯香，未曾生厌患。&rsquo;&rdquo;</p>
<p style="text-align: left">
	　　佛告诸比丘：&ldquo;彼天帝释于三十三天为自在王，恭敬出家人，亦常赞叹出家人，亦常赞叹恭敬之德。汝等比丘正信、非家、出家学道，常应恭敬诸梵<a>行者</a>，亦当赞叹恭敬之德。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　时，天帝释晨朝来诣佛所，稽首佛足，以帝释神力，身诸光明遍照祇树精舍。时，释提桓因说偈问佛言：</p>
<p style="text-align: left">
	　　&ldquo;为杀于何等，而得安隐眠？</p>
<p style="text-align: left">
	　　为杀于何等，而得无忧畏？</p>
<p style="text-align: left">
	　　为杀何等法，瞿昙所赞叹？&rdquo;</p>
<p style="text-align: left">
	　　尔时，世尊说偈答言：</p>
<p style="text-align: left">
	　　&ldquo;害凶恶瞋恚，而得安隐眠。</p>
<p style="text-align: left">
	　　害凶恶瞋恚，心得无忧畏。</p>
<p style="text-align: left">
	　　瞋恚为毒根，灭彼苦种子，</p>
<p style="text-align: left">
	　　灭彼苦种子，而得无忧畏。</p>
<p style="text-align: left">
	　　彼苦种灭故，贤圣所称叹！&rdquo;</p>
<p style="text-align: left">
	　　尔时，释提桓因闻佛所说，欢喜随喜，作礼而去。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;于月八日，四大天王敕遣大臣，案行世间：&lsquo;为何等人供养父母、沙门、婆罗门，宗亲尊重，作诸福德，见今世恶，畏后世罪，行施作福，受持斋戒，于月八日、十四日、十五日，及神变月，<a>受戒</a>布萨？&rsquo;至十四日，遣太子下，观察世间：&lsquo;为何等人供养父母，乃至受戒布萨？&rsquo;至十五日，四大天王自下世间，观察众生：&lsquo;为何等人供养父母，乃至受戒布萨？&rsquo;</p>
<p style="text-align: left">
	　　&ldquo;诸比丘，尔时，世间无有多人供养父母，乃至受戒布萨者。时，四天王即往诣三十三天集法讲堂，白天帝释：&lsquo;天王当知：今诸世间，无有多人供养父母，乃至受戒布萨。&rsquo;时，三十三天众闻之不喜，转相告语：&lsquo;今世间人，不贤不善，不好不类，无真实行，不供养父母，乃至不受戒布萨。缘斯罪故，诸天众减，阿修罗众当渐增广。&rsquo;</p>
<p style="text-align: left">
	　　&ldquo;诸比丘，尔时，世间若复多人供养父母，乃至受戒布萨者，四天王至三十三天集法讲堂，白天帝释：&lsquo;天王当知：今诸世间，多有人民供养父母，乃至受戒布萨。&rsquo;时，三十三天心皆欢喜，转相告语：&lsquo;今诸世间，贤圣真实如法，多有人民供养父母，乃至受戒布萨。缘斯福德，阿修罗众减，诸天众增广。&rsquo;时，天帝释知诸天众皆欢喜已，即说偈言：</p>
<p style="text-align: left">
	　　&ldquo;若人月八日，十四十五日，</p>
<p style="text-align: left">
	　　及神变之月，受持八支斋，</p>
<p style="text-align: left">
	　　如我所<a>修行</a>，彼亦如是修。&rdquo;</p>
<p style="text-align: left">
	　　尔时，世尊告诸比丘：&ldquo;彼天帝释所说偈言：</p>
<p style="text-align: left">
	　　&ldquo;若人月八日，十四十五日，</p>
<p style="text-align: left">
	　　及神变之月，受持八支斋，</p>
<p style="text-align: left">
	　　如我所修行，彼亦如是修。</p>
<p style="text-align: left">
	　　&ldquo;此非善说。所以者何？彼天帝释自有贪、恚、痴患，不脱生、老、病、死、忧、悲、恼苦故。若阿罗汉比丘诸漏已尽，所作已作，离诸重担，断诸有结，心善解脱，说此偈言：</p>
<p style="text-align: left">
	　　&ldquo;若人月八日，十四十五日，</p>
<p style="text-align: left">
	　　及神变之月，受持八支斋，</p>
<p style="text-align: left">
	　　如我所修行，彼亦如是修。</p>
<p style="text-align: left">
	　　&ldquo;如是说者，则为善说。所以者何？阿罗汉比丘离贪、恚、痴，已脱生、老、病、死、忧、悲、恼苦，是故此偈则为善说。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;过去世时，毗摩质多罗阿修罗王疾病困笃，往诣释提桓因所，语释提桓因言：&lsquo;憍尸迦，当知我今疾病困笃，为我疗治，令得安隐！&rsquo;释提桓因语毗摩质多罗阿修罗言：&lsquo;汝当授我幻法，我当疗治汝病，令得安隐。&rsquo;毗摩质多罗阿修罗语帝释言：&lsquo;我当还问诸阿修罗众，听我者，当授帝释阿修罗幻法。&rsquo;</p>
<p style="text-align: left">
	　　&ldquo;尔时，毗摩质多罗阿修罗即往至诸阿修罗众中，语诸阿修罗言：&lsquo;诸人当知：我今疾病困笃，往诣释提桓因所，求彼<a>治病</a>。彼语我言：&ldquo;汝能授我阿修罗幻法者，当治汝病，令得安隐。&rdquo;我今当往为彼说阿修罗幻法。&rsquo;时，有一诈伪阿修罗语毗摩质多罗阿修罗：&lsquo;其彼天帝释质直好信不虚伪，但语彼言：&ldquo;天王，此阿修罗幻法，若学者，令人堕<a>地狱</a>，受罪无量百千岁。&rdquo;彼天帝释必当息意，不复求学，当言：&ldquo;汝去！令汝病差，可得安隐！&rdquo;&rsquo;</p>
<p style="text-align: left">
	　　&ldquo;时，毗摩质多罗阿修罗复往帝释所，说偈白言：</p>
<p style="text-align: left">
	　　&ldquo;&lsquo;千眼尊天王，阿修罗幻术，</p>
<p style="text-align: left">
	　　皆是虚诳法，令人堕地狱，</p>
<p style="text-align: left">
	　　无量百千岁，受苦无休息。&rsquo;</p>
<p style="text-align: left">
	　　&ldquo;时，天帝释语毗摩质多罗阿修罗言：&lsquo;止！止！如是幻术，非我所须，汝且还去。令汝身病寂灭休息，得力安隐！&rsquo;&rdquo;</p>
<p style="text-align: left">
	　　佛告诸比丘：&ldquo;释提桓因于三十三天为自在王，长夜真实，不幻不伪，贤善质直。汝等比丘正信、非家、出家学道，亦应如是不幻不伪，贤善质直。当如是学！&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;时，有天帝释及鞞卢阇那子婆稚阿修罗王，有绝妙之容，于晨朝时，俱诣佛所，稽首佛足，退坐一面。时，天帝释及鞞卢阇那子婆稚阿修罗王，身诸光明，普照祇树给孤独园。尔时，鞞卢阇那阿修罗王说偈白佛：</p>
<p style="text-align: left">
	　　&ldquo;&lsquo;人当勤方便，必令利满足，</p>
<p style="text-align: left">
	　　是利满足已，何须复方便？&rsquo;</p>
<p style="text-align: left">
	　　&ldquo;时，天帝释复说偈言：</p>
<p style="text-align: left">
	　　&ldquo;&lsquo;若人勤方便，必令利满足，</p>
<p style="text-align: left">
	　　是利满足已，修忍无过上！&rsquo;</p>
<p style="text-align: left">
	　　&ldquo;说是偈已，俱白佛言：&lsquo;世尊，何者善说？&rsquo;世尊告言：&lsquo;汝等所说，二说俱善。然今汝等复听我说：</p>
<p style="text-align: left">
	　　&ldquo;&lsquo;一切众生类，悉皆求己利，</p>
<p style="text-align: left">
	　　彼彼诸众生，各自求所应。</p>
<p style="text-align: left">
	　　世间诸和合，及与第一义，</p>
<p style="text-align: left">
	　　当知世和合，则为非常法。</p>
<p style="text-align: left">
	　　若人勤方便，必令利满足，</p>
<p style="text-align: left">
	　　是利满足已，修忍无过上！&rsquo;</p>
<p style="text-align: left">
	　　&ldquo;尔时，天帝释及毗卢阇那子婆稚阿修罗王闻佛所说，欢喜随喜，作礼而去。&rdquo;</p>
<p style="text-align: left">
	　　尔时，世尊告诸比丘：&ldquo;释提桓因于三十三天为自在王，修行于忍，赞叹于忍。汝等比丘正信、非家、出家学道，亦应如是修行于忍，赞叹于忍！&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
<p style="text-align: left">
	　　如是我闻：一时，佛住舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;过去世时，有天帝释白佛言：&lsquo;世尊，我今受如是戒：乃至<a>佛法</a>住世，尽其形寿，有恼我者，要不反报加恼于彼。&rsquo;时，毗摩质多罗阿修罗王闻天帝释受如是戒：&lsquo;乃至佛法住世，尽其形寿，有恼我者，我不反报加恼于彼。&rsquo;闻已，执持利剑，逆道而来。时，天帝释遥见毗摩质多罗阿修罗王执持利剑，逆道而来，即遥告言：&lsquo;阿修罗，住！缚汝勿动！&rsquo;毗摩质多罗阿修罗王即不得动，语帝释言：&lsquo;汝今岂不受如是戒：若佛法住世，尽其形寿，有恼我者，必不还报耶？&rsquo;天帝释答言：&lsquo;我实受如是戒，但汝自住受缚。&rsquo;阿修罗言：&lsquo;今且放我！&rsquo;帝释答言：&lsquo;汝若约誓不作乱者，然后放汝。&rsquo;阿修罗言：&lsquo;放我，当如法作。&rsquo;帝释答言：&lsquo;先如法作，然后放汝！&rsquo;时，毗摩质多罗阿修罗王即说偈言：</p>
<p style="text-align: left">
	　　&ldquo;&lsquo;贪欲之所趣，及瞋恚所趣，</p>
<p style="text-align: left">
	　　妄语之所趣，谤毁贤圣趣；</p>
<p style="text-align: left">
	　　我若娆乱者，趣同彼趣趣。&rsquo;</p>
<p style="text-align: left">
	　　&ldquo;释提桓因复告言：&lsquo;放汝令去，随汝所安。&rsquo;</p>
<p style="text-align: left">
	　　&ldquo;尔时，天帝释令阿修罗王作约誓已，往诣佛所，稽首佛足，退坐一面，白佛言：&lsquo;世尊，我于佛前受如是戒：乃至佛法住世，尽其形寿，有恼我者，我不反报。毗摩质多罗阿修罗王闻我受戒，手执利剑，随路而来。我遥见已，语言：&ldquo;阿修罗，住！住！缚汝勿动！&rdquo;彼阿修罗言：&ldquo;汝不受戒耶？&rdquo;我即答言：&ldquo;我实受戒，且汝今住，缚汝勿动。&rdquo;彼即求脱，我告彼言：&ldquo;若作约誓不作乱者，当令汝脱。&rdquo;阿修罗言：&ldquo;且当放我，当说约誓。&rdquo;我即告言：&ldquo;先说约誓，然后放汝。&rdquo;彼即说偈，作约誓言：</p>
<p style="text-align: left">
	　　&ldquo;&lsquo;&ldquo;贪欲之所趣，及瞋恚所趣，</p>
<p style="text-align: left">
	　　妄语之所趣，谤毁贤圣趣；</p>
<p style="text-align: left">
	　　我若作娆乱，趣同彼趣趣。&rdquo;</p>
<p style="text-align: left">
	　　&ldquo;&lsquo;如是，世尊，我要彼阿修罗王令说约誓，为是法不？彼阿修罗复为娆乱不？&rsquo;佛告天帝释：&lsquo;善哉！善哉！汝要彼约誓，如法不违，彼亦不复敢作娆乱。&rsquo;尔时，天帝释闻佛所说，欢喜随喜，作礼而去。&rdquo;</p>
<p style="text-align: left">
	　　尔时，世尊告诸比丘：&ldquo;彼天帝释于三十三天为自在王，不为娆乱，亦常赞叹不娆乱法。汝等比丘正信、非家、出家学道，亦应如是行不娆乱，亦当赞叹不扰乱法。&rdquo;</p>
<p style="text-align: left">
	　　佛说此经已，诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>