<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，阿难问事佛吉凶经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>阿难问事佛吉凶经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>阿难问事佛吉凶经</strong></p>
<p style="text-align: left">　　阿难白佛言：&ldquo;有人事佛得富贵谐偶者，有衰耗不谐偶者，云何不等同耶？愿天中天，普为说之！&rdquo;</p>
<p style="text-align: left">　　佛告阿难：&ldquo;有人奉佛，从明师<a>受戒</a>，专信不犯，精进奉行，不失所受。形像鲜明，朝暮<a>礼拜</a>，恭敬燃灯。净施所安，不违道禁，斋戒不厌，心中欣欣，常为诸天，善神拥护；所向谐偶，百事增倍，为天龙鬼神、众人所敬，后必得道。是善男子、善女人，真<a>佛弟子</a>也。</p>
<p style="text-align: left">　　&ldquo;有人事佛，不值善师，不见经教。受戒而已，示有戒名，愦塞不信，违犯戒律，乍信乍不信，心意犹豫。亦无经像恭恪之心。既不<a>烧香</a>、燃灯、礼拜，恒怀狐疑。嗔恚骂詈，恶口嫉贤。又不六斋，<a>杀生</a>趣手。不敬<a>佛经</a>，持著弊箧，衣服不净之中；或著妻子床上不净之处；或持挂壁，无有座席恭敬之心，与<a>世间</a>凡书无异。若疾病者，狐疑不信，使呼巫师，卜问解奏，祠祀邪神。天神离远，不得善护；妖魁日进，恶鬼屯门，令之衰耗，所向不谐。或从宿行恶道中来，现世罪人也，非佛<a>弟子</a>！死当入泥犁中被拷掠治。由其罪故，现自衰耗，后复受殃，死趣恶道，展转受痛，酷不可言，皆由积恶，其行不善。</p>
<p style="text-align: left">　　&ldquo;愚人盲盲，不思宿行因缘所之，精神<a>报应</a>，根本从来，谓言事佛致其衰耗。不止前世宿祚无功，怨憎天地，责圣咎天；世人迷惑，不达乃尔。不达之人，心怀不定，而不坚固，进退失理，违负佛恩而无返覆，遂为三塗所见缀縳，自作祸福。罪识之源，种之得本，不可不慎！十恶怨家，十善厚友，安神得道，皆从善生。善为大铠，不畏刀兵；善为大船，可以渡水。有能守信，室内和安，福报自然，从善至善，非神授与也；今复不信者，从后复剧矣！&rdquo;</p>
<p style="text-align: left">　　佛言：&ldquo;阿难！<a>善恶</a>追人，如影逐形，不可得离。罪福之事，亦皆如是，勿作狐疑，自堕恶道！罪福分明，谛信不迷，所在常安；佛语至诚，终不欺人。&rdquo;</p>
<p style="text-align: left">　　佛复告阿难：&ldquo;佛无二言，佛世难值，经法难闻，汝宿有福，今得侍佛。当念报恩，颁宣法教，示现人民，为作<a>福田</a>，信者得植，后生无忧。&rdquo;</p>
<p style="text-align: left">　　阿难受教，奉行普闻。</p>
<p style="text-align: left">　　阿难复白佛言：&ldquo;人不自手杀者，不自手杀为无罪耶？&rdquo;</p>
<p style="text-align: left">　　佛言：&ldquo;阿难！教人杀生，重于<a>自杀</a>也。何以故？或是奴婢愚小下人，不知罪福；或为县官所见促逼，不自出意，虽获其罪，事意不同，轻重有差。教人杀者，知而故犯，阴怀愚恶，趣手害生，无有慈心；欺罔三尊，负于自然神，伤生杌命，其罪莫大！怨对相报，世世受殃，无有断绝。现世不安，数逢灾凶；死入<a>地狱</a>，出离人形，当堕畜中，为人屠截，三塗八难，巨亿万劫，以肉供人，未有竟时，令身困苦，啖草饮泉。今世现有是辈畜兽，皆由前世得为人时，暴逆无道，阴害伤生，不信致此。世世为怨，还相报偿，神同形异，罪深如是！&rdquo;</p>
<p style="text-align: left">　　阿难复白佛言：&ldquo;世间人及弟子，恶意向师及<a>道德</a>之人，其罪云何？&rdquo;</p>
<p style="text-align: left">　　佛语阿难：&ldquo;夫为人者，当爱乐人善，不可嫉之。人有恶意，向道德之人、善师者，是恶意向佛无异也。宁持万石弩自射身，不可恶意向之。&rdquo;</p>
<p style="text-align: left">　　佛言：&ldquo;阿难！自射身为痛不？&rdquo;</p>
<p style="text-align: left">　　阿难言：&ldquo;甚痛！甚痛！<a>世尊</a>！&rdquo;</p>
<p style="text-align: left">　　佛言：&ldquo;人持恶意向道德人、其善师者，痛剧弩射身也。为人弟子，不可轻慢其师、恶意向道德人；当视之如佛，不可轻嫉，见善代其<a>欢喜</a>。人有戒德者，感动诸天，天龙鬼神莫不敬尊。宁投身火中，利剑割肉，慎莫嫉妒人之善。其罪不小，慎之！慎之！&rdquo;</p>
<p style="text-align: left">　　阿难复白佛言：&ldquo;为人师者，为可得呵遏弟子？不从道理，以有小过，遂之成大，可无罪不？&rdquo;</p>
<p style="text-align: left">　　佛言：&ldquo;不可！不可！师、弟子义，义感自然。当相讯厚，视彼如己；黜之以理，教之以道，己所不行，勿施于人，弘崇礼律，不使怨讼。弟子亦尔。二义真诚，师当如师，弟子当如弟子，勿相诽谤，含毒致怨，以小成大，还自烧身。为人弟子，当<a>孝顺</a>于善师，慎莫举恶意向师。恶意向师，是恶意向佛、向法、向<a>比丘</a>僧、向父母无异。天所不覆，地所不载！观末世人诸恶人辈，不忠不孝，无有仁义，不顺人道。魔世比丘四数之中，但念他恶，不自止恶，嫉贤妒善，更相沮丧；不念行善，强梁嫉贤，既不能为，复毁败人，断绝道意，令不得行。贪欲务俗，多求利业，积财自丧，厚财贱道，死堕恶趣大泥犁中、恶鬼、畜生。未当有此，于世何求？念报佛恩，当持经戒，相率以道；道不可不学，经不可不读，善不可不行。行善布德，济神离苦，超出<a>生死</a>，见贤勿慢，见善勿谤，不以小过证入大罪。违法失理，其罪莫大，罪福有证，可不慎耶！&rdquo;</p>
<p style="text-align: left">　　阿难复白佛言：&ldquo;末世弟子，因缘相生，理家之事，身口之累，当云何？天中天！&rdquo;</p>
<p style="text-align: left">　　佛言：&ldquo;阿难！有受禁戒，诚信奉行，顺孝畏慎，敬归三尊，养亲尽忠，内外谨善，心口相应，可得为世间事，不可得为世间意。&rdquo;</p>
<p style="text-align: left">　　阿难言：&ldquo;世间事、世间意，云何耶？天中天！&rdquo;</p>
<p style="text-align: left">　　佛言：&ldquo;为佛弟子，可得商贩营生利业，平斗直尺，不可罔于人，施行以理&mdash;&mdash;不违神明自然之理。葬送之事，移徙姻娶，是为世间事也。世间意者，为佛弟子，不得卜问、请禁、符咒、厌怪、祠祀、解奏，亦不得择良日良时。受佛<a>五戒</a>，福德人也，有所施作，当启三尊；佛之玄通，无细不知。戒德之人，道护为强，役使诸天、天龙鬼神，无不敬伏！戒贵则尊，无往不吉，岂有忌讳不善者耶！道之含覆，包弘天地，不达之人，自作挂碍。善恶之事，由人心作，祸福由人，如影追形，向之应声。戒行之德，应之自然，诸天所护，愿不意违，感动十方，与天参德；功德巍巍，众圣嗟叹，难可称量！智士达命，没身不邪，善如<a>佛教</a>，可得度世之道。&rdquo;</p>
<p style="text-align: left">　　阿难闻佛说，更整<a>袈裟</a>，头脑著地：&ldquo;唯然！世尊，我等有福，得值如来，普恩慈大，愍念一切，为作福田，令得脱苦。佛言至真而信者少，是世多恶，众生相诅，甚可痛哉！若有信者，若一、若两，奈何世恶，乃弊如此！佛灭度后，经法虽存而无信者，渐衰灭矣！呜呼！痛哉！将何恃怙！惟愿世尊，为众黎故，未可取泥洹。&rdquo;</p>
<p style="text-align: left">　　阿难因而谏颂曰：</p>
<p style="text-align: left">　　&ldquo;佛为<a>三界</a>护，恩广普慈大；愿为一切故，未可取泥洹。</p>
<p style="text-align: left">　　值法者亦少，盲盲不别真，痛矣不识者，罪深乃如是！</p>
<p style="text-align: left">　　宿福值法者，若一若有两，经法稍稍替，当复何恃怙！</p>
<p style="text-align: left">　　佛恩非不大，罪由众生故；法鼓震三千，如何不得闻？</p>
<p style="text-align: left">　　世浊多恶人，还自堕颠倒，谀谄諀訾圣，邪媚毁正真，</p>
<p style="text-align: left">　　不信世有佛，言佛非大道。是人是非人，自作众罪本，</p>
<p style="text-align: left">　　命尽往无择，刀剑解身形，食鬼好伐杀，镬汤涌其中。</p>
<p style="text-align: left">　　淫泆抱铜柱，大火相烧燃；诽谤清高士，铁钳拔其舌。</p>
<p style="text-align: left">　　乱酒无礼节，迷惑失人道，死入地狱中，烊铜沃其口。</p>
<p style="text-align: left">　　遭逢众厄难，毒痛不可言；若生还为人，下贱贫穷中。</p>
<p style="text-align: left">　　不杀得长寿，无病常康强；不盗后大富，钱财恒自满。</p>
<p style="text-align: left">　　不淫香清净，身体鲜苾芬，光影常奕奕，上则为大王。</p>
<p style="text-align: left">　　至诚不欺诈，为众所奉承，不醉后明了，德慧所尊敬！</p>
<p style="text-align: left">　　五福超法出，<a>天人</a>同俦类，所生亿万倍，<a>真谛</a>甚分明。</p>
<p style="text-align: left">　　末世诸恶人，不信多狐疑，愚痴不别道，罪深更逮冥！</p>
<p style="text-align: left">　　蔽圣毁正觉，死入大铁城，识神处其中，颈上戴铁轮。</p>
<p style="text-align: left">　　求死不得死，须臾已变形；矛戟相毒刺，躯体恒残截。</p>
<p style="text-align: left">　　奈何世如是，背正信鬼神，解奏好卜问，祭祀伤不仁，</p>
<p style="text-align: left">　　死堕十八处，经历黑绳狱，八难为界首，得复人身难。</p>
<p style="text-align: left">　　若时得为人，蛮狄无义理，痴骏无孔窍，跛躄哑不语，</p>
<p style="text-align: left">　　朦胧不达事，恶恶相牵拘，展转众徒聚，禽兽六畜形，</p>
<p style="text-align: left">　　为人所屠割，剥皮视其喉，归偿宿怨怼，以肉给还人。</p>
<p style="text-align: left">　　无道堕恶道，求脱甚为难；人身既难得，佛经难得闻。</p>
<p style="text-align: left">　　世尊为众祐，三界皆蒙恩，敷动<a>甘露</a>法，令人普奉行。</p>
<p style="text-align: left">　　哀哉已得慧，愍念群萌故，开通示道径，黠者即度苦。</p>
<p style="text-align: left">　　福人在向向，见谛学不生，自归大护田，植种不死地。</p>
<p style="text-align: left">　　恩大莫过佛，世祐转法轮，愿使一切人，得服甘露浆。</p>
<p style="text-align: left">　　慧船到<a>彼岸</a>，法磐引大千；彼我无有二，发愿无上真！&rdquo;</p>
<p style="text-align: left">　　阿难颂如是已，诸会大众一时信解，皆发无上正真之道，僧那大铠甘露之音，香薰三千。从是得度，开示道地，为作桥梁。国王臣民，天龙鬼神，闻经欢喜！阿难所说，且悲且恐。稽首佛足，及礼阿难，受教而去。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>