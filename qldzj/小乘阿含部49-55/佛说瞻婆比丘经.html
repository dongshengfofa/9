<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说瞻婆比丘经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说瞻婆比丘经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说瞻婆<a>比丘</a>经</strong></p>
<p style="text-align: left">　　闻如是。一时婆伽婆。在瞻婆恒伽上法赖池水上。彼时<a>世尊</a>十五日说戒。在比丘僧前坐。世尊坐已观诸比丘意之所念。观诸比丘意之所念已。夜初一分时坐默然住。于是有异比丘从坐起一向着衣叉手向世尊白世尊曰。唯世尊。夜一时已过。世尊及比丘僧坐已久。唯愿世尊。当说戒。彼时世尊默然住。世尊至夜半默然坐住。彼比丘再叉手向世尊白世尊曰。唯世尊。夜已过初时夜已过半。世尊。比丘僧坐已久。唯愿世尊。当说戒。彼时世尊亦默然住。彼时世尊于夜半后坐默然住。彼比丘三叉手向世尊白世尊曰。唯愿世尊。夜已过初时。夜已过半。夜已过半后明星欲出。不久当明星出。世尊。比丘僧坐已久。唯愿世尊。当说戒。彼时世尊告此比丘曰。我比丘众中有不净者。彼时尊者大目干连亦在众中会。众中会已。于是尊者大目干连作是念。世尊为说何比丘。言众中有不净。我宁可作如其像三昧正受。以三昧意。观诸比丘意之所念。于是尊者大目干连。即如其像三昧正受。以三昧意观诸比丘意之所念。尊者大目干连即便知之。世尊所为比丘。于是尊者大目干连从三昧起。便至彼比丘所。到已牵彼比丘臂将出门外。汝愚人去。汝不应在此宿。无有比丘共汝住者。汝今为比丘外。于是尊者大目干连牵彼比丘臂将出门外。反闭门。闭门已。至世尊所。到已礼世尊足。却坐一面。尊者大目干连却一面已白世尊曰。世尊。所说比丘者。言众中有不净。我已牵彼比丘臂将出门外。汝愚人去。汝不应在此宿。无有比丘共住汝。今比丘为是外。唯世尊。已过夜初分。已过夜半。已过夜半后夜。已欲晓明星出时。明星不久当出。世尊。比丘僧坐已久。愿世尊。当说戒。汝目干连。彼愚痴人为多受罪。而触娆世尊及比丘僧。若目干连。众中有不净比丘。如来说戒者。彼愚人头当破为七分。是故汝目干连。从今日始汝等当共说戒。如来不复来说戒。何以故。目干连。此一愚人如是过已。过观而观屈申卷舒持<a>僧伽</a>梨衣钵。而于他梵<a>行者</a>自言是梵行。此目干连。若人言是梵行者。若人作是念。<a>沙门</a>为幻。沙门为粗。沙门为刺。沙门非言。如是知已便弃着外。何以故。恐坏余净比丘故。犹若目干连。成就稻田麦田。若中有恶草生。彼草根如麦根。枝节叶实亦如是。未成其子当弃之。目干连。若成子已。彼田<a>居士</a>便作是念。此为是坏麦子之草。麦之刺麦之粗。彼便拔弃着外。何以故。恐坏余净麦故。如是目干连。若有一愚人作是念过已。过观而观屈申卷舒持僧伽梨衣钵。而于余梵行者自言是梵行者。若目干连。他称言是梵行者。彼若作是念。此沙门坏。此沙门刺。此沙门粗。此沙门非言。彼知已便弃着外。何以故。恐坏余净比丘故。犹若目干连。彼田居士。于冬月时治大谷积。若彼谷所有竖固住者。一向皆离去。谓所有若草若叶。彼扬着风中一向吹去。彼田居士。执扫帚在中是目干连若愚人作是行过已过观谷故。如是目干连。若一愚人。作是行过已。过观而观屈申卷舒持僧伽梨衣钵。而于他梵行者。自言是梵行者。若目干连。他称是梵行者他作是念。此沙门坏。此沙门粗。此沙门刺。彼知已弃着外。何以故。恐坏余比丘故。犹目干连。彼田居士。彼求水欲通水。执极利斧入于林中。彼执斧[木*豕]树。谓彼所有树坚固住而不可入。谓所有枯树打已斧则陷入。田居士截其根。载根已通其中。通其中已便作木笕函通水。如是目干连。或一愚人作如是行过已。过观而观屈申卷舒持僧伽梨衣钵。而于他梵行者。自言是梵行者。若目干连。他称言是梵行者。彼作是念。沙门坏。沙门粗。沙门刺。沙门非。彼知已弃着外。何以故。恐坏余净比丘故。说偈曰。</p>
<p style="text-align: left">　　共止及当知恶求及嗔恚</p>
<p style="text-align: left">　　恚恨不舍贪不弃幻谀谄</p>
<p style="text-align: left">　　庄人诈言息自说是沙门</p>
<p style="text-align: left">　　自作诸恶行恶见非是乐</p>
<p style="text-align: left">　　多作诸妄言如是知彼已</p>
<p style="text-align: left">　　悉皆不与会摈弃不共止</p>
<p style="text-align: left">　　知时具净行分别谁言已</p>
<p style="text-align: left">　　非息言沙门恶行摈弃已</p>
<p style="text-align: left">　　不与恶共止数数及日日</p>
<p style="text-align: left">　　悉皆共集会当弃此苦际</p>
<p style="text-align: left">　　佛如是说。彼诸比丘闻世尊所说。<a>欢喜</a>而乐。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>