<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong><strong>第五卷 中阿含经</strong></strong></p>
<p style="text-align: left">
	　　舍<a>梨子</a>相应品第三（有十一经）（初一日诵）</p>
<p style="text-align: left">
	　　等心、得戒、智、师子，水喻、瞿尼、梵陀然，</p>
<p style="text-align: left">
	　　教病、拘絺、象迹喻，分别<a>四谛</a>最在后。</p>
<p style="text-align: left">
	　　舍梨子相应品等<a>心经</a>第一</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，尊者舍梨子与<a>比丘</a>众夜集讲堂，因内结、外结，为诸比丘分别其义：&ldquo;诸贤，世实有二种人。云何为二？有内结人阿那含，不还此间；有外结人非阿那含，还来此间。</p>
<p style="text-align: left">
	　　&ldquo;诸贤，云何内结人阿那含，不还此间？若有一人修习禁戒，无穿无缺，无秽无浊，极多无难，圣所称誉，善修善具。彼因修习禁戒，无穿无缺，无秽无浊，极多无难，圣所称誉，善修善具故，复学厌欲、无欲、断欲；因学厌欲、无欲、断欲故，得息、心<a>解脱</a>。得已乐中，爱惜不离，于现法中不得究竟智，身坏命终，过抟食天，生余意生天中。既生彼已，便作是念：&lsquo;我本为人时，修习禁戒，无穿无缺，无秽无浊，极多无难，圣所称誉，善修善具。因修习禁戒，无穿无缺，无秽无浊，极多无难，圣所称誉，善修善具故，复学厌欲、无欲、断欲；因学厌欲、无欲、断欲故，得息、心解脱。得已乐中，爱惜不离，于现法中不得究竟智，身坏命终，过抟食天，生余意生天在于此中。&rsquo;</p>
<p style="text-align: left">
	　　&ldquo;诸贤，复有一人修习禁戒，无穿无缺，无秽无浊，极多无难，圣所称誉，善修善具。彼因修习禁戒，无穿无缺，无秽无浊，极多无难，圣所称誉，善修善具故，复学色有断、贪断业，学欲舍离；因学色有断、贪断业，学欲舍离故，得息、心解脱。得已乐中，爱惜不离，于现法中不得究竟智，身坏命终，过抟食天，生余意生天中。既生彼已，便作是念：&lsquo;我本为人时，修习禁戒，无穿无缺，无秽无浊，极多无难，圣所称誉，善修善具。因修习禁戒，无穿无缺，无秽无浊，极多无难，圣所称誉，善修善具故，复学色有断、贪断业，学欲舍离；因学色有断、贪断业，学欲舍离故，得息、心解脱。得已乐中，爱惜不离，于现法中不得究竟智，身坏命终，过抟食天，生余意生天在于此中。&rsquo;诸贤，是谓内结人阿那含，不还此间。</p>
<p style="text-align: left">
	　　&ldquo;诸贤，云何外结人非阿那含，来还此间？若有一人修习禁戒，守护从解脱，又复善摄威仪礼节，见纤芥罪，常怀畏怖，受持学戒。诸贤，是谓外结人非阿那含，还来此间。&rdquo;</p>
<p style="text-align: left">
	　　于是，众多等心天色像巍巍，光辉暐晔，夜将向旦，来诣佛所，稽首作礼，却往一面，白曰：&ldquo;<a>世尊</a>，尊者舍梨子昨夜与比丘众集在讲堂，因内结、外结，为诸比丘分别其义：&lsquo;诸贤，世实有二种人：内结人、外结人。&rsquo;世尊，众已<a>欢喜</a>，惟愿世尊慈哀愍念，往至讲堂！&rdquo;彼时，世尊为诸等心天默然而许。诸等心天知世尊默然许可，稽首佛足，绕三匝已，即彼处没。</p>
<p style="text-align: left">
	　　诸等心天去后不久，于是世尊往至讲堂比丘众前，敷座而坐。世尊坐已，叹曰：&ldquo;善哉！善哉！舍梨子，汝极甚善。所以者何？汝于昨夜与比丘众集在讲堂，因内结、外结，为诸比丘分别其义：&lsquo;诸贤，世实有二种人：内结人、外结人。&rsquo;舍梨子，昨夜向旦，诸等心天来诣我所，稽首礼已，却住一面，白我言：&lsquo;世尊，尊者舍梨子昨夜与比丘众集在讲堂，因内结、外结，为诸比丘分别其义：&ldquo;诸贤，世实有二种人：内结人、外结人。&rdquo;世尊，众已欢喜，惟愿世尊慈哀愍念，往至讲堂！&rsquo;舍梨子，我便为彼诸等心天默然而许。诸等心天知我默然许可，稽首我足，绕三匝已，即彼处没。</p>
<p style="text-align: left">
	　　&ldquo;舍梨子，诸等心天或十、二十，或三十、四十，或五十、六十，共往锥头处，各不相妨。舍梨子，诸等心天非生彼中，甫修善心，极广甚大，令诸等心天或十、二十，或三十、四十，或五十、六十，共住锥头处，各不相妨。舍梨子，诸等心天本为人时，已修善心，极广甚大，因是故，令诸等心天或十、二十，或三十、四十，或五十、六十，共住锥头处，各不相妨。是故，舍梨子，当学寂静，诸根寂静，心意寂静，身、口、意业寂静，向于世尊及诸智梵行。舍梨子，虚伪异学，长衰永失。所以者何？谓不得闻如此妙法。&rdquo;</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
<p style="text-align: left">
	　　舍梨子相应品成就戒经第二</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，尊者舍梨子告诸比丘：&ldquo;若比丘成就戒、成就定、成就慧者，便于现法出入想知灭定，必有此处。若于现法不得究竟智，身坏命终，过抟食天，生余意生天中，于彼出入想知灭定，必有此处。&rdquo;</p>
<p style="text-align: left">
	　　是时，尊者乌陀夷共在众中。尊者乌陀夷白曰：&ldquo;尊者舍梨子，若比丘生余意生天中，出入想知灭定者，终无此处。&rdquo;</p>
<p style="text-align: left">
	　　尊者舍梨子再三告诸比丘：&ldquo;若比丘成就戒、成就定、成就慧者，便于现法出入想知灭定，必有此处。若于现法不得究竟智，身坏命终，过抟食天，生余意生天中，于彼出入想知灭定，必有此处。&rdquo;</p>
<p style="text-align: left">
	　　尊者乌陀夷亦复再三白曰：&ldquo;尊者舍梨子，若比丘生余意生天中，出入想知灭定者，终无此处。&rdquo;</p>
<p style="text-align: left">
	　　于是，尊者舍梨子便作是念：&ldquo;此比丘乃至再三非我所说，无一比丘叹我所说，我宁可往至世尊所。&rdquo;</p>
<p style="text-align: left">
	　　于是，尊者舍梨子往诣佛所，稽首作礼，却坐一面。尊者舍梨子去后不久，尊者乌陀夷及诸比丘亦往诣佛所，稽首作礼，却坐一面。于中，尊者舍梨子复告诸比丘：&ldquo;若比丘成就戒、成就定、成就慧者，便于现法出入想知灭定，必有此处。若于现法不得究竟智，身坏命终，过抟食天，生余意生天中，于彼出入想知灭定，必有此处。&rdquo;</p>
<p style="text-align: left">
	　　尊者乌陀夷复白曰：&ldquo;尊者舍梨子，若比丘生余意生天中，出入想知灭定者，终无此处。&rdquo;</p>
<p style="text-align: left">
	　　尊者舍梨子复再三告诸比丘：&ldquo;若比丘成就戒、成就定、成就慧者，便于现法出入想知灭定，必有此处。若于现法不得究竟智，身坏命终，过抟食天，生余意生天中，于彼出入想知灭定，必有此处。&rdquo;</p>
<p style="text-align: left">
	　　尊者乌陀夷亦复再三白曰：&ldquo;尊者舍梨子，若比丘生余意生天中，出入想知灭定者，终无此处。&rdquo;</p>
<p style="text-align: left">
	　　尊者舍梨子复作是念：&ldquo;此比丘于世尊前再三非我所说，亦无一比丘叹我所说，我宜默然。&rdquo;</p>
<p style="text-align: left">
	　　于是，世尊问曰：&ldquo;乌陀夷，汝说意生天为是色耶？&rdquo;</p>
<p style="text-align: left">
	　　尊者乌陀夷白世尊曰：&ldquo;是也，世尊。&rdquo;</p>
<p style="text-align: left">
	　　世尊面诃乌陀夷曰：&ldquo;汝愚痴人，盲无有目！以何等故，论甚深阿毗昙？&rdquo;于是，尊者乌陀夷为佛面诃已，内怀忧戚，低头默然，失辩无言，如有所思。</p>
<p style="text-align: left">
	　　世尊面诃尊者乌陀夷已，语尊者阿难曰：&ldquo;上尊名德长老比丘为他所诘，汝何以故，纵而不检？汝愚痴人，无有慈心，舍背上尊名德长老！&rdquo;</p>
<p style="text-align: left">
	　　于是，世尊面诃尊者乌陀夷及尊者阿难已，告诸比丘：&ldquo;若比丘成就戒、成就定、成就慧者，便于现法出入想知灭定，必有此处。若于现法不得究竟智，身坏命终，过抟食天，生余意生天中，于彼出入想知灭定，必有此处。&rdquo;佛说如是，即入禅室，宴坐默然。</p>
<p style="text-align: left">
	　　尔时，尊者白净比丘在于众中。尊者阿难白尊者白净：&ldquo;是他所作，而我得责。尊者白净，世尊晡时必从禅室出，至比丘众前，敷座而坐，共论此义，尊者白净应答此事。我极惭愧于世尊所及诸梵行。&rdquo;</p>
<p style="text-align: left">
	　　于是，世尊则于晡时从禅室出，至比丘众前，敷座而坐，告曰：&ldquo;白净，长老比丘为有几法，为诸梵<a>行者</a>爱敬尊重？&rdquo;</p>
<p style="text-align: left">
	　　尊者白净白曰：&ldquo;世尊，长老比丘若有五法，为诸梵行者爱敬尊重。云何为五？世尊，长老比丘修习禁戒，守护从解脱，又复善摄威仪礼节，见纤芥罪，常怀畏怖，受持学戒。世尊，禁戒长老上尊比丘，为诸梵行者爱敬尊重。复次，世尊，长老比丘广学多闻，守持不忘，积聚博闻。所谓法者，初善、中善、竟亦善，有义有文，具足清净，显现梵行。如是诸法广学多闻，玩习至千，意所惟观，明见深达。世尊，多闻长老上尊比丘，为诸梵行者爱敬尊重。复次，世尊，长老比丘得四增上心，现法乐居，易不难得。世尊，禅思长老上尊比丘，为诸梵行者爱敬尊重。复次，世尊，长老比丘<a>修行</a>智慧，观兴衰法，得如是智，圣慧明达，分别晓了，以正尽苦。世尊，智慧长老上尊比丘，为诸梵行者爱敬尊重。复次，世尊，长老比丘诸漏已尽，无复有结，心解脱、慧解脱，于现法中自知、<a>自觉</a>、自作证成就游；生已尽，梵行已立，所作已办，不更受有，知如真。世尊，漏尽长老上尊比丘，为诸梵行者爱敬尊重。世尊，长老比丘若成就此五法，为诸梵行者爱敬尊重。&rdquo;</p>
<p style="text-align: left">
	　　世尊问曰：&ldquo;白净，若长老比丘无此五法，当以何义使诸梵行者爱敬尊重？&rdquo;尊者白净白曰：&ldquo;世尊，若长老比丘无此五法者，更无余事使诸梵行爱敬尊重。唯以老耄、头白、齿落，盛壮日衰，身曲脚戾，体重气上，拄杖而行，肌缩皮缓，皱如麻子，诸根毁熟，颜色丑恶，彼因此故，使诸梵行爱敬尊重。&rdquo;</p>
<p style="text-align: left">
	　　世尊告曰：&ldquo;如是！如是！若长老比丘无此五法，更无余事使诸梵行爱敬尊重。唯以老耄、头白、齿落，盛壮日衰，身曲脚戾，体重气上，拄杖而行，肌缩皮缓，皱如麻子，诸根毁熟，颜色丑恶，彼因此故，使诸梵行爱敬尊重。白净，舍梨子比丘有此五法，汝等应当爱敬尊重。所以者何？白净，舍梨子比丘修习禁戒，守护从解脱，又复善摄威仪礼节，见纤芥罪，常怀畏怖，受持学戒。复次，白净，舍梨子比丘广学多闻，守持不忘，积聚博闻。所谓法者，初善、中善、竟亦善，有义有文，具足清净，显现梵行，如是诸法，广学多闻，玩习至千，意所惟观，明见深达。复次，白净，舍梨子比丘得四增上心，现法乐居，易不难得。复次，白净，舍梨子比丘修行智慧，观兴衰法，得如是智，圣慧明达，分别晓了，以正尽苦。复次，白净，舍梨子比丘诸漏已尽，无复有结，心解说、慧解脱，于现法中自知、自觉、自作证成就游：生已尽，梵行已立，所作已办，不更受有，知如真。白净，舍梨子比丘成就此五法，汝等应共爱敬尊重。&rdquo;</p>
<p style="text-align: left">
	　　佛说如是，尊者白净及诸比丘闻佛所说，欢喜奉行。</p>
<p style="text-align: left">
	　　舍梨子相应品智经第三</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，牟利破群[少/兔]比丘舍戒罢道。黑齿比丘闻牟利破群[少/兔]比丘舍戒罢道，即诣尊者舍梨子所，稽首礼足，却坐一面；坐已，白曰：&ldquo;尊者舍梨子，当知牟利破群[少/兔]比丘舍戒罢道。&rdquo;</p>
<p style="text-align: left">
	　　尊者舍梨子曰：&ldquo;牟利破群[少/兔]比丘于此法中而爱乐耶？&rdquo;</p>
<p style="text-align: left">
	　　黑齿比丘问曰：&ldquo;尊者舍梨子于此法中而爱乐耶？&rdquo;</p>
<p style="text-align: left">
	　　尊者舍梨子答曰：&ldquo;黑齿，我于此法无有疑惑。&rdquo;</p>
<p style="text-align: left">
	　　黑齿比丘即复问曰：&ldquo;尊者舍梨子于当来事复云何耶？&rdquo;</p>
<p style="text-align: left">
	　　尊者舍梨子答曰：&ldquo;黑齿，我于来事亦无犹豫。&rdquo;</p>
<p style="text-align: left">
	　　黑齿比丘闻如是已，即从座起，往诣佛所，稽首作礼，却坐一面，白曰：&ldquo;世尊，尊者舍梨子今自称说得智：生已尽，梵行已立，所作已办，不更受有，知如真。&rdquo;</p>
<p style="text-align: left">
	　　世尊闻已，告一比丘：&ldquo;汝往舍梨子所，语舍梨子：&lsquo;世尊呼汝！&rsquo;&rdquo;</p>
<p style="text-align: left">
	　　一比丘受教已，即从坐起，<a>礼佛</a>而去，往诣尊者舍梨子所，白曰：&ldquo;世尊呼尊者舍梨子。&rdquo;尊者舍梨子闻已，即往诣佛，稽首作礼，却坐一面。</p>
<p style="text-align: left">
	　　世尊问曰：&ldquo;舍梨子，汝今实自称说得智：生已尽，梵行已立，所作已办，不更受有，知如真耶？&rdquo;</p>
<p style="text-align: left">
	　　尊者舍梨子白曰：&ldquo;世尊，不以此文，不以此句，我但说义。&rdquo;</p>
<p style="text-align: left">
	　　世尊告曰：&ldquo;舍梨子，族姓子随其方便称说，得智者即说得智。&rdquo;</p>
<p style="text-align: left">
	　　尊者舍梨子白曰：&ldquo;世尊，我向已说，不以此文，不以此句，我但说义。&rdquo;</p>
<p style="text-align: left">
	　　世尊问曰：&ldquo;舍梨子，若诸梵行来问汝言：&lsquo;尊者舍梨子，云何知？云何见？自称说得智：生已尽，梵行已立，所作已办，不更受有，知如真耶？&rsquo;舍梨子，汝闻此已，当云何答？&rdquo;</p>
<p style="text-align: left">
	　　尊者舍梨子白曰：&ldquo;世尊，若诸梵行来问我言：&lsquo;尊者舍梨子，云何知？云何见？自称说得智：生已尽，梵行已立，所作已办，不更受有，知如真？&rsquo;世尊，我闻此已，当如是答：&lsquo;诸贤，生者有因，此生因尽，知生因尽已，我自称说得智：生已尽，梵行已立，所作已办，不更受有，知如真。&rsquo;世尊，若诸梵行来问如此，我当如是答。&rdquo;</p>
<p style="text-align: left">
	　　世尊叹曰：&ldquo;善哉！善哉！舍梨子，若诸梵行来问如此，汝应如是答。所以者何？如此说者，当知是义。&rdquo;</p>
<p style="text-align: left">
	　　世尊问曰：&ldquo;舍梨子，若诸梵行来问汝言：&lsquo;尊者舍梨子，生者何因何缘？为从何生？以何为本？&rsquo;汝闻此已，当云何答？&rdquo;</p>
<p style="text-align: left">
	　　尊者舍梨子白曰：&ldquo;世尊，若诸梵行来问我言：&lsquo;尊者舍梨子，生者何因何缘？为从何生？以何为本？&rsquo;世尊，我闻此已，当如是答：&lsquo;诸贤，生者因有、缘有，从有而生，以有为本。&rsquo;世尊，若诸梵行来问如此，我当如是答。&rdquo;</p>
<p style="text-align: left">
	　　世尊叹曰：&ldquo;善哉！善哉！舍梨子，若诸梵行来问如此，汝应如是答。所以者何？如此说者，当知是义。&rdquo;</p>
<p style="text-align: left">
	　　世尊问曰：&ldquo;舍梨子，若诸梵行来问汝言：&lsquo;尊者舍梨子，有者何因何缘？为从何生？以何为本？&rsquo;汝闻此已，当云何答？&rdquo;</p>
<p style="text-align: left">
	　　尊者舍梨子白曰：&ldquo;世尊，若诸梵行来问我言：&lsquo;尊者舍梨子，有者何因何缘？为从何生？以何为本？&rsquo;世尊，我闻此已，当如是答：&lsquo;诸贤，有者因受，缘受，从受而生，以受为本。&rsquo;世尊，若诸梵行来问如此，我当如是答。&rdquo;</p>
<p style="text-align: left">
	　　世尊叹曰：&ldquo;善哉！善哉！舍梨子，若诸梵行来问如此，应如是答。所以者何？如此说者，当知是义。&rdquo;</p>
<p style="text-align: left">
	　　世尊问曰：&ldquo;舍梨子，若诸梵行来问汝言：&lsquo;尊者舍梨子，受者何因何缘？为从何生？以何为本？&rsquo;汝闻此已，当云何答？&rdquo;</p>
<p style="text-align: left">
	　　尊者舍梨子白曰：&ldquo;世尊，若诸梵行来问我言：&lsquo;尊者舍梨子，受者何因何缘？为从何生？以何为本？&rsquo;世尊，我闻此已，当如是答：&lsquo;诸贤，受者因爱、缘爱，从爱而生，以爱为本。&rsquo;世尊，若诸梵行来问如此，我当如是答。&rdquo;</p>
<p style="text-align: left">
	　　世尊叹曰：&ldquo;善哉！善哉！舍梨子，若诸梵行来问如此，汝应如是答。所以者何？如此说者，当知是义。&rdquo;</p>
<p style="text-align: left">
	　　世尊问曰：&ldquo;舍梨子，若诸梵行来问汝言：&lsquo;尊者舍梨子，云何为爱？&rsquo;汝闻此已，当云何答？&rdquo;</p>
<p style="text-align: left">
	　　尊者舍梨子白曰：&ldquo;世尊，若诸梵行来问我言：&lsquo;尊者舍梨子，云何为爱？&rsquo;世尊，我闻此已，当如是答：&lsquo;诸贤，谓有三觉&mdash;&mdash;乐觉、苦觉、不苦不乐觉，于中乐欲著者，是谓为爱。&rsquo;世尊，若诸梵行来问如此，我当如是答。&rdquo;</p>
<p style="text-align: left">
	　　世尊叹曰：&ldquo;善哉！善哉！舍梨子，若诸梵行来问如此，汝应如是答。所以者何？如此说者，当知是义。&rdquo;</p>
<p style="text-align: left">
	　　世尊问曰：&ldquo;舍梨子，若诸梵行来问汝言：&lsquo;尊者舍梨子，云何知？云何见？于三觉中无乐欲著？&rsquo;汝闻此已，当云何答？&rdquo;</p>
<p style="text-align: left">
	　　尊者舍梨子白曰：&ldquo;世尊，若诸梵行来问我言：&lsquo;尊者舍梨子，云何知？云何见？于三觉中无乐欲著？&rsquo;世尊，我闻此已，当如是答：&lsquo;诸贤，谓此三觉无常法、苦法、灭法；无常法即是苦，见苦已，便于三觉无乐欲著。&rsquo;世尊，若诸梵行来问如此，我当如是答。&rdquo;</p>
<p style="text-align: left">
	　　世尊叹曰：&ldquo;善哉！善哉！舍梨子，若诸梵行来问如此，汝应如是答。所以者何？如此说者，当知是义。&rdquo;</p>
<p style="text-align: left">
	　　尔时，世尊告曰：&ldquo;舍梨子，此说复有义可得略答。舍梨子，复有何义，此说可得略答？所觉所为，即皆是苦，舍梨子，是谓复有义此说可得略答。&rdquo;</p>
<p style="text-align: left">
	　　世尊问曰：&ldquo;舍梨子，若诸梵行来问汝言：&lsquo;尊者舍梨子，云何背不向自称说得智：生已尽，梵行已立，所作已办，不更受有，知如真？&rsquo;&rdquo;</p>
<p style="text-align: left">
	　　尊者舍梨子白曰：&ldquo;世尊，若诸梵行来问我言：&lsquo;尊者舍梨子，云何背不向自称说得智：生已尽，梵行已立，所作已办，不更受有，知如真？&rsquo;世尊，我闻此已，当如是答：&lsquo;诸贤，我自于内背而不向则诸爱尽，无惊无怖，无疑无惑，行如是守护；如其守护已，不生不善漏。&rsquo;世尊，若诸梵行来问如此，我当如是答。&rdquo;</p>
<p style="text-align: left">
	　　世尊叹曰：&ldquo;善哉！善哉！舍梨子，若诸梵行来问如此，汝应如是答。所以者何？如此说者，当知是义。&rdquo;</p>
<p style="text-align: left">
	　　世尊告曰：&ldquo;舍梨子，复次有义，此说可得略答。若诸结<a>沙门</a>所说，彼结非我有，行如是守护；如其守护已，不生不善漏。舍梨子，是谓复有义此说可得略答。&rdquo;世尊说如是已，即从座起，入室宴坐。</p>
<p style="text-align: left">
	　　世尊入室不久，尊者舍梨子告诸比丘：&ldquo;诸贤，我始未作意，而世尊卒问此义，我作是念：恐不能答。诸贤，我初说一义，便为世尊之所赞可，我复作是念：若世尊一日一夜，以异文异句问我此义者，我能为世尊一日一夜，以异文异句而答此义。若世尊二、三、四至七日七夜，以异文异句问我此义者，我亦能为世尊二、三、四至七日七夜，以异文异句而答此义。&rdquo;</p>
<p style="text-align: left">
	　　黑齿比丘闻尊者舍梨子说如是已，即从座起，疾诣佛所，白世尊曰：&ldquo;世尊入室不久，尊者舍梨子所说至高，一向师子吼：&lsquo;诸贤，我始未作意，而世尊卒问此义，我作是念：恐不能答。诸贤，我初说一义，便为世尊之所赞可，我复作是念：若世尊一日一夜，以异文异句问我此义者，我能为世尊一日一夜，以异文异句而答此义。诸贤，若世尊二、三、四至七日七夜，以异文异句问我此义者，我亦能为世尊二、三、四至七日七夜，以异文异句而答此义。&rsquo;&rdquo;</p>
<p style="text-align: left">
	　　世尊告曰：&ldquo;黑齿，如是！如是！若我一日一夜，以异文异句问舍梨子比丘此义者，舍梨子比丘必能为我一日一夜，以异文异句而答此义。黑齿，若我二、三、四至七日七夜，以异文异句问舍梨子比丘此义者，舍梨子比丘亦能为我二、三、四至七日七夜，以异文异句而答此义。所以者何？黑齿，舍梨子比丘深达法界故。&rdquo;</p>
<p style="text-align: left">
	　　佛说如是，尊者舍梨子及诸比丘闻佛所说，欢喜奉行。</p>
<p style="text-align: left">
	　　舍梨子相应品师子吼经第四</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，世尊与大比丘众俱，于舍卫国而受夏坐，尊者舍梨子亦游舍卫国而受夏坐。于是，尊者舍梨子舍卫国受夏坐讫，过三月已，补治衣竟，摄衣持钵，往诣佛所，稽首礼足，却坐一面，白曰：&ldquo;世尊，我于舍卫国受夏坐讫，世尊，我欲游行人间。&rdquo;</p>
<p style="text-align: left">
	　　世尊告曰：&ldquo;舍梨子，汝去随所欲，诸未度者当令得度，诸未脱者当令得脱，诸未般<a>涅槃</a>者令得般涅槃。舍梨子，汝去随所欲。&rdquo;</p>
<p style="text-align: left">
	　　于是，尊者舍梨子闻佛所说，善受善持，即从座起，稽首佛足，绕三匝而去；还至己房，收举床座，摄衣持钵，即便出去游行人间。</p>
<p style="text-align: left">
	　　尊者舍梨子去后不久，有一梵行在于佛前犯相违法，白世尊曰：&ldquo;今日尊者舍梨子轻慢我已，游行人间。&rdquo;</p>
<p style="text-align: left">
	　　世尊闻已，告一比丘：&ldquo;汝往舍梨子所，语舍梨子：&lsquo;世尊呼汝！汝去不久，有一梵行在于我前犯相违法，而作是语：&ldquo;世尊，今日尊者舍梨子轻慢我已，游行人间。&rdquo;&rsquo;&rdquo;</p>
<p style="text-align: left">
	　　一比丘受教已，即从坐起，礼佛而去。于是，尊者阿难住世尊后执拂侍佛。</p>
<p style="text-align: left">
	　　一比丘去后不久，尊者阿难即持户钥，遍至诸房，见诸比丘便作是语：&ldquo;善哉！诸尊，速诣讲堂，今尊者舍梨子当在佛前而师子吼。若尊者舍梨子所说甚深，息中之息，妙中之妙；如是说者，诸尊及我得闻此已，当善诵习，当善受持。&rdquo;彼时，诸比丘闻尊者阿难语已，悉诣讲堂。</p>
<p style="text-align: left">
	　　尔时，一比丘往诣尊者舍梨子所，白曰：&ldquo;世尊呼汝：&lsquo;汝去不久，有一梵行在于我前犯相违法，而作是语：&ldquo;世尊，今日尊者舍梨子轻慢我已，游行人间。&rdquo;&rsquo;&rdquo;</p>
<p style="text-align: left">
	　　于是，尊者舍梨子闻已，即从坐起，便还诣佛，稽首礼足，却坐一面。佛便告曰：&ldquo;舍梨子，汝去不久，有一梵行在于我前犯相违法，而作是语：&lsquo;世尊，今日尊者舍梨子轻慢我已，游行人间。&rsquo;舍梨子，汝实轻慢一梵行已而游人间耶？&rdquo;</p>
<p style="text-align: left">
	　　尊者舍梨子白曰：&ldquo;世尊，若无身身念者，彼便轻慢于一梵行而游人间。世尊，我善有身身念，我当云何轻慢一梵行而游人间？世尊，犹截角牛，至忍温良，善调善御，从村至村，从巷至巷，所游行处，无所侵犯。世尊，我亦如是，心如截角牛，无结无怨，无恚无诤，极广甚大，无量善修，遍满一切<a>世间</a>成就游。世尊，若无身身念者，彼便轻慢于一梵行而游人间。世尊，我善有身身念，我当云何轻慢一梵行而游人间？</p>
<p style="text-align: left">
	　　&ldquo;世尊，犹旃陀罗子而截两手，其意至下，从村至村，从邑至邑，所游行处，无所侵犯。世尊，我亦如是，心如截手旃陀罗子，无结无怨，无恚无诤，极广甚大，无量善修，遍满一切世间成就游。世尊，若无身身念者，彼便轻慢于一梵行而游人间。世尊，我善有身身念，我当云何轻慢一梵行而游人间？</p>
<p style="text-align: left">
	　　&ldquo;世尊，犹若如地，净与不净，大便、小便、涕、唾悉受，地不以此而有憎爱，不羞不惭，亦不愧耻。世尊，我亦如是，心如彼地，无结无怨，无恚无诤，极广甚大，无量善修，遍满一切世间成就游。世尊，若无身身念者，彼便轻慢于一梵行而游人间。世尊，我善有身身念，我当云何轻慢一梵行而游人间？</p>
<p style="text-align: left">
	　　&ldquo;世尊，犹若如水，净与不净，大便、小便、涕、唾悉洗，水不以此而有憎爱，不羞不惭，亦不愧耻。世尊，我亦如是，心如彼水，无结无怨，无恚无诤，极广甚大，无量善修，遍满一切世间成就游。世尊，若无身身念者，彼便轻慢于一梵行而游人间。世尊，我善有身身念，我当云何轻慢一梵行而游人间？</p>
<p style="text-align: left">
	　　&ldquo;世尊，犹若如火，净与不净，大便、小便、涕、唾悉烧，火不以此而有憎爱，不羞不惭，亦不愧耻。世尊，我亦如是，心如彼火，无结无怨，无恚无诤，极广甚大，无量善修，遍满一切间世成就游。世尊，若无身身念者，彼便轻慢于一梵行而游人间。世尊，我善有身身念，我当云何轻慢梵行而游人间？</p>
<p style="text-align: left">
	　　&ldquo;世尊，犹若如风，净与不净，大便、小便、涕、唾悉吹，风不以此而有憎爱，不羞不惭，亦不愧耻。世尊，我亦如是，心如彼风，无结无怨，无恚无诤，极广甚大，无量善修，遍满一切世间成就游。世尊，若无身身念者，彼便轻慢于一梵行而游人间，世尊，我善有身身念，我当云何轻慢一梵行而游人间？</p>
<p style="text-align: left">
	　　&ldquo;世尊，犹如扫帚，净与不净，大便、小便、涕、唾悉扫，扫帚不以此而有憎爱，不羞不惭，亦不愧耻。世尊，我亦如是，心如扫帚，无结无怨，无恚无诤，极广甚大，无量善修，遍满一切世间成就游。世尊，若无身身念者，彼便轻慢于一梵行而游人间。世尊，我善有身身念，我当云何轻慢一梵行而游人间？</p>
<p style="text-align: left">
	　　&ldquo;世尊，犹晡旃尼，净与不净，大便、小便、涕、唾悉拭，晡旃尼不以此故而有憎爱，不羞不惭，亦不愧耻。世尊，我亦如是，心如晡旃尼，无结无怨，无恚无诤，极大甚大，无量善修，遍满一切世间成就游。世尊，若无身身念者，彼便轻慢于一梵行而游人间。世尊，我善有身身念，我当云何轻慢一梵行而游人间？</p>
<p style="text-align: left">
	　　&ldquo;世尊，犹如膏瓶处处裂破，盛满膏已而著日中，漏遍漏津遍津。若有目人，来住一面，见此膏瓶处处裂破，盛满膏已而著日中，漏遍漏津遍津。世尊，我亦如是，常观此身九孔不净，漏遍漏津遍津。世尊，若无身身念者，彼便轻慢于一梵行而游人间。世尊，我善有身身念，我当云何轻慢一梵行而游人间？</p>
<p style="text-align: left">
	　　&ldquo;世尊，犹如有一自喜年少，沐浴澡洗，熏以涂香，著白净衣，璎珞自严，剃须治发，头冠华鬘。若以三尸&mdash;&mdash;死蛇、死狗及以死人，青瘀膨胀，极臭烂坏，不净流漫，系著咽颈，彼怀羞惭，极恶秽之。世尊，我亦如是，常观此身臭处不净，心怀羞惭，极恶秽之。世尊，若无身身念者，彼便轻慢于一梵行而游人间。世尊，我善有身身念，我当云何轻慢一梵行而游人间？&rdquo;</p>
<p style="text-align: left">
	　　于是，彼比丘即从座起，稽首佛足，白世尊曰：&ldquo;悔过！世尊。自首！善逝。如愚如痴，如不定，如不善。所以者何？谓我以虚妄言诬谤清净梵行舍梨子比丘。世尊，我今悔过，愿为受之，见已发露，后不更作。</p>
<p style="text-align: left">
	　　世尊告曰：&ldquo;如是，比丘，汝实如愚如痴，如不定，如不善。所以者何？谓汝以虚妄言空无真实，诬谤清净梵行舍梨子比丘。汝能悔过，见已发露，后不更作；若有悔过，见已发露，后不更作者，如是长养于圣法、律则不衰退。&rdquo;</p>
<p style="text-align: left">
	　　于是，佛告尊者舍梨子：&ldquo;汝速受彼痴人悔过，莫令彼比丘即于汝前头破七分。&rdquo;</p>
<p style="text-align: left">
	　　尊者舍梨子即为哀愍彼比丘故，便受悔过。</p>
<p style="text-align: left">
	　　佛说如是，尊者舍梨子及诸比丘闻佛所说，欢喜奉行。</p>
<p style="text-align: left">
	　　舍梨子相应品水喻经第五</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，尊者舍梨子告诸比丘：&ldquo;诸贤，我今为汝说五除恼法。谛听！谛听！善思念之。&rdquo;彼诸比丘受教而听。</p>
<p style="text-align: left">
	　　尊者舍梨子言：&ldquo;云何为五？诸贤，或有一人身不净行，口净行；若慧者见，设生恚恼，应当除之。复次，诸贤，或有一人口不净行，身净行；若慧者见，设生恚恼，应当除之。复次，诸贤，或有一人身不净行，口不净行，心少有净；若慧者见，设生恚恼，应当除之。复次，诸贤，或有一人身不净行，口、意不净行；若慧者见，设生恚恼，应当除之。复次，诸贤，或有一人身净行，口、意净行；若慧者见，设生恚恼，应当除之。</p>
<p style="text-align: left">
	　　&ldquo;诸贤，或有一人身不净行，口净行；若慧者见，设生恚恼，当云何除？诸贤，犹如阿练若比丘持粪扫衣，见粪聚中所弃弊衣，或大便污，或小便、涕、唾及余不净之所染污，见已，左手执之，右手舒张；若非大便、小便、涕、唾及余不净之所污处，又不穿者，便裂取之。如是，诸贤，或有人一身不净行，口净行，莫念彼身不净行也，但当念彼口之净行；若慧者见，设生恚恼，应如是除。</p>
<p style="text-align: left">
	　　&ldquo;诸贤，或有一人口不净行，身净行；若慧者见，设生恚恼，当云何除？诸贤，犹村外不远，有深水池，蒿草所覆。若有人来，热极烦闷，饥渴顿乏，风热所逼，彼至池已，脱衣置岸，便入池中，两手披蒿，恣意快浴，除热烦闷，饥渴顿乏。如是，诸贤，或有一人口不净行，身有净行，莫念彼口不净行，但当念彼身之净行；若慧者见，设生恚恼，应如是除。</p>
<p style="text-align: left">
	　　&ldquo;诸贤，或有一人身不净行，口不净行，心少有净；若慧者见，设生恚恼，当云何除？诸贤，犹四衢道，有牛迹水。若有人来，热极烦闷，饥渴顿乏，风热所逼，彼作是念：&lsquo;此四衢道牛迹少水，我若以手以叶取者，则扰浑浊，不得除我热极烦闷、饥渴顿乏。我宁可跪，手膝拍地，以口饮水。&rsquo;彼即长跪，手膝拍地，以口饮水，彼即得除热极烦闷、饥渴顿乏。如是，诸贤，或有一人身不净行，口不净行，心少有净，莫得念彼身不净行，口不净行，但当念彼心少有净。诸贤，若慧者见，设生恚恼，应如是除。</p>
<p style="text-align: left">
	　　&ldquo;诸贤，或有一人身不净行，口、意不净行；若慧者见，设生恚恼，当云何除？诸贤，犹如有人远涉长路，中道得病，极困萎顿，独无伴侣，后村转远，而前村未至。若有目人来住一面，见此行人远涉长路，中道得病，极困萎顿，独无伴侣，后村转远，而前村未至。彼若得侍人，从迥野中，将至村邑，与妙汤药，哺养美食，好瞻视者，如是此人病必得差，谓彼人于此病人，极有哀愍慈念之心。如是，诸贤，或有一人身不净行，口、意不净行；若慧者见，便作是念：&lsquo;此贤身不净行，口、意不净行。莫令此贤因身不净行，口、意不净行，身坏命终，趣至恶处，<a>生地</a>狱中。&rsquo;若此贤得善知识者，舍身不净行，修身净行；舍口、意不净行，修口、意净行。如是，此贤因身净行，口、意净行，身坏命终，必至善处，乃生天上，谓彼贤为此贤极有哀愍慈念之心。若慧者见，设生恚恼，应如是除。</p>
<p style="text-align: left">
	　　&ldquo;诸贤，或有一人身净行，口、意净行；若慧者见，设生恚恼，当云何除？诸贤，犹村外不远，有好池水，既清且美，其渊平满，翠草被岸，华树四周。若有人来，热极烦闷，饥渴顿乏，风热所逼，彼至池已，脱衣置岸，便入池中，恣意快浴，除热烦闷、饥渴顿乏。如是，诸贤，或有一人身净行，口、意净行，常当念彼身之净行，口、意净；若慧者见，设生恚恼，应如是除。诸贤，我向所说五除恼法者，因此故说。&rdquo;</p>
<p style="text-align: left">
	　　尊者舍梨子所说如是，诸比丘闻已，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>