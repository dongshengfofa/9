<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十八卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十八卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十八卷 中阿含经</strong></p>
<p style="text-align: left">
	　　长寿王品天经第二</p>
<p style="text-align: left">
	　　我闻如是：一时，佛游枝提瘦，在水渚林中。</p>
<p style="text-align: left">
	　　尔时，<a>世尊</a>告诸<a>比丘</a>：&ldquo;我本未得觉无上正真道时，而作是念：&lsquo;我宁可得生其光明，因其光明而见形色，如是我智见极大明净。&rsquo;我为智见极明净故，便在远离独住，心无放逸，<a>修行</a>精勤。我因在远离独住，心无放逸，修行精勤故，即得光明，便见形色也；然我未与彼天共同集会，未相慰劳，未有所论说，未有所答对。</p>
<p style="text-align: left">
	　　&ldquo;我复作是念：&lsquo;我宁可得生其光明，因其光明而见形色，及与彼天共同集会，共相慰劳，有所论说，有所答对，如是我智见极大明净。&rsquo;我为智见极明净故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对也；然我不知彼天如是姓、如是字、如是生。</p>
<p style="text-align: left">
	　　&ldquo;我复作是念：&lsquo;我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生，如是我智见极大明净。&rsquo;我为智见极明净故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生也；然我不知彼天如是食、如是受苦乐。</p>
<p style="text-align: left">
	　　&ldquo;我复作是念：&lsquo;我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食，如是受苦乐，如是我智见极大明净。&rsquo;我为智见极明净故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐也；然我不知彼天如是长寿、如是久住、如是命尽。</p>
<p style="text-align: left">
	　　&ldquo;我复作是念：&lsquo;我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽，如是我智见极大明净。&rsquo;我为智见极明净故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽也；然我不知彼天作如是如是业已，死此生彼。</p>
<p style="text-align: left">
	　　&ldquo;我复作是念：&lsquo;我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼，如是我智见极大明净。&rsquo;我为智见极明净故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼也；然我不知彼天、彼彼天中。</p>
<p style="text-align: left">
	　　&ldquo;我复作是念：&lsquo;我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼；亦知彼天、彼彼天中，如是我智见极大明净。&rsquo;我为智见极明净故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼；亦知彼天、彼彼天中也；然我不知彼天上我曾生中、未曾生中。</p>
<p style="text-align: left">
	　　&ldquo;我复作是念：&lsquo;我宁可得生其光明，因其光明而见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼；亦知彼天、彼彼天中；亦知彼天上我曾生中、未曾生中，如是我智见极大明净。&rsquo;我为智见极明净故，便在远离独住，心无放逸，修行精勤。我因在远离独住，心无放逸，修行精勤故，即得光明，便见形色，及与彼天共同集会，共相慰劳，有所论说，有所答对；亦知彼天如是姓、如是字、如是生；亦知彼天如是食、如是受苦乐；亦知彼天如是长寿、如是久住、如是命尽；亦知彼天作如是如是业已，死此生彼；亦知彼天、彼彼天中；亦知彼天上我曾生中、未曾生中也。</p>
<p style="text-align: left">
	　　&ldquo;若我不正知得此八<a>行者</a>，便不可一向说得，亦不知我得觉无上正真之道，我亦于此<a>世间</a>，诸天、魔、梵、<a>沙门</a>、梵志不能出过其上，我亦不得<a>解脱</a>种种解脱，我亦未离诸颠倒，未生已尽、梵行已立、所作已办、不更受有、知如真。若我正知得此八行者，便可一向说得，亦知我得觉无上正真之道，我亦于此世间，诸天、魔、梵、沙门、梵志出过其上，我亦得解脱种种解脱，我心已离诸颠倒，生已尽，梵行已立，所作已办，不更受有，知如真。&rdquo;</p>
<p style="text-align: left">
	　　佛说如是，彼诸比丘闻佛所说，<a>欢喜</a>奉行。</p>
<p style="text-align: left">
	　　长寿王品八念经第三</p>
<p style="text-align: left">
	　　我闻如是：一时，佛游婆奇瘦，在鼉山怖林鹿野园中。</p>
<p style="text-align: left">
	　　尔时，尊者阿那律陀在枝提瘦水渚林中。彼时，尊者阿那律陀在安静处宴坐思惟，心作是念：&ldquo;道从无欲，非有欲得；道从知足，非无厌得；道从远离，非乐聚会，非住聚会，非合聚会得；道从精勤，非<a>懈怠</a>得；道从<a>正念</a>，非邪念得；道从定意，非乱意得；道从智慧，非愚痴得。&rdquo;</p>
<p style="text-align: left">
	　　于是，世尊以他心智知尊者阿那律陀心中所念、所思、所行。世尊知已，即入如其像定，以如其像定，犹若力士屈伸臂顷，如是世尊从婆奇瘦鼉山怖林鹿野园中忽没不现，住枝提瘦水渚林中尊者阿那律陀前。是时，世尊便从定觉，叹尊者阿那律陀曰：&ldquo;善哉！善哉！阿那律陀，谓汝在安静处宴坐思惟，心作是念：&lsquo;道从无欲，非有欲得；道从知足，非无厌得；道从远离，非乐聚会，非住聚会，非合聚会得；道从精勤，非懈怠得；道从正念，非邪念得；道从定意，非乱意得；道从智慧，非愚痴得。&rsquo;&rdquo;</p>
<p style="text-align: left">
	　　&ldquo;阿那律陀，汝从如来更受第八大人之念，受已，便思道从不戏、乐不戏、行不戏，非戏、非乐戏、非行戏得。阿那律陀，若汝成就此大人八念者，汝必能离欲、离恶不善之法至得第四禅成就游。</p>
<p style="text-align: left">
	　　&ldquo;阿那律陀，若汝成就大人八念，而复得此四增上心，现法乐居，易不难得者，如王、王臣有好缄簏，盛满种种衣，中前欲著，便取著之；中时、中后若欲著衣，便取著之，随意<a>自在</a>。阿那律陀，汝亦如是，得粪扫衣为第一服，汝必无欲，行此住止行。</p>
<p style="text-align: left">
	　　&ldquo;阿那律陀，若汝成就大人八念，而复得此四增上心，现法乐居，易不难得者，如王、王臣有好厨宰，种种净妙甘美肴膳。阿那律陀，汝亦如是，常行乞食为第一饌，汝心无欲，行此住止行。</p>
<p style="text-align: left">
	　　&ldquo;阿那律陀，若汝成就大人八念，而复得此四增上心，现法乐居，易不难得者，如王、王臣有好屋舍，或楼阁宫殿。阿那律陀，汝亦如是，依树下止为第一舍，汝心无欲，行此住止行。</p>
<p style="text-align: left">
	　　&ldquo;阿那律陀，若汝成就大人八念，而复得此四增上心，现法乐居，易不难得者，如王、王臣有好床座，敷以氍氀、毾[毯-炎+登]，覆以绵绮、罗縠，有衬体被，两头安枕，加陵伽波惒逻波遮悉哆罗那。阿那律陀，汝亦如是，草座叶座为第一座，汝心无欲，行此住止行。</p>
<p style="text-align: left">
	　　&ldquo;阿那律陀，若汝成就大人八念，而复得此四增上心，现法乐居，易不难得者，如是汝若游东方，必得安乐，无众苦患；若游南方、西方、北方者，必得安乐，无众苦患。阿那律陀，若汝成就大人八念，而复得此四增上心，现法乐居，易不难得者，我尚不说汝诸善法住，况说衰退？但当昼夜增长善法而不衰退！</p>
<p style="text-align: left">
	　　&ldquo;阿那律陀，若汝成就大人八念，而复得此四增上心，现法乐居，易不难得者，汝于二果必得其一，或于现世得究竟智，或复有余得阿那含。阿那律陀，汝当成就此大人八念，亦应得此四增上心，现法乐居，易不难得已，然后于枝提瘦水渚林中受夏坐也。&rdquo;</p>
<p style="text-align: left">
	　　尔时，世尊为尊者阿那律陀<a>说法</a>，劝发渴仰，成就欢喜；无量方便为彼说法，劝发渴仰，成就欢喜已，入如其像定。以如其像定，犹若力士屈伸臂顷，如是，世尊从枝提瘦水渚林中忽没不见，住婆奇瘦鼉山怖林鹿野园中。</p>
<p style="text-align: left">
	　　彼时，尊者阿难执拂侍佛。于是，世尊便从定觉，回顾告曰：&ldquo;阿难，若有比丘游鼉山怖林鹿野园中者，令彼一切皆集讲堂。集讲堂已，还来白我。&rdquo;</p>
<p style="text-align: left">
	　　尊者阿难受<a>佛教</a>已，稽首礼足，即行宣敕，诸有比丘游鼉山怖林鹿野园中者，令彼一切皆集讲堂。集讲堂已，还诣佛所，头面礼足，却住一面，白曰：&ldquo;世尊，诸有比丘游鼉山怖林鹿野园中者，已令一切皆集讲堂，惟愿世尊自当知时。&rdquo;</p>
<p style="text-align: left">
	　　于是，世尊将尊者阿难往诣讲堂，于比丘众前敷座而坐。坐已，告曰：&ldquo;诸比丘，我今为汝说大人八念，汝等谛听！善思念之。&rdquo;时，诸比丘受教而听。</p>
<p style="text-align: left">
	　　佛言：&ldquo;大人八念者，谓道从无欲，非有欲得；道从知足，非无厌得；道从远离，非乐聚会，非住聚会，非合聚会得；道从精勤，非懈怠得；道从正念，非邪念得；道从定意，非乱意得；道从智慧，非愚痴得；道从不戏、乐不戏、行不戏，非戏、非乐戏、非行戏得。&rdquo;</p>
<p style="text-align: left">
	　　&ldquo;云何道从无欲，非有欲得？谓比丘得无欲，自知得无欲，不令他人知我无欲；得知足、得远离、得精勤、得正念、得定意、得智慧、得不戏，自知得不戏，不欲令他知我无欲，是谓道从无欲，非有欲得。云何道从知足，非无厌得？谓比丘行知足，衣取覆形，食取充躯，是谓道从知足，非无厌得。云何道从远离，非乐聚会，非住聚会，非合聚会得？谓比丘行远离，成就二远离，身及心俱远离，是谓道从远离，非乐聚会，非住聚会，非合聚会得。云何道从精进，非懈怠得？谓比丘常行精进，断恶不善，修诸善法，恒自起意，专一坚固，为诸善本不舍方便，是谓道从精勤，非懈怠得。云何道从正念，非邪念得？谓比丘观内身如身，观内觉、心、法<a>如法</a>，是谓道从正念，非邪念得。云何道从定意，非乱意得？谓比丘离欲、离恶不善之法至得第四禅成就游，是谓道从定意，非乱意得。云何道从智慧，非愚痴得？谓比丘修行智慧，观兴衰法，得如是智，圣慧明达，分别晓了，以正尽苦，是谓道从智慧，非愚痴得。云何道从不戏、乐不戏、行不戏，非戏、非乐戏、非行戏得？谓比丘意常灭戏，乐住无余<a>涅槃</a>，心恒乐住，欢喜意解，是谓道从不戏、乐不戏、行不戏，非戏、非乐戏、非行戏得。&rdquo;</p>
<p style="text-align: left">
	　　&ldquo;诸比丘，阿那律陀比丘成就此大人八念已，然后枝提瘦水渚林中受夏坐也。我以此教彼，在远离独住，心无放逸，修行精勤。彼在远离独住，心无放逸，修行精勤已，族姓子所为，剃除须发，著<a>袈裟</a>衣，至信、舍家、无家、学道者，唯无上梵行讫，于现法中自知、<a>自觉</a>、自作证成就游：生已尽，梵行已立，所作已办，不更受有，知如真。&rdquo;</p>
<p style="text-align: left">
	　　是时，尊者阿那律陀得阿罗呵，心正解脱，得长老上尊，则于尔时而说颂曰：</p>
<p style="text-align: left">
	　　&ldquo;遥知我思念，无上世间师，</p>
<p style="text-align: left">
	　　正身心入定，乘虚忽来到。</p>
<p style="text-align: left">
	　　如我心所念，为说而复过，</p>
<p style="text-align: left">
	　　诸佛乐不戏，远离一切戏。</p>
<p style="text-align: left">
	　　既从彼知法，乐住<a>正法</a>中，</p>
<p style="text-align: left">
	　　逮得三昧达，<a>佛法</a>作已办。</p>
<p style="text-align: left">
	　　我不乐于死，亦不愿于生，</p>
<p style="text-align: left">
	　　随时任所适，立正念正智。</p>
<p style="text-align: left">
	　　鞞耶离竹林，我寿在彼尽，</p>
<p style="text-align: left">
	　　当在竹林下，无余般涅槃。&rdquo;</p>
<p style="text-align: left">
	　　佛说如是，尊者阿那律陀及诸比丘闻佛所说，欢喜奉行。</p>
<p style="text-align: left">
	　　长寿王品净不动道经第四</p>
<p style="text-align: left">
	　　我闻如是：一时，佛游拘楼瘦，在剑磨瑟昙拘楼都邑。</p>
<p style="text-align: left">
	　　尔时，世尊告诸比丘：&ldquo;欲者无常、虚伪、妄言，是妄言法则是幻化、欺诳、愚痴。若现世欲及后世欲，若现世色及后世色，彼一切是魔境界，则是魔饵，因此令心生无量恶不善之法，增伺、瞋恚及斗诤等，谓圣<a>弟子</a>学时为作障碍。多闻圣弟子作如是观：&lsquo;世尊所说，欲者无常、虚伪、妄言，是妄言法则是幻化、欺诳、愚痴。若现世欲及后世欲，若现世色及后世色，彼一切是魔境界，则是魔饵，因此令心生无量恶不善之法，增伺、瞋恚及斗诤等，谓圣弟子学时为作障碍。&rsquo;彼作是念：&lsquo;我可得大心成就游，掩伏世间，摄持其心。若我得大心成就游，掩伏世间，摄持其心者，如是心便不生无量恶不善之法，增伺、瞋恚及斗诤等，谓圣弟子学时为作障碍。&rsquo;彼以是行、以是学，如是修习而广布，便于处得心净。于处得心净已，比丘者或于此得入不动，或以慧为解；彼于后时，身坏命终，因本意故，必至不动，是谓第一说净不动道。</p>
<p style="text-align: left">
	　　&ldquo;复次，多闻圣弟子作如是观：&lsquo;若有色者，彼一切四大及四大造，四大者是无常法，是苦、是灭。&rsquo;彼如是行、如是学，如是修习而广布，便于处得心净。于处得心净已，比丘者或于此得入不动，或以慧为解；彼于后时，身坏命终，因本意故，必至不动，是谓第二说净不动道。</p>
<p style="text-align: left">
	　　&ldquo;复次，多闻圣弟子作如是观：&lsquo;若现世欲及后世欲，若现世色及后世色，若现世欲想、后世欲想，若现世色想、后世色想，彼一切想是无常法、是苦、是灭。&rsquo;彼于尔时必得不动想，彼如是行、如是学，如是修习而广布，便于处得心净。于处得心净已，比丘者或于此得入不动，或以慧为解；彼于后时，身坏命终，因本意故，必至不动，是谓第三说净不动道。</p>
<p style="text-align: left">
	　　&ldquo;复次，多闻圣弟子作如是观：&lsquo;若现世欲想、后世欲想，若现世色想、后世色想及不动想，彼一切想是无常法，是苦、是灭。&rsquo;彼于尔时得无所有处想，彼如是行、如是学，如是修习而广布，便于处得心净。于处得心净已，比丘者或于此得入不动，或以慧为解；彼于后时，身坏命终，因本意故，必至不动，是谓第一说净无所有处道。&rdquo;</p>
<p style="text-align: left">
	　　&ldquo;复次，多闻圣弟子作如是观：&lsquo;此世空空于神、神所有，空有常，空有恒，空长存，空不变易。&rsquo;彼如是行、如是学，如是修习而广布，便于处得心净。于处得心净已，比丘者或于此得入无所有处，或以慧为解；彼于后时，身坏命终，因本意故，必至无所有处，是谓第二说净无所有处道。</p>
<p style="text-align: left">
	　　&ldquo;复次，多闻圣弟子作如是观：&lsquo;我非为他而有所为，亦非自为而有所为。&rsquo;彼如是行、如是学，如是修习而广布，便于处得心净。于处得心净已，比丘者或于此得入无所有处，或以慧为解；彼于后时，身坏命终，因本意故，必至无所有处，是谓第三说净无所有处道。</p>
<p style="text-align: left">
	　　&ldquo;复次，多闻圣弟子作如是观：&lsquo;若现世欲及后世欲，若现世色及后世色，若现世欲想、后世欲想，若现世色想、后世色想及不动想、无所有处想，彼一切想是无常法，是苦、是灭。&rsquo;彼于尔时而得无想，彼如是行、如是学，如是修习而广布，便于处得心净。于处得心净已，比丘者或于此得入无想，或以慧为解；彼于后时，身坏命终，因本意故，必至无想处，是谓说净无想道。&rdquo;</p>
<p style="text-align: left">
	　　是时，尊者阿难执拂侍佛。于是，尊者阿难叉手向佛，白曰：&ldquo;世尊，若有比丘如是行：&lsquo;<a>无我</a>、无我所、我当不有、我所当不有，若本有者，便尽得舍。&rsquo;世尊，比丘行如是，彼为尽，得般涅槃耶？&rdquo;</p>
<p style="text-align: left">
	　　世尊告曰：&ldquo;阿难，此事不定，或有得者，或有不得。&rdquo;</p>
<p style="text-align: left">
	　　尊者阿难白曰：&ldquo;世尊，比丘云何行不得般涅槃？&rdquo;</p>
<p style="text-align: left">
	　　世尊告曰：&ldquo;阿难，若比丘如是行，无我、无我所、我当不有、我所当不有，若本有者，便尽得舍。阿难，若比丘乐彼舍、著彼舍、住彼舍者，阿难，比丘行如是，必不得般涅槃。&rdquo;</p>
<p style="text-align: left">
	　　尊者阿难白曰：&ldquo;世尊，比丘若有所受，不得般涅槃耶？&rdquo;</p>
<p style="text-align: left">
	　　世尊告曰：&ldquo;阿难，若比丘有所受者，彼必不得般涅槃也。&rdquo;</p>
<p style="text-align: left">
	　　尊者阿难白曰：&ldquo;世尊，彼比丘为何所受？&rdquo;</p>
<p style="text-align: left">
	　　世尊告曰：&ldquo;阿难，行中有余，谓有想、无想处，于有中第一，彼比丘受。&rdquo;</p>
<p style="text-align: left">
	　　尊者阿难白曰：&ldquo;世尊，彼比丘受余行耶？&rdquo;</p>
<p style="text-align: left">
	　　世尊告曰：&ldquo;阿难，如是比丘受余行也。&rdquo;</p>
<p style="text-align: left">
	　　尊者阿难白曰：&ldquo;世尊，比丘云何行必得般涅槃？&rdquo;</p>
<p style="text-align: left">
	　　世尊告曰：&ldquo;阿难，若比丘如是行，无我、无我所、我当不有、我所当不有，若本有者，便尽得舍。阿难，若比丘不乐彼舍、不著彼舍、不住彼舍者，阿难，比丘行如是。必得般涅槃。&rdquo;</p>
<p style="text-align: left">
	　　尊者阿难白曰：&ldquo;世尊，比丘若无所受，必得般涅槃耶？&rdquo;</p>
<p style="text-align: left">
	　　世尊告曰：&ldquo;阿难，若比丘无所受，必得般涅槃。&rdquo;</p>
<p style="text-align: left">
	　　尔时，尊者阿难叉手向佛，白曰：&ldquo;世尊已说净不动道，已说净无所有处道，已说净无想道，已说无余涅槃。世尊，云何圣解脱耶？&rdquo;</p>
<p style="text-align: left">
	　　世尊告曰：&ldquo;阿难，多闻圣弟子作如是观：&lsquo;若现世欲及后世欲，若现世色及后世色，若现世欲想、后世欲想，若现世色想、后世色想及不动想、无所有处想、无想想，彼一切想是无常法、是苦、是灭，是谓自己有。若自己有者，是生、是老、是病、是死。&rsquo;阿难，若有此法，一切尽灭无余不复有者，彼则无生，无老、病、死。圣如是观，若有者必是解脱法，若有无余涅槃者是名<a>甘露</a>。彼如是观、如是见，必得欲漏心解脱，有漏、无明漏心解脱；解脱已，便知解脱：生已尽，梵行已立，所作已办，不更受有，知如真。</p>
<p style="text-align: left">
	　　&ldquo;阿难，我今为汝已说净不动道，已说净无所有处道，已说净无想道，已说无余涅槃，已说圣解脱。如尊师所为弟子起大慈哀，怜念愍伤，求义及<a>饶益</a>，求安隐快乐者，我今已作。汝等当复自作，至无事处，至林树下，空安静处宴坐思惟，勿得放逸！勤加精进，莫令后悔！此是我之教敕，是我训诲。&rdquo;</p>
<p style="text-align: left">
	　　佛说如是，尊者阿难及诸比丘闻佛所说，欢喜奉行。</p>
<p style="text-align: left">
	　　长寿王品郁伽支罗经第五</p>
<p style="text-align: left">
	　　我闻如是：一时，佛游郁伽支罗，在恒水池岸。</p>
<p style="text-align: left">
	　　尔时，一比丘则于晡时从宴坐起，往诣佛所，稽首佛足，却坐一面，白曰：&ldquo;世尊，惟愿为我善略说法，从世尊闻已，在远离独住，心无放逸，修行精勤。因在远离独住，心无放逸，修行精勤故，族姓子所为，剃除须发，著袈裟衣，至信、舍家、无家、学道者，唯无上梵行讫，于现法中自知、自觉、自作证成就游：生已尽，梵行已立，所作已办，不更受有，知如真。&rdquo;</p>
<p style="text-align: left">
	　　世尊告曰：&ldquo;比丘当如是学，令心得住，在内不动无量善修。复观内身如身，行极精勤，立正念、正智，善自御心，令离悭贪，意无忧戚。复观外身如身，行极精勤，立正念、正智，善自御心，令离悭贪，意无忧戚。复观内外身如身，行极精勤，立正念、正智，善自御心，令离悭贪，意无忧戚。比丘，如此之定，去时、来时当善修习，住时、坐时、卧时、眠时、寤时、眠寤时亦当修习。复次，亦当修习有觉有观定、无觉少观定，修习无觉无观定；亦当修习喜共俱定、乐共俱定、定共俱定，修习舍共俱定。</p>
<p style="text-align: left">
	　　&ldquo;比丘，若修此定极善修者，比丘，当复更修观内觉如觉，行极精勤，立正念、正智，善自御心，令离悭贪，意无忧戚。复观外觉如觉，行极精勤，立正念、正智，善自御心，令离悭贪，意无忧戚。复观外觉如觉，行极精勤，立正念、正智，善自御心，令离悭贪，意无忧戚。比丘，如此之定，去时、来时当善修习，住时、坐时、卧时、眠时、寤时、眠寤时亦当修习。复次，亦当修习有觉有观定、无觉少观定，修习无觉无观定；亦当修习喜共俱定、乐共俱定、定共俱定，修习舍共俱定。</p>
<p style="text-align: left">
	　　&ldquo;比丘，若修此定极善修者，比丘，当复更修观内心如心，行极精勤，立正念、正智，善自御心，令离悭贪，意无忧戚。复观外心如心，行极精勤，立正念、正智，善自御心，令离悭贪，意无忧戚。复观内外心如心，行极精勤，立正念、正智，善自御心，令离悭贪，意无忧戚。比丘，如此之定，去时、来时当善修习，住时、坐时、卧时、眠时、寤时、眠寤时亦当修习。复次，亦当修习有觉有观定、无觉少观定，修习无觉无观定；亦当修习喜共俱定、乐共俱定、定共俱定，修习舍共俱定。</p>
<p style="text-align: left">
	　　&ldquo;比丘，若修此定极善修者，比丘，当复更修观内法如法，行极精勤，立正念、正智，善自御心，令离悭贪，意无忧戚。复观外法如法，行极精勤，立正念、正智，善自御心，令离悭贪，意无忧戚。复观内外法如法，行极精勤，立正念、正智，善自御心，令离悭贪，意无忧戚。比丘，如此之定，去时、来时当善修习，住时、坐时、卧时、眠时、寤时、眠寤时亦当修习。复次，亦当修习有觉有观定、无觉少观定，修习无觉无观定；亦当修习喜共俱定、乐共俱定、定共俱定，修习舍共俱定。&rdquo;</p>
<p style="text-align: left">
	　　&ldquo;比丘，若修此定极善修者，比丘，心当与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。</p>
<p style="text-align: left">
	　　&ldquo;比丘，若汝修习此定极善修者，若游东方，必得安乐，无众苦患；若游南方、西方、北方者，必得安乐，无众苦患。比丘，若汝修习此定极善修者，我尚不说汝诸善法住，况说衰退？但当昼夜增长善法而不衰退。比丘，若汝修习此定极善修者，汝于二果必得其一，或于现世得究竟智，或复有余得阿那含。&rdquo;</p>
<p style="text-align: left">
	　　于是，彼比丘闻佛所说，善受善持，即从座起，稽首佛足，绕三匝而去。受持佛教，在远离独住，心无放逸，修行精勤。因在远离独住，心无放逸，修行精勤故，族姓子所为，剃除须发，著袈裟衣，至信、舍家、无家、学道者，唯无上梵行讫，于现法中自知、自觉、自作证成就游：生已尽，梵行已立，所作已办，不更受有，知如真。彼尊者知法已至，得阿罗诃。</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
<p style="text-align: left">
	　　长寿王品娑鸡帝三族姓子经第六</p>
<p style="text-align: left">
	　　我闻如是：一时，佛游娑鸡帝，在青林中。</p>
<p style="text-align: left">
	　　尔时，娑鸡帝有三族姓子，尊者阿那律陀、尊者难提、尊者金毗罗，并皆年少新<a>出家</a>学，共来入此正法不久。尔时，世尊问诸比丘：&ldquo;此三族姓子并皆年少新出家学，共来入此正法不久。此三族姓子颇乐于此正法、律中行梵行耶？&rdquo;时，诸比丘默然不答。</p>
<p style="text-align: left">
	　　世尊复再三问诸比丘：&ldquo;此三族姓子并皆年少新出家学，共来入此正法不久。此三族姓子颇乐于此正法、律中行梵行耶？&rdquo;时，诸比丘亦复再三默然不答。</p>
<p style="text-align: left">
	　　于是，世尊自问三族姓子，告尊者阿那律陀：&ldquo;汝等三族姓子并皆年少新出家学，共来入此正法不久。阿那律陀，汝等颇乐此正法、律中行梵行耶？&rdquo;</p>
<p style="text-align: left">
	　　尊者阿那律陀白曰：&ldquo;世尊，如是！我等乐此正法，修行梵行。&rdquo;</p>
<p style="text-align: left">
	　　世尊问曰：&ldquo;阿那律陀，汝等小时年幼童子，清净黑发，身体盛壮，乐于游戏，乐数澡浴，严爱其身。于后亲亲及其父母皆相爱恋，悲泣啼哭，不欲令汝出家学道，汝等故能剃除须发，著袈裟衣，至信、舍家、无家、学道。阿那律陀，汝等不畏王而行学道，亦不畏贼，不畏负债，不畏恐怖，不畏贫穷不得活故而行学道，但厌生、老、病、死、啼哭、忧苦，或复欲得大苦聚边。阿那律陀，汝等不以如是心故出家学道耶？&rdquo;</p>
<p style="text-align: left">
	　　答曰：&ldquo;如是。&rdquo;</p>
<p style="text-align: left">
	　　&ldquo;阿那律陀，若族姓子以如是心出家学道者，为知所由，得无量善法耶？&rdquo;</p>
<p style="text-align: left">
	　　尊者阿那律陀白世尊曰：&ldquo;世尊为法本！世尊为法主！法由世尊，惟愿说之！我等闻已，得广知义。&rdquo;</p>
<p style="text-align: left">
	　　佛便告曰：&ldquo;阿那律陀，汝等谛听！善思念之，我当为汝分别其义。&rdquo;阿那律陀等受教而听。</p>
<p style="text-align: left">
	　　世尊告曰：&ldquo;阿那律陀，若为欲所覆、恶法所缠者，不得舍乐、无上止息，彼心生增伺、瞋恚、睡眠，心生不乐，身生频伸，多食心忧；彼比丘便不能忍饥渴、寒热、蚊虻、蝇蚤、风日所逼，恶声、捶杖亦不能忍，身遇诸疾极为苦痛，至命欲绝，诸不可乐，皆不堪耐。所以者何？以为欲所覆、恶法所缠，不得舍乐、无上止息故。若有离欲，非为恶法之所缠者，必得舍乐及无上止息，彼心不生增伺、瞋恚、睡眠，心不生不乐，身不生频伸，亦不多食，心不愁忧；彼比丘便能忍饥渴、寒热、蚊虻、蝇蚤、风日所逼，恶声、捶杖亦能忍之，身遇诸疾极为苦痛，至命欲绝，诸不可乐，皆能堪耐。所以者何？以非为欲所覆故，不为恶法之所缠故，又得舍乐、无上止息故。&rdquo;</p>
<p style="text-align: left">
	　　世尊问曰：&ldquo;阿那律陀，如来以何义故，或有所除，或有所用，或有所堪，或有所止，或有所吐耶？&rdquo;</p>
<p style="text-align: left">
	　　阿那律陀白世尊曰：&ldquo;世尊为法本！世尊为法主！法由世尊，惟愿说之！我等闻已，得广知义。&rdquo;</p>
<p style="text-align: left">
	　　佛便告曰：&ldquo;阿那律陀，汝等谛听！善思念之，我当为汝分别其义。&rdquo;阿那律陀等受教而听。</p>
<p style="text-align: left">
	　　世尊告曰：&ldquo;阿那律陀，诸漏秽污为当来有本，烦热苦报，生、老、病、死因，如来非不尽，非不知故，或有所除，或有所用，或有所堪，或有所止，或有所吐。阿那律陀，如来但因此身故，因六处故，因<a>寿命</a>故，或有所除，或有所用，或有所堪，或有所止，或有所吐。阿那律陀，如来以此义故，或有所除，或有所用，或有所堪，或有所止，或有所吐。&rdquo;</p>
<p style="text-align: left">
	　　世尊问曰：&ldquo;阿那律陀，如来以何义故，住无事处、山林树下，乐居高岩，寂无音声，远离，无恶，无有人民，随顺宴坐耶？&rdquo;</p>
<p style="text-align: left">
	　　尊者阿那律陀白世尊曰：&ldquo;世尊为法本！世尊为法主！法由世尊，惟愿说之！我等闻已，得广知义。&rdquo;</p>
<p style="text-align: left">
	　　佛便告曰：&ldquo;阿那律陀，汝等谛听！善思念之，我当为汝分别其义。&rdquo;阿那律陀等受教而听。</p>
<p style="text-align: left">
	　　世尊告曰：&ldquo;阿那律陀，如来非为未得欲得、未获欲获、未证欲证故，住无事处、山林树下，乐居高岩，寂无音声，远离，无恶，无有人民，随顺宴坐。阿那律陀，如来但以二义故，住无事处、山林树下，乐居高岩，寂无音声，远离，无恶，无有人民，随顺宴坐：一者、为自现法乐居故，二者、为慈愍后生人故。或有后生人效如来住无事处、山林树下，乐居高岩，寂无音声，远离，无恶，无有人民，随顺宴坐。阿那律陀，如来以此义故，住无事处、山林树下，乐居高岩，寂无音声，远离，无恶，无有人民，随顺宴坐。&rdquo;</p>
<p style="text-align: left">
	　　世尊问曰：&ldquo;阿那律陀，如来以何义故，弟子命终，记说某生某处、某生某处？&rdquo;</p>
<p style="text-align: left">
	　　尊者阿那律陀白世尊曰：&ldquo;世尊为法本！世尊为法主！法由世尊，惟愿说之！我等闻已，得广知义。&rdquo;</p>
<p style="text-align: left">
	　　佛便告曰：&ldquo;阿那律陀，汝等谛听！善思念之，我当为汝分别其义。&rdquo;阿那律陀等受教而听。</p>
<p style="text-align: left">
	　　世尊告曰：&ldquo;阿那律陀，如来非为趣为人说，亦不欺诳人，亦不欲得人欢乐故，弟子命终，记说某生某处、某生某处。阿那律陀，如来但为清信族姓男、族姓女，极信极爱，极生喜悦，闻此正法、律已，或心愿效如是如是，故弟子命终，记说某生某处，某生某处。若比丘闻某尊者于某处命终，彼为佛所记，得究竟智：生已尽，梵行已立，所作已办，不更受有，知如真。或自见彼尊者，或复从他数数闻之，彼尊者如是有信、如是持戒、如是博闻、如是惠施、如是智慧。其人闻已，忆彼尊者有信、持戒、博闻、惠施、智慧，闻此正法、律已，或心愿效如是如是。阿那律陀，如是比丘必得差降安乐住止。</p>
<p style="text-align: left">
	　　&ldquo;阿那律陀，复次，比丘闻某尊者于某处命终，彼为佛所记，五下分结已尽，生于彼间而般涅槃，得不退法，不还此世。或自见彼尊者，或复从他数数闻之，彼尊者如是有信、如是持戒、如是博闻、如是惠施、如是智慧。其人闻已，忆彼尊者有信、持戒、博闻、惠施、智慧，闻此正法、律已，或心愿效如是如是。阿那律陀，如是比丘必得差降安乐住止。</p>
<p style="text-align: left">
	　　&ldquo;阿那律陀，复次，比丘闻某尊者于某处命终，彼为佛所记，三结尽，淫怒痴薄，得一往来天上人间，一往来已而得苦际。或自见彼尊者，或复从他数数闻之，彼尊者如是有信、如是持戒、如是博闻、如是惠施、如是智慧。其人闻已，忆彼尊者有信、持戒、博闻、惠施、智慧，闻此正法、律已，或心愿效如是如是。阿那律陀，如是比丘必得差降安乐住止。</p>
<p style="text-align: left">
	　　&ldquo;阿那律陀，复次，比丘闻某尊者于某处命终，彼为佛所记，三结已尽，得须陀洹，不堕恶法，定趣正觉，极受七有，天上人间七往来已而得苦际。或自见彼尊者，或复从他数数闻之，彼尊者如是有信、如是持戒、如是博闻、如是惠施、如是智慧。其人闻已，忆彼尊者有信、持戒、博闻、惠施、智慧，闻此正法、律已，或心愿效如是如是。阿那律陀，如是比丘必得差降安乐住止。</p>
<p style="text-align: left">
	　　&ldquo;阿那律陀，若<a>比丘尼</a>闻某比丘尼于某处命终，彼为佛所记，得究竟智：生已尽，梵行已立，所作已办，不更受有，知如真。或自见彼比丘尼，或复从他数数闻之，彼比丘尼如是有信、如是持戒、如是博闻、如是惠施、如是智慧。其人闻已，忆彼比丘尼有信、持戒、博闻、惠施、智慧，闻此正法、律已，或心愿效如是如是。阿那律陀，如是，比丘尼必得差降安乐住止。</p>
<p style="text-align: left">
	　　&ldquo;阿那律陀，复次，比丘尼闻某比丘尼于某处命终，彼为佛所记，五下分结已尽，生于彼间而般涅槃，得不退法，不还此世。或自见彼比丘尼，或复从他数数闻之，彼比丘尼如是有信、如是持戒、如是博闻、如是惠施、如是智慧。其人闻已，忆彼比丘尼有信、持戒、博闻、惠施、智慧，闻此正法、律已，或心愿效如是如是。阿那律陀，如是比丘尼必得差降安乐住止。</p>
<p style="text-align: left">
	　　&ldquo;阿那律陀，复次，比丘尼闻某比丘尼于某处命终，彼为佛所记，三结已尽，淫怒痴薄，得一往来天上人间，一往来已而得苦际。或自见彼比丘尼，或复从他数数闻之，彼比丘尼如是有信、如是持戒、如是博闻、如是惠施、如是智慧。其人闻已，忆彼比丘尼有信、持戒、博闻、惠施、智慧，闻此正法、律已，或心愿效如是如是。阿那律陀，如是比丘尼必得差降安乐住止。</p>
<p style="text-align: left">
	　　&ldquo;阿那律陀，复次，比丘尼闻某比丘尼于某处命终，彼为佛所记，三结已尽，得须陀洹，不堕恶法，定趣正觉，极受七有，天上人间七往来已而得苦际。或自见彼比丘尼，或复从他数数闻之，彼比丘尼如是有信、如是持戒、如是博闻、如是惠施、如是智慧。其人闻已，忆彼比丘尼有信、持戒、博闻、惠施、智慧，闻此正法、律已，或心愿效如是如是。阿那律陀，如是比丘尼必得差降安乐住止。</p>
<p style="text-align: left">
	　　&ldquo;阿那律陀，若优婆塞闻某优婆塞于某村命终，彼为佛所记，五下分结已尽，生于彼间而般涅槃，得不退法，不还此世。或自见彼优婆塞，或复从他数数闻之，彼优婆塞如是有信、如是持戒、如是博闻、如是惠施、如是智慧。其人闻已，忆彼优婆塞有信、持戒、博闻、惠施、智慧，闻此正法、律已，或心愿效如是如是。阿那律陀，如是优婆塞必得差降安乐住止。&rdquo;</p>
<p style="text-align: left">
	　　&ldquo;阿那律陀，复次，优婆塞闻某优婆塞于某村命终，彼为佛所记，三结已尽，淫怒痴薄，得一往来天上人间，一往来已而得苦际。或自见彼优婆塞，或复从他数数闻之，彼优婆塞如是有信、如是持戒、如是博闻、如是惠施、如是智慧。其人闻已，忆彼优婆塞有信、持戒、博闻、惠施、智慧，闻此正法、律已，或心愿效如是如是。阿那律陀，如是彼优婆塞必得差降安乐住止。</p>
<p style="text-align: left">
	　　&ldquo;阿那律陀，复次，优婆塞闻某优婆塞于某村命终，彼为佛所记，三结已尽，得须陀洹，不堕恶法，定趣正觉，极受七有，天上人间七往来已而得苦际。或自见彼优婆塞，或复从他数数闻之，彼优婆塞如是有信、如是持戒、如是博闻、如是惠施、如是智慧。其人闻已，忆彼优婆塞有信、持戒、博闻、惠施、智慧，闻此正法、律已，或心愿效如是如是。阿那律陀，如是优婆塞必得差降安乐住止。</p>
<p style="text-align: left">
	　　&ldquo;阿那律陀，若优婆私闻某优婆私于某村命终，彼为佛所记，五下分结已尽，生于彼间而般涅槃，得不退法，不还此世。或自见彼优婆私，或复从他数数闻之，彼优婆私如是有信、如是持戒、如是博闻、如是惠施、如是智慧。其人闻已，忆彼优婆私有信、持戒、博闻、惠施、智慧，闻此正法、律已，或心愿效如是如是。阿那律陀，如是优婆私必得差降安乐住止。&rdquo;</p>
<p style="text-align: left">
	　　&ldquo;阿那律陀，复次，优婆私闻某优婆私于某村命终，彼为佛所记，三结已尽，淫怒痴薄，得一往来天上人间，一往来已而得苦际。或自见彼优婆私，或复从他数数闻之，彼优婆私如是有信、如是持戒、如是博闻、如是惠施、如是智慧。其人闻已，忆彼优婆私有信、持戒、博闻、惠施、智慧，闻此正法、律已，或心愿效如是如是。阿那律陀，如是优婆私必得差降安乐住止。</p>
<p style="text-align: left">
	　　&ldquo;阿那律陀，复次，优婆私闻某优婆私于某村命终，彼为佛所记，三结已尽，得须陀洹，不堕恶趣，定趣正觉，极受七有，天上人间七往来已而得苦际。或自见彼优婆私，或复从他数数闻之，彼优婆私如是有信、如是持戒、如是博闻、如是惠施、如是智慧。其人闻已，忆彼优婆私有信、持戒、博闻、惠施、智慧，闻此正法、律已，或心愿效如是如是。阿那律陀，如是优婆私必得差降安乐住止。阿那律陀，如来以此义故，弟子命终，记说某生某处、某生某处。&rdquo;</p>
<p style="text-align: left">
	　　佛说如是，尊者阿那律陀及诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>