<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九卷 中阿含经</strong></p>
<p style="text-align: left">
	　　未曾有法品地动经第五</p>
<p style="text-align: left">
	　　我闻如是：一时，佛游金刚国，城名曰地。</p>
<p style="text-align: left">
	　　尔时，彼地大动，地大动时，四面大风起，四方彗星出，屋舍墙壁皆崩坏尽。于是，尊者阿难见地大动，地大动时，四面大风起，四方彗星出，屋舍墙壁皆崩坏尽。</p>
<p style="text-align: left">
	　　尊者阿难见已恐怖，举身毛竖，往诣佛所，稽首礼足，却住一面，白曰：&ldquo;<a>世尊</a>，今地大动，地大动时，四面大风起，四方彗星出，屋舍墙壁皆崩坏尽。&rdquo;</p>
<p style="text-align: left">
	　　于是，世尊语尊者阿难曰：&ldquo;如是，阿难，今地大动。如是，阿难，地大动时四面大风起，四方彗星出，屋舍墙壁皆崩坏尽。</p>
<p style="text-align: left">
	　　尊者阿难白曰：&ldquo;世尊，有几因缘令地大动，地大动时四面大风起，四方彗星出，屋舍墙壁皆崩坏尽？&rdquo;</p>
<p style="text-align: left">
	　　世尊答曰：&ldquo;阿难，有三因缘令地大动，地大动时，四面大风起，四方彗星出，屋舍墙壁皆崩坏尽。云何为三？阿难，此地止水上，水止风上，风依于空。阿难，有时空中大风起，风起则水扰，水扰则地动，是谓第一因缘令地大动，地大动时，四面大风起，四方彗星出，屋舍墙壁皆崩坏尽。</p>
<p style="text-align: left">
	　　&ldquo;复次，阿难，<a>比丘</a>有大如意足，有大威德，有大福佑，有大威神，心<a>自在</a>如意足，彼于地作小想，于水作无量想。彼因是故，此地随所欲、随其意，扰复扰，震复震。护比丘天亦复如是，有大如意足，有大威德，有大福佑，有大威神，心自在如意足，彼于地作小想，于水作无量想。彼因是故，此地随所欲、随其意，扰复扰，震复震，是谓第二因缘令地大动，地大动时，四面大风起，四方彗星出，屋舍墙壁皆崩坏尽。</p>
<p style="text-align: left">
	　　&ldquo;复次，阿难，若如来不久过三月已当般<a>涅槃</a>，由是之故，令地大动，地大动时，四面大风起，四方彗星出，屋舍墙壁皆崩坏尽，是谓第三因缘令地大动，地大动时四面大风起，四方彗星出，屋舍墙壁皆崩坏尽。&rdquo;</p>
<p style="text-align: left">
	　　于是，尊者阿难闻是语已，悲泣涕零，叉手向佛，白曰：&ldquo;世尊，甚奇！甚特！如来、无所著、等正觉成就功德，得未曾有法。所以者何？谓如来不久过三月已当般涅槃，是时令地大动，地大动时，四面大风起，四方彗星出，屋舍墙壁皆崩坏尽。&rdquo;</p>
<p style="text-align: left">
	　　世尊语尊者阿难曰：&ldquo;如是，阿难。如是，阿难。甚奇！甚特！如来、无所著、等正觉成就功德，得未曾有法。所以者何？谓如来不久过三月已当般涅槃，是时令地大动，地大动时，四面大风起，四方彗星出，屋舍墙壁皆崩坏尽。</p>
<p style="text-align: left">
	　　&ldquo;复次，阿难，我往诣无量百千刹利众，共坐谈论，令可彼意。共坐定已，如彼色像，我色像亦然；如彼音声，我音声亦然；如彼威仪礼节，我威仪礼节亦然。若彼问义，我答彼义。复次，我为彼<a>说法</a>，劝发渴仰，成就<a>欢喜</a>；无量方便为彼说法，劝发渴仰，成就欢喜已，即彼处没。我既没已，彼不知谁？为人？为非人？阿难，如是甚奇！甚特！如来、无所著、等正觉成就功德，得未曾有法，如是梵志众、<a>居士</a>众、<a>沙门</a>众。</p>
<p style="text-align: left">
	　　&ldquo;阿难，我往诣无量百千四王天众，共坐谈论，令可彼意。共坐定已，如彼色像，我色像亦然；如彼音声，我音声亦然；如彼威仪礼节，我威仪礼节亦然。若彼问义，我答彼义。复次，我为彼说法，劝发渴仰，成就欢喜；无量方便为彼说法，劝发渴仰，成就欢喜已，即彼处没。我既没已，彼不知谁？为天？为异天？阿难，如是甚奇！甚特！如来、无所著、等正觉成就功德，得未曾有法。如是三十三天、焰摩天、兜率哆天、化乐天、他化乐天、梵身天、梵富楼天、少光天、无量光天、晃昱天、少净天、无量净天、遍净天、无罣碍天、受福天、果实天、无烦天、无热天、善见天、善现天。</p>
<p style="text-align: left">
	　　&ldquo;阿难，我往诣无量百千色究竟天众，共坐谈论，令可彼意。其坐定已，如彼色像，我色像亦然；如彼音声，我音声亦然；如彼威仪礼节，我威仪礼节亦然。若彼问义，我答彼义。复次，我为彼说法，劝发渴仰，成就欢喜；无量方便为彼说法，劝发渴仰，成就欢喜已，即彼处没。我既没已，彼不知谁？为天？为异天？阿难，如是甚奇！甚特！如来、无所著、等正觉成就功德，得未曾有法。&rdquo;</p>
<p style="text-align: left">
	　　佛说如是，尊者阿难及诸比丘闻佛所说，欢喜奉行。</p>
<p style="text-align: left">
	　　未曾有法品瞻波经第六</p>
<p style="text-align: left">
	　　我闻如是：一时，佛游瞻波，在恒伽池边。</p>
<p style="text-align: left">
	　　尔时，世尊月十五日说从<a>解脱</a>时，于比丘众前敷座而坐。世尊坐已，即便入定，以他心智观察众心；观众心已，至初夜竟，默然而坐。</p>
<p style="text-align: left">
	　　于是，有一比丘即从座起，偏袒著衣，叉手向佛，白曰：&ldquo;世尊，初夜已讫，佛及比丘众集坐来久，惟愿世尊说从解脱！&rdquo;尔时，世尊默然不答。</p>
<p style="text-align: left">
	　　于是，世尊复至中夜默然而坐。彼一比丘再从座起，偏袒著衣，叉手向佛，白曰：&ldquo;世尊，初夜已过，中夜将讫，佛及比丘众集坐来久，惟愿世尊说从解脱！&rdquo;世尊亦再默然不答。</p>
<p style="text-align: left">
	　　于是，世尊复至后夜默然而坐。彼一比丘三从座起，偏袒著衣，叉手向佛，白曰：&ldquo;世尊，初夜既过，中夜复讫，后夜垂尽，将向欲明，明出不久，佛及比丘众集坐极久，惟愿世尊说从解脱！&rdquo;</p>
<p style="text-align: left">
	　　尔时，世尊告彼比丘：&ldquo;于此众中，有一比丘已为不净。&rdquo;彼时尊者大目揵连亦在众中，于是，尊者大目揵连便作是念：&ldquo;世尊为何比丘而说此众中有一比丘已为不净？我宁可入如其像定，以如其像定他心之智观察众心。&rdquo;尊者大目揵连即入如其像定，以如其像定他心之智，观察众心，尊者大目揵连便知世尊所为比丘说此众中有一比丘已为不净。</p>
<p style="text-align: left">
	　　于是，尊者大目揵连即从定起，至彼比丘前，牵臂将出，开门置外：&ldquo;痴人远去！莫于此住！不复得与比丘众会，从今已去，非是比丘。&rdquo;闭门下钥，还诣佛所，稽首佛足，却坐一面，白曰：&ldquo;世尊所为比丘说此众中有一比丘已为不净，我已逐出。世尊，初夜既过，中夜复讫，后夜垂尽，将向欲明，明出不久，佛及比丘众集坐极久，惟愿世尊说从解脱！&rdquo;</p>
<p style="text-align: left">
	　　世尊告曰：&ldquo;大目揵连，彼愚痴人当得大罪，触娆世尊及比丘众。大目揵连，若使如来在不净众说从解脱者，彼人则便头破七分，是故大目揵连，汝等从今已后说从解脱，如来不复说从解脱。所以者何？大目揵连，如彼大海，从下至上，周回渐广，均调转上，以成于岸，其水常满，未曾流出。大目揵连，我<a>正法</a>、律亦复如是，渐作渐学，渐尽渐教。大目揵连，若我正法、律渐作渐学，渐尽渐教者，是谓我正法、律中未曾有法。</p>
<p style="text-align: left">
	　　&ldquo;复次，大目揵连，如大海潮，未曾失时。大目揵连，我正法、律亦复如是，为比丘、<a>比丘尼</a>、优婆塞、优婆私施设禁戒，诸族姓子乃至命尽，终不犯戒。大目揵连，若我正法、律为比丘、比丘尼、优婆塞、优婆私施设禁戒，诸族姓子乃至命尽，终不犯戒者，是谓我正法、律中未曾有法。</p>
<p style="text-align: left">
	　　&ldquo;复次，大目揵连，如大海水，甚深无底，极广无边。大目揵连，我正法、律亦复如是，诸法甚深，甚深无底，极广无边。大目揵连，若我正法、律诸法甚深，甚深无底，极广无边者，是谓我正法、律中未曾有法。</p>
<p style="text-align: left">
	　　&ldquo;复次，大目揵连，如海水咸，皆同一味。大目揵连，我正法、律亦复如是，无欲为味，觉味、息味及道味。大目揵连，若我正法、律无欲为味，觉味、息味及道味者，是谓我正法、律中未曾有法。</p>
<p style="text-align: left">
	　　&ldquo;复次，大目揵连，如大海中多有珍宝，无量贵异，种种珍琦，充满其中。珍宝名者，谓金、银、水精、琉璃、摩尼、真珠、碧玉、白珂、砗磲、珊瑚、琥珀、玛瑙、玳瑁、赤石、琁珠。大目揵连，我正法、律亦复如是，多有珍宝，无量贵异，种种珍琦，充满其中。珍宝名者，谓四念处、四正勤、四如意足、五根、五力、七觉支、八支圣道。大目揵连，若我正法、律多有珍宝，无量贵异，种种珍琦，充满其中。珍宝名者，谓四念处、四正勤、四如意足、五根、五力、七觉支、八支圣道者，是谓我正法、律中未曾有法。</p>
<p style="text-align: left">
	　　&ldquo;复次，大目揵连，如大海中，大神所居。大神名者，谓阿修罗、乾沓惒、罗刹、鱼摩竭、龟、鼍、婆留泥、帝麑、帝麑伽罗、提帝麑伽罗。复次，大海中甚奇！甚特！众生身体有百由延，有二百由延，有三百由延，有至七百由延，身皆居海中。大目揵连，我正法、律亦复如是，圣众大神皆居其中。大神名者，谓阿罗诃、向阿罗诃、阿那含、向阿那含、斯陀含、向斯陀含、须陀洹、向须陀洹。大目揵连，若我正法、律圣众大神皆居其中。大神名者，谓阿罗诃、向阿罗诃、阿那含、向阿那含、斯陀含、向斯陀含、须陀洹、向须陀洹者，是谓我正法、律中未曾有法。</p>
<p style="text-align: left">
	　　&ldquo;复次，大目揵连，如大海清净，不受死尸；若有命终者，过夜风便吹著岸上。大目揵连，我正法、律亦复如是，圣众清净，不受死尸；若有不精进人恶生，非梵行称梵行，非沙门称沙门，彼虽随在圣众之中，然去圣众远，圣众亦复去离彼远。大目揵连，若我正法、律圣众清净，不受死尸；若有不精进人恶生，非梵行称梵行，非沙门称沙门，彼虽随在圣众之中，然去圣众远，圣众亦复去离彼远者，是谓我正法律中未曾有法。</p>
<p style="text-align: left">
	　　&ldquo;复次，大目揵连，如彼大海阎浮洲中有五大河：一曰、恒伽，二曰、摇尤那，三曰、舍劳浮，四曰、阿夷罗婆提，五曰、摩企。皆入大海，及大海中龙水从空雨堕，滴如车轴，是一切水不能令大海有增减也。大目揵连，我正法、律亦复如是，刹利种族姓子剃除须发，著<a>袈裟</a>衣，至信、舍家、无家、学道，不移动心解脱，自作证成就游。大目揵连，不移动心解脱，于我正法、律中无增无减，如是梵志种、居士种、工师种、族姓子剃除须发，著袈裟衣，至信、舍家、无家、学道，不移动心解脱，自作证成就游。大目揵连，不移动心解脱，于我正法、律中无增无减。大目揵连，若我正法、律刹利种族姓子剃除须发，著袈裟衣，至信、舍家、无家、学道，不移动心解脱，自作证成就游。大目揵连，不移动心解脱，于我正法、律中无增无减。如是梵志种、居士种、工师种族姓子剃除须发，著袈裟衣，至信、舍家、无家、学道，不移动心解脱，自作证成就游。大目揵连，不移动心解脱，于我正法、律中无增无减者，是谓我正法律中未曾有法。&rdquo;</p>
<p style="text-align: left">
	　　佛说如是，尊者大目揵连及诸比丘闻佛所说，欢喜奉行。</p>
<p style="text-align: left">
	　　未曾有法品郁伽长者经上第七</p>
<p style="text-align: left">
	　　我闻如是：一时，佛游鞞舍离，住大林中。</p>
<p style="text-align: left">
	　　尔时，郁伽长者唯妇女侍从，在诸女前从鞞舍离出。于鞞舍离大林中间唯作女妓，娱乐如王。于是郁伽长者饮酒大醉，舍诸妇女，至大林中。郁伽长者饮酒大醉，遥见世尊在林树间，端正姝好，犹星中月，光耀暐晔，晃若金山，相好具足，威神巍巍，诸根寂定，无有蔽碍，成就调御，息心静默。彼见佛已，即时醉醒。郁伽长者醉既醒已，便往诣佛，稽首礼足，却坐一面。</p>
<p style="text-align: left">
	　　尔时，世尊为彼说法，劝发渴仰，成就欢喜；无量方便为彼说法，劝发渴仰，成就欢喜已，如诸<a>佛法</a>先说端正法，闻者欢悦，谓说施、说戒、说生天法，毁呰欲为灾患，<a>生死</a>为秽，称叹无欲为妙，道品白净。世尊为彼说如是法已，佛知彼有欢喜心、具足心、柔软心、堪耐心、胜上心、一向心、无疑心、无盖心，有能、有力堪受正法，谓如诸佛说正法要，世尊即为彼说苦、集、灭、道。彼时郁伽长者即于坐中见四圣谛苦、集、灭、道。犹如白素，易染为色；郁伽长者亦复如是，即于坐中见四圣谛苦、集、灭、道。</p>
<p style="text-align: left">
	　　于是，郁伽长者已见法得法，觉白净法，断疑度惑，更无余尊，不复从他，无有犹豫，已住果证，于世尊法得无所畏；即从座起，为佛作礼，白曰：&ldquo;世尊，我今自归于佛、法及比丘众，惟愿世尊受我为优婆塞！从今日始，终身自归，乃至命尽。世尊，我从今日，从世尊自尽形寿，梵行为首，受持<a>五戒</a>。&rdquo;</p>
<p style="text-align: left">
	　　郁伽长者从世尊自尽形寿，梵行为首，受持五戒已，稽首佛足，绕三匝而去；还归其家，即集诸妇人，集已，语曰：&ldquo;汝等知不？我从世尊自尽形寿，梵行为首，受持五戒。汝等欲得住于此者，便可住此，行施作福；若不欲住者，各自还归；若汝欲得嫁者，我当嫁汝。&rdquo;</p>
<p style="text-align: left">
	　　于是，最大夫人白郁伽长者：&ldquo;若尊从佛自尽形寿，梵行为首，受持五戒者，便可以我与彼某甲。&rdquo;</p>
<p style="text-align: left">
	　　郁伽长者即为呼彼人，以左手执大夫人臂，右手执金澡罐，语彼人曰：&ldquo;我今以大夫人与汝作妇。&rdquo;</p>
<p style="text-align: left">
	　　彼人闻已，便大恐怖，身毛皆竖，白郁伽长者：&ldquo;长者欲杀我耶？长者欲杀我耶？&rdquo;</p>
<p style="text-align: left">
	　　长者答曰：&ldquo;我不杀汝，然我从佛自尽形寿，梵行为首，受持五戒，是故我以最大夫人与汝作妇耳！&rdquo;郁伽长者已与大夫人，当与、与时都无悔心。</p>
<p style="text-align: left">
	　　是时，世尊无量百千大众围绕，于中咨嗟称叹郁伽长者，&ldquo;郁伽长者有八未曾有法。&rdquo;</p>
<p style="text-align: left">
	　　于是，有一比丘过夜平且，著衣持钵，往诣郁伽长者家。郁伽长者遥见比丘来，即从座起，偏袒著衣，叉手向比丘白曰：&ldquo;尊者善来！尊者久不来此，愿坐此床。&rdquo;彼时，比丘即坐其床。郁伽长者礼比丘足，却坐一面。</p>
<p style="text-align: left">
	　　比丘告曰：&ldquo;长者，汝有善利，有大功德。所以者何？谓世尊为汝无量百千大众围绕，于中咨嗟称叹：&lsquo;郁伽长者有八未曾有法。&rsquo;长者，汝有何法？&rdquo;</p>
<p style="text-align: left">
	　　郁伽长者答比丘曰：&ldquo;尊者，世尊初不说异，然我不知世尊为何因说，但尊者听，谓我有法。一时，世尊游鞞舍离，住大林中。尊者，我于尔时唯妇女侍从，我最在前，出鞞舍离，于鞞舍离大林中间唯作女妓，娱乐如王。尊者，我于尔时饮酒大醉，舍诸妇女，至大林中。尊者，我时大醉，遥见世尊在林树间，端正姝好，犹星中月，光耀暐晔，晃若金山，相好具足，威神巍巍，诸根寂定，无有蔽碍，成就调御，息心静默。我见佛已，即时醉醒。尊者，我有是法。&rdquo;</p>
<p style="text-align: left">
	　　比丘叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　&ldquo;尊者，我不但有是法。复次，尊者，我醉醒已，便往诣佛，稽首礼足，却坐一面。世尊为我说法，劝发渴仰，成就欢喜。无量方便为我说法，劝发渴仰，成就欢喜已，如诸佛法先说端正法，闻者欢悦，谓说施、说戒、说生天法，毁呰欲为灾患，生死为秽，称叹无欲为妙，道品白净。世尊为我说如是法已，佛知我有欢喜心、具足心、柔软心、堪耐心、胜上心、一向心、无疑心、无盖心，有能、有力堪受正法，谓如诸佛说正法要，世尊即为我说苦、集、灭、道。我尔时即于坐中见四圣谛苦、集、灭、道。犹如白素，易染为色。尊者，我亦如是，即于坐中见四圣谛苦、集、灭、道。尊者，我有是法。&rdquo;</p>
<p style="text-align: left">
	　　比丘叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　&ldquo;尊者，我不但有是法。复次，尊者，我见法得法，觉白净法，断疑度惑，更无余尊，不复从他，无有犹豫，已住果证，于世尊法得无所畏。尊者，我尔时即从座起，稽首佛足：&lsquo;世尊，我今自归于佛、法及比丘众，惟愿世尊受我为优婆塞！从今日始，终身自归，乃至命尽。世尊，我从今日，从世尊自尽形寿，梵行为首，受持五戒。尊者，若我从世尊自尽形寿，梵行为首，受持五戒，未曾知已犯戒。&rsquo;尊者，我有是法。&rdquo;</p>
<p style="text-align: left">
	　　比丘叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　&ldquo;尊者，我不但有是法。复次，尊者，我尔时从世尊自尽形寿，梵行为首，受持戒已，稽首佛足，绕三匝而去；还归其家，集诸妇女，集已，语曰：&lsquo;汝等知不？我从世尊自尽形寿，梵行为首，受持五戒。汝等欲得住于此者，便可住此，行施作福；若不欲住者，各自还归；若汝欲得嫁者，我当嫁汝。&rsquo;于是，最大夫人来白我曰：&lsquo;若尊从佛自尽形寿，梵行为首，受持五戒者，便可以我与彼某甲。&rsquo;尊者，我尔时即为呼彼人，以左手执大夫人臂，右手执金澡罐，语彼人曰：&lsquo;我今以大夫人与汝作妇。&rsquo;彼人闻已，便大恐怖，身毛皆竖，而白我曰：&lsquo;长者欲杀我耶？长者欲杀我耶？&rsquo;尊者，我语彼曰：&lsquo;不欲杀汝，然我从佛自尽形寿，梵行为首，受持五戒，是故我以最大夫人与汝作妇耳！&rsquo;尊者，我已与大夫人，当与、与时都无悔心。尊者，我有是法。&rdquo;</p>
<p style="text-align: left">
	　　比丘叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　&ldquo;尊者，我不但有是法。复次，尊者，我诣众园时，若初见一比丘，便为作礼；若彼比丘经<a>行者</a>，我亦随经行；若彼坐者，我亦于一面坐。坐已听法，彼尊为我说法，我亦为彼尊说法；彼尊问我事，我亦问彼尊事；彼尊答我事，我亦答彼尊事。尊者，我未曾忆轻慢上中下长老上尊比丘。尊者，我有是法。&rdquo;</p>
<p style="text-align: left">
	　　比丘叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　&ldquo;尊者，我不但有是法。复次，尊者，我在比丘众行布施时，天住<a>虚空</a>而告我曰：&lsquo;长者，此是阿罗诃，此是向阿罗诃，此是阿那含，此是向阿那含，此是斯陀含，此是向斯陀含，此是须陀洹，此是向须陀洹，此精进，此不精进。&rsquo;尊者，我施比丘众时，未曾忆有分别意。尊者，我有是法。&rdquo;</p>
<p style="text-align: left">
	　　比丘叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　&ldquo;尊者，我不但有是法。复次，尊者，我在比丘众行布施时，有天住虚空中而告我曰：&lsquo;长者，有如来、无所著、等正觉、世尊善说法，如来圣众善趣向。&rsquo;尊者，我不从彼天信，不从彼欲乐，不从彼所闻，但我自有净智，知有如来、无所著、等正觉、世尊善说法，如来圣众善趣向。尊者，我有是法。&rdquo;</p>
<p style="text-align: left">
	　　比丘叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　&ldquo;尊者，我不但有是法。复次，尊者，谓佛所说五下分结，贪欲、瞋恚、身见、戒取、疑，我见此五，无一不尽令缚我还此<a>世间</a>，入于胎中。尊者，我有是法。&rdquo;</p>
<p style="text-align: left">
	　　比丘叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　郁伽长者白比丘曰：&ldquo;愿尊在此食！&rdquo;</p>
<p style="text-align: left">
	　　比丘为郁伽长者故，默然受请。郁伽长者知彼比丘默然受已，即从座起，自行澡水，以极净美种种丰饶食啖含消，自手斟酌，令得饱满；食讫收器，行澡水竟，持一小床，别坐听法。比丘为长者说法，劝发渴仰，成就欢喜；无量方便为彼说法，劝发渴仰，成就欢喜已，从座起去，往诣佛所，稽首礼足，却坐一面，谓与郁伽长者本所共论，尽向佛广说。</p>
<p style="text-align: left">
	　　于是，世尊告诸比丘：&ldquo;我以是故，咨嗟称叹郁伽长者有八未曾有法。&rdquo;</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
<p style="text-align: left">
	　　未曾有法品郁伽长者经下第八</p>
<p style="text-align: left">
	　　我闻如是：一时，佛般涅槃后不久，众多上尊长老比丘游鞞舍离，在猕猴水边高楼台观。</p>
<p style="text-align: left">
	　　尔时，郁伽长者施设如是大施，谓与远来客食，与行人、病人、瞻病者食，常设粥食，常设饭食，供给守僧园人，常请二十众食，五日都请比丘众食，施设如是大施。复于海中有一舶船，载满货还，价值百千，一时没失。众多上尊长老比丘闻郁伽长者施设如是大施，谓与远来客食，与行人、病人、瞻病者食，常设粥食，常设饭食，供给守僧园人，常请二十众食，五日都请比丘众食；闻已共作是议：&ldquo;诸贤，谁能往语郁伽长者：&lsquo;长者可止！勿复布施！长者后自当知&rsquo;？&rdquo;彼作是念：&ldquo;尊者阿难是佛侍者，受世尊教，佛所称誉及诸智梵行人。尊者阿难能往语郁伽长者：&lsquo;长者可止！勿复布施！长者后自当知。&rsquo;诸贤，我等共往诣尊者阿难所，说如此事。&rdquo;</p>
<p style="text-align: left">
	　　于是，众多上尊长老比丘往诣尊者阿难所，共相问讯，却坐一面，语曰：&ldquo;贤者阿难知不？郁伽长者施设如是大施，谓与远来客食，与行人、病人、瞻病者食，常设粥食，常设饭食，供给守僧园人，常请二十众食，五日都请比丘众食，施设如是大施。复于海中有一舶船，载满货还，价值百千，一时没失。我等共作是议：&lsquo;谁能往语郁伽长者而作是语：&ldquo;长者可止！勿复布施！长者后自当知&rdquo;？&rsquo;复作是念：&lsquo;尊者阿难是佛侍者，受世尊教，佛所称誉及诸智梵行人。尊者阿难能往语郁伽长者：&ldquo;长者可止！勿复布施！长者后自当知。&rdquo;&rsquo;贤者阿难可往诣郁伽长者而语彼曰：&lsquo;长者可止！勿复布施！长者后自当知。&rsquo;&rdquo;</p>
<p style="text-align: left">
	　　尊者阿难白诸长老上尊比丘曰：&ldquo;诸尊，郁伽长者其性严整，若自为语者，倘能致大不喜。诸尊，我为谁语？&rdquo;</p>
<p style="text-align: left">
	　　诸长老上尊比丘答曰：&ldquo;贤者，称比丘众语，称比丘众语已，彼无所言。&rdquo;尊者阿难便默然受诸长老上尊比丘命。于是，诸长老上尊比丘知尊者阿难默然许已，即从座起，绕尊者阿难，各自还去。</p>
<p style="text-align: left">
	　　尊者阿难过夜平旦，著衣持钵，往诣郁伽长者家。郁伽长者遥见尊者阿难来，即从座起，偏袒著衣，叉手向尊者阿难，白曰：&ldquo;善来尊者阿难！尊者阿难久不来此，愿坐此床。&rdquo;尊者阿难即坐其床，郁伽长者礼尊者阿难足，却坐一面。</p>
<p style="text-align: left">
	　　尊者阿难告曰：&ldquo;长者知不？长者施设如是大施，与远来客食，与行人、病人、瞻病者食，常设粥食，常设饭食，供给守僧园人，常请二十众食，五日都请比丘众食，施设如是大施。复于海中有一舶船，载满货还，价值百千，一时没失。长者可止！勿复布施！长者后自当知。&rdquo;</p>
<p style="text-align: left">
	　　长者白曰：&ldquo;尊者阿难，为是谁语？&rdquo;</p>
<p style="text-align: left">
	　　尊者阿难答曰：&ldquo;长者，我宣比丘众语。&rdquo;</p>
<p style="text-align: left">
	　　长者白曰：&ldquo;若尊者阿难宣比丘众语者，无所复论；若自语者，或能致大不喜。尊者阿难，若我如是舍与，如是惠施，一切财物皆悉竭尽，但使我愿满，如转轮王愿。&rdquo;</p>
<p style="text-align: left">
	　　尊者阿难问曰：&ldquo;长者云何转轮王愿？&rdquo;</p>
<p style="text-align: left">
	　　长者答曰：&ldquo;尊者阿难，村中贫人作是念：&lsquo;令我于村中最富。&rsquo;即是彼愿。村中富人作是念：&lsquo;令我于邑中最富。&rsquo;即是彼愿。邑中富人作是念：&lsquo;令我于城中最富。&rsquo;即是彼愿。城中富人作是念：&lsquo;令我于城中作宗正。&rsquo;即是彼愿。城中宗正作是念：&lsquo;令我作国相。&rsquo;即是彼愿。国相作是念：&lsquo;令我作小王。&rsquo;即是彼愿。小王作是念：&lsquo;令我作转轮王。&rsquo;即是彼愿。转轮王作是念：&lsquo;令我如族姓子所为，剃除须发，著袈裟衣，至信、舍家、无家、学道者，谓无上梵行讫，令我于现法中自知、<a>自觉</a>、自作证成就游：生已尽，梵行已立，所作已办，不更受有，知如真。&rsquo;即是彼愿。尊者阿难，若我如是舍与，如是惠施，一切财物皆悉竭尽，但使我愿满，如转轮王愿。尊者阿难，我有是法。&rdquo;</p>
<p style="text-align: left">
	　　尊者阿难叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　&ldquo;复次，尊者阿难，我不但有是法，尊者阿难，我诣僧园时，若初见一比丘，便为作礼；若彼比丘经行者，我亦随经行；若彼坐者，我亦于一面坐。坐已听法，彼尊为我说法，我亦为彼尊说法；彼尊问我事，我亦问彼尊事；彼尊答我事，我亦答彼尊事。尊者阿难，我未曾忆轻慢上中下长老上尊比丘。尊者阿难，我有是法。&rdquo;</p>
<p style="text-align: left">
	　　尊者阿难叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　&ldquo;复次，尊者阿难，我不但有是法，尊者阿难，我在比丘众行布施时，天住虚空而告我曰：&lsquo;长者，此是阿罗诃，此是向阿罗诃，此是阿那含，此是向阿那含，此是斯陀含，此是向斯陀含，此是须陀洹，此是向须陀洹，此是精进，此不精进。&rsquo;尊者阿难，我施比丘众时未曾忆有分别意。尊者阿难，我有是法。&rdquo;</p>
<p style="text-align: left">
	　　尊者阿难叹曰：&ldquo;长者，若有是法，甚希！甚特！&rdquo;</p>
<p style="text-align: left">
	　　&ldquo;复次，尊者阿难，我不但有是法，尊者阿难，我在比丘众行布施时，天住虚空而告我曰：&lsquo;长者，有如来、无所著、等正觉、世尊善说法，如来圣众善趣向。&rsquo;我不从彼天信，不从彼欲乐，不从彼所闻，但我自有净智，知有如来、无所著、等正觉、世尊善说法，如来圣众善趣向。尊者阿难，我有是法。&rdquo;</p>
<p style="text-align: left">
	　　尊者阿难叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　&ldquo;复次，尊者阿难，我不但有是法，尊者阿难，我离欲、离恶不善之法至得第四禅成就游。尊者阿难，我有是法。&rdquo;</p>
<p style="text-align: left">
	　　尊者阿难叹曰：&ldquo;长者，若有是法，甚奇！甚特！&rdquo;</p>
<p style="text-align: left">
	　　于是郁伽长者白曰：&ldquo;尊者阿难，愿在此食。&rdquo;</p>
<p style="text-align: left">
	　　尊者阿难为郁伽长者故，默然受请。郁伽长者知尊者阿难默然受已，即从座起，自行澡水，以极净美种种丰饶食啖含消，自手斟酌，令得饱满；食讫收器，行澡水已，取一小床，别坐听法。尊者阿难为彼说法，劝发渴仰，成就欢喜；无量方便为彼说法，劝发渴仰，成就欢喜已，从座起去。</p>
<p style="text-align: left">
	　　尊者阿难所说如是，郁伽长者闻尊者阿难所说，欢喜奉行。</p>
<p style="text-align: left">
	　　未曾有法品手长者经上第九</p>
<p style="text-align: left">
	　　我闻如是：一时，佛游阿逻鞞伽逻，在惒林中。</p>
<p style="text-align: left">
	　　尔时，手长者与五百大长者俱，往诣佛所，稽首礼足，却坐一面。五百长者亦<a>礼佛</a>足，却坐一面。</p>
<p style="text-align: left">
	　　世尊告曰：&ldquo;手长者，汝今有此极大众。长者，汝以何法摄此大众？&rdquo;</p>
<p style="text-align: left">
	　　彼时手长者白曰：&ldquo;世尊，谓有四事摄，如世尊说：一者、惠施，二者、爱言，三者、以利，四者、等利。世尊，我以此摄于大众，或以惠施，或以爱言，或以利，或以等利。&rdquo;</p>
<p style="text-align: left">
	　　世尊叹曰：&ldquo;善哉！善哉！手长者，汝能以<a>如法</a>摄于大众，又以如门摄于大众，以如因缘摄于大众。手长者，若过去有沙门、梵志以如法摄大众者，彼一切即此四事摄于中或有余。手长者，若有未来沙门、梵志以如法摄大众者，彼一切即此四事摄于中或有余。手长者，若有现在沙门、梵志以如法摄大众者，彼一切即此四事摄于中或有余。&rdquo;</p>
<p style="text-align: left">
	　　于是，世尊为手长者说法，劝发渴仰，成就欢喜；无量方便为彼说法，劝发渴仰，成就欢喜已，默然而住。于是，手长者佛为说法，劝发渴仰，成就欢喜已，即从座起，为佛作礼，绕三匝而去。还归其家，到外门已，若有人者尽为说法，劝发渴仰，成就欢喜。中门、内门及入在内，若有人者尽为说法，劝发渴仰，成就欢喜已，升堂敷床，结跏趺坐，心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。</p>
<p style="text-align: left">
	　　尔时，三十三天集在法堂，咨嗟称叹手长者：&ldquo;诸贤，手长者有大善利，有大功德。所以者何？彼手长者，佛为说法，劝发渴仰，成就欢喜已，即从坐起，为佛作礼，绕三匝而去。还归其家，到外门已，若有人者尽为说法，劝发渴仰，成就欢喜。中门、内门及入在内，若有人者尽为说法，劝发渴仰，成就欢喜已，升堂敷床，结跏趺坐，心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。&rdquo;</p>
<p style="text-align: left">
	　　于是，毗沙门大天王色像巍巍，光耀暐晔，夜将向旦，往诣手长者家，告曰：&ldquo;长者，汝有善利，有大功德。所以者何？今三十三天为长者集在法堂，咨嗟称叹：&lsquo;手长者有大善利，有大功德。所以者何？诸贤，彼手长者，佛为说法，劝发渴仰，成就欢喜已，即从座起，为佛作礼，绕三匝而去。还归其家，到外门已，若有人者尽为说法，劝发渴仰，成就欢喜。中门、内门及入在内，若有人者尽为说法，劝发渴抑，成就欢喜已，升堂敷床，结跏趺坐，心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。&rsquo;&rdquo;</p>
<p style="text-align: left">
	　　是时，手长者默然不语，不观、不视毗沙门大天王。所以者何？以尊重定、守护定故。</p>
<p style="text-align: left">
	　　尔时，世尊于无量百千众中，咨嗟称叹手长者：&ldquo;手长者有七未曾有法。彼手长者，我为说法，劝发渴仰，成就欢喜已，即从座起，为我作礼，绕三匝而去。还归其家，到外门已，若有人者尽为说法，劝发渴仰，成就欢喜。中门、内门及入在内，若有人者尽为说法，劝发渴仰，成就欢喜已，升堂敷床，结跏趺坐，心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。</p>
<p style="text-align: left">
	　　&ldquo;今三十三天为彼集在法堂，咨嗟称叹：&lsquo;手长者有大善利，有大功德。所以者何？诸贤，彼手长者，佛为说法，劝发渴仰，成就欢喜已，即从座起，为佛作礼，绕三匝而去。还归其家，到外门已，若有人者尽为说法，劝发渴仰，成就欢喜。中门、内门及入在内，若有人者尽为说法，劝发渴仰，成就欢喜已，升堂敷床，结跏趺坐，心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。&rsquo;</p>
<p style="text-align: left">
	　　&ldquo;今毗沙门大天王色像巍巍，光耀暐晔，夜将向旦，诣手长者家，告曰：&lsquo;长者，汝有善利，有大功德。所以者何？今三十三天为长者集在法堂，咨嗟称叹：&ldquo;手长者有大善利，有大功德。所以者何？诸贤，彼手长者，佛为说法，劝发渴仰，成就欢喜已，即从座起，为佛作礼，绕三匝而去。还归其家，到外门已，若有人者尽为说法，劝发渴仰，成就欢喜。中门、内门及入在内，若有人者尽为说法，劝发渴仰，成就欢喜已，升堂敷床，结跏趺坐，心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。&rdquo;&rsquo;&rdquo;</p>
<p style="text-align: left">
	　　于是，有一比丘过夜平旦，著衣持钵，往诣手长者家。手长者遥见比丘来，即从坐起，叉手向比丘白曰：&ldquo;尊者善来！尊者久不来此，愿坐此床。&rdquo;彼时比丘即坐其床，手长者礼比丘足，却坐一面。</p>
<p style="text-align: left">
	　　比丘告曰：&ldquo;长者，汝有善利，有大功德。所以者何？世尊为汝于无量百千众中，咨嗟称叹手长者：手长者有七未曾有法。手长者我为说法，劝发渴仰，成就欢喜已，即从座起，为我作礼，绕三匝而去。还归其家，到外门已，若有人者尽为说法，劝发渴仰，成就欢喜。中门、内门及入在内，若有人者尽为说法，劝发渴仰，成就欢喜已，升堂敷床，结跏趺坐，心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。</p>
<p style="text-align: left">
	　　&ldquo;今三十三天为彼集在法堂，咨嗟称叹：&lsquo;手长者有大善利，有大功德。所以者何？诸贤，彼手长者，佛为说法，劝发渴仰，成就欢喜已，即从座起，为佛作礼，绕三匝而去。还归其家，到外门已，若有人者尽为说法，劝发渴仰，成就欢喜。中门、内门及入在内，若有人者尽为说法，劝发渴仰，成就欢喜已，升堂敷床，结跏趺坐，心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。&rsquo;</p>
<p style="text-align: left">
	　　&ldquo;于是，毗沙门大天王色像巍巍，光耀暐晔，夜将向旦，诣手长者家，告曰：&lsquo;长者，汝有善利，有大功德。所以者何？今三十三天为手长者集在法堂，咨嗟称叹：&ldquo;手长者有大善利，有大功德。所以者何？诸贤，彼手长者，佛为说法，劝发渴仰，成就欢喜已，即从座起，为佛作礼，绕三匝而去。还归其家，到外门已，若有人者尽为说法，劝发渴仰，成就欢喜。中门、内门及入在内，若有人者尽为说法，劝发渴仰，成就欢喜已，升堂敷床，结跏趺坐，心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。&rdquo;&rsquo;是时，手长者默然不语，亦不观视毗沙门大天王。所以者何？以尊重定、守护定故。&rdquo;</p>
<p style="text-align: left">
	　　于是，手长者白比丘曰：&ldquo;尊者，是时无白衣耶？&rdquo;</p>
<p style="text-align: left">
	　　比丘答曰：&ldquo;无白衣也。&rdquo;又问曰：&ldquo;若有白衣者，当有何咎？&rdquo;</p>
<p style="text-align: left">
	　　长者答曰：&ldquo;尊者，或有不信世尊语者，彼当长夜不义不忍，生极恶处，受苦无量；若有信佛语者，彼因此事故，便能尊重恭敬礼事我。尊者，我亦不欲令尔也。尊者，愿在此食。&rdquo;</p>
<p style="text-align: left">
	　　彼比丘为手长者故，默然受请。手长者知彼比丘默然受已，即从座起，自行澡水，以极净美种种丰饶食啖含消，自手斟酌，令得饱满；食讫收器，行澡水已，取一小床，别坐听法。彼比丘为手长者说法，劝发渴仰，成就欢喜；无量方便为彼说法，劝发渴仰，成就欢喜已，从座起去，往诣佛所，稽首礼足，却坐一面，谓与手长者本所共论，尽向佛说。</p>
<p style="text-align: left">
	　　于是，世尊告诸比丘：&ldquo;我以是故，称说手长者有七未曾有法。复次，汝等当知，手长者复有第八未曾有法：手长者无求无欲。&rdquo;</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
<p style="text-align: left">
	　　未曾有法品手长者经下第十</p>
<p style="text-align: left">
	　　我闻如是：一时，佛游阿逻鞞伽逻，在惒林中。</p>
<p style="text-align: left">
	　　尔时，世尊告诸比丘：&ldquo;手长者有八未曾有法。云何为八？手长者有少欲、有信、有惭、有愧、有精进、有念、有定、有慧。</p>
<p style="text-align: left">
	　　&ldquo;手长者有少欲者，此何因说？手长者自少欲，不欲令他知我少欲。有信、有惭、有愧、有精进、有念、有定、有慧，手长者自有慧，不欲令他知我有慧。手长者有少欲者，因此故说。</p>
<p style="text-align: left">
	　　&ldquo;手长者有信者，此何因说？手长者得信坚固，深著如来，信根已立，终不随外沙门、梵志、若天、魔、梵及余世间。手长者有信者，因此故说。</p>
<p style="text-align: left">
	　　&ldquo;手长者有惭者，此何因说？手长者常行惭耻，可惭知惭，恶不善法，秽污烦恼，受诸恶报，造生死本。手长者有惭者，因此故说。</p>
<p style="text-align: left">
	　　&ldquo;手长者有愧者，此何因说？手长者常行羞愧，可愧知愧，恶不善法，秽污烦恼，受诸恶报，造生死本。手长者有愧者，因此故说。</p>
<p style="text-align: left">
	　　&ldquo;手长者有精进者，此何因说？手长者常行精进，除恶不善，修诸善法，恒自起意，专一坚固，为诸善本，不舍方便。手长者有精进者，因此故说。</p>
<p style="text-align: left">
	　　&ldquo;手长者有念者，此何因说？手长者观内身如身，观内觉、心、法如法。手长者有念者，因此故说。</p>
<p style="text-align: left">
	　　&ldquo;手长者有定者，此何因说？手长者离欲、离恶不善之法至得第四禅成就游。手长者有定者，因此故说。</p>
<p style="text-align: left">
	　　&ldquo;手长者有慧者，此何因说？手长者<a>修行</a>智慧，观兴衰法，得如此智，圣慧明达，分别晓了，以正尽苦。手长者有慧者，因此故说。</p>
<p style="text-align: left">
	　　&ldquo;手长者有八未曾有法者，因此故说。&rdquo;</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
<p style="text-align: left">
	　　未曾有法品第四竟。</p>
		

	
	

		</div></div><hr><script charset='utf-8' src='../../js/footer.js'></script></body></html>