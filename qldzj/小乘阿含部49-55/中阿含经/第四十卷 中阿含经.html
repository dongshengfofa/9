<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　第四十卷 中阿含经</p>
<p style="text-align: left">
	　　梵志品黄芦园经第十六</p>
<p style="text-align: left">
	　　我闻如是：一时，佛游鞞兰若，在黄芦园中。</p>
<p style="text-align: left">
	　　尔时，鞞兰若梵志年耆宿老，寿将欲过，命垂至尽，年百二十，拄杖而行，中后彷徉，往诣佛所，共相问讯，当在佛前倚杖而立，白曰：&ldquo;瞿昙，我闻<a>沙门</a>瞿昙年幼极少，新<a>出家</a>学，若有名德沙门梵志亲自来诣，而不礼敬，亦不尊重，不从座起，不请令坐。瞿昙，此事大为不可。&rdquo;</p>
<p style="text-align: left">
	　　<a>世尊</a>告曰：&ldquo;梵志，我初不见天及魔、梵、沙门、梵志，从人至天，谓自来诣，能令如来礼敬尊重，而从座起，请令坐者。梵志，若有来诣，欲令如来礼敬尊重，而从座起，请令坐者，彼人必当头破七分。&rdquo;</p>
<p style="text-align: left">
	　　梵志复白：&ldquo;瞿昙无味。&rdquo;</p>
<p style="text-align: left">
	　　世尊告曰：&ldquo;梵志，有事令我无味，然不如汝言。若有色味、声味、香味、触味者，彼如来断智绝灭拔根终不复生，是谓有事令我无味，然不如汝言。&rdquo;</p>
<p style="text-align: left">
	　　梵志复白：&ldquo;瞿昙无恐怖。&rdquo;</p>
<p style="text-align: left">
	　　世尊告曰：&ldquo;梵志，有事令我无恐怖，然不如汝言。若有色恐怖，声、香、味、触恐怖者，彼如来断智绝灭拔根终不复生，是谓有事令我无恐怖，然不如汝言。&rdquo;</p>
<p style="text-align: left">
	　　梵志复白：&ldquo;瞿昙不入胎。&rdquo;</p>
<p style="text-align: left">
	　　世尊告曰：&ldquo;梵志，有事令我不入胎，然不如汝言。若有沙门、梵志当来胎床，断智绝灭拔根终不复生者，我说彼不入胎，如来当来胎床，断智绝灭拔根终不复生，是故令我不入胎，是谓有事令我不入胎，然不如汝言。</p>
<p style="text-align: left">
	　　&ldquo;梵志，我于此众生无明来，无明乐、无明覆、无明卵之所裹，我先观法，我于众生为最第一。犹鸡生卵，或十或十二，随时念，随时覆，随时暖，随时拥护，彼于其后，鸡设放逸，于中有鸡子，或以口嘴，或以足爪，啄破其卵，安隐自出，彼于鸡子为最第一。我亦如是，于此众生无明来，无明乐、无明覆、无明卵之所裹，我先观法，我于众生为最第一。</p>
<p style="text-align: left">
	　　&ldquo;梵志，我持蒿草住诣觉树，布草树下，敷尼师坛，结跏趺坐，不破正坐，要至漏尽。我不破正坐，要至漏尽，我正坐已，离欲、离恶不善之法，有觉有观，离生喜乐，逮初禅成就游，是谓我尔时获第一增上心，即于现法得安乐居，易不难得，乐住无怖，安隐快乐，令升<a>涅槃</a>。</p>
<p style="text-align: left">
	　　&ldquo;复次，梵志，我觉观已息，内静、一心，无觉无观，定生喜乐，逮第二禅成就游，是谓我尔时获第二增上心，即于现法得安乐居，易不难得，乐住无怖，安隐快乐，令升涅槃。</p>
<p style="text-align: left">
	　　&ldquo;复次，梵志，我离于喜欲舍无求游，<a>正念</a>正智而身觉乐，谓圣所说、圣所舍、念、乐住、空，逮第三禅成就游，是谓我尔时获第三增上心，即于现法得安乐居，易不难得，乐住无布，安隐快乐，令升涅槃。</p>
<p style="text-align: left">
	　　&ldquo;复次，梵志，我乐灭、苦灭，喜、忧本已灭，不苦不乐、舍、念、清净，逮第四禅成就游，是谓我尔时获第四增上心，即于现法得安乐居，易不难得，乐住无怖，安隐快乐，令升涅槃。</p>
<p style="text-align: left">
	　　&ldquo;复次，梵志，我已得如是定心清净，无秽无烦，柔软善住，得不动心，觉忆<a>宿命</a>智通作证，我有行有相貌，忆本无量昔所经历，谓一生、二生、百生、千生、成劫、败劫、无量成败劫，彼众生名某，彼昔更历，我曾生彼，如是姓，如是字，如是生，如是饮食，如是受苦乐，如是长寿，如是久住，如是寿讫。此死生彼，彼死生此，我生在此，如是姓，如是字，如是生，如是饮食，如是受苦乐，如是长寿，如是久住，如是寿讫。是谓我尔时初夜得此第一明达，以本无放逸，乐住远离，<a>修行</a>精勤，谓无智灭而智生，暗坏而明成，无明灭而明生，谓忆宿命智作证明达。</p>
<p style="text-align: left">
	　　&ldquo;复次，梵志，我已得如是定心清净，无秽无烦，柔软善住，得不动心，学于<a>生死</a>智通作证。我以清净天眼出过于人，见此众生死时生时，好色恶色，妙与不妙，往来善处及不善处，随此众生之所作业，见其如真。若此众生成就身恶行，口、意恶行，诽谤<a>圣人</a>，邪见，成就邪见业；彼因缘此，身坏命终，必至恶处，<a>生地</a>狱中。若此众生成就身妙行，口、意妙行，不诽谤圣人，<a>正见</a>，成就正见业；彼因缘此，身坏命终，必升善处，上生天中。是谓我尔时中夜得此第二明达，以本无放逸，乐住远离，修行精勤，谓无智灭而智生，暗坏而明成，无明灭而明生，谓生死智作证明达。</p>
<p style="text-align: left">
	　　&ldquo;复次，梵志，我已得如是定心清净，无秽无烦，柔软善住，得不动心，学于漏尽智通作证。我知此苦如真，知此苦集，知此苦灭，知此苦灭道如真；知此漏如真，知此漏集，知此漏灭，知此漏灭道如真。我如是知，如是见，欲漏心<a>解脱</a>，有漏、无明漏心解脱；解脱已，便知解脱：生已尽，梵行已立，所作已办，不更受有，知如真。是谓我尔时后夜得此第三明达，以本无放逸，乐住远离，修行精勤，谓无智灭而智生，暗坏而明成，无明灭而明生，谓漏尽智作证明达。</p>
<p style="text-align: left">
	　　&ldquo;复次，梵志，若有正说而说不痴法，众生生世，一切众生最胜，不为苦乐所覆，当知正说者即是我也。所以者何？我说不痴法，众生生世，一切众生最胜，不为苦乐所覆。&rdquo;</p>
<p style="text-align: left">
	　　于是，鞞兰若梵志即便舍杖，稽首佛足，白世尊曰：&ldquo;世尊为第一，世尊为大，世尊为最，世尊为胜，世尊为等，世尊为不等，世尊无与等等，世尊无障，世尊无障人。世尊，我今自归于佛、法及<a>比丘</a>众，惟愿世尊受我为优婆塞！从今日始，终身自归，乃至命尽。&rdquo;</p>
<p style="text-align: left">
	　　佛说如是，鞞兰若梵志及诸比丘闻佛所说，<a>欢喜</a>奉行。</p>
<p style="text-align: left">
	　　梵志品头那经第十七</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，头那梵志中后彷徉，往诣佛所，共相问讯，却坐一面。世尊问曰：&ldquo;头那，若有问汝是梵志耶？汝梵志汝自称说。&rdquo;</p>
<p style="text-align: left">
	　　梵志头那答曰：&ldquo;瞿昙，若有正称说梵志者，为父母所举，受生清净，乃至七世父母不绝种族，生生无恶，博闻总持，诵过四典经，深达因、缘、正、文、戏五句说。瞿昙，正称说梵志者，即是我也。所以者何？我为父母所举，受生清净，乃至七世父母不绝种族，生生无恶，博闻总持，诵过四典经，深达因、缘、正、文、戏五句说。&rdquo;</p>
<p style="text-align: left">
	　　世尊告曰：&ldquo;头那，我今问汝，随所解答。头那，于意云何？若昔有梵志寿终命过，诵持经书，流布经书，诵习典经，所谓夜吒、婆摩、婆摩提婆、毗奢蜜哆逻、夜陀揵尼、应疑罗娑、婆私吒、迦葉、娑罗婆、婆和，谓此施设五种梵志，有梵志犹如梵，有梵志似如天，有梵志不越界，有梵志越界，有梵志旃荼罗第五。头那，此五种梵志，汝为似谁？&rdquo;</p>
<p style="text-align: left">
	　　头那白曰：&ldquo;瞿昙略说此义，不广分别，我不能知。惟愿沙门瞿昙善说，令我知义！&rdquo;</p>
<p style="text-align: left">
	　　世尊告曰：&ldquo;头那，谛听！善思念之，我当为汝广分别说。&rdquo;</p>
<p style="text-align: left">
	　　头那白曰：&ldquo;唯然，瞿昙。&rdquo;头那梵志受教而听。</p>
<p style="text-align: left">
	　　佛言：&ldquo;头那，云何梵志犹如梵耶？若有梵志为父母所举，受生清净，乃至七世父母不绝种族，生生无恶。彼四十八年行童子梵行，欲得经书，诵习典经。彼得经书，诵习典经已，为供养师求乞财物，<a>如法</a>，非不如法。云何不如法？非田作，非治生，非书，非算，非数，非印，非手笔，非文章，非经，非诗，非以刀杖，非王从事。如法求乞，求乞财物供养于师。布施财物已，心与慈俱，遍满一方成就游。如是二三四方、四维上下，普周一切，心与慈俱，无结无怨，无恚无诤，极广甚大，无量善修，遍满一切<a>世间</a>成就游。如是悲、喜心与舍俱，无结无怨，无恚无诤，极广甚大，无量善修，遍满一切世间成就游。头那，如是梵志犹如梵也。</p>
<p style="text-align: left">
	　　&ldquo;头那，云何梵志似如天耶？若有梵志为父母所举，受生清净，乃至七世父母不绝种族，生生无恶。彼四十八年行童子梵行，欲得经书，诵习典经。彼得经书，诵习典经已，为供养师求乞财物，如法，非不如法。云何不如法？非田作，非治生，非书，非算，非数，非印，非手笔，非文章，非经，非诗，非以刀杖，非王从事。如法求乞，求乞财物供养于师。布施财物已，行身妙行，口、意妙行。行身妙行，口、意妙行已，彼因缘此，身坏命终，必升善处，上生天中。头那，如是梵志似如天也。</p>
<p style="text-align: left">
	　　&ldquo;头那，云何梵志不越界耶？若有梵志为父母所举，受生清净，乃至七世父母不绝种族，生生无恶。彼四十八年行童子梵行，欲得经书，诵习典经。彼得经书，诵习典经已，为供养师求乞财物，如法，非不如法。云何不如法？非田作，非治生，非书，非算，非数，非印，非手笔，非文章，非经，非诗，非以刀杖，非王从事。如法求乞，求乞财物供养于师。布施财物已，为自求妻，如法，非不如法。云何不如法？梵志不如是，意向梵志女，令更相爱，相摄合会。彼趣梵志女，非不梵志女，亦非刹利女。不怀妊，不产生。头那，以何等故梵志非趣怀妊？莫令彼男及以女人名不净淫，是故梵志非趣怀妊。头那，以何等故梵志不趣产生？莫令彼男及以女人名不净恚，是故梵志不趣产生。头那，彼所趣向，不为财物，不为骄傲，不为庄严，不为校饰，但为子故。彼生子已，若有故梵志要誓处所界障，住彼持彼，不越于彼。头那，如是梵志不越界也。</p>
<p style="text-align: left">
	　　&ldquo;头那，云何梵志为越界耶？若有梵志为父母所举，受生清净，乃至七世父母不绝种族，生生无恶。彼四十八年行童子梵行，欲得经书，诵习典经。彼得经书，诵习经典已，为供养师求乞财物，如法，非不如法。云何不如法？非田作，非治生，非书，非算，非数，非印，非手笔，非文章，非经，非诗，非以刀杖，非王从事。如法求乞，求乞财物供养于师。布施财物已，为自求妻，如法，非不如法。云何不如法？梵志不如是，意向梵志女，令更相爱，相摄合会。彼趣梵志女，非不梵志女，亦非刹利女。不怀妊，不产生。头那，以何等故梵志不趣怀妊？莫令彼男及以女人名不净淫，是故梵志不趣怀妊。头那，以何等故梵志不趣产生？莫令彼男及以女人名不净恚，是故梵志不趣产生。头那，彼所趣向，不为财物，不为骄傲，不为壮严，不为校饰，但为子故。彼生子已，若有故梵志要誓处所界障，不住止彼，不受持彼，便越于彼。头那，如是梵志名越界也。</p>
<p style="text-align: left">
	　　&ldquo;头那，云何梵志梵志旃荼罗？若有梵志为父母所举，受生清净，乃至七世父母不绝种族，生生无恶。彼四十八年行童子梵行，欲得经书，诵习典经。彼得经书，诵习典经已，为供养师求乞财物，如法，非不如法。云何不如法？非田作，非治生，非书，非算，非数，非印，非手笔，非文章，非经，非诗，非以刀杖，非王从事。如法求乞，求乞财物供养于师。布施财物已，为自求妻，如法，非不如法。云何不如法？梵志不如是，意向梵志女，令更相爱，相摄合会。趣彼梵志女，非不梵志女，亦不刹利女。不怀妊，不产生。头那，以何等故梵志不趣怀妊？莫令彼男及以女人名不净淫，是故梵志不趣怀妊。头那，以何等故梵志不趣产生？莫令彼男及以女人名不净恚，是故梵志不趣产生。头那，彼所趣向，不为财物，不为骄傲，不为庄严，不为校饰，但为子故。彼生子已，作王相应事、贼相应事、邪道相应事，作如是说：&lsquo;梵志应作一切事，梵志不以此染著，亦不秽污，犹若如火，净亦烧，不净亦烧。梵志不应作一切事，梵志不以此染著，亦不秽污。&rsquo;头那，如是梵志梵志旃荼罗。头那，此五种梵志，汝为似谁？&rdquo;</p>
<p style="text-align: left">
	　　头那白曰：&ldquo;瞿昙，说此最后梵志旃荼罗者，我尚不及，况复余耶？世尊，我已知。善逝，我已解。世尊，我今自归于佛、法及比丘众，惟愿世尊受我为优婆塞！从今日始，终身自归，乃至命尽。&rdquo;</p>
<p style="text-align: left">
	　　佛说如是，头那梵志闻佛所说，欢喜奉行。</p>
<p style="text-align: left">
	　　梵志品阿伽罗诃那经第十八</p>
<p style="text-align: left">
	　　我闻如是：一时，佛游舍卫国，在胜林给孤独园。尔时，阿伽罗诃那梵志中后彷徉，往诣佛所，共相问讯，却坐一面，白曰：&ldquo;瞿昙，欲有所问，听乃敢陈。&rdquo;</p>
<p style="text-align: left">
	　　世尊告曰：&ldquo;恣汝所问。&rdquo;</p>
<p style="text-align: left">
	　　梵志即便问曰：&ldquo;瞿昙，梵志经典何所依住？&rdquo;</p>
<p style="text-align: left">
	　　世尊答曰：&ldquo;梵志经典依于人住。&rdquo;</p>
<p style="text-align: left">
	　　梵志即复问曰：&ldquo;瞿昙，人何所依住？&rdquo;</p>
<p style="text-align: left">
	　　世尊答曰：&ldquo;人依稻麦住。&rdquo;</p>
<p style="text-align: left">
	　　梵志即复问曰：&ldquo;瞿昙，稻麦何所依住？&rdquo;</p>
<p style="text-align: left">
	　　世尊答曰：&ldquo;稻麦依地住。&rdquo;</p>
<p style="text-align: left">
	　　梵志即复问曰：&ldquo;瞿昙，地何所依住？&rdquo;</p>
<p style="text-align: left">
	　　世尊答曰：&ldquo;地依水住。&rdquo;</p>
<p style="text-align: left">
	　　梵志即复问曰：&ldquo;瞿昙，水何所依住？&rdquo;</p>
<p style="text-align: left">
	　　世尊答曰：&ldquo;水依风住。&rdquo;</p>
<p style="text-align: left">
	　　梵志即复问曰：&ldquo;瞿昙，风何所依住？&rdquo;</p>
<p style="text-align: left">
	　　世尊答曰：&ldquo;风依空住。&rdquo;</p>
<p style="text-align: left">
	　　梵志即复问曰：&ldquo;瞿昙，空何所依住？&rdquo;</p>
<p style="text-align: left">
	　　世尊答曰：&ldquo;空无所依，但因日月，故有<a>虚空</a>。&rdquo;</p>
<p style="text-align: left">
	　　梵志即复间曰：&ldquo;瞿昙，日月何所依住？&rdquo;</p>
<p style="text-align: left">
	　　世尊答曰：&ldquo;日月依于四王天住。&rdquo;</p>
<p style="text-align: left">
	　　梵志即复问曰：&ldquo;瞿昙，四王天何所依住？&rdquo;</p>
<p style="text-align: left">
	　　世尊答曰：&ldquo;四王天依三十三天住。&rdquo;</p>
<p style="text-align: left">
	　　梵志即复问曰：&ldquo;瞿昙，三十三天何所依住？&rdquo;</p>
<p style="text-align: left">
	　　世尊答曰：&ldquo;三十三天依焰摩天住。&rdquo;</p>
<p style="text-align: left">
	　　梵志即复问曰：&ldquo;瞿昙，焰摩天何所依住？&rdquo;</p>
<p style="text-align: left">
	　　世尊答曰：&ldquo;焰摩天依兜瑟哆天住。&rdquo;</p>
<p style="text-align: left">
	　　梵志即复问曰：&ldquo;瞿昙，兜瑟哆天何所依住？&rdquo;</p>
<p style="text-align: left">
	　　世尊答曰：&ldquo;兜瑟哆天依化乐天住。&rdquo;</p>
<p style="text-align: left">
	　　梵志即复问曰：&ldquo;瞿昙，化乐天何所依住？&rdquo;</p>
<p style="text-align: left">
	　　世尊答曰：&ldquo;化乐天依他化乐天住。&rdquo;</p>
<p style="text-align: left">
	　　梵志即复问曰：&ldquo;瞿昙，他化乐天何所依住？&rdquo;</p>
<p style="text-align: left">
	　　世尊答曰：&ldquo;他化乐天依梵世住。&rdquo;</p>
<p style="text-align: left">
	　　梵志即复问曰：&ldquo;瞿昙，梵世何所依住？&rdquo;</p>
<p style="text-align: left">
	　　世尊答曰：&ldquo;梵世依于大梵住。&rdquo;</p>
<p style="text-align: left">
	　　梵志即复问曰：&ldquo;瞿昙，大梵何所依住？&rdquo;</p>
<p style="text-align: left">
	　　世尊答曰：&ldquo;大梵依于忍辱温良住。&rdquo;</p>
<p style="text-align: left">
	　　梵志即复问曰：&ldquo;瞿昙，忍辱温良何所依住？&rdquo;</p>
<p style="text-align: left">
	　　世尊答曰：&ldquo;忍辱温良依涅槃住。&rdquo;</p>
<p style="text-align: left">
	　　梵志即复问曰：&ldquo;瞿昙，涅槃何所依住？&rdquo;</p>
<p style="text-align: left">
	　　世尊告曰：&ldquo;梵志意欲依无穷事，汝今从我受问无边，然涅槃者无所依住，但涅槃灭讫，涅槃为最。梵志，以此义故，从我行梵行。&rdquo;</p>
<p style="text-align: left">
	　　梵志白曰：&ldquo;世尊，我已知。善逝，我已解。世尊，我今自归于佛、法及比丘众，惟愿世尊受我为优婆塞！从今日始，终身自归，乃至命尽。&rdquo;</p>
<p style="text-align: left">
	　　佛说如是，阿伽罗诃那梵志闻佛所说，欢喜奉行。</p>
<p style="text-align: left">
	　　梵志品阿兰那经第十九</p>
<p style="text-align: left">
	　　我闻如是：一时，佛游舍卫国，在胜林给孤独园。尔时，诸比丘于中食后集坐讲堂，论如是事：&ldquo;诸贤，甚奇！甚奇！人命极少，要至后世，应作善事，应行梵行，生无不死，然今世人于法行、于义行、于善行、于妙行，无为无求。&rdquo;</p>
<p style="text-align: left">
	　　彼时，世尊在昼行处，以净天耳出过于人，闻诸比丘于中食后集坐讲堂，论如是事：&ldquo;诸贤，甚奇！甚奇！人命极少，要至后世，应作善事，应行梵行，生无不死，然今世人于法行、于义行、于善行、于妙行，无为无求。&rdquo;</p>
<p style="text-align: left">
	　　世尊闻已，则于晡时从宴坐起，住诣讲堂，在比丘众前敷座而坐，问诸比丘：&ldquo;汝论何事？以何等故集坐讲堂？&rdquo;</p>
<p style="text-align: left">
	　　时，诸比丘白曰：&ldquo;世尊，我等众比丘于中食后集坐讲堂，论如是事：&lsquo;诸贤，甚奇！甚奇！人命极少，要至后世，应作善事，应行梵行，生无不死，然今世人于法行、于义行、于善行、于妙行，无为无求。&rsquo;世尊，我等共论此事，以此事故集坐讲堂。&rdquo;</p>
<p style="text-align: left">
	　　世尊叹曰：&ldquo;善哉！善哉！比丘，谓汝作是说：&lsquo;诸贤，甚奇！甚奇！人命极少，要至后世，应作善事，应行梵行，生无不死，然今世人于法行、于义行、于善行、于妙行，无为无求。&rsquo;所以者何？我亦如是说：&lsquo;甚奇！甚奇！人命极少，要至后世，应作善事，应行梵行，生无不死，然今世人于法行、于义行、于善行、于妙行，无为无求。&rsquo;所以者何？乃过去世时，有众生寿八万岁。比丘，人寿八万岁时，此阎浮洲极大丰乐，饶财珍宝，村邑相近，如鸡一飞。比丘，人寿八万岁时，女年五百乃当出嫁。比丘，人寿八万岁时，唯有如是病，谓寒、热、大小便、欲、不食、老，更无余患。</p>
<p style="text-align: left">
	　　&ldquo;比丘，人寿八万岁时，有王名拘牢婆，为转轮王，聪明智慧，有四种军，整御天下，由己<a>自在</a>，如法法王成就七宝。彼七宝者，轮宝、象宝、马宝、珠宝、女宝、<a>居士</a>宝、主兵臣宝，是谓为七。千子具足，颜貌端正，勇猛<a>无畏</a>，能伏他众，必当统领此一切地，乃至大海，不以刀杖，以法致令，令得安隐。</p>
<p style="text-align: left">
	　　&ldquo;比丘，拘牢婆王有梵志，名阿兰那大长者，为父母所举，受生清净，乃至七世父母不绝种族，生生无恶，博闻总持，诵过四典经，深达因、缘、正、文、戏五句说。比丘，梵志阿兰那有无量百千摩纳磨，梵志阿兰那为无量百千摩纳磨住一无事处，教学经书。</p>
<p style="text-align: left">
	　　&ldquo;尔时，梵志阿兰那独住静处，宴坐思惟，心作是念：&lsquo;甚奇！甚奇！人命极少，要至后世，应作善事，应行梵行，生无不死，然今世人于法行、于义行、于善行、于妙行，无为无求。我宁可剃除须发，著<a>袈裟</a>衣，至信、舍家、无家、学道。&rsquo;于是，梵志阿兰那往至若干国众多摩纳磨所，而语彼曰：&lsquo;诸摩纳磨，我独住静处，宴坐思惟，心作是念：&ldquo;甚奇！甚奇！人命极少，要至后世，应作善事，应行梵行，生无不死，然今世人于法行、于义行、于善行、于妙行，无为无求。我今宁可剃除须发，著袈裟衣，至信、舍家、无家、学道。&rdquo;诸摩纳磨，我今欲剃除须发，著袈裟衣，至信、舍家、无家、学道，汝等当作何等？&rsquo;</p>
<p style="text-align: left">
	　　&ldquo;彼若干国众多摩纳磨白曰：&lsquo;尊师，我等所知，皆蒙师恩。若尊师剃除须发，著袈裟衣，至信、舍家、无家、学道者，我等亦当剃除须发，著袈裟衣，至信、舍家、无家，从彼尊师出家学道。&rsquo;于是，梵志阿兰那则于后时剃除须发，著袈裟衣，至信、舍家、无家、学道；彼若干国众多摩纳磨亦剃除须发，著袈裟衣，至信、舍家、无家，从彼尊师梵志阿兰那出家学道，是为尊师阿兰那，是为尊师阿兰那<a>弟子</a>名号生也。</p>
<p style="text-align: left">
	　　&ldquo;尔时，尊师阿兰那为弟子<a>说法</a>：&lsquo;诸摩纳磨，甚寄！甚奇！人命极少，要至后世，应作善事，应行梵行，生无不死，然今世人于法行、于义行、于善行、于妙行，无为无求。&rsquo;尔时，尊师阿兰那为弟子说法：&lsquo;诸摩纳磨，甚奇！甚奇！人命极少，要至后世，应作善事，应行梵行，生无不死，然今世人于法行、于义行、于善行、于妙行，无为无求。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，犹如朝露滴在草上，日出则消，暂有不久。如是，摩纳磨，人命如朝露，甚为难得，至少少味，大苦灾患，灾患甚多。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，犹大雨时，滴水成泡，或生或灭。如是，摩纳磨，人命如泡，甚为难得，至少少味，大苦灾患，灾患甚多。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，犹如以杖投著水中，还出至速。如是，摩纳磨，人命如杖，投水出速，甚为难得，至少少味，大苦灾患，灾患甚多。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，犹新瓦盂，投水出速，著风热中，干燥至速。如是，摩纳磨，人命如新瓦盂，水渍速燥，甚为难得，至少少味，大苦灾患，灾患甚多。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，犹如小段肉著大釜水中，下炽燃火，速得消尽。如是，摩纳磨，人命如肉消，甚为难得，至少少味，大苦灾患，灾患甚多。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，犹缚贼送至标下杀，随其举足，步步趣死，步步趣命尽。如是，摩纳磨，人命如贼，缚送标下杀，甚为难得，至少少味，大苦灾患，灾患甚多。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，犹如屠儿牵牛杀之，随其举足，步步趣死，步步趣命尽。如是，摩纳磨，人命如牵牛杀，甚为难得，至少少味，大苦灾患，灾患甚多。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳摩，犹如机织，随其行纬，近成近讫。如是，摩纳磨，人命如机织讫，甚为难得，至少少味，大苦灾患，灾患甚多。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，犹如山水，瀑涨流疾，多有所漂，水流速驶，无须臾停。如是，摩纳磨，人寿行速，去无一时住。如是，摩纳磨，人命如驶水流，甚为难得，至少少味，大苦灾患，灾患甚多。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，犹如夜暗以杖投地，或下头堕地，或上头堕地，或复卧堕，或堕净处，或堕不净处。如是，摩纳磨，众生为无明所覆，为爱所系，或生泥犁，或生畜生，或生饿鬼，或生天上，或生人间。如是，摩纳磨，人命如暗杖投地，甚为难得，至少少味，大苦灾患，灾患甚多。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，我于世断除贪伺，心无有诤，见他财物诸<a>生活</a>具，不起贪伺，欲令我得，我于贪伺净除其心。如是瞋恚、睡眠、掉悔，我于世断疑度惑，于诸善法无有犹豫，我于疑惑净除其心。摩纳磨，汝等于世亦当断除贪伺，心无有诤，见他财物诸生活具，不起贪伺，欲令我得，汝于贪伺净除其心。如是瞋恚、睡眠、掉悔，汝于世断疑度惑，于诸善法无有犹豫。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说法：&lsquo;摩纳磨，我心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜心与舍俱，无结无怨，无恚无诤，极广甚大，无量善修，遍满一切世间成就游。摩纳磨，汝等亦当心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜心与舍俱，无结无怨，无恚无诤，极广甚大，无量善修，遍满一切世间就游。&rsquo;如是尊师阿兰那为弟子说法。</p>
<p style="text-align: left">
	　　&ldquo;复次，尊师阿兰那为弟子说梵世法。若尊师阿兰那为说梵世法时，诸弟子等有不具足奉行法者，彼命终已，或生四王天，或生三十三天，或生焰摩天，或生兜瑟哆天，或生化乐天，或生他化乐天。若尊师阿兰那为说梵世法时，诸弟子等设有具足奉行法者，修四梵室，舍离于欲，彼命终已，得生梵天。尔时，尊师阿兰那而作是念：&lsquo;我不应与弟子等同，俱至后世共生一处。我今宁可更修增上慈，修增上慈已，命终得生晃昱天中。&rsquo;尊师阿兰那则于后时更修增上慈，修增上慈已，命终得生晃昱天中。尊师阿兰那及诸弟子学道不虚，得大果报。比丘，于意云何？昔时尊师阿兰那者谓异人耶？莫作斯念！所以者何？比丘，当知即是我也。我于尔时名尊师阿兰那，我于尔时有无量百千弟子，我于尔时为诸弟子说梵世法。</p>
<p style="text-align: left">
	　　&ldquo;我说梵世法时，诸弟子等有不具足奉行法者，彼命终已，或生四王天，或生三十三天，或生焰摩天，或生兜瑟哆天，或生化乐天，或生他化乐天。我说梵世法时，诸弟子等设有具足奉行法者，修四梵室，舍离于欲，彼命终已，得生梵天。我于尔时而作是念：&lsquo;我不应与弟子等同，俱至后世共生一处。我今宁可更修增上慈，修增上慈已，命终得生晃昱天中。&rsquo;我于后时更修增上慈，修增上慈已，命终得生晃昱天中。我于尔时及诸弟子学道不虚，得大果报。</p>
<p style="text-align: left">
	　　&ldquo;我于尔时自<a>饶益</a>，亦饶益他，饶益多人，悯伤世间，为天为人求义及饶益，求安隐快乐。我于尔时说法不至究竟，不究竟白净、不究竟梵行、不究竟梵行讫。我于尔时不离生老病死、啼哭忧戚，亦未能得脱一切苦。比丘，我今出世，如来、无所著、等正觉、明行成为、善逝、世间解、无上士、道法御、<a>天人</a>师，号佛、众佑，我今自饶益，亦饶益他，饶益多人，愍伤世间，为天为人求义及饶益，求安隐快乐。我今说法得至究竟，究竟白净、究竟梵行、究竟梵行讫，我今已离生老病死、啼哭忧戚，我今已得脱一切苦。</p>
<p style="text-align: left">
	　　&ldquo;比丘，若有正说者，人命极少，要至后世，应行善事，应行梵行，生无不死。比丘，今是正说。所以者何？今若有长寿，远至百岁，或复小过者。若有长寿者，命存三百时，春时百、夏时百、冬时百。是命存千二百月，春四百、夏四百、冬四百。命存千二百月者，命存二千四百半月，春八百、夏八百、冬八百。命存二千四百半月者，三万六千昼夜，春万二千、夏万二千、冬万二千。命存三万六千昼夜者，七万二千食，及障碍及母乳。于有障碍，苦不食，瞋不食，病不食，有事不食，行来不食，至王间不食，斋日不食，不得者不食，是谓比丘一百岁命存百岁数、时数、岁时数、月数、半月数、月半月数、昼数、夜数、昼夜数、食数、障碍数、食障碍数。</p>
<p style="text-align: left">
	　　&ldquo;比丘，若有尊师所为弟子起大慈哀，怜念愍伤，求义及饶益，求安隐快乐者，我今已作，汝亦当复作，至无事处、山林树下、空安静处，宴坐思惟，勿得放逸！勤加精进，莫令后悔！此是我之教敕，是我训诲。&rdquo;</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>