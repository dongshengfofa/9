<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八卷 中阿含经</strong></p>
<p style="text-align: left">
	　　未曾有法品第四（有十经）（初一日诵）</p>
<p style="text-align: left">
	　　未曾有、侍者，薄拘、阿修罗，</p>
<p style="text-align: left">
	　　地动及瞻波，郁伽、手各二。</p>
<p style="text-align: left">
	　　未曾有法品未曾有法经第一</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，尊者阿难，则于晡时从宴坐起，往诣佛所，稽首礼足，却住一面，白曰：&ldquo;<a>世尊</a>，我闻世尊迦葉佛时始愿佛道，行梵行；若世尊迦葉佛时始愿佛道，行梵<a>行者</a>，我受持是世尊未曾有法。我闻世尊迦葉佛时始愿佛道，行梵行，生兜瑟哆天；若世尊迦葉佛时始愿佛道，行梵行，生兜瑟哆天者，我受持是世尊未曾有法。</p>
<p style="text-align: left">
	　　&ldquo;我闻世尊迦葉佛时始愿佛道，行梵行，生兜瑟哆天；世尊后生以三事胜于前生兜瑟哆天者，天寿、天色、天誉。以此故，诸兜瑟哆天<a>欢喜</a>踊跃，叹：&lsquo;此天子甚奇！甚特！有大如意足，有大威德，有大福佑，有大威神！&rsquo;所以者何？彼后来生以三事胜于前生兜瑟哆天者，天寿、天色、天誉。若世尊迦葉佛时始愿佛道，行梵行，生兜瑟哆天；世尊后生以三事胜于前生兜瑟哆天者，天寿、天色、天誉。以此故诸兜瑟哆天欢喜踊跃，叹：&lsquo;此天子甚奇！甚特！有大如意足，有大威德，有大福佑，有大威神！&rsquo;所以者何？彼后来生以三事胜于前生兜瑟哆天者，天寿、天色、天誉者，我受持是世尊未曾有法。</p>
<p style="text-align: left">
	　　&ldquo;我闻世尊在兜瑟哆天，于彼命终，知入母胎，是时震动一切天地，以大妙光普照<a>世间</a>，乃至幽隐诸暗冥处无有障蔽。谓此日月有大如意足，有大威德，有大福佑，有大威神，光所不照者，彼尽蒙耀。彼众生者因此妙光各各生知：&lsquo;有奇特众生生！有奇特众生生！&rsquo;若世尊在兜瑟哆天，于彼命终，知入母胎，是时震动一切天地，以大妙光普照世间，乃至幽隐诸暗冥处无有障蔽。谓此日月有大如意足，有大威德，有大福佑，有大威神，光所不照者，彼尽蒙耀。彼众生者因此妙光各各生知&lsquo;有奇特众生生！有奇特众生生！&rsquo;者，我受持是世尊未曾有法。</p>
<p style="text-align: left">
	　　&ldquo;我闻世尊知住母胎，依倚右胁；若世尊知住母胎依倚右胁者，我受持是世尊未曾有法。我闻世尊舒体住母胎；若世尊舒体住母胎者，我受持是世尊未曾有法。我闻世尊覆藏住母胎，不为血所污，亦不为精及诸不净所污；若世尊覆藏出母胎，不为血所污，亦不为精及诸不净所污者，我受持是世尊未曾有法。</p>
<p style="text-align: left">
	　　&ldquo;我闻世尊知出母胎，是时震动一切天地，以大妙光普照世间，乃至幽隐诸暗冥处无有障蔽。谓此日月有大如意足，有大威德，有大福佑，有大威神，光所不照者，彼尽蒙耀。彼众生者因此妙光各各生知：&lsquo;有奇特众生生！有奇特众生生！&rsquo;若世尊知出母胎，是时震动一切天地，以大妙光普照世间，乃至幽隐诸暗冥处无有障蔽。谓此日月有大如意足，有大威德，有大福佑，有大威神，光所不照者，彼尽蒙耀。彼众生者因此妙光各各生知&lsquo;有奇特众生生！有奇特众生生！&rsquo;者，我受持是世尊未曾有法。</p>
<p style="text-align: left">
	　　&ldquo;我闻世尊舒体出母胎；若世尊舒体出母胎者，我受持是世尊未曾有法。我闻世尊覆藏出母胎，不为血所污，亦不为精及诸不净所污；若世尊覆藏出母胎，不为血所污，亦不为精及诸不净所污者，我受持是世尊未曾有法。</p>
<p style="text-align: left">
	　　&ldquo;我闻世尊初生之时，有四天子手执极细衣，住于母前，令母欢喜，叹：&lsquo;此童子甚奇！甚特！有大如意足，有大威德，有大福佑，有大威神！&rsquo;若世尊初生之时，有四天子手执细衣，住于母前，令母欢喜，叹&lsquo;此童子甚奇！甚特！有大如意足，有大威德，有大福佑，有大威神！&rsquo;者，我受持是世尊未曾有法。</p>
<p style="text-align: left">
	　　&ldquo;我闻世尊初生之时，即行七步，不恐不怖，亦不畏惧，观察诸方；若世尊初生之时，即行七步，不恐不怖，亦不畏惧，观察诸方者，我受持是世尊未曾有法。我闻世尊初生之时，则于母前而生大池，其水满岸，令母于此得用清净；若世尊初生之时，则于母前而生大池，其水满岸，令母于此得用清净者，我受持是世尊未曾有法。我闻世尊初生之时，上<a>虚空</a>中雨水注下，一冷一暖，灌世尊身；若世尊初生之时，上虚空中雨水注下，一冷一暖，灌世尊身者，我受持是世尊未曾有法。</p>
<p style="text-align: left">
	　　&ldquo;我闻世尊初生之时，诸天于上鼓天妓乐，天青莲华、红莲华、赤连华、白莲华、天文陀罗华及细末旃<a>檀香</a>散世尊上；若世尊初生之时，诸天于上鼓天妓乐，天青莲华、红莲华、赤连华、白莲华、天文陀罗华及细末旃檀香散世尊上者，我受持是世尊未曾有法。</p>
<p style="text-align: left">
	　　&ldquo;我闻世尊一时在父白净王家，昼监田作，坐阎浮树下，离欲、离恶不善之法，有觉有观，离生喜乐，得初禅成就游。尔时中后，一切余树影皆转移，唯阎浮树其影不移，荫世尊身。于是释白净往观田作，至作人所，问曰：&lsquo;作人，童子何处？&rsquo;作人答曰：&lsquo;天童子今在阎浮树下。&rsquo;于是释白净往诣阎浮树。时，释白净日中后，见一切余树影皆转移，唯阎浮树其影不移，荫世尊身，便作是念：&lsquo;今此童子甚奇！甚特！有大如意足，有大威德，有大福佑，有大威神！所以者何？日中之后，一切余树影皆转移，唯阎浮树其影不移，荫童子身。&rsquo;若世尊日中之后，一切余树影皆转移，唯阎浮树其影不移，荫世尊身者，我受持是世尊未曾有法。</p>
<p style="text-align: left">
	　　&ldquo;我闻世尊一时游鞞舍离大林之中。于是，世尊过夜平旦，著衣持钵，入鞞舍离城而行乞食。乞食已竟，收举衣钵，澡洗手足，以尼师檀著于肩上，往入林中，至一哆罗树下，敷尼师檀，结跏趺坐。是时中后，一切余树影皆转移，唯哆罗树其影不移，荫世尊身。于是释摩诃男中后仿佯，往至大林。释摩诃男日中后，见一切余树影皆转移，唯哆罗树其影不移，荫世尊身，便作是念：&lsquo;<a>沙门</a>瞿昙甚奇！甚特！有大如意足，有大威德，有大福佑，有大威神！所以者何？日中之后，一切余树影皆转移，唯哆罗树其影不移，荫沙门瞿昙身。&rsquo;若世尊日中之后，一切余树影皆转移，唯哆罗树其影不移，荫世尊身者，我受持是世尊未曾有法。</p>
<p style="text-align: left">
	　　&ldquo;我闻世尊一时游鞞舍离大林之中。尔时，诸<a>比丘</a>置钵露地。时，世尊钵亦在其中。有一猕猴持佛钵去，诸比丘诃，恐破佛钵。佛告诸比丘：&lsquo;止！止！莫诃！不破钵也。&rsquo;时，彼猕猴持佛钵去，至一婆罗树，徐徐上树，于婆罗树上取蜜满钵，徐徐下树，还诣佛所，即以蜜钵奉上世尊，世尊不受。时，彼猕猴却在一面，取[槎-工+目]去虫，既去虫已，还持上佛，佛复不受。猕猴复却在于一面，取水著蜜中，持还上佛，世尊便受。猕猴见佛取蜜钵已，欢喜踊跃，却行弄舞，回旋而去。若世尊令彼猕猴见世尊取蜜钵已，欢喜踊跃，却行弄舞，回旋去者，我受持是世尊未曾有法。</p>
<p style="text-align: left">
	　　&ldquo;我闻世尊一时游鞞舍离猕猴水边高楼台观。尔时，世尊曝晒坐具，抖擞拂拭。是时，大非时云来，普覆虚空，欲雨而住，须待世尊。世尊曝晒坐具，抖擞拂拭，举著一处已，摄持扫帚，住屋基上。于是大云已见世尊收举坐具，便下大雨，于卑、高地滂霈平满。若世尊令彼大云已见世尊收举坐具，便下大雨，于卑、高地滂霈满者，我受持是世尊未曾有法。</p>
<p style="text-align: left">
	　　&ldquo;我闻世尊一时游跋耆中，在温泉林娑罗树王下坐。尔时中后，一切余树影皆转移，唯娑罗树王其影不移，荫世尊身。于是罗摩园主行视园时，日中后，见一切余树影皆转移，唯娑罗树王其影不移，荫世尊身，便作是念：&lsquo;沙门瞿昙甚奇！甚特！有大如意足，有大威德，有大福佑，有大威神！所以者何？日中之后，一切余树影皆转移，唯娑罗树王其影不移，荫沙门瞿昙身。&rsquo;若世尊日中之后，一切余树影皆转移，唯娑罗树王其影不移，荫世尊身者，我受持是世尊未曾有法。</p>
<p style="text-align: left">
	　　&ldquo;我闻世尊一时在阿浮神室中。尔时，世尊过夜平旦，著衣持钵，入阿浮村而行乞食。乞食已竟，收举衣钵，澡洗手足，以尼师檀著于肩上，入神室宴坐。尔时，天大雷雨雹，杀四牛、耕者二人。彼送葬时，大众喧闹，其声高大，音响震动。于是，世尊则于晡时宴坐而起，从神室出，露地经行。时，彼大众中，有一人见世尊则于晡时宴坐而起，从神室出，露地经行，即往诣佛，稽首作礼，随<a>佛经</a>行。佛见在后，问彼人曰：&lsquo;以何等故？大众喧闹，其声高大，音响震动耶？&rsquo;彼人白曰：&lsquo;世尊，今日天大雷雨雹，杀四牛、耕者二人。彼送葬时，大众喧闹，其声高大，音响震动。世尊，向者不闻声耶？&rsquo;世尊答曰：&lsquo;我不闻声。&rsquo;复问：&lsquo;世尊，向为眠耶？&rsquo;答曰：&lsquo;不也。&rsquo;复问：&lsquo;世尊，时寤不闻此大声耶？&rsquo;答曰：&lsquo;如是。&rsquo;尔时，彼人便作是念：&lsquo;甚奇！甚特！极息至寂，如来、无所著、等正觉之所行。所以者何？寤而不闻此大音声。&rsquo;若世尊寤而不闻此大音声者，我受持是世尊未曾有法。</p>

<p style="text-align: left">
	　　&ldquo;我闻世尊时在郁鞞罗尼连然河边，阿阇惒罗尼拘类树下初得佛道。尔时大雨，至于七日，高下悉满，潢涝横流。世尊于中露地经行，其处尘起；若世尊潢涝横流，世尊于中露地经行，其处尘起者，我受持是世尊未曾有法。</p>
<p style="text-align: left">
	　　&ldquo;我闻魔王六年逐佛，求其长短，不能得便，厌已而还；若世尊魔王六年随逐世尊，求其长短，不能得便，厌已而还者，我受持是世尊未曾有法。</p>
<p style="text-align: left">
	　　&ldquo;我闻世尊七年念身，常念不断；若世尊七年念身，常念不断者，我受持是世尊未曾有法。&rdquo;</p>
<p style="text-align: left">
	　　于是，世尊告曰：&ldquo;阿难，汝从如来更受持此未曾有法。阿难，如来知觉生，知住、知灭，常知，无不知时。阿难，如来知思想生，知住、知灭，常知，无不知时。是故，阿难，汝从如来更受持此未曾有法。&rdquo;</p>
<p style="text-align: left">
	　　佛说如是，尊者阿难及诸比丘闻佛所说，欢喜奉行。</p>
<p style="text-align: left">
	　　未曾有法品侍者经第二</p>
<p style="text-align: left">
	　　我闻如是：一时，佛游王舍城。</p>
<p style="text-align: left">
	　　时，多识名德上尊长老比丘、大<a>弟子</a>等，谓尊者拘邻若、尊者阿摄贝、尊者跋提释迦王、尊者摩诃男拘隶、尊者惒破、尊者耶舍、尊者邠耨、尊者维摩罗、尊者伽惒波提、尊者须陀耶、尊者舍<a>梨子</a>、尊者阿那律陀、尊者难提、尊者金毗罗、尊者隶婆哆、尊者大目揵连、尊者大迦葉、尊者大拘絺罗、尊者大周那、尊者大迦旃延、尊者邠耨加[少/兔]写长老、尊者耶舍行筹长老，如是比余多识名德上尊长老比丘、大弟子等，亦游王舍城，并皆近佛叶屋边住。</p>
<p style="text-align: left">
	　　是时，世尊告诸比丘：&ldquo;我今年老，体转衰弊，寿过垂讫，宜须侍者。汝等见为举一侍者，令瞻视我可非不可，受我所说，不失其义。&rdquo;</p>
<p style="text-align: left">
	　　于是，尊者拘邻若即从座起，偏袒著衣，叉手向佛，白曰：&ldquo;世尊，我愿奉侍可非不可，及受所说，不失其义。&rdquo;</p>
<p style="text-align: left">
	　　世尊告曰：&ldquo;拘邻若，汝自年老，体转衰弊，寿过垂讫，汝亦自应须瞻视者。拘邻若，汝还本座。&rdquo;</p>
<p style="text-align: left">
	　　于是，尊者拘邻若即<a>礼佛</a>足，便还复坐。</p>
<p style="text-align: left">
	　　如是尊者阿摄贝、尊者跋提释迦王、尊者摩诃男拘隶、尊者和惒破、尊者耶舍、尊者邠耨、尊者维摩罗、尊者伽惒波提、尊者须陀耶、尊者舍梨子、尊者阿那律陀、尊者难提、尊者金毗罗、尊者隶婆哆、尊者大目揵连、尊者大迦葉、尊者大拘絺罗、尊者大周那、尊者大迦旃延、尊者邠耨加[少/兔]写长老。</p>
<p style="text-align: left">
	　　尊者耶舍行筹长老即从座起，偏袒著衣，叉手向佛白曰：&ldquo;世尊，我愿奉持可非不可，及受所说，不失其义。&rdquo;</p>
<p style="text-align: left">
	　　世尊告曰：&ldquo;耶舍，汝自年老，体转衰弊，寿过垂讫，汝亦自应须瞻视者。耶舍，汝还本座。&rdquo;</p>
<p style="text-align: left">
	　　于是，尊者耶舍即礼佛足，便还复坐。</p>
<p style="text-align: left">
	　　尔时，尊者大目揵连在彼众中，便作是念：&ldquo;世尊欲求谁为侍者？意在何比丘？欲令瞻视可非不可，及受所说，不失其义？我宁可入如其像定，观众比丘心。&rdquo;于是，尊者大目揵连即入如其像定，观众比丘心，尊者大目揵连即知世尊欲得贤者阿难以为侍者，意在阿难，欲令瞻视可非不可，及受所说，不失其义。</p>
<p style="text-align: left">
	　　于是，尊者大目揵连即从定起，白众比丘曰：&ldquo;诸贤知不？世尊欲得贤者阿难以为侍者，意在阿难，欲令瞻视可非不可，及受所说，不失其义。诸贤，我等今应共至贤者阿难所，劝喻令为世尊侍者。&rdquo;</p>
<p style="text-align: left">
	　　于是，尊者大目揵连及诸比丘共至尊者阿难所，共相问讯，却坐一面。是时，尊者大目揵连坐已，语曰：&ldquo;贤者阿难，汝今知不？佛欲得汝以为侍者，意在阿难，令瞻视我可非不可，受我所说，不失其义。阿难，犹村外不远有楼阁台观，向东开窗，日出光照在于西壁。贤者阿难，世尊亦然，欲得贤者阿难以为侍者，意在阿难，令瞻视我可非不可，受我所说，不失其义。贤者阿难，汝今可为世尊侍者？&rdquo;</p>
<p style="text-align: left">
	　　尊者阿难白曰：&ldquo;尊者大目揵连，我不堪任奉侍世尊。所以者何？诸佛世尊难可难侍谓为侍者。尊者大目揵连，犹如王大雄象，年满六十，骄傲力盛，牙足体具，难可难近谓为看视也。尊者大目揵连，如来、无所著、等正觉亦复如是，难可难近谓为侍者。尊者大目揵连，我以是故，不任侍者。&rdquo;</p>
<p style="text-align: left">
	　　尊者大目揵连复语曰：&ldquo;贤者阿难，听我说喻，智者闻喻，即解其义。贤者阿难，犹如优昙钵华，时生于世。贤者阿难，如来、无所著、等正觉亦复如是，时时出世。贤者阿难，汝可速为世尊侍者，瞿昙当得大果。&rdquo;</p>
<p style="text-align: left">
	　　尊者阿难复白曰：&ldquo;尊者大目揵连，若世尊与我三愿者，我便然可为佛侍者。云何为三？我愿不著佛新故衣，愿不食别请佛食，愿不非时见佛。尊者大目揵连，若世尊与我此三愿者，如是我便为佛侍者。&rdquo;</p>
<p style="text-align: left">
	　　于是，尊者大目揵连劝尊者阿难为侍者已，即从座起，绕尊者阿难，而便还去，往诣佛所，稽首礼足，却坐一面，白曰：&ldquo;世尊，我已劝喻贤者阿难为佛侍者。世尊，贤者阿难从佛求三愿：&lsquo;云何为三？愿不著佛新故衣，愿不食别请佛食，愿不非时见佛。尊者大目揵连，若世尊与我此三愿者，如是我便为佛侍者。&rsquo;&rdquo;</p>
<p style="text-align: left">
	　　世尊告曰：&ldquo;大目揵连，阿难比丘聪明智慧，预知当有讥论，或诸梵行作如是语：&lsquo;阿难比丘为衣故奉侍世尊。&rsquo;大目揵连，若阿难比丘聪明智慧，预知当有讥论，或诸梵行作如是语&lsquo;阿难比丘为衣故奉侍世尊&rsquo;者，是谓阿难比丘未曾有法。</p>
<p style="text-align: left">
	　　&ldquo;大目揵连，阿难比丘聪明智慧，预知当有讥论，或诸梵行作如是语：&lsquo;阿难比丘为食故奉侍世尊。&rsquo;大目揵连，若阿难比丘聪明智慧，预知当有讥论，或诸梵行作如是语&lsquo;阿难比丘为食故奉侍世尊&rsquo;者，是谓阿难比丘未曾有法。</p>
<p style="text-align: left">
	　　&ldquo;大目揵连，阿难比丘善知时，善别时：知我是往见如来时，知我非往见如来时；知比丘众、<a>比丘尼</a>众是往见如来时，知比丘众、比丘尼众非往见如来时；知优婆塞众、优婆私众是往见如来时，知优婆塞众、优婆私众非往见如来时；知众多异学沙门、梵志是往见如来时，知众多异学沙门、梵志非往见如来时；知此众多异学沙门、梵志能与如来共论，知此众多异学沙门、梵志不能与如来共论；知此食啖含消，如来食已，安隐<a>饶益</a>；知此食啖含消，如来食已，不安隐饶益；知此食啖含消，如来食已，得辩才<a>说法</a>；知此食啖含消，如来食已，不得辩才说法。是谓阿难比丘未曾有法。</p>
<p style="text-align: left">
	　　&ldquo;大目揵连，阿难比丘虽无他心智，而善知如来晡时从宴坐起，预为人说，今日如来行如是，如是现法乐居，审如所说，谛无有异，是谓阿难比丘未曾有法。&rdquo;</p>
<p style="text-align: left">
	　　尊者阿难作是说：&ldquo;诸贤，我奉侍佛来二十五年，若以此心起贡高者，无有是相。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　尊者阿难复作是说：&ldquo;诸贤，我奉侍佛来二十五年，初不非时见佛。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　尊者阿难复作是说：&ldquo;诸贤，我奉侍佛来二十五年，未曾为佛所见诃责，除其一过，此亦为他故。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　尊者阿难复作是说：&ldquo;诸贤，我从如来受八万法聚，受持不忘，若以此起贡高者，无有此相。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　尊者阿难复作是说：&ldquo;诸贤，我从如来受八万法聚，初不再问，除其一句，彼亦如是不易。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　尊者阿难复作是说：&ldquo;诸贤，我从如来受持八万法聚，初不见从他人受法。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　尊者阿难复作是说：&ldquo;诸贤，我从如来受持八万法聚，初无是心：&lsquo;我受此法，为教语他。&rsquo;诸贤，但欲自御自息，自般<a>涅槃</a>故。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　尊者阿难复作是说：&ldquo;诸贤，此甚奇！甚特！谓四部众来诣我所而听法，若我因此起贡高者，都无此相。亦不预作意：&lsquo;有来问者，我当如是如是答。&rsquo;诸贤，但在坐时，随其义应。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　尊者阿难复作是说：&ldquo;诸贤，此甚奇！甚特！谓众多异学沙门、梵志来问我事，我若以此有恐怖，有畏惧，身毛竖者，都无此相。亦不预作意：&lsquo;有来问者，我当如是如是答。&rsquo;诸贤，但在坐时，随其义应。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　复次，一时，尊者舍梨子、尊者大目揵连、尊者阿难在舍卫国婆罗逻山中。是时，尊者舍梨子问曰：&ldquo;贤者阿难，汝奉侍佛来二十五年，颇忆有时起欲心耶？&rdquo;</p>
<p style="text-align: left">
	　　尊者阿难白曰：&ldquo;尊者舍梨子，我是学人，而不离欲。&rdquo;</p>
<p style="text-align: left">
	　　尊者舍梨子复语曰：&ldquo;贤者阿难，我不问汝学以无学，我但问汝奉侍佛来二十五年，汝颇忆有起欲心耶？&rdquo;</p>
<p style="text-align: left">
	　　尊者舍梨子复再三问曰：&ldquo;贤者阿难，汝奉侍佛来二十五年，颇忆有时起欲心耶？&rdquo;</p>
<p style="text-align: left">
	　　尊者阿难亦至再三白曰：&ldquo;尊者舍梨子，我是学人，而不离欲。&rdquo;</p>
<p style="text-align: left">
	　　尊者舍梨子复语曰：&ldquo;贤者阿难，我不问汝学以无学，我但问汝奉侍佛来二十五年，汝颇忆有起欲心耶？&rdquo;</p>
<p style="text-align: left">
	　　于是，尊者大揵目连语曰：&ldquo;贤者阿难，速答！速答！阿难，汝莫触娆上尊长老。&rdquo;</p>
<p style="text-align: left">
	　　于是，尊者阿难答曰：&ldquo;尊者舍梨子，我奉侍佛来二十五年，我初不忆曾起欲心。所以者何？我常向佛有惭愧心，及诸智梵行人。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　复次，一时，世尊游王舍城，在岩山中。是时，世尊告曰：&ldquo;阿难，汝卧当如师子卧法。&rdquo;</p>
<p style="text-align: left">
	　　尊者阿难白曰：&ldquo;世尊，兽王师子卧法云何？&rdquo;</p>
<p style="text-align: left">
	　　世尊答曰：&ldquo;阿难，兽王师子昼为食行，行已入窟，若欲眠时，足足相累，伸尾在后，右胁而卧。过夜平旦，回顾视身，若兽王师子身体不正，见已不喜；若兽王师子其身调正，见已便喜。彼若卧起，从窟而出，出已频呻，频呻已自观身体，自观身已四顾而望，四顾望已便再三吼，再三吼已便行求食，兽王师子卧法如是。&rdquo;</p>
<p style="text-align: left">
	　　尊者阿难白曰：&ldquo;世尊，兽王师子卧法如是，比丘卧法当复云何？&rdquo;</p>
<p style="text-align: left">
	　　世尊答曰：&ldquo;阿难，若比丘依村邑，过夜平旦，著衣持钵，入村乞食，善护持身，守摄诸根，立于<a>正念</a>。彼从村邑乞食已竟，收举衣钵，澡洗手足，以尼师檀著于肩上，至无事处，或至树下，或空室中，或经行，或坐禅，净除心中诸障碍法。昼或经行，或坐禅，净除心中诸障碍已，复于初夜或经行，或坐禅，净除心中诸障碍法。于初夜时，或经行，或坐禅，净除心中诸障碍已。于中夜时，入室欲卧，四叠优哆逻僧敷著床上，襞<a>僧伽</a>梨作枕，右胁而卧，足足相累，意系明相，正念正智，恒念起想。彼后夜时速从卧起，或经行，或坐禅，净除心中诸障碍法。如是比丘师子卧法。&rdquo;</p>
<p style="text-align: left">
	　　尊者阿难白曰：&ldquo;世尊，如是比丘师子卧法。&rdquo;</p>
<p style="text-align: left">
	　　尊者阿难复作是说：&ldquo;诸贤，世尊教我师子喻卧法，从是已来，初不复以左胁而卧。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　复次，一时，世尊游拘尸那竭，住惒跋单力士娑罗林中。尔时，世尊最后欲取般涅槃时，告曰：&ldquo;阿难，汝往至双娑罗树间，可为如来北首敷床，如来中夜当般涅槃。&rdquo;</p>
<p style="text-align: left">
	　　尊者阿难受如来教，即诣双树，于双树间而为如来北首敷床。敷床已讫，还诣佛所，稽首礼足，却住一面，白曰：&ldquo;世尊，已为如来于双树问北首敷床，惟愿世尊自当知时！&rdquo;</p>
<p style="text-align: left">
	　　于是，世尊将尊者阿难至双树间，四叠优哆逻僧以敷床上，襞僧伽梨作枕，右胁而卧，足足相累。最后般涅槃时，尊者阿难执拂侍佛，以手抆泪而作是念：&ldquo;本有诸方比丘众，来欲见世尊供养礼事，皆得随时奉见世尊供养礼事。若闻世尊般涅槃已，便不复来奉见世尊供养礼事，我亦不得随时见佛供养礼事。&rdquo;</p>
<p style="text-align: left">
	　　于是，世尊问诸比丘：&ldquo;阿难比丘今在何处？&rdquo;</p>
<p style="text-align: left">
	　　时，诸比丘白曰：&ldquo;世尊，尊者阿难执拂侍佛，以手抆泪而作是念：&lsquo;本有诸方比丘众，来欲见世尊供养礼事，皆得随时奉见世尊供养礼事。若闻世尊般涅槃已，便不复来奉见世尊供养礼事，我亦不得随时见佛供养礼事。&rsquo;&rdquo;</p>
<p style="text-align: left">
	　　于是，世尊告曰：&ldquo;阿难，汝勿啼泣，亦莫忧戚。所以者何？阿难，汝奉侍我，身行慈，口、意行慈，初无二心，安乐无量，无边无限。阿难，若过去时，诸如来、无所著、等正觉有奉侍者，无胜于汝。阿难，若未来诸如来、无所著、等正觉有奉侍者，亦无胜汝。阿难，我今现在如来、无所著、等正觉，若有侍者，亦无胜汝。所以者何？阿难善知时，善别时：知我是往见如来时，知我非往见如来时；知比丘众、比丘尼众是往见如来时，知比丘众、比丘尼众非往见如来时；知优婆塞众、优婆私众是往见如来时，知优婆塞众、优婆私众非往见如来时；知众多异学沙门、梵志是往见如来时，知众多异学沙门、梵志非往见如来时；知此众多异学沙门，梵志能与如来共论，知此众多异学沙门、梵志不能与如来共论；知此食啖含消，如来食已，得安隐饶益；知此食啖含消，如来食已，不得安隐饶益；知此食啖含消，如来食已，得辩才说法；知此食啖含消，如来食已，不得辩才说法。复次，阿难，汝虽无他心智，而逆知如来晡时从宴坐起，预为人说，今日如来行如是，如是现法乐居，审如所说，谛无有异。&rdquo;</p>
<p style="text-align: left">
	　　于是，世尊欲令尊者阿难喜，告诸比丘：&ldquo;转轮圣王得四未曾有法。云何为四？刹利众往见转轮王，若默然时，见已欢喜；若所说时，闻已欢喜。梵志众、<a>居士</a>众、沙门众往见转轮王，若默然时，见已欢喜；若所说时，闻已欢喜。阿难比丘亦复如是，得四未曾有法。云何为四？比丘众往见阿难，若默然时，见已欢喜；若所说时，闻已欢喜。比丘尼众、优婆塞众、优婆私众往见阿难，若默然时，见已欢喜；若所说时，闻已欢喜。</p>

<p style="text-align: left">
	　　&ldquo;复次，阿难为众说法，有四未曾有。云何为四？阿难比丘为比丘众至心说法，非不至心。彼比丘众亦作是念：&lsquo;愿尊者阿难常说法，莫令中止！&rsquo;彼比丘众闻尊者阿难说法，终无厌足，然阿难比丘自默然住。为比丘尼众、优婆塞众、优婆私众至心说法，非不至心。优婆私众亦作是念：&lsquo;为愿尊者阿难常说法，莫令中止！&rsquo;优婆私众闻尊者阿难说法，终无厌足，然阿难比丘自默然住。&rdquo;</p>
<p style="text-align: left">
	　　复次，一时，佛般涅槃后不久，尊者阿难游于金刚，住金刚村中。是时，尊者阿难无量百千众前后围绕而为说法。于是，尊者金刚子亦在众中。尊者金刚子心作是念：&ldquo;此尊者阿难，故是学人，未离欲耶？我宁可入如其像定，以如其像定，观尊者阿难心。&rdquo;于是，尊者金刚子便入如其像定，以如其像定观尊者阿难心。尊者金刚子即知尊者阿难，故是学人而未离欲。</p>
<p style="text-align: left">
	　　于是，尊者金刚子从三昧起，向尊者阿难而说颂曰：</p>
<p style="text-align: left">
	　　&ldquo;山林静思惟，涅槃令入心，</p>
<p style="text-align: left">
	　　瞿昙禅无乱，不久息迹证。</p>
<p style="text-align: left">
	　　于是，尊者阿难受尊者金刚子教，离众独行，精进无乱。彼离众独行，精进无乱，族姓子所为，剃除须发，著<a>袈裟</a>衣，至信、舍家、无家、学道者，唯无上梵行讫，彼即于现法自知、<a>自觉</a>、自作证成就游：生已尽，梵行已立，所作已办，不更受有，知如真。</p>
<p style="text-align: left">
	　　尊者阿难知法已，乃至得阿罗诃，尊者阿难作是说：&ldquo;诸贤，我坐床上，下头未至枕顷，便断一切漏，得心<a>解脱</a>。&rdquo;若尊者阿难作此说，是谓尊者阿难未曾有法。</p>
<p style="text-align: left">
	　　尊者阿难复作是说：&ldquo;诸贤，我当结跏趺坐而般涅槃。&rdquo;尊者阿难便结跏趺坐而般涅槃。若尊者阿难结跏趺坐而般涅槃，是谓尊者阿难未曾有法。</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
<p style="text-align: left">
	　　未曾有法品薄拘罗经第三</p>
<p style="text-align: left">
	　　我闻如是：一时，佛般涅槃后不久，尊者薄拘罗游王舍域，在竹林迦兰哆园。</p>
<p style="text-align: left">
	　　尔时，有一异学，是尊者薄拘罗未<a>出家</a>时亲善朋友，中后仿佯，往诣尊者薄拘罗所，共相问讯，却坐一面。异学曰：&ldquo;贤者薄拘罗，我欲有所问，为见听不？&rdquo;</p>
<p style="text-align: left">
	　　尊者薄拘罗答曰：&ldquo;异学，随汝所问，闻已当思。&rdquo;</p>
<p style="text-align: left">
	　　异学问曰：&ldquo;贤者薄拘罗，于此<a>正法</a>、律中学道几时？&rdquo;</p>
<p style="text-align: left">
	　　尊者薄拘罗答曰：&ldquo;异学，我于此正法、律中学道已来八十年。&rdquo;</p>
<p style="text-align: left">
	　　异学复问曰：&ldquo;贤者薄拘罗，汝于此正法、律中学道已来八十年，颇忆曾行淫欲事耶？&rdquo;</p>
<p style="text-align: left">
	　　尊者薄拘罗语异学曰：&ldquo;汝莫作是问，更问余事：贤者薄拘罗，于此正法、律中学道已来八十年，颇忆曾起欲想耶？异学，汝应作是问。&rdquo;</p>
<p style="text-align: left">
	　　于是，异学便作是语：&ldquo;我今更问：贤者薄拘罗，汝于此正法、律中学道已来八十年，颇忆曾起欲想耶？&rdquo;</p>
<p style="text-align: left">
	　　于是，尊者薄拘罗因此异学问，便语诸比丘：&ldquo;诸贤，我于此正法、律中学道已来八十年，以此起贡高者，都无是想。&rdquo;若尊者拘罗作此说，是谓尊者薄拘罗未曾有法。</p>
<p style="text-align: left">
	　　复次，尊者薄拘罗作是说：&ldquo;诸贤，我于此正法、律中学道已来八十年，未曾有欲想。&rdquo;若尊者薄拘罗作此说，是谓尊者薄拘罗未曾有法。</p>
<p style="text-align: left">
	　　复次，尊者薄拘罗作是说：&ldquo;诸贤，我持粪扫衣来八十年，若因此起贡高者，都无是相。&rdquo;若尊者薄拘罗作此说，是谓尊者簿拘罗未曾有法。</p>
<p style="text-align: left">
	　　复次，尊者薄拘罗作是说：&ldquo;诸贤，我持粪扫衣来八十年，未曾忆受居士衣，未曾割截作衣，未曾请他比丘作衣，未曾用针缝衣，未曾持针缝囊，乃至一缕。&rdquo;若尊者薄拘罗作此说，是谓尊者薄拘罗未曾有法。</p>
<p style="text-align: left">
	　　复次，尊者簿拘罗作是说：&ldquo;诸贤，我乞食来八十年，若因此起贡高者，都无是相。&rdquo;若尊者薄拘罗作此说，是谓尊者薄拘罗未曾有法。</p>
<p style="text-align: left">
	　　复次，尊者簿拘罗作是说：&ldquo;诸贤，我乞食来八十年，未曾忆受居士请，未曾超越乞食，未曾从大家乞食于中当得净好极妙丰饶食啖含消，未曾视女人面，未曾忆入比丘尼坊中，未曾忆与比丘尼共相问讯，乃至道路亦不共语。&rdquo;若尊者薄拘罗作此说，是谓尊者薄拘罗未曾有法。</p>
<p style="text-align: left">
	　　复次，尊者薄拘罗作此说：&ldquo;诸贤，我于此正法、律中学道已来八十年，未曾忆畜<a>沙弥</a>，未曾忆为白衣说法，乃至四句颂亦不为说。&rdquo;若尊者薄拘罗作此说，是谓尊者薄拘罗未曾有法。</p>
<p style="text-align: left">
	　　复次，尊者薄拘罗作是说：&ldquo;诸贤，我于此正法、律中学道已来八十年，未曾有病，乃至弹指顷头痛者；未曾忆服药，乃至一片诃梨勒。&rdquo;若尊者薄拘罗作此说，是谓尊者薄拘罗未曾有法。</p>
<p style="text-align: left">
	　　复次，尊者薄拘罗作是说：&ldquo;诸贤，我结跏趺坐，于八十年未曾倚壁倚树。&rdquo;若尊者薄拘罗作此说，是谓尊者薄拘罗未曾有法。</p>
<p style="text-align: left">
	　　复次，尊者簿拘罗作是说：&ldquo;诸贤，我于三日夜中得三达证。&rdquo;若尊者薄拘罗作此说，是谓尊者薄拘罗未曾有法。</p>
<p style="text-align: left">
	　　复次，尊者薄拘罗作是说：&ldquo;诸贤，我结跏趺坐而般涅槃。&rdquo;尊者薄拘罗便结跏趺坐而般涅槃。若尊者薄拘罗结跏趺坐而般涅槃，是谓尊者薄拘罗未曾有法。</p>
<p style="text-align: left">
	　　尊者薄拘罗所说如是，彼时异学及诸比丘闻所说已，欢喜奉行。</p>
<p style="text-align: left">
	　　未曾有法品阿修罗经第四</p>
<p style="text-align: left">
	　　我闻如是：一时，佛游鞞兰若，在黄芦园。</p>
<p style="text-align: left">
	　　尔时，婆罗逻阿修罗王、牟梨遮阿修罗子，色像巍巍，光耀暐晔，夜将向旦，往诣佛所，礼世尊足，却住一面。</p>
<p style="text-align: left">
	　　世尊问曰：&ldquo;婆罗逻，大海中阿修罗无有衰退阿修罗寿、阿修罗色、阿修罗乐、阿修罗力？诸阿修罗乐大海中耶？&rdquo;</p>
<p style="text-align: left">
	　　婆罗逻阿修罗王、牟梨遮阿修罗子答曰：&ldquo;世尊，我大海中诸阿修罗无有衰退于阿修罗寿、阿修罗色、阿修罗乐、阿修罗力，诸阿修罗乐大海中。&rdquo;</p>
<p style="text-align: left">
	　　世尊复问曰：&ldquo;婆罗逻，大海中有几未曾有法，令诸阿修罗见已乐中？&rdquo;</p>
<p style="text-align: left">
	　　婆罗逻答曰：&ldquo;世尊，我大海中有八未曾有法，令诸阿修罗见已乐中。云何为八？世尊，我大海从下至上，周回渐广，均调转上，以成于岸，其水常满，未曾流出。世尊，若我大海从下至上，周回渐广，均调转上，以成于岸，其水常满，未曾流出者，是谓我大海中第一未曾有法，诸阿修罗见已乐中。</p>
<p style="text-align: left">
	　　&ldquo;复次，世尊，我大海潮未曾失时。世尊，若我大海潮未曾失时者，是谓我大海中第二未曾有法，诸阿修罗见已乐中。</p>
<p style="text-align: left">
	　　&ldquo;复次，世尊，我大海水甚深无底，极广无边。世尊，若我大海甚深无底，极广无边者，是谓我大海中第三未曾有法，诸阿修罗见已乐中。</p>
<p style="text-align: left">
	　　&ldquo;复次，世尊，我大海水咸，皆同一味。世尊，若我大海水咸，皆同一味者，是谓我大海中第四未曾有法，诸阿修罗见已乐中。</p>
<p style="text-align: left">
	　　&ldquo;复次，世尊，我大海中多有珍宝，无量贵异，种种珍琦，充满其中。珍宝名者，谓金、银、水精、琉璃、摩尼、真珠、碧玉、白珂、螺璧、珊瑚、琥珀、玛瑙、玳瑁、赤石、琁珠。世尊，若我大海中多有珍宝，无量贵异，种种珍琦，充满其中。珍宝名者，谓金、银、水精、琉璃、摩尼、真珠、碧玉、白珂、螺璧、珊瑚、琥珀、玛瑙、玳瑁、赤石、琁珠者，是谓我大海中第五未曾有法，诸阿修罗见已乐中。</p>
<p style="text-align: left">
	　　&ldquo;复次，世尊，我大海中大神所居。大神名者，谓阿修罗、乾塔惒、罗刹、鱼摩竭、龟、鼍、婆留泥、帝麑、帝麑伽罗、提帝麑伽罗。复次，大海中甚奇！甚待！众生身体有百由延，有二百由延，有至三百由廷，有至七百由延，身皆居海中。世尊，若大海中大神所居。大神名者，谓阿修罗、乾塔惒、罗刹、鱼摩竭、龟、鼍、婆留泥、帝麑、帝麑伽罗、提帝麑伽罗。复次，大海中甚奇！甚持！众生身体有百由延，有二百由延，有三百由延，有至七百由延，身皆居海中者，是谓我大海中第六未曾有法，诸阿修罗见已乐中。</p>
<p style="text-align: left">
	　　&ldquo;复次，世尊，我大海清净，不受死尸；若有命终者，过夜风便吹著岸上。世尊，若我大海清净，不受死尸；若有命终者，过夜风便吹著岸上者，是谓我大海中第七未曾有法，诸阿修罗见已乐中。</p>
<p style="text-align: left">
	　　&ldquo;复次，世尊，我大海阎浮洲中有五大河：一曰、恒伽，二曰、摇尤那，三曰、舍劳浮，四曰、阿夷罗婆提，五曰、摩企。悉入大海，既入中已，各舍本名，皆曰大海。世尊，若我大海阎浮洲中有五大河：一曰、恒伽，二曰、摇尤那，三曰、舍劳浮，四曰、阿夷罗婆提，五曰、摩企。悉入大海，既入中已，各舍本名，皆曰大海者，是谓我大海中第八未曾有法，诸阿修罗见已乐中。世尊，是谓我大海中有八未曾有法，诸阿修罗见已乐中。世尊，于佛正法、律中有几未曾有法，令诸比丘见已乐中？&rdquo;</p>
<p style="text-align: left">
	　　世尊答曰：&ldquo;婆罗逻，我正法、律中亦有八未曾有法，令诸比丘见已乐中。云何为八？婆罗逻，如大海从下至上，周回渐广，均调转上，以成于岸，其水常满，未曾流出。婆罗逻，我正法、律亦复如是，渐作渐学，渐尽渐教。婆罗逻，若我正法、律中渐作渐学，渐尽渐教者，是谓我正法、律中第一未曾有法，令诸比丘见已乐中。</p>
<p style="text-align: left">
	　　&ldquo;复次，婆罗逻，如大海潮，未曾失时。婆罗逻，我正法、律亦复如是，为比丘、比丘尼、优婆塞、优婆私施设禁戒，诸族姓子乃至命尽，终不犯戒。婆罗逻，若我正法、律中为比丘、比丘尼、优婆塞、优婆私施设禁戒，诸族姓子乃至命尽，终不犯戒者，是谓我正法、律中第二未曾有法，令诸比丘见已乐中。</p>
<p style="text-align: left">
	　　&ldquo;复次，婆罗逻，如大海水，甚深无底，极广无边。婆罗逻，我正法、律亦复如是，诸法甚深，甚深无底，极广无边。婆罗逻，若我正法、律中诸法甚深，甚深无底，极广无边者，是谓我正法、律中第三未曾有法，令诸比丘见已乐中。</p>
<p style="text-align: left">
	　　&ldquo;复次，婆罗逻，如大海水咸，皆同一味。婆罗逻，我正法、律亦复如是，无欲为味，觉味、息味及道味。婆罗逻，若我正法、律中无欲为味，觉味、息味及道味者，是谓我正法、律中第四未曾有法，令诸比丘见已乐中。</p>
<p style="text-align: left">
	　　&ldquo;复次，婆罗逻，如大海中多有珍宝，无量贵异，种种珍琦，充满其中。珍宝名者，谓金、银、水精、琉璃、摩尼、真珠、碧玉、白珂、螺璧、珊瑚、琥珀、玛瑙、玳瑁、赤石、琁珠。婆罗逻，我正法、律亦复如是，多有珍宝，无量贵异，种种珍琦，充满其中。珍宝名者，谓四念处、四正勤、四如意足、五根、五力、七觉支、八支圣道。婆罗逻，若我正法、律中多有珍宝，无量贵异，种种珍琦，充满其中。珍宝名者，谓四念处、四正勤、四如意足、五根、五力、七觉支、八支圣道者，是谓我正法、律中第五未曾有法，令诸比丘见已乐中。</p>
<p style="text-align: left">
	　　&ldquo;复次，婆罗逻，如大海中大神所居。大神名者，谓阿修罗、乾塔惒、罗刹、鱼摩竭、龟、鼍、婆留泥、帝麑、帝麑伽罗、提帝麑伽罗。复次，大海中甚奇！甚特！众生身体有百由延，有二百由延，有三百由延，有至七百由延，身皆居海中。婆罗逻，我正法、律亦复如是，圣众大神皆居其中。大神名者，谓阿罗诃、向阿罗诃、阿那含、向阿那含、斯陀含、向斯陀含、须陀洹、向须陀洹。婆罗逻，若我正法、律中圣众大神皆居其中。大神名者，谓阿罗诃、向阿罗诃、阿那含、向阿那含、斯陀含、向斯陀含、须陀洹、向须陀洹者，是谓我正法、律中第六未曾有法，令诸比丘见已乐中。</p>
<p style="text-align: left">
	　　&ldquo;复次，婆罗逻，如大海清净，不受死尸；若有命终者，过夜风便吹著岸上。婆罗逻，我正法、律亦复如是，圣众清净，不受死尸；若有不精进人恶生，非梵行称梵行，非沙门称沙门，彼虽随在圣众之中，然去圣众远，圣众亦复去离彼远。婆罗逻，若我正法、律中圣众清净，不受死尸；若有不精进人恶生，非梵行称梵行，非沙门称沙门，彼虽随在圣众之中，然去圣众远，圣众亦复去离彼远者，是谓我正法、律中第七未曾有法，令诸比丘见已乐中。</p>
<p style="text-align: left">
	　　&ldquo;复次，婆罗逻，如大海阎浮洲中有五大河：一曰、恒伽，二曰、摇尤那，三曰、舍劳浮，四曰、阿夷罗婆提，五曰、摩企。悉入大海，既入中已，各舍本名，皆曰大海。婆罗逻，我正法、律亦复如是，刹利种族姓子，剃除须发，著袈裟衣，至信、舍家、无家、学道，彼舍本名，同曰沙门；梵志种、居士种、工师种族姓子，剃除须发，著袈裟衣，至信、舍家、无家、学道，彼舍本名，同曰沙门。婆罗逻，若我正法、律中刹利种族姓子剃除须发，著袈裟衣，至信、舍家、无家、学道，彼舍本名，同曰沙门；梵志种、居士种、工师种族姓子，剃除须发，著袈娑衣，至信、舍家、无家、学道，彼舍本名，同曰沙门者，是谓我正法、律中第八未曾有法，令诸比丘见已乐中。</p>
<p style="text-align: left">
	　　&ldquo;婆罗逻，是谓正法、律中有八未曾有法，令诸比丘见已乐中。婆罗逻，于意云何？若我正法、律中有八未曾有法，若汝大海中有八未曾有法，此二种未曾有法，何者为上、为胜、为妙、为最？&rdquo;</p>
<p style="text-align: left">
	　　婆罗逻白曰：&ldquo;世尊，我大海中有八未曾有法，不及如来八未曾有法，不如千倍、万倍，不可比、不可喻、不可称、不可数，但世尊八未曾有法为上、为胜、为妙、为最！世尊，我今自归于佛、法及比丘众，惟愿世尊受我为优婆塞！从今日始，终身自归，乃至命尽。&rdquo;</p>
<p style="text-align: left">
	　　佛说如是，婆罗逻阿修罗王及诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>