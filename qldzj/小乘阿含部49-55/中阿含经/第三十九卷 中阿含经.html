<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十九卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十九卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十九卷 中阿含经</strong></p>
<p style="text-align: left">
	　　梵志品婆罗婆堂经第十三</p>
<p style="text-align: left">
	　　我闻如是：一时，佛游舍卫国，在东园鹿子母堂。</p>
<p style="text-align: left">
	　　尔时，有二人婆私吒及婆罗婆梵志族，剃除须发，著<a>袈裟</a>衣，至信、舍家、无家、学道。诸梵志见已，极诃责数，甚急至苦，而语之曰：&ldquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。汝等舍胜从不如，舍白从黑，彼秃<a>沙门</a>为黑所缚，断种无子，是故汝等所作大恶，极犯大过。&rdquo;</p>
<p style="text-align: left">
	　　尔时，<a>世尊</a>则于晡时从宴坐起，堂上来下，于堂影中露地经行，为诸<a>比丘</a>说甚深微妙法。尊者婆私吒遥见世尊则于晡时从宴坐起，堂上来下，于堂影中露地经行，为诸比丘说甚深微妙法。尊者婆私吒见已，语曰：&ldquo;贤者婆罗婆，当知世尊则于晡时从宴坐起，堂上来下，于堂影中露地经行，为诸比丘说甚深微妙法。贤者婆罗婆，可共诣佛，或能因此从佛闻法。&rdquo;</p>
<p style="text-align: left">
	　　于是，婆私吒及婆罗婆即诣佛所，稽首作礼，从后经行。世尊回顾，告彼二人：&ldquo;婆私吒，汝等二梵志舍梵志族，剃除须发，著袈裟衣，至信、舍家、无家、觉道。诸梵志见已，不大责数耶？&rdquo;</p>
<p style="text-align: left">
	　　彼即答曰：&ldquo;唯然，世尊，诸梵志见已，极诃责数，甚急至苦。&rdquo;</p>
<p style="text-align: left">
	　　世尊问曰：&ldquo;婆私吒，诸梵志见已，云何极诃责数，甚急至苦耶？&rdquo;</p>
<p style="text-align: left">
	　　答曰：&ldquo;世尊，诸梵志见我等已，而作是说：&lsquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。汝等舍胜从不如，舍白从黑，彼秃沙门为黑所缚，断种无子，是故汝等所作大恶，极犯大过。&rsquo;世尊，诸梵志见我等已，如是极诃责数，甚急至苦。&rdquo;</p>
<p style="text-align: left">
	　　世尊告曰：&ldquo;婆私吒，彼诸梵志所说至恶，极自无赖。所以者何？谓彼愚痴，不善晓解，不识良田，不能自知，作如是说：&lsquo;我等梵志是梵天子，从彼口生，梵梵所化。&rsquo;所以者何？婆私吒，我此无上明、行、作证，不说生胜，不说种姓，不说骄慢，彼可我意，不可我意，因坐因水，所学经书。婆私吒，若有<a>婚姻</a>者，彼应说生，应说种姓，应说骄慢，彼可我意，不可我意，因坐因水，所学经书。婆私吒，若有计生、计姓、计慢者，彼极远离于我无上明、行、作证。婆私吒，说生、说姓、说慢，彼可我意，不可我意，因坐因水，所学经书者，于我无上明、行、作证别。复次，婆私吒，谓有三种，令非一切人人共诤，杂善不善法，彼则为圣所称不称。云何为三？刹利种、梵志种、<a>居士</a>种。婆私吒，于意云何？刹利<a>杀生</a>、不与取、行邪淫、妄言，乃至邪见，居士亦然，非梵志耶？&rdquo;</p>
<p style="text-align: left">
	　　答曰：&ldquo;世尊，刹利亦可杀生、不与取、行邪淫、妄言，乃至邪见，梵志、居士亦复如是。&rdquo;</p>
<p style="text-align: left">
	　　世尊问曰：&ldquo;婆私吒，于意云何？梵志离杀、断杀、不与取、行邪淫、妄言，乃至离邪见，得<a>正见</a>，刹利、居士为不然耶？&rdquo;</p>
<p style="text-align: left">
	　　答曰：&ldquo;世尊，梵志亦可离杀、断杀、不与取、行邪淫、妄言，乃至离邪见得正见，刹利、居士亦复如是。&rdquo;</p>
<p style="text-align: left">
	　　世尊问曰：&ldquo;婆私吒，于意云何？若有无量恶不善法，是刹利、居士所行，非梵志耶？若有无量善法，是梵志所行，非刹利、居士耶？&rdquo;</p>
<p style="text-align: left">
	　　答曰：&ldquo;世尊，若有无量恶不善法，彼刹利、居士亦可行，梵志亦复如是。若有无量善法，彼梵志亦可行，刹利、居士亦复如是。&rdquo;</p>
<p style="text-align: left">
	　　&ldquo;婆私吒，若有无量恶不善法，一向刹利、居士行，非梵志者；若有无量善法，一向梵志行，非刹利、居士者。彼诸梵志可作是说：&lsquo;我等梵志是梵天子，从彼口生，梵梵所化。&rsquo;所以者何？婆私吒，见梵志女始婚姻时，婚姻已后，见怀妊身时，怀妊身已后，见产生时，或童男，或童女。婆私吒，如是诸梵志亦如世法，随产道生，然彼妄言，谤梵天而作是说：&lsquo;我等梵志是梵天子，从彼口生，梵梵所化。&rsquo;</p>
<p style="text-align: left">
	　　&ldquo;婆私吒，若族姓子、若干种姓、若干种名，舍苦干族，剃除须发，著袈裟衣，至信、舍家、无家，从我学道，应作是说：&lsquo;我等梵志是梵天子，从彼口生，梵梵所化。&rsquo;所以者何？婆私吒，彼族姓子人我<a>正法</a>、律中，受我正法、律，得至<a>彼岸</a>，断疑度惑，无有犹豫，于世尊法得无所畏，是故彼应作是说：&lsquo;我等梵志是梵天子，从彼口生，梵梵所化。&rsquo;婆私吒，彼梵天者，是说如来、无所著、等正觉。梵是如来，冷是如来。无烦无热，不离如者，是如来也。婆私吒，于意云何？诸释下意爱敬至重，供养奉事于波斯匿拘娑罗王耶？&rdquo;</p>
<p style="text-align: left">
	　　彼则答曰：&ldquo;如是，世尊。&rdquo;</p>
<p style="text-align: left">
	　　世尊问曰：&ldquo;婆私吒，于意云何？若诸释下意爱敬至重，供养奉事于波斯匿拘娑罗王，如是波斯匿拘娑罗王则于我身下意爱敬至重，供养奉事我耶？&rdquo;</p>
<p style="text-align: left">
	　　答世尊曰：&ldquo;诸释下意爱敬至重，供养奉事于波斯匿拘娑罗王者，此无奇特。若波斯匿拘娑罗王下意爱敬至重，供养奉事于世尊者，此甚奇特！&rdquo;</p>
<p style="text-align: left">
	　　世尊告曰：&ldquo;婆私吒，波斯匿拘娑罗王不如是意，而于我身下意爱敬至重，供养奉事于我：&lsquo;沙门瞿昙种族极高，我种族下；沙门瞿昙财宝甚多，我财宝少；沙门瞿昙形色至妙，我色不妙；沙门瞿昙有大威神，我威神小；沙门瞿昙有善智慧，我有恶智。&rsquo;婆私吒，但波斯匿拘娑罗王爱敬于法，至重供养，为奉事故，而于我身下意爱敬至重，供养奉事于我。&rdquo;</p>
<p style="text-align: left">
	　　尔时，世尊告比丘曰：&ldquo;婆私吒，有时此世皆悉败坏。此世坏时，若有众生生晃昱天，彼于其中妙色意生，一切支节诸根具足，以喜为食，自身光明，升于<a>虚空</a>，净色久住。</p>
<p style="text-align: left">
	　　&ldquo;婆私吒，有时此大地满其中水，彼大水上以风吹搅，结构为精，合聚和合，犹如熟酪，以抨抨乳，结构为精，合聚和合。如是，婆私吒，有时此大地满其中水，彼大水上以风吹搅，结构为精，合聚和合，从是<a>生地</a>味，有色香味。云何为色？犹如生酥及熟酥色。云何为味？如蜜丸味。</p>
<p style="text-align: left">
	　　&ldquo;婆私吒，有时此世还复成时，若有众生生晃昱天，寿尽、业尽、福尽命终，生此为人。生此间已，妙色意生，一切支节诸根具足，以喜为食，自身光明，升于虚空，净色久住。婆私吒，尔时，世中无有日月，亦无星宿，无有昼夜。无月、半月，无时无岁。</p>
<p style="text-align: left">
	　　&ldquo;婆私吒，当尔之时，无父无母，无男无女，又无大家，复无奴婢，唯等众生。于是，有一众生贪餮不廉，便作是念：&lsquo;云何地味？我宁可以指抄此地味尝。&rsquo;彼时，众生便以指抄此地味尝。如是，众生既知地味，复欲得食。彼时，众生复作是念：&lsquo;何故以指食此地味，用自疲劳？我今宁可以手撮此地味食之。&rsquo;彼时，众生便以手撮此地味食。于彼众生中复有众生，见彼众生各以手撮此地味食，便作是念：&lsquo;此实为善！此实为快！我等宁可亦以手撮此地味食。&rsquo;时，彼众生即以手撮此地味食。若彼众生以手撮此地味食已，如是如是，身生转厚、转重、转坚，若彼本时有清净色，于是便灭，自然生暗。婆私吒，<a>世间</a>之法，自然有是。若生暗者，必生日月；生日月已，便生星宿；生星宿已，便成昼夜；成昼夜已，便有月、半月，有时、有岁。彼食地味，住世久远。</p>
<p style="text-align: left">
	　　&ldquo;婆私吒，若有众生食地味多者，便生恶色；食地味少者，便有妙色。从是知色有胜有如，因色胜如故，众生众生共相轻慢言：&lsquo;我色胜，汝色不如。&rsquo;因色胜如而生轻慢及恶法故，地味便灭。地味灭已，彼众生等便共聚集，极悲啼泣而作是语：&lsquo;奈何地味！奈何地味！&rsquo;犹如今人含消美物，不说本字，虽受持而不知义，此说观义亦复如是。婆私吒，地味灭后，彼众生生地肥，有色香味。云何为色？犹如生酥及熟酥色。云何为味？如蜜丸味。彼食此地肥，住世久远。</p>
<p style="text-align: left">
	　　&ldquo;婆私吒，若有众生食地肥多者，便生恶色；食地肥少者，便有妙色。从是知色有胜有如，因色胜如故，众生众生共相轻慢言：&lsquo;我色胜，汝色不如。&rsquo;因色胜如而生轻慢及恶法故，地肥便灭。地肥灭已，彼众生等便共聚集，极悲啼泣而作是语：&lsquo;奈何地肥！奈何地肥！&rsquo;犹如今人为他所责，不说本字，虽受持而不知义，此说观义亦复如是。婆私吒，地肥灭后，彼众生生婆罗，有色香味。云何为色？犹如昙华色。云何为味？如淖蜜丸味。彼食此婆罗，住世久远。</p>
<p style="text-align: left">
	　　&ldquo;婆私吒，若有众生食婆罗多者，便生恶色；食婆罗少者，便有妙色。从是知色有胜有如，因色胜如故，众生众生共相轻慢言：&lsquo;我色胜，汝色不如。&rsquo;因色胜如而生轻慢及恶法故，婆罗便灭。婆罗灭已，彼众生等便共聚集，极悲啼泣而作是语：&lsquo;奈何婆罗！奈何婆罗！&rsquo;犹如今人苦法所触，不说本字，虽受持而不知义，此说观义亦复如是。</p>
<p style="text-align: left">
	　　&ldquo;婆私吒，婆罗灭后，彼众生生自然<a>粳米</a>，白净无皮，亦无有[麩-夫+黃]蒿，长四寸，朝刈暮生，暮刈朝生，熟有盐味，无有<a>生气</a>，众生食此自然粳米。如彼众生食此自然粳米已，彼众生等便生若干形，或有众生而生男形，或有众生而生女形。若彼众生生男女形者，彼相见已，便作是语：&lsquo;恶众生生！恶众生生！&rsquo;</p>
<p style="text-align: left">
	　　&ldquo;婆私吒，恶众生生者，谓说妇人也。若彼众生生于男形及女形者，彼众生等则更相伺；更相伺已，眼更相视；更相视已，则更相染；更相染已，便有烦热；有烦热已，便相爱著；相爱著已，便行于欲。若见行欲，便以木石，或以杖块而打掷之，便作是语：&lsquo;咄！弊恶众生作非<a>法事</a>，云何众生共作是耶？&rsquo;犹如今人迎新妇时，则以朴华散，或以华鬘垂，作如是言：&lsquo;新妇安隐！新妇安隐！&rsquo;本所可憎，今所可爱。婆私吒，若有众生恶不净法，憎恶羞耻，怀惭愧者，彼便离众一日、二日至六、七日，半月、一月乃至一岁。婆私吒，若有众生欲得行此不净<a>行者</a>，彼便作家而作是说：&lsquo;此中作恶！此中作恶！&rsquo;婆私吒，是谓初因初缘世中起家法，旧第一智，<a>如法</a>非不如法，如法人尊。</p>
<p style="text-align: left">
	　　&ldquo;于中有一懒惰众生，便作是念：&lsquo;我今何为日日常取自然粳米？我宁可并取一日食直耶？&rsquo;彼便并取一日食米。于是，有一众生语彼众生曰：&lsquo;众生，汝来共行取米耶？&rsquo;彼则答曰：&lsquo;我已并取，汝自取去。&rsquo;彼众生闻已，便作是念：&lsquo;此实为善！此实为快！我亦宁可并取明日所食米耶？&rsquo;彼便并取明日米来。复有一众生语彼众生曰：&lsquo;众生，汝来共行取米耶？&rsquo;彼则答曰：&lsquo;我已并取明日米来，汝自取去。&rsquo;彼众生闻已，便作是念：&lsquo;此实为善！此实为快！我今宁可并取宿日食米来耶？&rsquo;时，彼众生即便并取七日米来。如彼众生自然粳米极取积聚，彼七粳米便生皮[麩-夫+黃]，刈至七日亦生皮[麩-夫+黃]，随所刈处，即不复生。</p>
<p style="text-align: left">
	　　&ldquo;于是，彼众生便共聚集，极悲啼泣，作如是语：&lsquo;我等生恶不善之法，谓我曹等储畜宿米。所以者何？我等本有妙色意生，一切支节诸根具足，以喜为食，自身光明，升于虚空，净色久住。我等生地味，有色香味。云何为色？犹如生酥及熟酥色。云何为味？如蜜丸味。我等食地味，住世久远。我等若食地味多者，便生恶色；食地味少者，便有妙色。从是知色有胜有如，因色胜如故，我等各各共相轻慢言：我色胜，汝色不如。因色胜如而生轻慢及恶法故，地味便灭。地味灭后，我等生地肥，有色香味。云何为色？犹如生酥及熟酥色。云何为味？如蜜丸味。我等食地肥，住世久远。我等若食地肥多者，便生恶色；食地肥少者，便有妙色。从是知色有胜有如，因色胜如故，我等各各共相轻慢言：我色胜，汝色不如。因色胜如而生轻慢及恶法故，地肥便灭。地肥灭后，我等生婆罗，有色香味。云何为色？犹如昙华色。云何为味？如淖蜜丸味。我等食婆罗，住世久远。我等若食婆罗多者，便生恶色；食婆罗少者，便有妙色。从是知色有胜有如，因色胜如故，我等各各共相轻慢言：我色胜，汝色不如。因色胜如而生轻慢及恶法故，婆罗便灭。婆罗灭后，我等生自然粳米，白净无皮，亦无有[麩-夫+黃]蒿，长四寸，朝刈暮生，暮刈朝生，熟有盐味，无有生气，我等食彼自然粳米。如我等自然粳米，极取积聚，彼宿粳米便生皮[麩-夫+黃]，刈至七日，亦生皮[麩-夫+黃]，随所刈处，即不复生。我等宁可造作田种，立标榜耶？&rsquo;</p>
<p style="text-align: left">
	　　&ldquo;于是，众生等造作田种，竖立标榜。于中有一众生自有稻谷，而入他田窃取他稻。其主见已，便作是语：&lsquo;咄！咄！弊恶众生，云何作是？汝自有稻，而入他田窃取他稻。汝今可去，后莫复作！&rsquo;然彼众生复至再三窃取他稻，其主亦至再三见已，便以拳叉牵诣众所，语彼众曰：&lsquo;此一众生自有稻谷，而入我田窃取我稻。&rsquo;然彼一众生亦语众曰：&lsquo;此一众生以拳叉我牵来诣众。&rsquo;</p>
<p style="text-align: left">
	　　&ldquo;于是，彼诸众生共聚集会，极悲啼泣而作是语：&lsquo;我等生恶不善之法，谓守田也。所以者何？因守田故，便共诤讼，有失有尽，有相道说，有拳相叉。我等宁可于其众中举一端正形色，极妙最第一者，立为田主。若可诃者，当令彼诃；若可摈者，当令彼摈。若我曹等所得稻谷，当以如法输送与彼。&rsquo;于是，彼众生中，若有端正形色，极妙最第一者，众便共举，立为田主。若可诃者，彼便诃责；若可摈者，彼便摈弃。若有稻者，便以如法输送与彼是田主，是田主谓之刹利也，令如法乐众生，守护行戒是王，是王谓之王也。婆私吒，是谓初因初缘世中刹利种，旧第一智，如法非不如法，如法人尊。</p>
<p style="text-align: left">
	　　&ldquo;于是，彼异众生以守为病，以守为痈，以守为箭刺，便弃舍守，依于无事，作草叶屋而学禅也。彼从无事，朝朝平旦入村邑王城而行乞食。彼多众生见便施与，恭敬尊重，而作是语：&lsquo;此异众生以守为病，以守为痈，以守为箭刺，便弃舍守，依于无事，作草叶屋而学禅也。&rsquo;此诸尊舍害、恶不善法是梵志，是梵志谓之梵志也。</p>
<p style="text-align: left">
	　　&ldquo;彼众生学禅不得禅，学苦行不得苦行，学远离不得远离，学一心不得一心，学精进不得精进，便舍无事，还村邑王城，作四柱屋，造立经书。彼多众生见如是已，便不复施与、恭敬、尊重，而作是语：&lsquo;此异众生本以守为病，以守为痈，以守为箭剌，便弃舍守，依于无事，作草叶屋，而学于禅不能得禅，学苦行不得苦行，学远离不得远离，学一心不得一心，学精进不得精进；便舍无事，还村邑王城，作四柱屋，造立经书。&rsquo;此诸尊等更学博闻，不复学禅是博闻，是博闻谓之博闻。婆私吒，是谓初因初缘世中有梵志种，旧第一智，如法非不如法，如法人尊。</p>
<p style="text-align: left">
	　　&ldquo;于是，彼异众生各各诣诸方而作田业，是各各诸方而作田业，是各各诸方而作田业，谓之鞞舍。婆私吒，是谓初因初缘世中有鞞舍种，旧第一智，如法非不如法，如法人尊。</p>
<p style="text-align: left">
	　　&ldquo;婆私吒，世中起此三种姓已，便知有第四沙门种也。云何世中有此三种姓已，便知有第四沙门种耶？于刹利族姓之子，能自诃责恶不善法，自厌憎恶恶不善法，剃除须发，著袈裟衣，至信、舍家、无家、学道，而作是念：&lsquo;我当作沙门行于梵行。&rsquo;便作沙门行于梵行。如是梵志种族、鞞舍种族族姓之子，亦自诃责恶不善法，自厌憎恶恶不善法，剃除须发，著袈裟衣，至信、舍家、无家、学道，亦作是念：&lsquo;我当作沙门行于梵行。&rsquo;便作沙门行于梵行。婆私吒，如是世中起此三种姓已，便知有第四沙门种也。</p>
<p style="text-align: left">
	　　&ldquo;婆私吒，我今广说此三种姓。云何广有此三种耶？刹利种族族姓之子身行不善法，口、意行不善法，彼身坏命终，一向受苦。如是梵志种族、鞞舍种族族姓之子身行不善法，口、意行不善法，彼身坏命终，一向受苦。婆私吒，刹利种族族姓之子身行善法，口、意行善法，彼身坏命终，一向受乐。如是梵志种族、鞞舍种族族姓之子身行善法，口、意行善法，彼身坏命终，一向受乐。婆私吒，刹利种族族姓之子身行二行及与护行，口、意行二行及与护行，彼身坏命终，受于苦乐。如是梵志种族、鞞舍种族族姓之子身行二行及与护行，口、意行二行及与护行，彼身坏命终，受于苦乐。</p>
<p style="text-align: left">
	　　&ldquo;婆私吒，刹利种族族姓之子修七觉法，善思善观，彼如是知、如是见，欲漏心<a>解脱</a>，有漏、无明漏心解脱；解脱已，便知解脱：生已尽，梵行已立，所作已办，不更受有，知如真。如是，梵志种族、鞞舍种族族姓之子修七觉法，善思善观，彼如是知、如是见，欲漏心解脱，有漏、无明漏心解脱；解脱已，便知解脱：生已尽，梵行已立，所作已办，不更受有，知如真。婆私吒，如是此三种广分别也。梵天帝主说此偈曰：</p>
<p style="text-align: left">
	　　&ldquo;&lsquo;刹利二足尊，谓有种族姓，</p>
<p style="text-align: left">
	　　求学明及行，彼为<a>天人</a>称。&rsquo;</p>
<p style="text-align: left">
	　　&ldquo;婆私吒，梵天帝主善说此偈，非不善也；善歌讽诵，非不善也，善咏语言，非不善也。谓如是说：</p>
<p style="text-align: left">
	　　&ldquo;&lsquo;刹利二足尊，谓有种族姓，</p>
<p style="text-align: left">
	　　求学明及行，彼为天人称。&rsquo;</p>
<p style="text-align: left">
	　　&ldquo;所以者何？我亦如是说：刹利二足尊，谓有种族姓，求学明及行，彼为天人称。&rdquo;</p>
<p style="text-align: left">
	　　佛说如是，尊者婆私吒、婆罗婆等，及诸比丘闻佛所说，<a>欢喜</a>奉行。</p>
<p style="text-align: left">
	　　梵志品须达哆经第十四</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，须达哆居士往诣佛所，稽首作礼，却坐一面。</p>
<p style="text-align: left">
	　　世尊问曰：&ldquo;居士家颇行施耶？&rdquo;</p>
<p style="text-align: left">
	　　须达哆居士答曰：&ldquo;唯然，世尊，家行布施，但为至粗，不能好也，糠饭麻羹，姜菜一片。&rdquo;</p>
<p style="text-align: left">
	　　世尊告曰：&ldquo;居士，若施粗食及施妙食，俱得报耳！居士，若行粗施，不信施、不故施、不自手施、不自往施、不思惟施、不由信施、不观业果报施者，当观如是受报：心不欲得好家，不欲得好乘，不欲得好衣被，不欲得好饮食，不欲得好五欲功德。所以者何？以不至心故行施也。居士，当知受报如是。居士，若行粗施，信施、故施、自手施、自往施、思惟施、由信施、观业果报施者，当观如是受报：心欲得好家，欲得好乘，欲得好衣被，欲得好饮食，欲得好五欲功德。所以者何？以其至心故行施也。居士，当知受报如是。</p>
<p style="text-align: left">
	　　&ldquo;居士，若行妙施，不信施、不故施、不自手施、不自往施、不思惟施、不由信施、不观业果报施者，当观如是受报：心不欲得好家，不欲得好乘，不欲得好衣被，不欲得好饮食，不欲得好五欲功德。所以者何？以不至心故行施也。居士，当知受报如是。居士，若行妙施，信施、故施、自手施、自往施、思惟施、由信施、观业果报施者，当观如是受报：心欲得好家，欲得好乘，欲得好衣被，欲得好饮食，欲得好五欲功德。所以者何？以其至心故行施也。居士，当知受报如是。</p>
<p style="text-align: left">
	　　&ldquo;居士，昔过去时有梵志大长者，名曰随蓝，极大富乐，资财无量，封户食邑多诸珍宝，畜牧产业不可称计，彼行布施其像如是：八万四千金钵盛满碎银，行如是大施；八万四千银钵盛满碎金，行如是大施；八万四千金钵盛满碎金，行如是大施；八万四千银钵盛满碎银，行如是大施；八万四千象，庄校严饰，白络覆上，行如是大施；八万四千马，庄校严饰，白络金合霏那，行如是大施；八万四千牛，衣绳衣覆，构之皆得一斛乳汁，行如是大施；八万四千女，姿容端正，睹者欢悦，众宝璎珞，严饰具足，行如是大施，况复其余食啖含消！</p>
<p style="text-align: left">
	　　&ldquo;居士，若梵志随蓝行如是大施，若复有施满阎浮场凡夫食者，此于彼施为最胜也。</p>
<p style="text-align: left">
	　　&ldquo;居士，若梵志随蓝行如是大施，及施满阎浮场凡夫人食，若复有施一须陀洹食者，此于彼施最为胜也。</p>
<p style="text-align: left">
	　　&ldquo;居士，若梵志随蓝行如是大施，及施满阎浮场凡夫人食，施百须陀洹食，若复有施一斯陀含食者，此于彼施为最胜也。</p>
<p style="text-align: left">
	　　&ldquo;居士，若梵志随蓝行如是大施，及施满阎浮场凡夫人食，施百须陀洹、百斯陀含食，若复有施一阿那含食者，此于彼施为最胜也。</p>
<p style="text-align: left">
	　　&ldquo;居士，若梵志随蓝行如是大施，及施满阎浮场凡夫人食，施百须陀洹、百斯陀含、百阿那含食，若复有施一阿罗诃食者，此于彼施为最胜也。</p>
<p style="text-align: left">
	　　&ldquo;居士，若梵志随蓝行如是大施，及施满阎浮场凡夫人食，施百须陀洹、百斯陀含、百阿那含、百阿罗诃食，若复有施一辟支佛食者，此于彼施为最胜也。</p>
<p style="text-align: left">
	　　&ldquo;居士，若梵志随蓝行如是大施，及施满阎浮场凡夫人食，施百须陀洹、百斯陀含、百阿那含、百阿罗诃、百辟支佛食，若复有施一如来、无所著、等正觉食者，此于彼施为最胜也。</p>
<p style="text-align: left">
	　　&ldquo;居士，若梵志随蓝行如是大施，及施满阎浮场凡夫人食，施百须陀洹、百斯陀含、百阿那含、百阿罗诃、百辟支佛食，若有作房舍，施四方比丘众者，此于彼施为最胜也。</p>
<p style="text-align: left">
	　　&ldquo;居士，若梵志随蓝行如是大施，及施满阎浮场凡夫人食，施百须陀洹、百斯陀含、百阿那含、百阿罗诃、百辟支佛食，作房舍施四方比丘众，若有欢喜心归命三尊佛、法、比丘众及<a>受戒</a>者，此于彼施为最胜也。</p>
<p style="text-align: left">
	　　&ldquo;居士，若梵志随蓝行如是大施，及施满阎浮场凡夫人食，施百须陀洹、百斯陀含、百阿那含、百阿罗诃、百辟支佛食，作房舍施四方比丘众，欢喜心归命三尊佛、法、比丘众及受戒，若有为彼一切众生行于慈心，乃至[(殼-一)/牛]牛顷者，此于彼施为最胜也。</p>
<p style="text-align: left">
	　　&ldquo;居士，若梵志随蓝行如是大施，及施满阎浮场凡夫人食，施百须陀洹、百斯陀含、百阿那含、百阿罗诃、百辟支佛食，作房舍施四方比丘众，欢喜心归命三尊佛、法、比丘众及受戒，为一切众生行于慈心，乃至[(殼-一)/牛]牛顷，若有能观一切诸法无常、苦、空及非神者，此于彼施为最胜也。</p>
<p style="text-align: left">
	　　&ldquo;于居士意云何？昔时梵志大长者名随蓝者，谓异人耶？莫作斯念！所以者何？当知即是我也。我昔为梵志大长者，名曰随蓝。居士，我于尔时为自<a>饶益</a>，亦饶益他，饶益多人，悯伤世间，为天、为人求义及饶益，求安隐快乐，尔时<a>说法</a>不至究竟，不究竟白净、不究竟梵行、不究竟梵行讫。尔时，不离生老病死、啼哭忧戚，亦未能得脱一切苦。</p>
<p style="text-align: left">
	　　&ldquo;居士，我今出世如来、无所著、等正觉、明行成为、善逝、世间解、无上士、道法御、天人师，号佛、众佑，我今自饶益，亦饶益他，饶益多人，悯伤世间，为天、为人求义及饶益，求安隐快乐，我今说法得至究竟，究竟白净、究竟梵行、究竟梵行讫。我今已离生老病死、啼哭忧戚，我今已得脱一切苦。&rdquo;</p>
<p style="text-align: left">
	　　佛说如是，须达哆居士及诸比丘闻佛所说，欢喜奉行。</p>
<p style="text-align: left">
	　　梵志品梵波罗延经第十五</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，拘娑罗国众多梵志中后彷徉，往诣佛所，共相问讯，却坐一面，白曰：&ldquo;瞿昙，欲有所问，听我问耶？&rdquo;</p>
<p style="text-align: left">
	　　世尊告曰：&ldquo;恣汝所问。&rdquo;</p>
<p style="text-align: left">
	　　时，诸梵志问曰：&ldquo;瞿昙，颇今有梵志学故梵志法，为越故梵志法耶？&rdquo;</p>
<p style="text-align: left">
	　　世尊答曰：&ldquo;今无梵志学故梵志法，梵志久已越故梵志法。&rdquo;</p>
<p style="text-align: left">
	　　时，诸梵志问曰：&ldquo;瞿昙，云何今无梵志学故梵志法，诸梵志等越故梵志法来为几时耶？&rdquo;</p>
<p style="text-align: left">
	　　彼时，世尊以偈答曰：</p>
<p style="text-align: left">
	　　&ldquo;所谓昔时有，自调御热行，</p>
<p style="text-align: left">
	　　舍五欲功德，行清净梵行。</p>
<p style="text-align: left">
	　　梵行及戒行，率至柔软性，</p>
<p style="text-align: left">
	　　恕亮无害心，忍辱护其意。</p>
<p style="text-align: left">
	　　昔时有此法，梵志不护此，</p>
<p style="text-align: left">
	　　梵志不守护；所有钱财谷，</p>
<p style="text-align: left">
	　　诵习钱财谷，梵志守此藏。</p>
<p style="text-align: left">
	　　衣色若干种，屋舍及床榻，</p>
<p style="text-align: left">
	　　丰城及诸国，梵志学如是，</p>
<p style="text-align: left">
	　　此梵志莫害，率守护诸法。</p>
<p style="text-align: left">
	　　往到于他门，无有拘制彼，</p>
<p style="text-align: left">
	　　发家乞求法，随其食时到。</p>
<p style="text-align: left">
	　　梵志住在家，见者欲为施，</p>
<p style="text-align: left">
	　　满四十八年，行清净梵行。</p>
<p style="text-align: left">
	　　求索明行成，昔时梵志行，</p>
<p style="text-align: left">
	　　彼不偷财物，亦无有恐怖。</p>
<p style="text-align: left">
	　　爱受摄相应，当以共和合，</p>
<p style="text-align: left">
	　　不为烦恼故，怨淫相应法。</p>
<p style="text-align: left">
	　　诸有梵志者，无能行如是，</p>
<p style="text-align: left">
	　　若有第一行，梵志极坚求。</p>
<p style="text-align: left">
	　　彼诸淫欲法，不行乃至梦，</p>
<p style="text-align: left">
	　　彼因此梵行，自称梵我梵。</p>
<p style="text-align: left">
	　　知彼有此行，慧者当知彼，</p>
<p style="text-align: left">
	　　床薄衣极单，食酥乳命存。</p>
<p style="text-align: left">
	　　乞求皆如法，立斋行布施，</p>
<p style="text-align: left">
	　　斋时无异乞，自于己乞求。</p>
<p style="text-align: left">
	　　立斋行施时，彼不有杀牛，</p>
<p style="text-align: left">
	　　如父母兄弟，及余有亲亲。</p>
<p style="text-align: left">
	　　人牛亦如是，彼因是生乐，</p>
<p style="text-align: left">
	　　饮食体有力，乘者安隐乐。</p>
<p style="text-align: left">
	　　知有此义理，莫乐杀于牛，</p>
<p style="text-align: left">
	　　柔软身极大，精色名称誉。</p>
<p style="text-align: left">
	　　殷勤自求利，昔时梵志行，</p>
<p style="text-align: left">
	　　梵志为自利，专事及非事。</p>
<p style="text-align: left">
	　　彼当来此世，必度脱此世，</p>
<p style="text-align: left">
	　　彼月过于月，见意趣向彼。</p>
<p style="text-align: left">
	　　游戏于夜中，严饰诸妇人，</p>
<p style="text-align: left">
	　　吉牛围绕前，妇女极端正。</p>
<p style="text-align: left">
	　　人间微妙欲，梵志之常愿，</p>
<p style="text-align: left">
	　　具足车乘具，善作缝治好。</p>
<p style="text-align: left">
	　　家居及婚姻，梵志之常愿，</p>
<p style="text-align: left">
	　　彼造作此缚，我等从彼来。</p>
<p style="text-align: left">
	　　大王斋行施，莫失其财利，</p>
<p style="text-align: left">
	　　饶财物米谷，若有余钱财。</p>
<p style="text-align: left">
	　　大王相应此，梵志及车乘，</p>
<p style="text-align: left">
	　　象斋及马斋，马斋不障门。</p>
<p style="text-align: left">
	　　聚集作斋施，财物施梵志，</p>
<p style="text-align: left">
	　　彼从此得利，爱乐惜财物。</p>
<p style="text-align: left">
	　　彼以起为欲，数数增长爱，</p>
<p style="text-align: left">
	　　犹如广池水，及无量财物。</p>
<p style="text-align: left">
	　　如是人有牛，于生<a>生活</a>具，</p>
<p style="text-align: left">
	　　彼造作此缚，我等从彼来。</p>
<p style="text-align: left">
	　　大王斋行施，莫失其财利，</p>
<p style="text-align: left">
	　　饶财物米谷，若汝多有牛。</p>
<p style="text-align: left">
	　　大王相应此，梵志及车乘，</p>
<p style="text-align: left">
	　　无量百千牛，因为斋故杀。</p>
<p style="text-align: left">
	　　头角无所娆，牛猪昔时等，</p>
<p style="text-align: left">
	　　往至提牛角，持利刀杀牛。</p>
<p style="text-align: left">
	　　唤牛及于父，罗刹名曰香，</p>
<p style="text-align: left">
	　　彼唤呼非法，以刀刺牛时。</p>
<p style="text-align: left">
	　　此法行于斋，越过最在前，</p>
<p style="text-align: left">
	　　无有事而杀，远离衰退法。</p>
<p style="text-align: left">
	　　昔时有三病，欲不用食老，</p>
<p style="text-align: left">
	　　以憎嫉于牛，起病九十八。</p>
<p style="text-align: left">
	　　如是此憎诤，故为智所恶，</p>
<p style="text-align: left">
	　　若人见如是，谁不有憎者？</p>
<p style="text-align: left">
	　　如是此世行，无智最下贱，</p>
<p style="text-align: left">
	　　各各为欲憎，若妇诽谤夫。</p>
<p style="text-align: left">
	　　刹利梵志女，及守护于姓，</p>
<p style="text-align: left">
	　　若犯于生法，<a>自在</a>由于欲。</p>
<p style="text-align: left">
	　　&ldquo;如是，梵志，今无梵志学故梵志法，梵志越故梵志法来尔许时也。&rdquo;</p>
<p style="text-align: left">
	　　于是，拘娑罗国众多梵志白曰：&ldquo;世尊，我已知。善逝，我已解。世尊，我今自归于佛、法及比丘众，惟愿世尊受我为优婆塞！从今日始，终身自归，乃至命尽。&rdquo;</p>
<p style="text-align: left">
	　　佛说如是，彼拘娑罗国众多梵志及诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>