<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五十九卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五十九卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五十九卷 中阿含经</strong></p>
<p style="text-align: left">
	　　例品第十八（有十一经）（第五后诵）</p>
<p style="text-align: left">
	　　一切智、法严，鞞诃、第一得，</p>
<p style="text-align: left">
	　　爱生及八城，阿那律陀二，</p>
<p style="text-align: left">
	　　诸见、箭兴喻，比例最在后。</p>
<p style="text-align: left">
	　　例品一切智经第一</p>
<p style="text-align: left">
	　　我闻如是：一时，佛游郁头随若，在普棘刺林。</p>
<p style="text-align: left">
	　　尔时，拘萨罗王波斯匿闻<a>沙门</a>瞿昙游郁头随若，在普棘刺林。拘萨罗王波斯匿闻已，告一人曰：&ldquo;汝往诣沙门瞿昙所，为我问讯圣体康强，安快无病，起居轻便，气力如常耶？作如是语：&lsquo;拘萨罗王波斯匿问讯圣体康强，安快无病，起居轻便，气力如常耶？&rsquo;又复语曰：&lsquo;拘萨罗王波斯匿欲来相见。&rsquo;&rdquo;</p>
<p style="text-align: left">
	　　彼人受教，往诣佛所，共相问讯，却坐一面，白曰：&ldquo;瞿昙，拘萨罗王波斯匿问讯圣体康强，安快无病，起居轻便，气力如常耶？拘萨罗王波斯匿欲来相见。&rdquo;</p>
<p style="text-align: left">
	　　<a>世尊</a>答曰：&ldquo;今拘萨罗王波斯匿安隐快乐，今天及人、阿修罗、揵塔和、罗刹及余若干身安隐快乐。拘萨罗王波斯匿若欲来者，自可随意。&rdquo;彼时，使人闻佛所说，善受持诵，即从座起，绕三匝而去。</p>
<p style="text-align: left">
	　　尔时，尊者阿难住世尊后，执拂侍佛。使人去后。于是，世尊回顾告曰：&ldquo;阿难，汝来共诣东向大屋，开窗闭户，住彼密处。今日拘萨罗王波斯匿一心无乱，欲听受法。&rdquo;</p>
<p style="text-align: left">
	　　尊者阿难白曰：&ldquo;唯然。&rdquo;</p>
<p style="text-align: left">
	　　于是，世尊将尊者阿难至彼东向大屋，开窗闭户，密处布座，敷尼师檀，结跏趺坐。</p>
<p style="text-align: left">
	　　彼时，使人还诣拘萨罗王波斯匿所，白曰：&ldquo;天王，我已通沙门瞿昙，沙门瞿昙今待天王，惟愿天王自当知时！&rdquo;</p>
<p style="text-align: left">
	　　拘萨罗王波斯匿告御者曰：&ldquo;汝可严驾，我今欲往见沙门瞿昙。&rdquo;御者受教，即便严驾。</p>
<p style="text-align: left">
	　　尔时，贤及月姊妹与拘萨罗王波斯匿共坐食时，闻今日拘萨罗王波斯匿当往见佛，白曰：&ldquo;大王，若今往见世尊者，愿为我等稽首世尊，问讯圣体康强，安快无病，起居轻便，气力如常耶？作如是语：&lsquo;贤及月姊妹稽首世尊，问讯圣体康强，安快无病，起居轻便，气力如常耶？&rsquo;&rdquo;拘萨罗王波斯匿为贤及月姊妹默然而受。</p>
<p style="text-align: left">
	　　彼时，御者严驾已讫，白曰：&ldquo;天王，严驾已办，随天王意。&rdquo;</p>
<p style="text-align: left">
	　　时，王闻已，即便乘车，从郁头随若出，往至普棘刺林。</p>
<p style="text-align: left">
	　　尔时，普棘刺林门外众多<a>比丘</a>露地经行，拘萨罗王波斯匿往诣诸比丘所，问曰：&ldquo;诸贤，沙门瞿昙今在何处？我欲往见。&rdquo;</p>
<p style="text-align: left">
	　　诸比丘答曰：&ldquo;大王，彼东向大屋开窗闭户，世尊在中。大王欲见者，可诣彼屋，在外住已，謦欬敲户，世尊闻者，必为开户。&rdquo;</p>
<p style="text-align: left">
	　　拘萨罗王波斯匿即便下车，眷属围绕，步往至彼东向大屋，到已住外，謦欬敲户。世尊闻已，即为开户。拘萨罗王波斯匿便入彼屋，前诣佛所，白曰：&ldquo;瞿昙，贤及月姊妹稽首世尊，问讯圣体康强，安快无病，起居轻便，气力如常耶？&rdquo;</p>
<p style="text-align: left">
	　　世尊问王：&ldquo;贤及月姊妹更无人使耶？&rdquo;</p>
<p style="text-align: left">
	　　拘萨罗王波斯匿白曰：&ldquo;瞿昙，当知今日贤及月姊妹我共坐食，闻我今当欲往见佛，便白曰：&lsquo;大王，若往见佛者，当为我等稽首世尊，问讯圣体康强，安快无病，起居轻便，气力如常耶？&rsquo;故如是白世尊：&lsquo;贤及月姊妹稽首世尊，问讯圣体康强，安快无病，起居轻便，气力如常耶？&rsquo;瞿昙，彼贤及月姊妹稽首世尊，问讯圣体康强，安快无病，起居轻便，气力如常耶？&rdquo;</p>
<p style="text-align: left">
	　　世尊答曰：&ldquo;大王，今贤及月妹妹安隐快乐，今天及人、阿修罗、揵塔和、罗刹，及余若干身安隐快乐。&rdquo;</p>
<p style="text-align: left">
	　　于是，拘萨罗王波斯匿与佛共相问讯，却坐一面，白曰：&ldquo;瞿昙，我欲有所问，听乃敢陈。&rdquo;</p>
<p style="text-align: left">
	　　世尊告曰：&ldquo;大王，欲问者，恣意所问。&rdquo;</p>
<p style="text-align: left">
	　　拘萨罗王波斯匿便问曰：&ldquo;瞿昙，我闻沙门瞿昙作如是说：&lsquo;本无，当不有，今现亦无若有余沙门、梵志一切知、一切见者。&rsquo;瞿昙，忆如是说耶？&rdquo;</p>
<p style="text-align: left">
	　　世尊答曰：&ldquo;大王，我不忆作如是说：&lsquo;本无，当不有，今现亦无若有余沙门、梵志一切知、一切见者。&rsquo;&rdquo;</p>
<p style="text-align: left">
	　　尔时，鞞留罗大将住在拘萨罗王波斯匿后，执拂拂王。于是，拘萨罗王波斯匿回顾告鞞留罗大将曰：&ldquo;前日王共大众坐，谁最前说沙门瞿昙作如是说&lsquo;本无，当不有，今现亦无若有余沙门、梵志一切知、一切见者&rsquo;？&rdquo;</p>
<p style="text-align: left">
	　　鞞留罗大将答曰：&ldquo;天王，有想年少吉祥子前作是说。&rdquo;</p>
<p style="text-align: left">
	　　拘萨罗王波斯匿闻已，告一人曰：&ldquo;汝往至想年少吉祥子所，作如是语：&lsquo;拘萨罗王波斯匿呼汝。&rsquo;&rdquo;</p>
<p style="text-align: left">
	　　彼人受教，即往想年少吉祥子所，作如是语：&ldquo;年少，拘萨罗王波斯匿呼汝。&rdquo;</p>
<p style="text-align: left">
	　　彼人去后，于是，拘萨罗王波斯匿白世尊曰：&ldquo;沙门瞿昙，颇有异说异受，沙门瞿昙忆所说耶？&rdquo;</p>
<p style="text-align: left">
	　　世尊答曰：&ldquo;大王，我忆曾如是说：&lsquo;本无，当不有，今现亦无若有余沙门、梵志一时知一切、一时见一切。&rsquo;大王，我忆如是说也。&rdquo;</p>
<p style="text-align: left">
	　　拘萨罗王波斯匿闻已，叹曰：&ldquo;沙门瞿昙所说如师，沙门瞿昙所说如善师。欲更有所问，听我问耶？&rdquo;</p>
<p style="text-align: left">
	　　世尊告曰：&ldquo;大王，欲问，恣意所问。&rdquo;</p>
<p style="text-align: left">
	　　拘萨罗王波斯匿问曰：&ldquo;瞿昙，此有四种：刹利、梵志、<a>居士</a>、工师，为有胜如、有差别耶？&rdquo;</p>
<p style="text-align: left">
	　　世尊答曰：&ldquo;此有四种：刹利、梵志、居士、工师，此有胜如、有差别也。刹利、梵志种，此于人间为最上德。居士、工师种，此于人间为下德也。此有四种：刹利、梵志、居士、工师，是谓胜如、是谓差别。&rdquo;</p>
<p style="text-align: left">
	　　拘萨罗王波斯匿闻已，叹曰：&ldquo;沙门瞿昙所说如师，沙门瞿昙所说如善师。&rdquo;</p>
<p style="text-align: left">
	　　拘萨罗王波斯匿白曰：&ldquo;瞿昙，我不但问于现世义，亦复欲问于后世义，听我问耶？&rdquo;</p>
<p style="text-align: left">
	　　世尊告曰：&ldquo;大王，欲问，恣意所问。&rdquo;</p>
<p style="text-align: left">
	　　拘萨罗王波斯匿问曰：&ldquo;瞿昙，此有四种：刹利、梵志、居士、工师，此有胜如、有差别于后世耶？&rdquo;</p>
<p style="text-align: left">
	　　世尊答曰：&ldquo;此有四种：刹利、梵志、居士、工师，此有胜如、有差别谓后世也。此有四种：刹利、梵志、居士、工师，若成就此五断支，必得善师如来、无所著、正尽觉，必得可意，无不可意，亦于长夜得义<a>饶益</a>，安隐快乐。云何为五？</p>
<p style="text-align: left">
	　　&ldquo;多闻圣<a>弟子</a>信著如来，根生定立，无能夺者，谓沙门、梵志、天及魔、梵及余<a>世间</a>，是谓第一断支。复次，大王，多闻圣弟子少病无病，成就等食道，不热不冷，正乐不诤，谓食饮消、正安隐消，是谓第二断支。复次，大王，多闻圣弟子无谄无诳、质直，现如真世尊及诸梵行，是谓第三断支。复次，大王，多闻圣弟子常行精进，断恶不善，修诸善法，恒自起意，专一坚固，为诸善本，不舍方便，是谓第四断支。复次，大王，多闻圣弟子<a>修行</a>智慧，观兴衰法，得如此智，圣慧明达，分别晓了，以正尽苦，是谓第五断支。</p>
<p style="text-align: left">
	　　&ldquo;此有四种：刹利、梵志、居士、工师，彼若成就此五断支，必得善师如来、无所著、正尽觉，必得可意，无不可意，亦于长夜得义饶益，安隐快乐。此有四种：刹利、梵志、居士、工师，是谓胜如、是谓差别于后世也。&rdquo;</p>
<p style="text-align: left">
	　　拘萨罗王波斯匿闻已，叹曰：&ldquo;沙门瞿昙所说如师，沙门瞿昙所说如善师。欲更有所问，听我问耶？&rdquo;</p>
<p style="text-align: left">
	　　世尊告曰：&ldquo;大王，欲问，恣意所问。&rdquo;</p>
<p style="text-align: left">
	　　为萨罗王波斯匿问曰：&ldquo;瞿昙，此有四种：刹利、梵志、居士、工师，此有胜如、此有差别于断行耶？&rdquo;</p>
<p style="text-align: left">
	　　世尊答曰：&ldquo;此有四种：刹利、梵志、居士、工师，此有胜如、此有差别于断行也。大王，于意云何？若信者所断，是不信断者，终无是处。若少病者所断，是多病断者，终无是处。若不谄不诳者所断，是谄诳断者，终无是处。若精勤者所断，是<a>懈怠</a>断者，终无是处。若智慧者所断，是恶慧断者，终无是处。</p>
<p style="text-align: left">
	　　&ldquo;犹如四御：象御、马御、牛御、人御。彼中二御不可调、不可御，二御可调、可御。大王，于意云何？若此二御不可调、不可御，彼来调地、御地，受御事者，终无是处。若彼二御可调、可御，来至调地、御地，受御事者，必有是处。如是，大王。于意云何？若信者所断，是不信断耶？终无是处。若少病者所断，是多病断耶？终无是处。若不谄不诳者所断，是谄诳断耶？终无是处。若精勤者所断，是懈怠断耶？终无是处。若智慧者所断，是恶慧断耶？终无是处。如是此四种：刹利、梵志、居士、工师，是谓胜如、是谓差别于断行也。&rdquo;</p>
<p style="text-align: left">
	　　拘萨罗王波斯匿闻已，叹曰：&ldquo;沙门瞿昙所说如师，沙门瞿昙所说如善师。欲更有所问，听我问耶？&rdquo;</p>
<p style="text-align: left">
	　　世尊答曰：&ldquo;大王，欲问，恣意所问。&rdquo;</p>
<p style="text-align: left">
	　　拘萨罗王波斯匿问曰：&ldquo;瞿昙，此有四种：刹利、梵志、居士、工师，此有胜如、此有差别，谓断耶？&rdquo;</p>
<p style="text-align: left">
	　　世尊答曰：&ldquo;此有四种：刹利、梵志、居士、工师，彼等等断，无有胜如，无有差别于断也。大王，犹如东方刹利童子来，彼取干婆罗木，作火母，钻攒生火。南方梵志童子来，彼取干娑罗木作火母，钻攒生火。西方居士童子来，彼取干旃檀木作火母，钻攒生火。北方工师童子来，彼取干钵投摩木作火母，钻攢生火。大王，于意云何？谓彼若干种人持若干种木作火母，钻攒生火。彼中或有人著燥草木，生烟、生馅、生色。大王，于烟烟、焰焰、色色说何等差别耶？&rdquo;</p>
<p style="text-align: left">
	　　拘萨罗王波斯匿答曰：&ldquo;瞿昙，谓彼若干种人取若干种木作火母，钻攒生火，彼中或有人著燥草木，生烟、生焰、生色，瞿昙，我不说烟烟、焰焰、色色有差别也。&rdquo;</p>
<p style="text-align: left">
	　　&ldquo;如是，大王。此有四种：刹利、梵志、居士、工师，彼一切等等断，无有胜如、无有差别于断也。&rdquo;</p>
<p style="text-align: left">
	　　拘萨罗王波斯匿闻已，叹曰：&ldquo;沙门瞿昙所说如师，沙门瞿昙所说如善师。欲更有所问，听我问耶？&rdquo;</p>
<p style="text-align: left">
	　　世尊告曰：&ldquo;大王，欲问，恣意所问。&rdquo;</p>
<p style="text-align: left">
	　　拘萨罗王波斯匿问曰：&ldquo;瞿昙，有天耶？&rdquo;</p>
<p style="text-align: left">
	　　世尊问曰：&ldquo;大王，何意问有天耶？&rdquo;</p>
<p style="text-align: left">
	　　拘萨罗王波斯匿答曰：&ldquo;瞿昙，若有天有诤、乐诤者，彼应来此间。若有天无诤、不乐诤者，不应来此间。&rdquo;</p>
<p style="text-align: left">
	　　尔时，鞞留罗大将住在拘萨罗王波斯匿后，执拂拂王，鞞留罗大将白曰：&ldquo;瞿昙，若有天无诤、不乐诤者不来此间，且置彼天。若有天有诤、乐诤来此间者，沙门瞿昙必说彼天福胜、梵行胜，此天得<a>自在</a>退彼天、遣彼天也。&rdquo;</p>
<p style="text-align: left">
	　　是时，尊者阿难在世尊后，执拂侍佛。于是，尊者阿难作是念：&ldquo;此鞞留罗大将是拘萨罗王波斯匿子，我是世尊子，今正是时，子子共论。&rdquo;</p>
<p style="text-align: left">
	　　于是，尊者阿难语鞞留罗大将曰：&ldquo;我欲问汝，随所解答。大将，于意云何？拘萨罗王波斯匿所有境界，教令所及，拘萨罗王波斯匿福胜、梵行胜故，宁得自在退去、遣去耶？&rdquo;</p>
<p style="text-align: left">
	　　鞞留罗大将答曰：&ldquo;沙门，若拘萨罗王波斯匿所有境界，教令所及，拘萨罗王波斯匿福胜、梵行胜故，得自在退去、遣去也。&rdquo;</p>
<p style="text-align: left">
	　　&ldquo;大将，于意云何？若非拘萨罗王波斯匿境界，教令所不及，拘萨罗王波斯匿福胜、梵行胜故，意得自在退彼、遣彼耶？&rdquo;</p>
<p style="text-align: left">
	　　鞞留罗大将答曰：&ldquo;沙门，若非拘萨罗王波斯匿境界，教令所不及，拘萨罗王波斯匿福胜、梵行胜故，不得自在退彼、遣彼也。&rdquo;</p>
<p style="text-align: left">
	　　尊者阿难复问曰：&ldquo;大将，颇闻有三十三天耶？&rdquo;</p>
<p style="text-align: left">
	　　鞞留罗大将答曰：&ldquo;我拘萨罗王波斯匿游戏时，闻有三十三天。&rdquo;</p>
<p style="text-align: left">
	　　&ldquo;大将，于意云何？拘萨罗王波斯匿福胜、梵行胜故，宁得自在退彼三十三天，遣彼三十三天耶？&rdquo;</p>
<p style="text-align: left">
	　　鞞留罗大将答曰：&ldquo;沙门，拘萨罗王波斯匿尚不能得见三十三天，况复退遣耶？退遣彼三十三天者，终无是处。&rdquo;</p>
<p style="text-align: left">
	　　&ldquo;如是，大将，若有天无诤、不乐诤不来此间者，此天福胜、梵行胜。若有此天诤、乐诤来此间者，此天于彼天尚不能得见，况复退遣耶？若退遣彼者，终无是处。&rdquo;</p>
<p style="text-align: left">
	　　于是，拘萨罗王波斯匿问曰：&ldquo;瞿昙，此沙门名何等耶？&rdquo;</p>
<p style="text-align: left">
	　　世尊答曰：&ldquo;大王，此比丘名阿难，是我侍者。&rdquo;</p>
<p style="text-align: left">
	　　拘萨罗王波斯匿闻已，叹曰：&ldquo;阿难所说如师，阿难所说如善师。欲更有所问，听我问耶？&rdquo;</p>
<p style="text-align: left">
	　　世尊告曰：&ldquo;大王，欲问，恣意所问。&rdquo;</p>
<p style="text-align: left">
	　　拘萨罗王波斯匿问曰：&ldquo;瞿昙，颇有梵耶？&rdquo;</p>
<p style="text-align: left">
	　　世尊问曰：&ldquo;大王，何意问有梵耶？大王，若我施设有梵，彼梵清净。&rdquo;</p>
<p style="text-align: left">
	　　世尊与拘萨罗王波斯匿于其中间论此事时，彼使人将想年少吉祥子来还，诣拘萨罗王波斯匿所，白曰：&ldquo;天王，想年少吉祥子已来在此。&rdquo;</p>
<p style="text-align: left">
	　　拘萨罗王波斯匿闻已，问想年少吉祥子曰：&ldquo;前日王共大众会坐，谁最前说沙门瞿昙如是说&lsquo;本无，当不有，今现亦无若有余沙门、梵志一切知、一切见&rsquo;耶？&rdquo;</p>
<p style="text-align: left">
	　　想年少吉祥子答曰：&ldquo;天王，鞞留罗大将前说也。&rdquo;</p>
<p style="text-align: left">
	　　鞞留罗大将闻已，白曰：&ldquo;天王，此想年少吉祥子前说也。&rdquo;</p>
<p style="text-align: left">
	　　如是彼二人更互共诤此论，于其中间彼御者即便严驾，至拘萨罗王波斯匿所，白曰：&ldquo;天王，严驾已至，天王当知时。&rdquo;</p>
<p style="text-align: left">
	　　拘萨罗王波斯匿闻已，白世尊曰：&ldquo;我问瞿昙一切知事，沙门瞿昙答我一切知事。我问沙门瞿昙四种清净，沙门瞿昙答我四种清净。我问沙门瞿昙所得，沙门瞿昙答我所得。我问沙门瞿昙有梵，沙门瞿昙答我有梵。若我更问余事者，沙门瞿昙必答我余事。瞿昙，我今多事，欲还请辞。&rdquo;</p>
<p style="text-align: left">
	　　世尊答曰：&ldquo;大王，自当知时。&rdquo;</p>
<p style="text-align: left">
	　　拘萨罗王波斯匿闻世尊所说，善受持诵，即从座起，绕世尊三匝而去。</p>
<p style="text-align: left">
	　　佛说如是，拘萨罗王波斯匿、尊者阿难及一切大众闻佛所说，<a>欢喜</a>奉行。</p>
<p style="text-align: left">
	　　例品法庄严经第二</p>
<p style="text-align: left">
	　　我闻如是：一时，佛游释中，在释家都邑，名弥娄离。</p>
<p style="text-align: left">
	　　尔时，拘萨罗王波斯匿与长作共俱有所为故，出诣邑名城。拘萨罗王波斯匿至彼园观，见诸树下寂无音声，远离，无恶，无有人民，随顺宴坐，见已，忆念世尊。拘萨罗王波斯匿告曰：&ldquo;长作，今此树下寂无音声，远离，无恶，无有人民，随顺宴坐，此处我数往见佛。长作，世尊今在何处？我欲往见。&rdquo;</p>
<p style="text-align: left">
	　　长作答曰：&ldquo;天王，我闻世尊游释中，在释家都邑，名弥娄离。&rdquo;</p>
<p style="text-align: left">
	　　拘萨罗王波斯匿复问曰：&ldquo;长作，释家都邑名弥娄离，去此几许？&rdquo;</p>
<p style="text-align: left">
	　　长作答曰：&ldquo;天王，去此三拘娄舍。&rdquo;</p>
<p style="text-align: left">
	　　拘萨罗王波斯匿告曰：&ldquo;长作，可敕严驾，我欲诣佛。&rdquo;</p>
<p style="text-align: left">
	　　长作受教，即敕严驾，白曰：&ldquo;天王，严驾已讫，随天王意。&rdquo;拘萨罗王波斯匿即升乘出城外，往至释家都邑，名弥娄离。</p>
<p style="text-align: left">
	　　尔时，弥娄离门外众多比丘露地经行，拘萨罗王波斯匿往诣诸比丘所，问曰：&ldquo;诸尊，世尊今在何处昼行？&rdquo;</p>
<p style="text-align: left">
	　　众多比丘答曰：&ldquo;大王，彼东向大屋，开窗闭户，世尊今在彼中昼行。大王，欲见便往诣彼，到已住外，謦欬敲户。世尊闻者，必为开户。&rdquo;</p>
<p style="text-align: left">
	　　拘萨罗王波斯匿即便下车。若有王刹利顶来而得入处，教令大地，有五仪饰：剑、盖、华鬘及珠柄拂、严饰之屣。彼尽脱已，授与长作。长作念曰：&ldquo;天王今者必当独入，我等应共住此待耳！&rdquo;</p>
<p style="text-align: left">
	　　于是，拘萨罗王波斯匿眷属围绕，步往至彼东向大屋，到已住外，譬欬敲户。世尊闻已，即为开户。拘萨罗王波斯匿便入彼屋，前至佛所，稽首礼足，再三自称姓名：&ldquo;我是拘萨罗王波斯匿，我是拘萨罗王波斯匿。&rdquo;</p>
<p style="text-align: left">
	　　世尊答曰：&ldquo;如是，大王，汝是拘萨罗王波斯匿，汝是拘萨罗王波斯匿。&rdquo;拘萨罗王波斯匿再三自称姓名已，稽首佛足，却坐一面。</p>
<p style="text-align: left">
	　　世尊问曰：&ldquo;大王，见我有何等义，而自下意稽首礼足，供养承事耶？&rdquo;</p>
<p style="text-align: left">
	　　拘萨罗王波斯匿答曰：&ldquo;世尊，我于佛而有法静，因此故，我作是念：&lsquo;如来、无所著、正尽觉所<a>说法</a>善，世尊弟子众善趣向也。&rsquo;世尊，我坐都坐时，见母共子诤，子共母诤，父子、兄弟、姊妹、亲属展转共诤。彼斗诤时，母说子恶，子说母恶，父子、兄弟、姊妹、亲属更相说恶，况复他人！我见世尊弟子诸比丘众从世尊行梵行，或有比丘少多起诤，舍戒罢道，不说佛恶，不说诸法恶，不说众恶，但自责数：&lsquo;我为恶，我为无德。所以者何？以我不能从世尊自尽形寿修行梵行。&rsquo;是谓我于佛而有法静，因此故，我作是念：&lsquo;如来、无所著、正尽觉所说法善，世尊弟子众善趣向也。&rsquo;</p>
<p style="text-align: left">
	　　&ldquo;复次，世尊，我见一沙门梵志，或九月或十月，少多学行梵行，舍随本服，复为欲所染，染欲著欲，为欲所缚，骄傲受入，不见灾患，不见出要而乐行欲。世尊，我见世尊弟子诸比丘众自尽形寿修行梵行，乃至亿数，我于此外，不见如是清净梵行如世尊家。是谓我于佛而有法静，因此故，我作是念：&lsquo;如来、无所著、正尽觉所说法善，世尊弟子众善趣向也。&rsquo;</p>
<p style="text-align: left">
	　　&ldquo;复次，世尊，我见一沙门梵志羸瘦憔悴，形色极恶，身生白疱，人不喜见。我作是念：&lsquo;此诸尊何以羸瘦憔悴，形色极恶，身生白疱，人不喜见？此诸尊必不乐行梵行，或身有患，或屏处作恶，以是故诸尊羸瘦憔悴，形色极恶，身生白疱，人不喜见。&rsquo;我往问彼：&lsquo;诸尊何故羸瘦憔悴，形色极恶，身生白疱，人不喜见？诸尊不乐行梵行耶？为身有患耶？为屏处作恶耶？是故诸尊羸瘦憔悴，形色极恶，身生白疱，人不喜见。&rsquo;彼答我曰：&lsquo;大王，是白病。大王，是白病。&rsquo;</p>
<p style="text-align: left">
	　　&ldquo;世尊，我见世尊弟子诸比丘众乐行端正，面色悦泽，形体净洁，无为无求，护他妻食如鹿，自尽形寿修行梵行。我见已，作是念：&lsquo;此诸尊何故乐行端正，面色悦泽，形体净洁，无为无求，护他妻食如鹿，自尽形寿修行梵行？此诸尊或得离欲，或得增上心，现法乐居，易不难得，是故此诸尊乐行端正，面色悦泽，形体净洁，无为无求，护他妻食如鹿，自尽形寿修行梵行。若行欲乐行端正者，我应乐行端正。何以故？我得五欲功德，易不难得。若此诸尊得离欲，得增上心，于现法乐居，易不难得，是故此诸尊乐行端正，面色悦泽，形体净洁，无为无求，护他妻食如鹿，自尽形寿修行梵行。&rsquo;是谓我于佛而有法静，因此故，我作是念：&lsquo;如来、无所著、正尽觉所说法善，世尊弟子众善趣向也。&rsquo;</p>
<p style="text-align: left">
	　　&ldquo;复次，世尊，我见一沙门梵志聪明智慧，自称聪明智慧，博闻决定，谙识诸经，制伏强敌，谈论觉了，名德流布，一切世间无不闻知，所游至处坏诸见宗，辄自立论，而作是说：&lsquo;我等往至沙门瞿昙所，问如是如是事。若能答者，当难诘彼；若不能答，亦难诘已，舍之而去。&rsquo;彼闻世尊游某村邑，往至佛所，尚不敢问于世尊事，况复欲难诘耶？是谓我于佛而有法静，因此故，我作是念：&lsquo;如来、无所著、正尽觉所说法善，世尊弟子众善趣向也。&rsquo;</p>
<p style="text-align: left">
	　　&ldquo;复次，世尊，我见一沙门梵志聪明智慧，自称聪明智慧，博闻决定，谙识诸经，制伏强敌，谈论觉了，名德流布，一切世间无不闻知，所游至处坏诸见宗，辄自立论，而作是说：&lsquo;我等往至沙门瞿昙所，问如是如是事。若能答者，当难诘彼；若不能答，亦难诘已，舍之而去。&rsquo;彼闻世尊游某村邑，往至佛所，问世尊事，世尊为答。彼闻答已，便得欢喜，稽首佛足，绕三匝而去。是谓我于佛而有法静，因此故，我作是念：&lsquo;如来、无所著、正尽觉所说法善，世尊弟子众善趣向也。&rsquo;</p>
<p style="text-align: left">
	　　&ldquo;复次，世尊，我见一沙门梵志聪明智慧，自称聪明智慧，博闻决定，谙识诸经，制伏强敌，谈论觉了，名德流布，一切世间无不闻知，所游至处坏诸见宗，辄自立论，而作是说：&lsquo;我等往至沙门瞿昙所，问如是如是事。若能答者，当难诘彼；苦不能答，亦难诘已，舍之而去。&rsquo;彼闻世尊游某村邑，往至佛所，问世尊事，世尊为答。彼闻答已，便得欢喜，即自归佛、法及比丘众，世尊受彼为优婆塞，终身自归，乃至命尽。是谓我于佛而有法静，因此故，我作是念：&lsquo;如来、无所著、正尽觉所说法善，世尊弟子众善趣向也。&rsquo;</p>
<p style="text-align: left">
	　　&ldquo;复次，世尊，我见一沙门梵志聪明智慧，自称聪明智慧，博闻决定，谙识诸经，制伏强敌，谈论觉了，名德流布，一切世间无不闻知，所游至处坏诸见宗，辄自立论，而作是说：&lsquo;我等往至沙门瞿昙所，问如是如是事。若能答者，当难诘彼；若不能答，亦难诘已，舍之而去。&rsquo;彼闻世尊游某村邑，往至佛所，问世尊事，世尊为答。彼闻答已，便得欢喜，即从世尊求<a>出家</a>学，而受具足，得比丘法。佛便度彼而授具足，得比丘法。</p>
<p style="text-align: left">
	　　&ldquo;若彼诸尊出家学道而受具足，得比丘法已，独住远离，心无放逸，修行精勤。彼独住远离，心无放逸，修行精勤已，若族姓子所为，剃除须发，著袈娑衣，至信、舍家、无家、学道者，唯无上梵行讫，于现法中自知、<a>自觉</a>、自作证成就游：生已尽，梵行已立，所作已办，不更受有，知如真。若彼诸尊知法已，乃至得阿罗诃。得阿罗诃已，便作是念：&lsquo;诸贤，我本几了几失。所以者何？我本非沙门称沙门，非梵行称梵行，非阿罗诃称阿罗诃；我等今是沙门，是梵行，是阿罗诃。&rsquo;是谓我于佛而有法静，因此故，我作是念：&lsquo;如来、无所著、正尽觉所说法善，世尊弟子众善趣向也。&rsquo;</p>
<p style="text-align: left">
	　　&ldquo;复次，世尊，我自若居国，无过者令杀，有过者令杀，然在都坐，我故不得作如是说：&lsquo;卿等并住，无人问卿事，人问我事；卿等不能断此事，我能断此事。&rsquo;于其中间竞论余事，不待前论讫。我数见世尊大众围绕说法，彼中一人鼾眠作声，有人语彼：&lsquo;君莫鼾眠作声！君不用闻世尊说法如<a>甘露</a>耶？&rsquo;彼人闻已，即便默然。我作是念：&lsquo;如来、无所著、正尽觉、众调御士，甚奇！甚特！所以者何？以无刀杖，皆自<a>如法</a>，安隐快乐。&rsquo;是谓我于佛而有法静，因此故，我作是念：&lsquo;如来、无所著、正尽觉所说法善，世尊弟子众善趣向也。&rsquo;</p>
<p style="text-align: left">
	　　&ldquo;复次，世尊，我于仙余及宿旧二臣出钱财赐，亦常称誉，彼命由我，然不能令彼仙余及宿旧二臣下意恭敬、尊重、供养、奉事于我，如为世尊下意恭敬、尊重、供养、奉事也。是谓我于佛而有法静，因此故，我作是念：&lsquo;如来、无所著、正尽觉所说法善，世尊弟子众善趣向也。&rsquo;</p>
<p style="text-align: left">
	　　&ldquo;复次，世尊，我昔出征，宿一小屋中，欲试仙余、宿旧二臣，知彼头向何处眠耶？为向我？为向世尊？于是，仙余、宿旧二臣则于初夜结跏趺坐，默然宴坐，至中夜闻世尊在某方处，便以头向彼，以足向我。我见已，作是念：&lsquo;此仙余及宿旧二臣不在现胜事，是故彼不下意恭敬、尊重、供养、奉事于我，如为世尊下意恭敬、尊重、供养、奉事也。&rsquo;是谓我于佛而有法静，因此故，我作是念：&lsquo;如来、无所著、正尽觉所说法善，世尊弟子众善趣向也。&rsquo;</p>
<p style="text-align: left">
	　　&ldquo;复次，世尊，我亦国王，世尊亦法王；我亦刹利，世尊亦刹利；我亦拘萨罗，世尊亦拘萨罗；我年八十，世尊亦八十。世尊以此事故，我堪耐为世尊尽形寿，下意恭敬、尊重、供养、奉事。世尊，我今多事，欲还请辞。&rdquo;</p>
<p style="text-align: left">
	　　世尊告曰：&ldquo;大王，自当知时。&rdquo;于是，拘萨罗王波斯匿闻佛所说，善受持诵，即从座起，稽首佛足，绕三匝而去。</p>
<p style="text-align: left">
	　　尔时，尊者阿难住世尊后，执拂侍佛。于是，世尊回顾告曰：&ldquo;阿难，若有比丘依弥娄离林住者，令彼一切集在讲堂。&rdquo;</p>
<p style="text-align: left">
	　　于是，尊者阿难受<a>佛教</a>已，若诸此丘依弥娄离林住者，令彼一切集在讲堂。还诣佛所，白曰：&ldquo;世尊，若有比丘依弥娄离林住者，彼一切已集讲堂，惟愿世尊自当知时！&rdquo;</p>
<p style="text-align: left">
	　　于是，世尊将尊者阿难往至讲堂比丘众前，敷座而坐，告曰：&ldquo;比丘，今拘萨罗王波斯匿在我前说此法庄严经已，即从座起，稽首我足，饶三匝而去。比丘，汝等当受持此法庄严经，善诵善习。所以者何？比丘，此法庄严经，如义如法，为梵行本，趣智趣觉，趣至<a>涅槃</a>。若族姓子至信、舍家、无家、学道者，亦当受持，当诵当习此法庄严经。&rdquo;</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
<p style="text-align: left">
	　　例品鞞诃提经第三</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，尊者阿难住舍卫国，于东园鹿子母堂为小事故，彼时尊者阿难将一比丘从舍卫出，往至东园鹿子母堂。所为事讫，将彼比丘还，往至胜林给孤独园。</p>
<p style="text-align: left">
	　　尔时，拘萨罗王波斯匿乘一奔陀利象，与尸利阿荼大臣俱出舍卫国。尊者阿难遥见拘萨罗王波斯匿来已，问伴比丘：&ldquo;彼是拘萨罗王波斯匿耶？&rdquo;</p>
<p style="text-align: left">
	　　答日：&ldquo;是也。&rdquo;</p>
<p style="text-align: left">
	　　尊者阿难便下道避至一树下。</p>
<p style="text-align: left">
	　　拘萨罗王波斯匿遥见尊者阿难在于树间，问曰：&ldquo;尸利阿荼，彼是沙门阿难耶？&rdquo;</p>
<p style="text-align: left">
	　　尸利阿荼答曰：&ldquo;是也。&rdquo;</p>
<p style="text-align: left">
	　　拘萨罗王波斯匿告尸利阿荼大臣曰：&ldquo;汝御此象，令至沙门阿难所。&rdquo;尸利阿荼受王教已，即御此象，令至尊者阿难所。</p>
<p style="text-align: left">
	　　于是，拘萨罗王波斯匿问曰：&ldquo;阿难，从何处来？欲至何处？&rdquo;</p>
<p style="text-align: left">
	　　尊者阿难答曰：&ldquo;大王，我从东园鹿子母堂来，欲至胜林给孤独园。&rdquo;</p>
<p style="text-align: left">
	　　拘萨罗王波斯匿语曰：&ldquo;阿难，若于胜林无急事者，可共往至阿夷罗婆提河。&rdquo;为慈悯故，尊者阿难为拘萨罗王波斯匿默然而受。</p>
<p style="text-align: left">
	　　于是，拘萨罗王波斯匿令尊者阿难在前，共至阿夷罗婆提河；到已下乘，取彼象鞯，四叠敷地，请尊者阿难：&ldquo;阿难，可坐此座。&rdquo;</p>
<p style="text-align: left">
	　　尊者阿难答曰：&ldquo;止！止！大王，但心静足。&rdquo;</p>
<p style="text-align: left">
	　　拘萨罗王波斯匿再三请尊者阿难：&ldquo;阿难，可坐此座。&rdquo;</p>
<p style="text-align: left">
	　　尊者阿难亦再三语：&ldquo;止！止！大王，但心静足，我自有尼师檀，我今当坐。&rdquo;于是，尊者阿难敷尼师檀，结跏趺坐。</p>
<p style="text-align: left">
	　　拘萨罗王波斯匿与尊者阿难共相问讯，却坐一面，语曰：&ldquo;阿难，欲有所问，听我问耶？&rdquo;</p>
<p style="text-align: left">
	　　尊者阿难答曰：&ldquo;大王，欲问便问，我闻已当思。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，如来颇行如是身行，谓此身行为沙门、梵志所憎恶耶？&rdquo;</p>
<p style="text-align: left">
	　　尊者阿难答曰：&ldquo;大王，如来不行如是身行，谓此身行为沙门、梵志聪明智慧及余世间所憎恶也。&rdquo;</p>
<p style="text-align: left">
	　　拘萨罗王波斯匿闻已，叹曰：&ldquo;善哉！善哉！阿难，我所不及。若聪明智慧及余世间者，而阿难及之。阿难，若有不善相悉而毁訾称誉者，我等不见彼真实也。阿难，若有善相悉而毁訾称誉者，我见彼真实也。阿难，如来颇行如是身行，谓此身行为沙门、梵志聪明智慧及余世间所憎恶耶？&rdquo;</p>
<p style="text-align: left">
	　　尊者阿难答曰：&ldquo;大王，如来终不行如是身行，谓此身行为沙门、梵志聪明智慧及余世间所憎恶也。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，云何为身行耶？&rdquo;</p>
<p style="text-align: left">
	　　尊者阿难答曰：&ldquo;大王，不善身行也。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，云何不善身行耶？&rdquo;</p>
<p style="text-align: left">
	　　尊者阿难答曰：&ldquo;大王，谓身行有罪。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，云何身行有罪耶？&rdquo;</p>
<p style="text-align: left">
	　　尊者阿难答曰：&ldquo;大王，谓行身行，智者所憎恶。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，云何智者所憎恶耶？&rdquo;</p>
<p style="text-align: left">
	　　尊者阿难答曰：&ldquo;大王，谓行身行，自害、害彼、俱害，灭智慧、恶相助，不得涅槃，不趣智，不趣觉，不趣涅槃。彼可行法不知如真，不可行法亦不知如真。可行法不知如真，不可行法亦不知如真已，可受法不知如真，不可受法亦不知如真。可受法不知如真，不可受法亦不知如真已，可断法不知如真，不可断法亦不知如真。可断法不知如真，不可断法亦不知如真已，可成就法不知如真，不可成就法亦不知如真。可成就法不知如真，不可成就法亦不知如真已，可行法便不行，不可行法而行。可行法便不行，不可行法而行已，可受法便不受，不可受法而受。可受法便不受，不可受法而受已，可断法便不断，不可断法而断。可断法便不断，不可断法而断已，可成就法便不成就，不可成就法而成就。可成就法便不成就，不可成就法而成就已，不善法转增，善法转减，是故如来终不行此法。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，如来何故终不行此法耶？&rdquo;</p>
<p style="text-align: left">
	　　尊者阿难答曰：&ldquo;大王，离欲、欲已尽，离恚、恚已尽，离痴、痴已尽，如来断一切不善之法，成就一切善法。教师、妙师、善顺师，将御、顺御，善语、妙语、善顺语，是故如来终不行此法。&rdquo;</p>
<p style="text-align: left">
	　　拘萨罗王波斯匿叹曰：&ldquo;善哉！善哉！阿难，如来不可行法终不行。所以者何？以如来、无所著、正尽觉故。阿难，汝彼师弟子，学道欲得无上安隐涅槃，汝尚不行此法，况复如来行此法耶？&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，如来颇行如是身行，谓此身行不为沙门、梵志聪明智慧及余世间所憎恶耶？&rdquo;</p>
<p style="text-align: left">
	　　尊者阿难答曰：&ldquo;大王，如来必行如是身行，谓此身行不为沙门、梵志聪明智慧及余世间所憎恶也。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，云何为身行耶？&rdquo;</p>
<p style="text-align: left">
	　　尊者阿难答曰：&ldquo;大王，谓善身行也。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，云何善身行耶？&rdquo;</p>
<p style="text-align: left">
	　　尊者阿难答曰：&ldquo;大王，谓身行无罪。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，云何身行无罪耶？&rdquo;</p>
<p style="text-align: left">
	　　尊者阿难答曰：&ldquo;大王，谓行身行，智者所不憎恶。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，云何智者所不憎恶？&rdquo;</p>
<p style="text-align: left">
	　　尊者阿难答曰：&ldquo;大王，谓行身行，不自害、不害彼、不俱害，觉慧、不恶相助，得涅槃，趣智趣觉，趣至涅槃。彼可行法知如真，不可行法亦知如真。可行法知如真，不可行法亦知如真已，可受法知如真，不可受法亦知如真。可受法知如真，不可受法亦知如真已，可断法知如真，不可断法亦知如真。可断法知如真，不可断法亦知如真已，可成就法知如真，不可成就法亦知如真。可成就法知如真，不可成就法亦知如真已，可行法而行，不可行法便不行。可行法而行，不可行法便不行已，可受法而受，不可受法便不受。可受法而受，不可受法便不受已，可断法而断，不可断法便不断。可断法而断，不可断法便不断已，可成就法而成就，不可成就法便不成就。可成就法而成就，不可成就法便不成就已，不善法转减，善法转增，是故如来必行此法。&rdquo;</p>
<p style="text-align: left">
	　　拘萨罗王波斯匿问曰：&ldquo;阿难，如来何故必行此法耶？&rdquo;</p>
<p style="text-align: left">
	　　尊者阿难答曰：&ldquo;大王，离欲、欲已尽，离恚、恚已尽，离痴、痴已尽，如来成就一切善法，断一切不善之法。教师、妙师、善顺师，将御、顺御，善语、妙语、善顺语，是故如来必行此法。&rdquo;</p>
<p style="text-align: left">
	　　拘萨罗王波斯匿叹曰：&ldquo;善哉！善哉！阿难，如来可行法必行。所以者何？以如来、无所著、正尽觉故。阿难，汝彼师弟子，学道欲得无上安隐涅槃，汝尚行此法，况复如来不行此法耶？阿难善说，我今欢喜。阿难快说，我极欢喜。若村输租阿难法应受者，我村输租为法布施。阿难，若象、马、牛、羊阿难法应受者，我象、马、牛、羊为法布施。阿难，若妇女及童女阿难法应受者，我妇女及童女为法布施。阿难，若生色宝阿难法应受者，我生色宝为法布施。阿难，如此之事阿难皆不应受。我拘萨罗家有一衣，名鞞诃提，彼第一，王以伞柄孔中盛送来为信。阿难，若拘萨罗家有劫贝诸衣者，此鞞诃提于诸衣中最为第一。所以者何？此鞞诃提衣长十六肘，广八肘，我此鞞诃提衣，今为法故布施阿难。阿难，当作三衣，持令彼拘萨罗家长夜增益得福。&rdquo;</p>
<p style="text-align: left">
	　　尊者阿难答曰：&ldquo;止！止！大王，但心静足，自有三衣，谓我所受。&rdquo;</p>
<p style="text-align: left">
	　　拘萨罗王波斯匿白曰：&ldquo;阿难，听我说喻，慧者闻喻则解其义。犹如大雨时，此阿夷罗婆提河水满，两岸溢则流出，阿难见耶？&rdquo;</p>
<p style="text-align: left">
	　　尊者阿难答曰：&ldquo;见也。&rdquo;</p>
<p style="text-align: left">
	　　拘萨罗王波斯匿白曰：&ldquo;如是，阿难，若有三衣，当与比丘、<a>比丘尼</a>，渐学舍罗、舍罗磨尼离。阿难，以此鞞诃提作三衣受持，令彼拘萨罗家长夜得增益福。&rdquo;尊者阿难为拘萨罗王波斯匿默然而受。</p>
<p style="text-align: left">
	　　于是，拘萨罗王波斯匿知尊者阿难默然受已，鞞诃提衣为法布施尊者阿难，即从座起，绕三匝而去。</p>
<p style="text-align: left">
	　　去后不久，尊者阿难持鞞诃提衣往诣佛所，稽首佛足，却住一面，白曰：&ldquo;世尊，此鞞诃提衣，今日拘萨罗王波斯匿为法布施我，愿世尊以两足著鞞诃提衣上，令拘萨罗家长夜得增益福。&rdquo;</p>
<p style="text-align: left">
	　　于是，世尊以两足著鞞诃提衣上，告曰：&ldquo;阿难，若汝与拘萨罗王波斯匿所共论者，今悉向我而广说之。&rdquo;</p>
<p style="text-align: left">
	　　于是，尊者阿难与拘萨罗王波斯匿所共论者，尽向佛说，叉手白曰：&ldquo;我如是说，不诬谤世尊耶？真说如法，说法次法，不于如法有过失耶？&rdquo;</p>
<p style="text-align: left">
	　　世尊答曰：&ldquo;汝如是说，不诬谤我，真说如法，说法次法，亦不于如法有过失也。阿难，若拘萨罗王波斯匿以此义、以此句、以此文来问我者，我亦为拘萨罗王波斯匿以此义、以此句、以此文答彼也。阿难，此义如汝所说，汝当如是受持。所以者何？此说即是其义。&rdquo;</p>
<p style="text-align: left">
	　　佛说如是，尊者阿难及诸比丘闻佛所说，欢喜奉行。</p>
<p style="text-align: left">
	　　例品第一得经第四</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，世尊告诸比丘：&ldquo;若拘萨罗王波斯匿所有境界，教令所及，彼中拘萨罗王波斯匿最为第一。拘萨罗王波斯匿者，变易有异，多闻圣弟子如是观则厌彼，厌彼已，尚不欲第一，况复下贱？所谓日月境界，光明所照，所照诸方，谓千世界，此千世界，有千日、千月、千弗于逮洲、千阎浮洲、千拘陀尼洲、千郁单越洲、千须弥山、千四大王天、千四天王子、千三十三天、千释天因陀罗、千焰摩天、千须焰摩天子，千兜率哆天、千兜率哆天子，千化乐天、千善化乐天子，千他化乐天、千自在天子，千梵世界及千别梵。彼中有一梵大梵，富佑作化尊，造众生父，已有当有。彼大梵者，变易有异，多闻圣弟子如是观则厌彼，厌彼已，尚不欲第一，况复下贱？后时此世败坏，此世败坏时，众生生晃昱天中。彼中有色乘意生，具足一切，支节不减，诸根不坏，以喜为食，形色清净，自身光照，飞乘<a>虚空</a>，住彼久远。晃昱天者，变易有异，多闻圣弟子如是观则厌彼，厌彼已，尚不欲第一，况复下贱？</p>
<p style="text-align: left">
	　　&ldquo;复次，有四想，有比丘想小、想大、想无量、想无所有。众生如是乐想意解者，变易有异，多闻圣弟子如是观则厌彼，厌彼已，尚不欲第一，况复下贱？</p>
<p style="text-align: left">
	　　&ldquo;复次，有八除处。云何为八？比丘，内有色想，外观色，少善色恶色，彼色除已知、除已见，作如是想，是谓第一除处。</p>
<p style="text-align: left">
	　　&ldquo;复次，比丘，内有色想，外观色，无量善色恶色，彼色除已知、除已见，作如是想，是谓第二除处。复次，比丘，内无色想，外观色，少善色恶色，彼色除已知、除已见，作如是想，是谓第三除处。</p>
<p style="text-align: left">
	　　&ldquo;复次，比丘，内无色想，外观色，无量善色恶色，彼色除已知、除已见，作如是想，是谓第四除处。</p>
<p style="text-align: left">
	　　&ldquo;复次，比丘，内无色想，外观色，青青色，青见青光，犹如青水华，青青色，青见青光；犹如成就波罗柰衣，熟捣磨碾，光色悦泽，青青色，青见青光。如是，比丘，内无色想，外观色，青青色，青见青光，无量无量，净意润意，乐不憎恶，彼色除已知、除已见、作如是想，是谓第五除处。</p>
<p style="text-align: left">
	　　&ldquo;复次、比丘，内无色想，外观色，黄黄色，黄见黄光，犹如频头歌罗华，黄黄色，黄见黄光；犹如成就波罗柰衣，熟捣磨碾，光色悦泽，黄黄色，黄见黄光。如是，比丘，内无色想，外观色，黄黄色，黄见黄光，无量无量，净意润意，乐不憎恶，彼色除已知、除已见，作如是想，是谓第六除处。</p>
<p style="text-align: left">
	　　&ldquo;复次，比丘，内无色想，外观色，赤赤色，赤见赤光，犹如加尼歌罗华，赤赤色，赤见赤光；犹如成就波罗柰衣，熟捣磨碾，光色悦泽，赤赤色，赤见赤光，如是，比丘，内无色想，外观色，赤赤色，赤见赤光，无量无量，净意润意，乐不憎恶，彼色除已知、除已见，作如是想，是谓第七除处。</p>
<p style="text-align: left">
	　　&ldquo;复次，比丘，内无色想，外观色，白白色，白见白光，犹如太白白色，白见白光；犹如成就波罗柰衣，熟捣磨碾，光色悦泽，白白色，白见白光。如是，比丘，内无色想，外观色，白白色，白见白光，无量无量，净意润意，乐不憎恶，彼色除已知、除已见，作如是想，是谓第八除处。众生如是乐除处意解者，变易有异，多闻圣弟子如是观则厌彼，厌彼已，尚不欲第一，况复下贱？</p>
<p style="text-align: left">
	　　&ldquo;复次，有十一切处。云何为十？有比丘无量地处修一，思惟上下诸方不二；无量水处，无量火处，无量风处，无量青处，无量黄处，无量赤处，无量白处，无量空处，无量识处第十修一，思惟上下诸方不二。众生如是乐一切处意解者，变易有异，多闻圣弟子如是观则厌彼，厌彼已，尚不欲第一，况复下贱？是谓第一清净说，施设最第一，谓我无、我不有，及为彼证故，施设于道；是谓第一外依见处、最依见处，谓度一切色想乃至得非有想非无想处成就游；是谓于现法中第一求趣至涅槃，于现法中最施设涅槃，谓六更乐处生、灭、味、离、慧见如真，及为彼证故，施设于道。</p>
<p style="text-align: left">
	　　&ldquo;复次，有四断。云何为四？有断乐迟，有断乐速，有断苦迟，有断苦速。于中若有断乐迟者，是乐迟故，说下贱。于中若有断乐速者，此断乐速故，此断亦说下贱。于中若有断苦迟者，此断苦迟故，此断亦说下贱。于中若有断苦速者，此断苦速故，此断非广布、不流布，乃至<a>天人</a>亦不称广布。我断广布流布，乃至天人亦称广布。云何我断广布流布，乃至天人亦称广布？谓八支正道，<a>正见</a>乃至正定为八，是谓我断广布流布，乃至天人亦称广布。我如是，诸沙门、梵志虛伪妄言，不善不真，实诬谤于我：&lsquo;彼实有众生施设断坏，沙门瞿昙无所施設。&rsquo;彼实有众生施设断坏，若此<a>无我</a>不如是说。彼如来于现法中断知一切，得息、止、灭、涅槃。&rdquo;</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>