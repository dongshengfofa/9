<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十卷 中阿含经</strong></p>
<p style="text-align: left">
	　　大品行欲经第十</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，给孤独<a>居士</a>往诣佛所，稽首佛足，却坐一面，白曰：&ldquo;<a>世尊</a>，世中为有几人行欲？&rdquo;</p>
<p style="text-align: left">
	　　世尊告曰：&ldquo;居士，世中凡有十人行欲。云何为十？</p>
<p style="text-align: left">
	　　&ldquo;居士，有一行欲人，非法无道求索财物。彼非法无道求财物已，不自养安隐及父母、妻子、奴婢、作使，亦不供养<a>沙门</a>、梵志，令升上与乐俱而受乐报，生天长寿，如是有一行欲人也。</p>
<p style="text-align: left">
	　　&ldquo;复次，居士，有一行欲人，非法无道求索财物。彼非法无道求财物已，能自养安隐及父母、妻子、奴婢、作使，而不供养沙门、梵志，令升上与乐俱而受乐报，生天长寿，如是有一行欲人也。</p>
<p style="text-align: left">
	　　&ldquo;复次，居士，有一行欲人，非法无道求索财物。彼非法无道求财物已，能自养安隐及父母、妻子、奴婢、作使，亦供养沙门、梵志，令升上与乐俱而受乐报，生天长寿，如是有一行欲人也。</p>
<p style="text-align: left">
	　　&ldquo;复次，居士，有一行欲人，法非法求索财物。彼法非法求财物已，不自养安隐及父母、妻子、奴婢、作使，亦不供养沙门、梵志，令升上与乐俱而受乐报，生天长寿，如是有一行欲人也。</p>
<p style="text-align: left">
	　　&ldquo;复次，居士，有一行欲人，法非法求索财物。彼法非法求财物已，能自养安隐及父母、妻子、奴婢、作使，而不供养沙门、梵志，令升上与乐俱而受乐报，生天长寿，如是有一行欲人也。</p>
<p style="text-align: left">
	　　&ldquo;复次，居士，有一行欲人，法非法求索财物。彼法非法求财物已，能自养安隐及父母、妻子、奴婢、作使，亦供养沙门、梵志，令升上与乐俱而受乐报，生天长寿，如是有一行欲人也。</p>
<p style="text-align: left">
	　　&ldquo;复次，居士，有一行欲人，<a>如法</a>以道求索财物。彼如法以道求财物已，不自养安隐及父母、妻子、奴婢、作使，亦不供养沙门、梵志，令升上与乐俱而受乐报，生天长寿，如是有一行欲人也。</p>
<p style="text-align: left">
	　　&ldquo;复次，居士，有一行欲人，如法以道求索财物。彼如法以道求财物已，能自养安隐及父母、妻子、奴婢、作使，而不供养沙门、梵志，令升上与乐俱而受乐报，生天长寿，如是有一行欲行人也。</p>
<p style="text-align: left">
	　　&ldquo;复次，居士，有一行欲人，如法以道求索财物。彼如法以道求财物已，能自养安隐及父母、妻子、奴婢、作使，亦供养沙门、梵志，令升上与乐俱而受乐报，生天长寿；得财物已，染著缚缴；缴已染著，不见灾患，不知出要而用，如是有一行欲人也。</p>
<p style="text-align: left">
	　　&ldquo;复次，居士，有一行欲人，如法以道求索财物。彼如法以道求财物已，能自养安隐及父母、妻子、奴婢、作使，亦供养沙门、梵志，令升上与乐俱而受乐报，生天长寿；得财物已，不染不著，不缚不缴；不缴已染著，见灾患，知出要而用，如是有一行欲人也。</p>
<p style="text-align: left">
	　　&ldquo;居士，若有一行欲人，非法无道求索财物。彼非法无道求财物已，不自养安隐及父母、妻子、奴婢、作使，亦不供养沙门、梵志，令升上与乐俱而受乐报，生天长寿者，此行欲人于诸行欲人为最下也。</p>
<p style="text-align: left">
	　　&ldquo;居士，若有一行欲人，法非法求索财物。彼法非法求财物已，自养安隐及父母、妻子、奴婢、作使，亦供养沙门、梵志，令升上与乐俱而受乐报，生天长寿者，此行欲人于诸行欲人为最上也。</p>
<p style="text-align: left">
	　　&ldquo;居士，若有一行欲人，如法以道求索财物。彼如法以道求财物已，自养安隐及父母、妻子、奴婢、作使，亦供养沙门、梵志，令升上与乐俱而受乐报，生天长寿；得财物已，不染不著，不缚不缴；不缴已染著，见灾患，知出要而用者，此行欲人于诸行欲人为最第一、最大、最上、最胜、最尊，为最妙也。犹如因牛有乳，因乳有酪，因酪有生酥，因生酥有熟酥，因熟酥有酥精。酥精者，为最第一、最大、最上、最胜、最尊，为最妙也。如是，居士，此行欲人于诸行欲人为最第一、最大、最上、最胜、最尊，为最妙也。&rdquo;</p>
<p style="text-align: left">
	　　于是，世尊说此颂曰：</p>
<p style="text-align: left">
	　　&ldquo;若非法求财，及法非法求，</p>
<p style="text-align: left">
	　　不供不自用，亦不施为福，</p>
<p style="text-align: left">
	　　二俱皆有恶，于行欲最下。</p>
<p style="text-align: left">
	　　若如法求财，自身勤所得，</p>
<p style="text-align: left">
	　　供他及自用，亦以施为福，</p>
<p style="text-align: left">
	　　二俱皆有德，于行欲最上。</p>
<p style="text-align: left">
	　　若得出要慧，行欲住在家，</p>
<p style="text-align: left">
	　　见灾患知足，节俭用财物，</p>
<p style="text-align: left">
	　　彼得出欲慧，于行欲最上。&rdquo;</p>
<p style="text-align: left">
	　　佛说如是，给孤独居士及诸<a>比丘</a>闻佛所说，<a>欢喜</a>奉行。</p>
<p style="text-align: left">
	　　大品<a>福田</a>经第十一</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，给孤独居士往诣佛所，稽首佛足，却坐一面，白曰：&ldquo;世尊，世中为有几福田人？&rdquo;</p>
<p style="text-align: left">
	　　世尊告曰：&ldquo;居士，世中凡有二种福田人。云何为二？一者、学人，二者、无学人。学人有十八，无学人有九。居士，云何十八学人？信行、法行、信<a>解脱</a>、见到、身证、家家、一种、向须陀洹、得须陀洹、向斯陀含、得斯陀含、向阿那含、得阿那含、中般<a>涅槃</a>、生般涅槃、行般涅槃、无行般涅槃、上流色究竟，是谓十八学人。居士，云何九无学人？思法、升进法、不动法、退法、不退法、<a>护法</a>（护则不退，不护则退）、实住法、慧解脱、俱解脱，是谓九无学人。&rdquo;</p>
<p style="text-align: left">
	　　于是，世尊说此颂曰：</p>
<p style="text-align: left">
	　　&ldquo;世中学、无学，可尊可奉敬，</p>
<p style="text-align: left">
	　　彼能正其身，口意亦复然，</p>
<p style="text-align: left">
	　　居士是良田，施彼得大福。&rdquo;</p>
<p style="text-align: left">
	　　佛说如是，给孤独居士及诸比丘闻佛所说，欢喜奉行。</p>
<p style="text-align: left">
	　　大品优婆塞经第十二</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，给孤独居士与大优婆塞众五百人俱，往诣尊者舍<a>梨子</a>所，稽首作礼，却坐一面；五百优婆塞亦为作礼，却坐一面。给孤独居士及五百优婆塞坐一面已，尊者舍梨子为彼<a>说法</a>，劝发渴仰，成就欢喜；无量方便为彼说法，劝发渴仰，成就欢喜已，即从座起，往诣佛所，稽首佛足，却坐一面。尊者舍梨子去后不久，给孤独居士及五百优婆塞亦诣佛所，稽首佛足，却坐一面。</p>
<p style="text-align: left">
	　　尊者舍梨子及众坐已定，世尊告曰：&ldquo;舍梨子，若汝知白衣圣<a>弟子</a>善护行五法及得四增上心，现法乐居，易不难得。舍梨子，汝当记别圣弟子<a>地狱</a>尽，畜生、饿鬼及诸恶处亦尽，得须陀洹，不堕恶法，定趣正觉，极受七有，天上人间七往来已而得苦边。</p>
<p style="text-align: left">
	　　&ldquo;舍梨子，云何白衣圣弟子善护行五法？白衣圣弟子者，离杀、断杀，弃舍刀杖，有惭有愧，有慈悲心，<a>饶益</a>一切乃至昆虫，彼于<a>杀生</a>净除其心。白衣圣弟子善护行，此第一法。</p>
<p style="text-align: left">
	　　&ldquo;复次，舍梨子，白衣圣弟子离不与取、断不与取，与而后取，乐于与取，常好布施，劝喜无吝，不望其报，不以偷所覆，常自护已，彼于不与取净除其心。白衣圣弟子善护行，此第二法。</p>
<p style="text-align: left">
	　　&ldquo;复次，舍梨子，白衣圣弟子离邪淫、断邪淫，彼或有父所护，或母所护，或父母所护，或兄弟所护，或姊妹所护，或妇父母所护，或亲亲所护，或同姓所护，或为他妇女，有鞭罚恐怖，及有名雇赁至华鬘亲；不犯如是女，彼于邪淫净除其心。白衣圣弟子善护行，此第三法。</p>
<p style="text-align: left">
	　　&ldquo;复次，舍梨子，白衣圣弟子离妄言、断妄言，<a>真谛</a>言，乐真谛，住真谛不移动，一切可信，不欺<a>世间</a>，彼于妄言净除其心。白衣圣弟子善护行，此第四法。</p>
<p style="text-align: left">
	　　&ldquo;复次，舍梨子，白衣圣弟子离酒、断酒，彼于饮酒净除其心。白衣圣弟子善护行，此第五法。</p>
<p style="text-align: left">
	　　&ldquo;舍梨子，白衣圣弟子云何得四增上心，现法乐居，易不难得？白衣圣弟子念如来：&lsquo;彼如来、无所著、等正觉、明行成为、善逝、世间解、无上士、道法御、<a>天人</a>师，号佛、众佑。&rsquo;如是念如来已，若有恶欲即便得灭，心中有不善、秽污、愁苦、忧戚亦复得灭。白衣圣弟子攀缘如来，心静得喜，若有恶欲即便得灭，心中有不善、秽污、愁苦、忧戚亦复得灭。白衣圣弟子得第一增上心，现法乐居，易不难得。</p>
<p style="text-align: left">
	　　&ldquo;复次，舍梨子，白衣圣弟子念法：&lsquo;世尊善说法，必至究竟，无烦无热，常有不移动。&rsquo;如是观、如是觉、如是知、如是念法已，若有恶欲即便得灭，心中有不善、秽污、愁苦、忧戚亦复得灭。白衣圣弟子攀缘法，心静得喜，若有恶欲即便得灭，心中有不善、秽污、愁苦、忧戚亦复得灭。白衣圣弟子得此第二增上心。</p>
<p style="text-align: left">
	　　&ldquo;复次，舍梨子，白衣圣弟子念众：&lsquo;如来圣众善趣正趣，向法次法，顺行如法，彼众实有阿罗诃、趣阿罗诃，有阿那含、趣阿那含，有斯陀含、趣斯陀含，有须陀洹、趣须陀洹，是谓四双八辈。&rsquo;谓如来众成就尸赖，成就三昧，成就般若，成就解脱，成就解脱知见，可敬可重，可奉可供，世良福田。彼如是念如来众，若有恶欲即便得灭，心中有不善、秽污、愁苦、忧戚亦复得灭。白衣圣弟子攀缘如来众，心静得喜，若有恶欲即便得灭，心中有不善、秽污、愁苦、忧戚亦复得灭。白衣圣弟子是谓得第三增上心，现法乐居，易不难得。</p>
<p style="text-align: left">
	　　&ldquo;复次，舍梨子，白衣圣弟子自念尸赖：&lsquo;此尸赖不缺不穿，无秽无浊，住如地不虚妄，圣所称誉，具善受持。&rsquo;彼如是自念尸赖，若有恶欲即便得灭，心中有不善、秽污、愁苦、忧戚亦复得灭。白衣圣弟子攀缘尸赖，心静得喜，若有恶欲即便得灭，心中有不善、秽污、愁苦、忧戚亦复得灭。白衣圣弟子是谓得第四增上心，现法乐居，易不难得。</p>
<p style="text-align: left">
	　　&ldquo;舍梨子，若汝知白衣圣弟子善护行此五法，得此四增上心，现法乐居，易不难得者。舍梨子，汝记别白衣圣弟子地狱尽，畜生、饿鬼及诸恶处亦尽，得须陀洹，不堕恶法，定趣正觉，极受七有，天上人间七往来已而得苦边。&rdquo;</p>
<p style="text-align: left">
	　　于是，世尊说此颂曰：</p>
<p style="text-align: left">
	　　&ldquo;慧者住在家，见地狱恐怖，</p>
<p style="text-align: left">
	　　因受持圣法，除去一切恶。</p>
<p style="text-align: left">
	　　不杀害众生，知而能舍离，</p>
<p style="text-align: left">
	　　真谛不妄言，不盗他财物。</p>
<p style="text-align: left">
	　　自有妇知足，不乐他人妻，</p>
<p style="text-align: left">
	　　舍离断饮酒，心乱狂痴本。</p>
<p style="text-align: left">
	　　常当念正觉，思惟诸善法，</p>
<p style="text-align: left">
	　　念众观尸赖，从是得欢喜。</p>
<p style="text-align: left">
	　　欲行其布施，当以望其福，</p>
<p style="text-align: left">
	　　先施于息心，如是成果报。</p>
<p style="text-align: left">
	　　我今说息心，舍梨子善听：</p>
<p style="text-align: left">
	　　若有黑及白，赤色之与黄，</p>
<p style="text-align: left">
	　　尨色爱乐色，牛及诸鸽鸟，</p>
<p style="text-align: left">
	　　随彼所生处，良御牛在前。</p>
<p style="text-align: left">
	　　身力成具足，善速往来快，</p>
<p style="text-align: left">
	　　取彼之所能，莫以色为非。</p>
<p style="text-align: left">
	　　如是此人间，若有所生处，</p>
<p style="text-align: left">
	　　刹帝利梵志，居士本工师，</p>
<p style="text-align: left">
	　　随彼所生处，长老净持戒，</p>
<p style="text-align: left">
	　　世无著善逝，施彼得大果。</p>
<p style="text-align: left">
	　　愚痴无所知，无慧无所闻，</p>
<p style="text-align: left">
	　　施彼得果少，无光无所照。</p>
<p style="text-align: left">
	　　若光有所照，有慧<a>佛弟子</a>，</p>
<p style="text-align: left">
	　　信向善逝者，根生善坚住。</p>
<p style="text-align: left">
	　　彼是生善处，如意往人家，</p>
<p style="text-align: left">
	　　最后得涅槃，如是各有缘。&rdquo;</p>
<p style="text-align: left">
	　　佛说如是，尊者舍梨子及诸比丘、给孤独居士、五百优婆塞闻佛所说，欢喜奉行。</p>
<p style="text-align: left">
	　　大品怨家经第十三</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，世尊告诸比丘：&ldquo;有七怨家法而作怨家，谓男女辈瞋恚时来。云何为七？怨家者，不欲令怨家有好色。所以者何？怨家者，不乐怨家有好色。人有瞋恚，习瞋恚，瞋恚所覆，心不舍瞋恚，彼虽好沐浴，名香涂身，然色故恶。所以者何？因瞋恚所覆，心不舍瞋恚故。是谓第一怨家法而作怨家，谓男女辈瞋恚时来。</p>
<p style="text-align: left">
	　　&ldquo;复次，怨家者，不欲令怨家安隐眠。所以者何？怨家者，不乐怨家安隐眠。人有瞋恚，习瞋恚，瞋恚所覆，心不舍瞋恚，彼虽卧以御床，敷以氍氀、毾[毯-炎+登]，覆以锦绮罗縠，有衬体被，两头安枕，加陵伽波惒逻波遮悉多罗那，然故忧苦眠。所以者何？因瞋恚所覆，心不舍瞋恚故。是谓第二怨家法而作怨家，谓男女辈瞋恚时来。</p>
<p style="text-align: left">
	　　&ldquo;复次，怨家者，不欲令怨家得大利。所以者何？怨家者，不乐怨家得大利。人有瞋恚，习瞋恚，瞋恚所覆，心不舍瞋恚，彼应得利而不得利，应不得利而得利。彼此二法更互相违，大得不利。所以者何？因瞋恚所覆，心不舍瞋恚故。是谓第三怨家法而作怨家，谓男女辈瞋恚时来。</p>
<p style="text-align: left">
	　　&ldquo;复次，怨家者，不欲令怨家有朋友。所以者何？怨家者，不乐怨家有朋友。人有瞋恚，习瞋恚，瞋恚所覆，心不舍瞋恚，彼若有亲朋友，舍离避去。所以者何？因瞋恚所覆，心不舍瞋恚故。是谓第四怨家法而作怨家，谓男女辈瞋恚时来。</p>
<p style="text-align: left">
	　　&ldquo;复次，怨家者，不欲令怨家有称誉。所以者何？怨家者，不乐怨家有名称。人有瞋恚，习瞋恚，瞋恚所覆，心不舍瞋恚，彼恶名丑声周闻诸方。所以者何？因瞋恚所覆，心不舍瞋恚故。是谓第五怨家法而作怨家，谓男女辈瞋恚时来。</p>
<p style="text-align: left">
	　　&ldquo;复次，怨家者，不欲令怨家极大富。所以者何？怨家者，不乐怨家极大富。人有瞋恚，习瞋恚，瞋恚所覆，心不舍瞋恚，彼作如是身、口、意行，使彼大失财物。所以者何？因瞋恚所覆，心不舍瞋恚故。是谓第六怨家法而作怨家，谓男女辈瞋恚时来。</p>
<p style="text-align: left">
	　　&ldquo;复次，怨家者，不欲令怨家身坏命终，必至善处，生于天上。所以者何？怨家者，不乐怨家往至善处。人有瞋恚，习瞋恚，瞋恚所覆，心不舍瞋恚，身、口、意恶行。彼身、口、意恶行已，身坏命终，必至恶处，<a>生地</a>狱中。所以者何？因瞋恚所覆，心不舍瞋恚故。是谓第七怨家法而作怨家，谓男女辈瞋恚时来。此七怨家法而作怨家，谓男女辈瞋恚时来。&rdquo;</p>
<p style="text-align: left">
	　　于是，世尊说此颂曰：</p>
<p style="text-align: left">
	　　&ldquo;瞋者得恶色，眠卧苦不安，</p>
<p style="text-align: left">
	　　应获得大财，反更得不利。</p>
<p style="text-align: left">
	　　亲亲善朋友，远离瞋恚人，</p>
<p style="text-align: left">
	　　数数习瞋恚，恶名流诸方。</p>
<p style="text-align: left">
	　　瞋作身口业，恚缠行意业，</p>
<p style="text-align: left">
	　　人为恚所覆，失一切财物。</p>
<p style="text-align: left">
	　　瞋恚生不利，瞋恚生心秽，</p>
<p style="text-align: left">
	　　恐怖生于内，人所不能觉。</p>
<p style="text-align: left">
	　　瞋者不知义，瞋者不晓法，</p>
<p style="text-align: left">
	　　无目盲暗塞，谓乐瞋恚人。</p>
<p style="text-align: left">
	　　恚初发恶色，犹火始起烟，</p>
<p style="text-align: left">
	　　从是生憎嫉，缘是诸人瞋。</p>
<p style="text-align: left">
	　　若瞋者所作，善行及不善，</p>
<p style="text-align: left">
	　　于后瞋恚盛，烦热如火烧。</p>
<p style="text-align: left">
	　　所谓烦热业，及诸法所缠，</p>
<p style="text-align: left">
	　　彼彼我今说，汝等善心听。</p>
<p style="text-align: left">
	　　瞋者逆害父，及于诸兄弟，</p>
<p style="text-align: left">
	　　亦杀姊与妹，瞋者多所残。</p>
<p style="text-align: left">
	　　所生及长养，得见此世间，</p>
<p style="text-align: left">
	　　因彼得存命，此母瞋亦害。</p>
<p style="text-align: left">
	　　无羞无惭愧，瞋缠无所言，</p>
<p style="text-align: left">
	　　人为恚所覆，口无所不说。</p>
<p style="text-align: left">
	　　造作痴罪业，而自夭其命，</p>
<p style="text-align: left">
	　　作时不<a>自觉</a>，因瞋生恐怖。</p>
<p style="text-align: left">
	　　系著自己身，爱乐无极已，</p>
<p style="text-align: left">
	　　虽爱念己身，瞋者亦自害。</p>
<p style="text-align: left">
	　　以刀而自刺，或从岩自投，</p>
<p style="text-align: left">
	　　或以绳自绞，及服诸毒药。</p>
<p style="text-align: left">
	　　如是像瞋恚，是死依于恚，</p>
<p style="text-align: left">
	　　彼彼一切断，用慧能觉了。</p>
<p style="text-align: left">
	　　小小不善业，慧者了能除，</p>
<p style="text-align: left">
	　　当堪耐是行，欲令无恶色。</p>
<p style="text-align: left">
	　　无恚亦无忧，除烟无贡高，</p>
<p style="text-align: left">
	　　调御断瞋恚，灭讫无有漏。&rdquo;</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
<p style="text-align: left">
	　　大品教昙弥经第十四</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，尊者昙弥为生地尊长，作佛图主，为人所宗，凶暴急弊，极为粗恶，骂詈责数于诸比丘，因此故生地诸比丘皆舍离去，不乐住此。于是，生地诸优婆塞见生地诸比丘皆舍离去，不乐住此，便作是念：&ldquo;此生地诸比丘以何意故，皆舍离去，不乐住此？&rdquo;生地诸优婆塞闻此生地尊者昙弥&mdash;&mdash;生地尊长，作佛图主，为人所宗，凶暴急弊，极为粗恶，骂詈责数于诸比丘，因此故生地诸比丘皆舍离去，不乐住此。生地诸优婆塞闻已，即共往诣尊者昙弥所，驱逐昙弥，令出生地诸寺中去。</p>
<p style="text-align: left">
	　　于是，尊者昙弥为生地诸优婆塞所驱，令出生地诸寺中去，即摄衣持钵游行，往诣舍卫国，展转进至舍卫国，住胜林给孤独园。于是，尊者昙弥往诣佛所，稽首佛足，却坐一面，白曰：&ldquo;世尊，我于生地诸优婆塞无所污、无所说、无所犯，然生地诸优婆塞横驱逐我，令出生地诸寺中去。&rdquo;</p>
<p style="text-align: left">
	　　彼时世尊告曰：&ldquo;止！止！昙弥，何须说此？&rdquo;</p>
<p style="text-align: left">
	　　尊者昙弥叉手向佛，再白曰：&ldquo;世尊，我于生地诸优婆塞无所污、无所说、无所犯，然生地诸优婆塞横驱逐我，令出生地诸寺中去。&rdquo;</p>
<p style="text-align: left">
	　　世尊亦再告曰：&ldquo;昙弥，往昔之时，此阎浮洲有诸商人乘船入海，持视岸鹰行，彼入大海不远，便放视岸鹰。若视岸鹰得至大海岸者，终不还船。若视岸鹰不得至大海岸者，便来还船。如是，昙弥，为生地优婆塞所驱逐，令出生地诸寺故，便还至我所。止！止！昙弥，何须复说此？&rdquo;</p>
<p style="text-align: left">
	　　尊者昙弥复三白曰：&ldquo;世尊，我于生地诸优婆塞无所污、无所说、无所犯，然生地诸优婆塞横驱逐我，令出生地诸寺中去。&rdquo;</p>
<p style="text-align: left">
	　　世尊亦复三告曰：&ldquo;昙弥，汝住沙门法，为生地诸优婆塞所驱逐，令出生地诸寺耶？&rdquo;</p>
<p style="text-align: left">
	　　于是，尊者昙弥即从座起，叉手向佛，白曰：&ldquo;世尊，云何沙门住沙门法？&rdquo;</p>
<p style="text-align: left">
	　　世尊告曰：&ldquo;昙弥，昔时有人寿八万岁。昙弥，人寿八万岁时，此阎浮洲极大富乐，多有人民，村邑相近，如鸡一飞。昙弥，人寿八万岁时，女年五百岁乃嫁。昙弥，人寿八万岁时，有如是病&mdash;&mdash;大便、小便、欲、不食、老。昙弥，人寿八万岁时，有王名高罗婆，聪明智慧，为转轮王，有四种军，整御天下，如法法王成就七宝。彼七宝者，轮宝、象宝、马宝、珠宝、女宝、居士宝、主兵臣宝，是为七。具足千子，颜貌端正，勇猛<a>无畏</a>，能伏他众。彼必统领此一切地乃至大海，不以刀杖，以法治化，令得安隐。</p>
<p style="text-align: left">
	　　&ldquo;昙弥，高罗婆王有树，名善住尼拘类树王。昙弥，善住尼拘类树王而有五枝，第一枝者，王所食及皇后；第二枝者，太子食及诸臣；第三枝者，国人民食；第四枝者，沙门、梵志食；第五枝者，禽兽所食。昙弥，善住尼拘类树王果大如二升瓶，味如淳蜜丸。昙弥，善住尼拘类树王果无有护者，亦无更相偷。有一人来，饥渴极羸，颜色憔悴，欲得食果，往至善住尼拘类树王所，饱啖果已，毁折其枝，持果归去。善住尼拘类树王有一天依而居之，彼作是念：&lsquo;阎浮洲人异哉无恩，无有反复。所以者何？从善住尼拘类树王饱啖果已，毁折其枝，持果归去，宁令善住尼拘类树王无果，不生果。&rsquo;善住尼拘类树王即无果，亦不生果。</p>
<p style="text-align: left">
	　　&ldquo;复有一人来，饥渴极羸，颜色憔悴，欲得啖果，往诣善住尼拘类树王所，见善住尼拘类树王无果，亦不生果，即便往诣高罗婆王所，白曰：&lsquo;天王，当知善住尼拘类树王无果，亦不生果。&rsquo;高罗婆王闻已，犹如力士屈伸臂顷，如是高罗婆王于拘楼瘦没，至三十三天，住天帝释前，白曰：&lsquo;拘翼，当知善住尼拘类树王无果，亦不生果。&rsquo;于是，天帝释及高罗婆王犹如力士屈伸臂顷，如是天帝释及高罗婆王于三十三天中没，至拘楼瘦，去善住尼拘类树王不远住。天帝释作如其像如意足，以如其像如意足化作大水暴风雨；作大水暴风雨已，善住尼拘类树王拔根倒竖。</p>
<p style="text-align: left">
	　　&ldquo;于是，善住尼拘类树王居止树天，因此故，忧苦愁戚，啼泣垂泪，在天帝释前立。天帝释问曰：&lsquo;天，汝何意忧苦愁戚，啼泣垂泪，在我前立耶？&rsquo;彼天白曰：&lsquo;拘翼，当知大水暴风雨，善住尼拘类树王拔根倒竖。&rsquo;时，天帝释告彼树天曰：&lsquo;天，汝树天住树天法，大水暴风雨，善住尼拘类树王拔根倒竖耶？&rsquo;树天白曰：&lsquo;拘翼，云何树天住树天法耶？&rsquo;天帝释告曰：&lsquo;天，若使人欲得树根，持树根去；欲得树茎、树技、树叶、树华、树果持去者，树天不应瞋恚，不应憎嫉，心不应恨。树天舍意而住树天，如是树天住树天法。&rsquo;&rdquo;</p>
<p style="text-align: left">
	　　&ldquo;天复白曰：&lsquo;拘翼，我树天不住树天法。从今日始树天住树天法，愿善住尼拘类树王还复如本。&rsquo;于是，天帝释作如其像如意足，作如其像如意足已，复化作大水暴风雨；化作大水暴风雨已，善住尼拘类树王即复如故。如是，昙弥，若有比丘骂者不骂，瞋者不瞋，破者不破，打者不打。如是，昙弥，沙门住沙门法。&rdquo;</p>
<p style="text-align: left">
	　　于是，尊者昙弥即从座起，偏袒著衣，叉手向佛，啼泣垂泪，白曰：&ldquo;世尊，我非沙门住沙门法，从今日始沙门住沙门法。&rdquo;</p>
<p style="text-align: left">
	　　世尊告曰：&ldquo;昙弥，昔有大师，名曰善眼，为外道仙人之所师宗，舍离欲爱，得如意足。昙弥，善眼大师有无量百千弟子。昙弥，善眼大师为诸弟子说梵世法。昙弥，若善眼大师为说梵世法时，诸弟子等有不具足奉行法者，彼命终已，或生四王天，或生三十三天，或生[火+僉]磨天，或生兜率哆天，或生化乐天，或生他化乐天。昙弥，若善眼大师为说梵世法时，诸弟子等设有具足奉行法者，彼修四梵室，舍离于欲，彼命终已，得生梵天。昙弥，彼时善眼大师而作是念：&lsquo;我不应与弟子等同俱至后世，共生一处。我今宁可更修增上慈，修增上慈已，命终得生晃昱天中。&rsquo;</p>
<p style="text-align: left">
	　　&ldquo;昙弥，彼时善眼大师则于后时更修增上慈；修增上慈已，命终得生晃昱天中。昙弥，善眼大师及诸弟子学道不虚，得大果报。如善眼大师，如是牟梨破群那、阿罗那遮<a>婆罗门</a>、瞿陀梨舍哆、害提婆罗摩纳、储提摩丽桥鞞陀逻，及萨哆富楼奚哆。</p>
<p style="text-align: left">
	　　&ldquo;昙弥，七富楼奚哆师亦有无量百千弟子。昙弥，七富楼奚哆师为诸弟子说梵世法。若七富楼奚哆师为说梵世法时，诸弟子等有不具足奉行法者，彼命终已，或生四王天，或生三十三天，或生[火+僉]磨天，或生兜率哆天，或生化乐天，或生他化乐天。若七富楼奚哆师为说梵世法时，诸弟子等设有具足奉行法者，彼修四梵室，舍离于欲，彼命终已，得生梵天。昙弥，七富楼奚哆师而作是念：&lsquo;我不应与弟子等同俱至后世，共生一处。我今宁可更修增上慈，修增上慈已，命终得生晃昱天中。&rsquo;</p>
<p style="text-align: left">
	　　&ldquo;昙弥，彼时七富楼奚哆师则于后时更修增上慈；修增上慈已，命终得生晃昱天中。昙弥，七富楼奚哆师及诸弟子学道不虚，得大果报。昙弥，若有骂彼七师及无量百千眷属，打破瞋恚责数者，必受无量罪。若有一成就<a>正见</a>佛弟子比丘得小果，骂詈打破瞋恚责数者，此受罪多于彼。是故，昙弥，汝等各各更迭相护。所以者何？离此过已，更无有失。&rdquo;</p>
<p style="text-align: left">
	　　于是，世尊说此颂曰：</p>
<p style="text-align: left">
	　　&ldquo;须涅、牟梨破群那、阿罗那遮婆罗门、瞿陀梨舍哆、害提婆罗摩纳、储提摩丽桥鞞陀逻、萨哆楼富楼奚哆。</p>
<p style="text-align: left">
	　　此在过去世，七师有名德，</p>
<p style="text-align: left">
	　　无爱缚乐悲，欲结尽过去。</p>
<p style="text-align: left">
	　　彼有诸弟子，无量百千数，</p>
<p style="text-align: left">
	　　彼亦离欲结，须臾不究竟。</p>
<p style="text-align: left">
	　　若彼外仙人，善护行苦行，</p>
<p style="text-align: left">
	　　心中怀憎嫉，骂者受罪多。</p>
<p style="text-align: left">
	　　若一得正见，佛子住小果，</p>
<p style="text-align: left">
	　　骂詈责打破，受罪多于彼。</p>
<p style="text-align: left">
	　　是故汝昙弥，各各更相护，</p>
<p style="text-align: left">
	　　所以更相护，重罪无过是。</p>
<p style="text-align: left">
	　　如是甚重苦，亦为圣所恶，</p>
<p style="text-align: left">
	　　必得受恶色，横取邪见处。</p>
<p style="text-align: left">
	　　此是最下人，圣法之所说，</p>
<p style="text-align: left">
	　　谓未离淫欲，得微妙五根，</p>
<p style="text-align: left">
	　　信、精进、念处，正定及正观。</p>
<p style="text-align: left">
	　　如是得此苦，前所受其殃，</p>
<p style="text-align: left">
	　　自受其殃已，于后便害他。</p>
<p style="text-align: left">
	　　若能自护者，彼为能护外，</p>
<p style="text-align: left">
	　　是故当自护，慧者无殃乐。&rdquo;</p>
<p style="text-align: left">
	　　佛说如是，尊者昙弥及诸比丘闻佛所说，欢喜奉行。</p>
<p style="text-align: left">
	　　大品降魔经第十五</p>
<p style="text-align: left">
	　　我闻如是：一时，佛游婆奇瘦，在鼉山怖林鹿野园中。</p>
<p style="text-align: left">
	　　尔时，尊者大目揵连教授为佛而作禅屋，露地经行。彼时，魔王化作细形，入尊者大目揵连腹中。于是，尊者大目揵连即作是念：&ldquo;我今腹重犹如食豆，我宁可入如其像定，以如其像定自观其腹。&rdquo;是时，尊者大目揵连至经行道头，敷尼师檀，结跏趺坐，入如其像定，以如其像定自观其腹，尊者大目揵连便知魔王在其腹中。</p>
<p style="text-align: left">
	　　尊者大目揵连即从定寤，语魔王曰：&ldquo;汝波旬出！汝波旬出！莫触娆如来，亦莫触娆如来弟子，莫于长夜无义无饶益，必生恶处，受无量苦。&rdquo;</p>
<p style="text-align: left">
	　　彼时，魔王便作是念：&ldquo;此沙门不见不知而作是说：&lsquo;汝波旬出！汝波旬出！莫触娆如来，亦莫触娆如来弟子，莫于长夜无义无饶益，必生恶处，受无量苦。&rsquo;汝之尊师有大如意足，有大威德，有大福佑，有大威神，彼犹不能速知速见，况复弟子能知见耶？&rdquo;</p>
<p style="text-align: left">
	　　尊者大目揵连复语魔王：&ldquo;我复知汝意，汝作是念：&lsquo;此沙门不知不见而作是说：&ldquo;汝波旬出！汝波旬出！莫触娆如来，亦莫触娆如来弟子，莫于长夜无义无饶益，必生恶处，受无量苦。&rdquo;汝之尊师有大如意足，有大威德，有大福佑，有大威神，彼犹不能如是速知速见，况复弟子能知见耶？&rsquo;&rdquo;</p>
<p style="text-align: left">
	　　彼魔波旬复作是念：&ldquo;今此沙门知见我故，而作是说耳！&rdquo;于是，魔波旬化作细形，从口中出，在尊者大目揵连前立。</p>
<p style="text-align: left">
	　　尊者大目揵连告曰：&ldquo;波旬，昔有如来名觉砾拘荀大无所著、等正觉，我时作魔，名曰恶。我有妹，名黑，汝是彼子。波旬，因此事故，汝是我外甥。波旬，觉砾拘荀大如来、无所著、等正觉有二大弟子，一者名音，二者名想。</p>
<p style="text-align: left">
	　　&ldquo;波旬，以何义故，尊者音名音耶？波旬，尊者音住梵天上，以常音声满千世界，更无有弟子音声与彼等者、相似者、胜者。波旬，以是义故，尊者音名音也。</p>
<p style="text-align: left">
	　　&ldquo;波旬，复以何义尊者想名想耶？波旬，尊者想所依游行村邑，过夜平旦，著衣持钵，入村乞食，善护其身，善摄诸根，立于<a>正念</a>。彼乞食已，食讫，中后收举衣钵，澡洗手足，以尼师檀著于肩上，至无事处，或至山林树下，或至闲居静处，敷尼师檀，结跏趺坐，速入想知灭定。彼时，若有放牛羊人、取樵草人，或行路人，入彼山林，见入想知灭定，便作是念：&lsquo;今此沙门于无事处坐而命终，我等宁可以燥樵、草拾已，积聚覆其身上而耶维之！&rsquo;即拾樵、草积覆其身，以火燃之，便舍而去。彼尊者想过夜平旦，从定寤起，抖擞衣服，所依村邑游行，如常著衣，持钵入村乞食，善护其身，善摄诸根，立于正念。彼放牛羊人、取樵草人，或行路人，入彼山林人先见者，便作是念：&lsquo;今此沙门在无事处坐而命终，我等昨已拾燥樵、草积覆其身，以火烧之，燃已而去。然此贤者更复想也！&rsquo;波旬，以是义故，尊者想名想也。</p>
<p style="text-align: left">
	　　&ldquo;波旬，彼时恶魔便作是念：&lsquo;此秃沙门以黑所缚，断种无子，彼学禅，伺、增伺、数数伺。犹若如驴，竟日负重，系在枥上，不得麦食，为彼麦故，伺、增伺、数数伺；如是，此秃沙门为黑所缚，断种无子，学禅，伺、增伺、数数伺。犹如猫子在鼠穴边，欲捕鼠故，伺、增伺、数数伺；如是，此秃沙门为黑所缚，断种无子，彼学禅，伺、增伺、数数伺。犹如鸺狐在燥樵积间，为捕鼠故，伺、增伺、数数伺；如是，此秃沙门为黑所缚，断种无子，学禅，伺、增伺、数数伺。犹如鹤鸟在水岸边，为捕鱼故，伺、增伺、数数伺；如是，此秃沙门为黑所缚，断种无子，学禅，伺、增伺、数数伺。彼何所伺？为何义伺？求何等伺？彼调乱狂发败坏。我不知彼何所从来，亦不知彼何所从去，亦不知住止，不知死不知生，我宁可教敕梵志、居士：&ldquo;汝等共来骂詈精进沙门，打破责数。所以者何？或骂打破责数时，倘能起恶心，令我得其便。&rdquo;&rsquo;</p>
<p style="text-align: left">
	　　&ldquo;波旬，彼时恶魔便教敕梵志、居士，彼梵志、居士骂詈精进沙门，打破责数。彼梵志、居士或以木打，或以石掷，或以杖挝，或伤精进沙门头，或裂坏衣，或破应器。尔时，梵志、居士若有死者，因此缘此，身坏命终，必至恶处，生地狱中。彼生已，作是念：&lsquo;我应受此苦，当复更受极苦过是。所以者何？以我等向精进沙门行恶行故。&rsquo;</p>
<p style="text-align: left">
	　　&ldquo;波旬，觉砾拘荀大如来、无所著、等正觉弟子用伤其头，裂坏其衣，破其应器已，往诣觉砾拘荀大如来、无所著、等正觉所。尔时，觉砾拘荀大如来、无所著、等正觉无量百千眷属围绕而为说法，觉砾拘荀大如来、无所著、等正觉遥见弟子头伤、衣裂、钵破而来，见已，告诸比丘：&lsquo;汝等见不？恶魔教敕梵志、居士：&ldquo;汝等共来骂詈精进沙门，打破责数。所以者何？或骂打破责数时，倘能起恶心，令我得其便。&rdquo;比丘，汝等当以心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满，一切世间成就游，令恶魔求便不能得便。&rsquo;</p>
<p style="text-align: left">
	　　&ldquo;波旬，觉砾拘荀大如来、无所著、等正觉以此教教诸弟子，彼即受教，心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜，心与舍俱，无结无怨，无恚无诤，极广甚大，无量善修，遍满一切世间成就游。以此故，彼恶魔求便不能得便。</p>
<p style="text-align: left">
	　　&ldquo;波旬，彼时恶魔复作是念：&lsquo;我以此事求精进沙门便，而不能得。我宁可教敕梵志、居士：&ldquo;汝等共来奉敬、供养、礼事精进沙门，或以奉敬，供养、礼事精进沙门，倘能起恶心，令我得其便。&rdquo;&rsquo;波旬，彼梵志、居士为恶魔所教敕已，即共奉敬、供养、礼事精进沙门，以衣敷地而作是说：&lsquo;精进沙门可于上行，精进沙门难行而行，令我长夜得利饶益，安隐快乐！&rsquo;梵志、居士以发布地而作是说：&lsquo;精进沙门可于上行，精进沙门难行而行，令我长夜得利饶益，安隐快乐！&rsquo;梵志、居士以手捧持种种饮食，住道边待而作是说：&lsquo;精进沙门受是食是，可持是去，随意而用，令我长夜得利饶益，安隐快乐！&rsquo;诸信梵志、居士见精进沙门，敬心扶抱，将入于内，持种种财物与精进沙门，作如是说：&lsquo;受是用是，可持是去，随意所用。&rsquo;尔时，梵志、居士若有死者，因此缘此，身坏命终，必至善处，生于天上。生已，作是念：&lsquo;我应受是乐，当复更受极乐胜是。所以者何？以我等向精进沙门行善行故。&rsquo;</p>
<p style="text-align: left">
	　　&ldquo;波旬，觉砾拘荀大如来、无所著、等正觉弟子得奉敬、供养、礼事已，往诣觉砾拘荀大如来、无所著、等正觉所。是时，觉砾拘荀大如来、无所著、等正觉无量百千眷属围绕而为说法，觉砾拘荀大如来、无所著、等正觉遥见弟子得奉敬、供养、礼事而来，见已，告诸比丘：&lsquo;汝等见不？恶魔教敕梵志、居士：&ldquo;汝等共来奉敬、供养、礼事精进沙门，或以奉敬、供养、礼事精进沙门，倘能起恶心，令我得其便。&rdquo;&rsquo;比丘，汝等当观诸行无常，观兴衰法，观无欲，观舍离，观灭，观断，令恶魔求便而不能得。波旬，觉砾拘荀大如来、无所著、等正觉以此教教诸弟子，彼即受教，观一切行无常，观兴衰法，观无欲，观舍离，观灭，观断，令恶魔求便而不能得。</p>
<p style="text-align: left">
	　　&ldquo;波旬，彼时恶魔复作是念：&lsquo;我以此事求精进沙门便，而不能得。我宁可化作年少形，手执大杖，住其道边，打尊者音头，令破血流污面。&rsquo;波旬，觉砾拘荀大如来、无所著、等正觉于后所依村邑游行，彼于平旦著衣持钵，入村乞食，尊者音在后侍从。波旬，尔时恶魔化作年少形，手执大杖，住在道边，击尊者音头破血流污面。波旬，尊者音破头流血已，随从觉砾拘荀大如来、无所著、等正觉后，犹影不离。</p>
<p style="text-align: left">
	　　&ldquo;波旬，觉砾拘荀大如来、无所著、等正觉至村邑已，极其身力右旋顾视，犹如龙视，不恐不怖，不惊不惧而观诸方。波旬，觉砾拘荀大如来、无所著、等正觉见尊者音头破血流污面，随佛后行，如影不离，便作是说：&lsquo;此恶魔凶暴，大有威力，此恶魔不知厌足。&rsquo;波旬，觉砾拘荀大如来、无所著、等正觉说语未讫，彼时，恶魔便于彼处，其身即堕无缺大地狱。波旬，此大地狱而有四名：一者、无缺，二者、百钉，三者、逆刺，四者、六更。彼大地狱其中有卒，往至恶魔所，语恶魔曰：&lsquo;汝今当知，若钉钉等共合者，当知满百年。&rsquo;&rdquo;</p>
<p style="text-align: left">
	　　于是，魔波旬闻说此已，即便心悸，恐怖惊惧，身毛皆竖，向尊者大目揵连即说颂曰：</p>
<p style="text-align: left">
	　　&ldquo;云何彼地狱，恶魔昔在中？</p>
<p style="text-align: left">
	　　娆害佛梵行，及犯彼比丘。&rdquo;</p>
<p style="text-align: left">
	　　尊者大目揵连即时以偈答魔波旬曰：</p>
<p style="text-align: left">
	　　&ldquo;地狱名无缺，恶魔曾在中，</p>
<p style="text-align: left">
	　　娆害佛梵行，及犯彼比丘。</p>
<p style="text-align: left">
	　　彼铁钉有百，一切各逆刺，</p>
<p style="text-align: left">
	　　地狱名无缺，恶魔昔在中。</p>
<p style="text-align: left">
	　　若有不知者，比丘佛弟子，</p>
<p style="text-align: left">
	　　必得如是苦，受黑业之报。</p>
<p style="text-align: left">
	　　若干种园观，人者在于地，</p>
<p style="text-align: left">
	　　食自然<a>粳米</a>，居止在北洲。</p>
<p style="text-align: left">
	　　大须弥山岩，善修之所熏，</p>
<p style="text-align: left">
	　　修习于解脱，受持最后身。</p>
<p style="text-align: left">
	　　跱立在大泉，宫殿住至劫，</p>
<p style="text-align: left">
	　　金色可爱乐，犹火[火+僉]晃昱。</p>
<p style="text-align: left">
	　　作诸众妓乐，往诣帝释所，</p>
<p style="text-align: left">
	　　本以一屋舍，善觉了为施。</p>
<p style="text-align: left">
	　　若释在前行，升毗阇延殿，</p>
<p style="text-align: left">
	　　见释大欢喜，天女各各舞。</p>
<p style="text-align: left">
	　　若见比丘来，还顾有惭愧，</p>
<p style="text-align: left">
	　　若毗阇延殿，见比丘问义：</p>
<p style="text-align: left">
	　　大仙颇能知，爱尽得解脱？</p>
<p style="text-align: left">
	　　比丘即为答：问者如其义，</p>
<p style="text-align: left">
	　　拘翼我能知，爱尽得解脱。</p>
<p style="text-align: left">
	　　闻彼之所答，释得欢喜乐，</p>
<p style="text-align: left">
	　　比丘多饶益，所说如其义。</p>
<p style="text-align: left">
	　　若毗阇延殿，问<a>帝释天</a>王：</p>
<p style="text-align: left">
	　　此殿名何等，汝释摄持城？</p>
<p style="text-align: left">
	　　释答大仙人，名毗阇延哆，</p>
<p style="text-align: left">
	　　是谓千世界，于千世界中，</p>
<p style="text-align: left">
	　　无有胜此殿，如毗阇延哆，</p>
<p style="text-align: left">
	　　天王天帝释，<a>自在</a>随所游。</p>
<p style="text-align: left">
	　　受乐那游哆，化作一行百，</p>
<p style="text-align: left">
	　　毗阇延殿内，释得自在游。</p>
<p style="text-align: left">
	　　毗阇延大殿，足指能震动，</p>
<p style="text-align: left">
	　　天王眼所观，释得自在游。</p>
<p style="text-align: left">
	　　若鹿子母堂，筑基极深坚，</p>
<p style="text-align: left">
	　　难动不可震，如意足能摇。</p>
<p style="text-align: left">
	　　彼有琉璃地，<a>圣人</a>之所履，</p>
<p style="text-align: left">
	　　滑泽乐更触，布柔软绵褥。</p>
<p style="text-align: left">
	　　爱语共和合，天王常欢喜，</p>
<p style="text-align: left">
	　　善能作妓乐，音节善谐和。</p>
<p style="text-align: left">
	　　诸天来会聚，而说须陀洹，</p>
<p style="text-align: left">
	　　若干无量千，及百诸那术。</p>
<p style="text-align: left">
	　　至三十三天，慧眼者说法，</p>
<p style="text-align: left">
	　　闻彼所说法，欢喜而奉行。</p>
<p style="text-align: left">
	　　我亦有是法，如仙人所说，</p>
<p style="text-align: left">
	　　谓至梵天上，问彼梵天事。</p>
<p style="text-align: left">
	　　梵故有此见，谓见昔时有，</p>
<p style="text-align: left">
	　　我住有常存，恒有不变易。</p>
<p style="text-align: left">
	　　梵天为答彼，大仙我无见，</p>
<p style="text-align: left">
	　　谓见昔时有，我恒常不变。</p>
<p style="text-align: left">
	　　我见此境界，诸梵皆过去，</p>
<p style="text-align: left">
	　　我今何由说，恒常不变易。</p>
<p style="text-align: left">
	　　我见此世间，正觉之所说，</p>
<p style="text-align: left">
	　　随所因缘生，所往而转还。</p>
<p style="text-align: left">
	　　火无有思念，我烧愚痴人，</p>
<p style="text-align: left">
	　　火燃若愚触，必自然得烧。</p>
<p style="text-align: left">
	　　如是汝波旬，触娆于如来，</p>
<p style="text-align: left">
	　　久作不善行，受报亦当久，</p>
<p style="text-align: left">
	　　魔汝莫厌佛，莫娆害比丘。&rdquo;</p>
<p style="text-align: left">
	　　一比丘降魔，住在于怖林。</p>
<p style="text-align: left">
	　　彼鬼愁忧戚，目连之所诃，</p>
<p style="text-align: left">
	　　恐怖无智慧，即于彼处没。</p>
<p style="text-align: left">
	　　尊者大目揵连所说如是，彼魔波旬闻尊者大目揵连所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>