<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十七卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十七卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十七卷 中阿含经</strong></p>
<p style="text-align: left">
	　　梵志品何欲经第八</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，生闻梵志中后彷徉，往诣佛所，共相问讯，却坐一面，白曰：&ldquo;瞿昙，欲有所问，听乃敢陈。&rdquo;</p>
<p style="text-align: left">
	　　<a>世尊</a>告曰：&ldquo;恣汝所问。&rdquo;</p>
<p style="text-align: left">
	　　梵志即便问曰：&ldquo;瞿昙，刹利何欲、何行、何立、何依、何讫耶？&rdquo;</p>
<p style="text-align: left">
	　　世尊答曰：&ldquo;刹利者，欲得财物，行于智慧，所立以刀，依于人民，以<a>自在</a>为讫。&rdquo;</p>
<p style="text-align: left">
	　　生闻梵志问曰：&ldquo;瞿昙，<a>居士</a>何欲、何行、何立、何依、何讫耶？&rdquo;</p>
<p style="text-align: left">
	　　世尊答曰：&ldquo;居士者，欲得财物，行于智慧，立以技术，依于作业，以作业竟为讫。&rdquo;</p>
<p style="text-align: left">
	　　生闻梵志问曰：&ldquo;瞿昙，妇人何欲、何行、何立、何依、何讫耶？&rdquo;</p>
<p style="text-align: left">
	　　世尊答曰：&ldquo;妇人者，欲得男子，行于严饰，立以儿子，依于无对，以自在为讫。&rdquo;</p>
<p style="text-align: left">
	　　生闻梵志问曰：&ldquo;瞿昙，偷劫何欲、何行、何立、何依、何讫耶？&rdquo;</p>
<p style="text-align: left">
	　　世尊答曰：&ldquo;偷劫者，欲不与取，行隐藏处，所立以刀，依于暗冥，以不见为讫。&rdquo;</p>
<p style="text-align: left">
	　　生闻梵志问曰：&ldquo;瞿昙，梵志何欲、何行、何立、何依、何讫耶？&rdquo;</p>
<p style="text-align: left">
	　　世尊答曰：&ldquo;梵志者，欲得财物，行于智慧，立以经书，依于斋戒，以梵天为讫。&rdquo;</p>
<p style="text-align: left">
	　　生闻梵志问曰：&ldquo;瞿昙，<a>沙门</a>何欲、何行、何立、何依、何讫耶？&rdquo;</p>
<p style="text-align: left">
	　　世尊答曰：&ldquo;沙门者，欲得<a>真谛</a>，行于智慧，所立以戒，依于无处，以<a>涅槃</a>为讫。&rdquo;</p>
<p style="text-align: left">
	　　生闻梵志白曰：&ldquo;世尊，我已知。善逝，我已解。世尊，我今自归于佛、法及<a>比丘</a>众，惟愿世尊受我为优婆塞！从今日始，终身自归，乃至命尽。&rdquo;</p>
<p style="text-align: left">
	　　佛说如是，生闻梵志闻佛所说，<a>欢喜</a>奉行。</p>
<p style="text-align: left">
	　　梵志品郁瘦歌逻经第九</p>
<p style="text-align: left">
	　　我闻如是：一时，佛游王舍城，在竹林迦兰哆园。</p>
<p style="text-align: left">
	　　尔时，郁瘦歌逻梵志中后彷徉，往诣佛所，共相问讯，却坐一面，白曰：&ldquo;瞿昙，欲有所问，听乃敢陈。&rdquo;</p>
<p style="text-align: left">
	　　世尊告曰：&ldquo;恣汝所问。&rdquo;</p>
<p style="text-align: left">
	　　郁瘦歌逻梵志即便问曰：&ldquo;瞿昙，梵志为四种姓施设四种奉事，为梵志施设奉事，为刹利、居士、工师施设奉事。瞿昙，梵志为梵志施设奉事，梵志应奉事梵志，刹利、居士、工师亦应奉事梵志。瞿昙，此四种姓应奉事梵志。瞿昙，梵志为刹利施设奉事，刹利应奉事刹利，居士、工师、亦应奉事刹利。瞿昙，此三种姓应奉事刹利。瞿昙，梵志为居士施设奉事，居士应奉事居士，工师亦应奉事居士。瞿昙，此二种姓应奉事居士。瞿昙，梵志为工师施设奉事，工师应奉事工师，谁复下贱应施设奉事工师？唯工师奉事工师。&rdquo;</p>
<p style="text-align: left">
	　　世尊问曰：&ldquo;梵志，诸梵志颇自知为四种姓施设四种奉事，为梵志施设奉事，为刹利、居士、工师施设奉事耶？&rdquo;</p>
<p style="text-align: left">
	　　郁瘦歌逻梵志答曰：&ldquo;不知也。瞿昙，但诸梵志自作是说：&lsquo;我于此世，天及魔、梵、沙门、梵志，从人至天，梵志不自知为四种姓施设四种奉事，为梵志施设奉事，为刹利、居士、工师施设奉事。&rsquo;&rdquo;</p>
<p style="text-align: left">
	　　世尊告曰：&ldquo;梵志，犹如有人，强与他肉，而作是说：&lsquo;士夫可食，当与我值。&rsquo;梵志，汝为诸梵志说亦复如是。所以者何？梵志不自知为四种姓施设四种奉事，为梵志施设奉事，为刹利、居士、工师施设奉事。&rdquo;</p>
<p style="text-align: left">
	　　世尊问曰：&ldquo;梵志，云何奉事？若有奉事，因奉事故，有如无胜者，为是奉事耶？若有奉事，因奉事故，有胜无如者，为是奉事耶？梵志，若奉事梵志，因奉事故，有如无胜者，为是奉事耶？奉事刹利、居士、工师，因奉事故，有如无胜者，为是奉事耶？梵志，若奉事梵志，因奉事故，有胜无如者，为是奉事耶？奉事刹利、居士、工师，因奉事故，有胜无如者，为是奉事耶？&rdquo;</p>
<p style="text-align: left">
	　　郁瘦歌逻梵志答曰：&ldquo;瞿昙，若我奉事，因奉事故，有如无胜者，我不应奉事彼。若我奉事，因奉事故，有胜无如者，我应奉事彼。瞿昙，若奉事梵志，因奉事故，有如无胜者，我不应奉事彼；奉事刹利、居士、工师，因奉事故，有如无胜者，我不应奉事彼。瞿昙，若奉事梵志，因奉事故，有胜无如者，我应奉事彼；奉事刹利、居士、工师，因奉事故，有胜无如者，我应奉事彼。&rdquo;</p>
<p style="text-align: left">
	　　世尊告曰：&ldquo;梵志，若更有梵志来，非愚非痴，亦非颠倒，心无颠倒，自由自在，我问彼梵志：&lsquo;于意云何？若有奉事，因奉事故，有如无胜者，为是奉事耶？若有奉事，因奉事故，有胜无如者，为是奉事耶？梵志，若奉事梵志，因奉事故，有如无胜者，为是奉事耶？奉事刹利、居士、工师，因奉事故，有如无胜者，为是奉事耶？梵志，若奉事梵志，因奉事故，有胜无如者，为是奉事耶？奉事刹利、居士、工师，因奉事故，有胜无如者，为是奉事耶？&rsquo;</p>
<p style="text-align: left">
	　　&ldquo;梵志，彼梵志非愚非痴，亦非颠倒，心无颠倒，自由自在，答我曰：&lsquo;瞿昙，若我奉事，因奉事故，有如无胜者，我不应奉事彼。若我奉事，因奉事故，有胜无如者，我应奉事彼。瞿昙，若奉事梵志，因奉事故，有如无胜者，我不应奉事彼；奉事刹利、居士、工师，因奉事故，有如无胜者，我不应奉事彼。瞿昙，若奉事梵志，因奉事故，有胜无如者，我应奉事彼；奉事刹利、居士、工师，因奉事故，有胜无如者，我应奉事彼。&rsquo;&rdquo;</p>
<p style="text-align: left">
	　　世尊问曰：&ldquo;梵志，于意云何？若有奉事，因奉事故，失信、戒、博闻、庶几、智慧者，为是奉事耶？若有奉事，因奉事故，增益信、戒、博闻、庶几、智慧者，为是奉事耶？梵志，若奉事梵志，因奉事故，失信、戒、博闻、庶几、智慧者，为是奉事耶？奉事刹利、居士、工师，因奉事故，失信、戒、博闻、庶几、智慧者，为是奉事耶？梵志，若奉事梵志，因奉事故，增益信、戒、博闻、庶几、智慧者，为是奉事耶？奉事刹利、居士、工师，因奉事故，增益信、戒、博闻、庶几、智慧者，为是奉事耶？&rdquo;</p>
<p style="text-align: left">
	　　郁瘦歌逻梵志答曰：&ldquo;瞿昙，若我奉事，因奉事故，失信、戒、博闻、庶几、智慧者，我不应奉事彼。若我奉事，因奉事故，增益信、戒、博闻、庶几、智慧者，我应奉事彼。瞿昙，若奉事梵志，因奉事故，失信、戒、博闻、庶几、智慧者，我不应奉事彼；奉事刹利、居士、工师，因奉事故，失信、戒、博闻、庶几、智慧者，我不应奉事彼。瞿昙，若奉事梵志，因奉事故，增益信、戒、博闻、庶几、智慧者，我应奉事彼；奉事刹利、居士、工师，因奉事故，增益信、戒、博闻、庶几、智慧者，我应奉事彼。&rdquo;</p>
<p style="text-align: left">
	　　世尊告曰：&ldquo;梵志，若更有梵志来，非愚非痴，亦非颠倒，心无颠倒，自由自在，我问彼梵志：&lsquo;于意云何？若有奉事，因奉事故，失信、戒、博闻、庶几、智慧者，为是奉事耶？若有奉事，因奉事故，增益信、戒、博闻、庶几、智慧者，为是奉事耶？梵志，若奉事梵志，因奉事故，失信、戒、博闻、庶几、智慧者，为是奉事耶？奉事刹利、居士、工师，因奉事故，失信、戒、博闻、庶几、智慧者，为是奉事耶？梵志，若奉事梵志，因奉事故，增益信、戒、博闻、庶几、智慧者，为是奉事耶？奉事刹利、居士、工师，因奉事故，增益信、戒、博闻、庶几、智慧者，为是奉事耶？&rsquo;</p>
<p style="text-align: left">
	　　&ldquo;梵志，彼梵志非愚非痴，亦非颠倒，心无颠倒，自由自在，亦如是答我曰：&lsquo;瞿昙，若我奉事，因奉事故，失信、戒、博闻、庶几、智慧者，我不应奉事彼。若我奉事，因奉事故，增益信、戒、博闻、庶几、智慧者，我应奉事彼。瞿昙，若奉事梵志，因奉事故，失信、戒、博闻、庶几、智慧者，我不应奉事彼；奉事刹利、居士、工师，因奉事故，失信、戒、博闻、庶几、智慧者，我不应奉事彼。瞿昙，若奉事梵志，因奉事故，增益信、戒、博闻、庶几、智慧者，我应奉事彼；奉事刹利、居士、工师，因奉事故，增益信、戒、博闻、庶几、智慧者，我应奉事彼。&rsquo;&rdquo;</p>
<p style="text-align: left">
	　　郁瘦歌逻梵志白曰：&ldquo;瞿昙，梵志为四种姓施设四种自有财物，为梵志施设自有财物，为刹利、居士、工师施设自有财物。瞿昙，梵志为梵志施设自有财物者，瞿昙，梵志为梵志施设乞求自有财物。若梵志轻慢乞求者，则便轻慢自有财物；轻慢自有财物已，则便失利。犹如放牛人不能看牛者，则便失利。如是，瞿昙，梵志为梵志施设乞求自有财物。若梵志轻慢乞求者，则便轻慢自有财物；轻慢自有财物已，则便失利。</p>
<p style="text-align: left">
	　　&ldquo;瞿昙，梵志为刹利施设自有财物者，瞿昙，梵志为刹利施设弓箭自有财物。若刹利轻慢弓箭者，则便轻慢自有财物；轻慢自有财物已，则便失利。犹如放牛人不能看牛者，则便失利。如是，瞿昙，梵志为刹利施设弓箭自有财物。若刹利轻慢弓箭者，则便轻慢自有财物；轻慢自有财物已，则便失利。瞿昙，梵志为居士施设自有财物者，瞿昙，梵志为居士施设田作自有财物。若居士轻慢田作者，则便轻慢自有财物；轻慢自有财物已，则便失利。犹如放牛人不能看牛者，则便失利。如是，瞿昙，梵志为居士施设田作自有财物。若居士轻慢田作者，则便轻慢自有财物；轻慢自有财物已，则便失利。瞿昙，梵志为工师施设自有财物者，瞿昙，梵志为工师施设麻自有财物。若工师轻慢麻者，则便轻慢自有财物；轻慢自有财物已，则便失利。犹如放牛人不能看牛者，则便失利。如是，瞿昙，梵志为工师施设麻自有财物。若工师轻慢麻者，则便轻慢自有财物；轻慢自有财物已，则便失利。&rdquo;</p>
<p style="text-align: left">
	　　世尊问曰：&ldquo;梵志，诸梵志颇自知为四种姓施设四种自有财物，为梵志施设自有财物，为刹利、居士、工师施设自有财物耶？&rdquo;</p>
<p style="text-align: left">
	　　郁瘦歌逻梵志答曰：&ldquo;不知也。瞿昙，但诸梵志自说：&lsquo;我于此世，天及魔、梵、沙门、梵志，从人至天，不自知为四种姓施设四种自有财物，为梵志施设自有财物，为刹利、居士、工师施设自有财物。&rsquo;&rdquo;</p>
<p style="text-align: left">
	　　世尊告曰：&ldquo;梵志，犹如有人，强与他肉，而作是说：&lsquo;士夫可食，当与我值。&rsquo;梵志，汝为诸梵志说亦复如是。所以者何？梵志不自知为四种姓施设四种自有财物，为梵志施设自有财物，为刹利、居士、工师施设自有财物。如是，梵志，我自善解、善知诸法，为人施设息止法、灭讫法、觉道法、善趣法、施设自有财物。&rdquo;</p>
<p style="text-align: left">
	　　世尊问曰：&ldquo;梵志，于意云何？颇有梵志于此<a>虚空</a>不著、不缚、不触、不碍，刹利、居士、工师不然耶？&rdquo;</p>
<p style="text-align: left">
	　　郁瘦歌逻梵志答曰：&ldquo;瞿昙，梵志于此虚空不著、不缚、不触、不碍，刹利、居士、工师亦然如是。&rdquo;</p>
<p style="text-align: left">
	　　&ldquo;梵志，我自善解、善知诸法，为人施设息止法、灭讫法、觉道法、善趣法，施设自有财物。&rdquo;世尊问曰：&ldquo;梵志，于意云何？颇有梵志能行慈心，无结、无怨、无恚、无诤，刹利、居士、工师不然耶？&rdquo;</p>
<p style="text-align: left">
	　　郁瘦歌逻梵志答曰：&ldquo;瞿昙，梵志能行慈心，无结、无怨、无恚、无诤，刹利、居士、工师亦然如是。&rdquo;</p>
<p style="text-align: left">
	　　&ldquo;梵志，我自善解、善知诸法，为人施设息止法、灭讫法、觉道法、善趣法，施设自有财物。&rdquo;世尊问曰：&ldquo;梵志，于意云何？若百种人来，或有一人而语彼曰：&lsquo;汝等共来，若有生刹利族、梵志族者，唯彼能持澡豆至水洗浴，去垢极净。&rsquo;梵志，于意云何？为刹利族、梵志族者，彼能持澡豆至水洗浴，去垢极净耶？为居士族、工师族者，彼不能持澡豆至水洗浴，去垢极净耶？为一切百种人皆能持澡豆至水洗浴，去垢极净耶？&rdquo;</p>
<p style="text-align: left">
	　　郁瘦歌逻梵志答日：&ldquo;瞿昙，彼一切百种人皆能持澡豆至水洗浴，去垢极净。&rdquo;</p>
<p style="text-align: left">
	　　&ldquo;如是，梵志，我自善解、善知诸法，为人施设息止法、灭讫法、觉道法、善趣法，施设自有财物。&rdquo;世尊问曰：&ldquo;梵志，于意云何？若百种人来，或有一人而语彼曰：&lsquo;汝等共来，若生刹利族、梵志族者，唯彼能以极燥娑罗及旃檀木用作火母，以钻钻之，生火长养。&rsquo;梵志，于意云何？为刹利族、梵志族者，彼能以极燥娑罗及旃檀木用作火母，以钻钻之，生火长养耶？为居士族、工师族者，彼当以燥猪狗槽、伊兰檀木及余弊木用作火母，以钻钻之，生火长养耶？为一切百种人皆能以若干种木用作火母，以钻钻之，生火长养耶？&rdquo;</p>
<p style="text-align: left">
	　　郁瘦歌逻梵志答口：&ldquo;瞿昙，彼一切百种人皆能以若干种木用作火母，以钻钻之，生火长养。&rdquo;</p>
<p style="text-align: left">
	　　&ldquo;如是，梵志，我自善解、善知诸法，为人施设息止法、灭讫法、觉道法、善趣法，施设自有财物。&rdquo;世尊问曰：&ldquo;梵志，于意云何？若彼百种人皆以若干种木用作火母，以钻钻之，生火长养，彼一切火皆有焰、有色、有热、有光，皆能作火事。为彼火独有焰、有色、有热、有光，能作火事耶？为彼火独无焰、无色、无热、无光，不能作火事耶？为彼一切为皆有焰、有色、有热、有光，皆能作火事耶？&rdquo;</p>
<p style="text-align: left">
	　　郁瘦歌逻梵志答曰：&ldquo;瞿昙，若百种人皆以若干种木用作火母，以钻钻之，生火长养者，彼一切火皆有焰、有色、有热、有光，皆能作火事。若彼火独有焰、有色、有热、有光，能为火事者，终无是处。若彼火独无焰、无色、无热、无光，不能为火事者，亦无是处。但，瞿昙，彼一切火皆有焰、有色、有热、有光，皆能作火事。&rdquo;</p>
<p style="text-align: left">
	　　&ldquo;如是，梵志，我自善解、善知诸法，为人施设息止法、灭讫法、觉道法、善趣法，施设自有财物。&rdquo;世尊问曰：&ldquo;梵志，于意云何？若彼百种人皆以若干种木用作火母，以钻钻之，生火长养。彼或有人以燥草木著其火中，生焰、生色、生热、生烟，颇有焰、色、热、烟，焰、色、热、烟而差别耶？&rdquo;</p>
<p style="text-align: left">
	　　郁瘦歌逻梵志答曰：&ldquo;瞿昙，若彼百种人皆以若干种木用作火母，以钻钻之，生火长养。彼若有人以燥草木著其火中，生焰、生色、生热、生烟，我于彼火焰、色、热、烟，焰、色、热、烟不能施设有差别也。&rdquo;</p>
<p style="text-align: left">
	　　世尊告曰：&ldquo;梵志，如是我所得火，所得不放逸，能灭放逸及贡高慢，我于此火，火亦不能施设有差别也。&rdquo;</p>
<p style="text-align: left">
	　　郁瘦歌逻梵志白曰：&ldquo;世尊，我已知。善逝，我已解。世尊，我今自归于佛、法及比丘众，惟愿世尊受我为优婆塞！从今日始，终身自归，乃至命尽。&rdquo;</p>
<p style="text-align: left">
	　　佛说如是，郁瘦歌逻梵志闻佛所说，欢喜奉行。</p>
<p style="text-align: left">
	　　梵志阿摄和经第十</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，众多梵志于拘萨罗，集在学堂，共论此事：&ldquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化；而沙门瞿昙说四种姓皆悉清净，施设显示。&rdquo;彼作是念：&ldquo;诸贤，为谁有力能至沙门瞿昙所？则以此事<a>如法</a>难诘。&rdquo;彼复作是念：&ldquo;阿摄惒逻延多那摩纳为父母所举，受生清净，乃至七世父母不绝种族，生生无恶，博闻总持，诵过四典经，深达因、缘、正、文、戏五句说。阿摄惒逻延多那摩纳有力能至沙门瞿昙所，则以此事如法难诘。诸贤，可共诣阿摄惒逻延多那摩纳所，向说此事，随阿摄惒逻延多那摩纳所说，我等当受。&rdquo;</p>
<p style="text-align: left">
	　　于是，拘萨罗众多梵志即诣阿摄惒逻延多那摩纳所，共相问讯，却坐一面，语曰：&ldquo;摩纳，我等众多梵志于拘萨罗，集在学堂，共论此事：&lsquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化；而沙门瞿昙说四种姓皆悉清净，施设显示。&rsquo;我等作是念：&lsquo;诸贤，为谁有力能至沙门瞿昙所？则以此事如法难诘。&rsquo;我等复作是念：&lsquo;阿摄惒逻延多那摩纳为父母所举，受生清净，乃至七世父母不绝种族，生生无恶，博闻总持，诵过四典经，深达因、缘、正、文、戏五句说。阿摄惒逻延多那摩纳有力能至沙门瞿昙所，则以此事如法难诘。&rsquo;愿阿摄惒逻延多那摩纳往诣沙门瞿昙所，则以此事如法难诘。&rdquo;</p>
<p style="text-align: left">
	　　阿摄惒逻延多那摩纳语诸梵志曰：&ldquo;诸贤，沙门瞿昙如法<a>说法</a>，若如法说法者，不可难诘也。&rdquo;</p>
<p style="text-align: left">
	　　拘萨罗众多梵志语曰：&ldquo;摩纳，汝未有屈事，未可豫自伏。所以者何？阿摄惒逻延多那摩纳为父母所举，受生清净，乃至七世父母不绝种族，生生无恶，博闻总持，诵过四典经，深达因、缘、正、文、戏五句说。阿摄惒逻延多那摩纳有力能至沙门瞿昙所，则以此事如法难诘。愿阿摄惒逻延多那摩纳往诣沙门瞿昙所，则以此事如法难诘。&rdquo;</p>
<p style="text-align: left">
	　　阿摄惒逻延多那摩纳为拘萨罗众多梵志默然而受。于是，阿摄惒逻延多那摩纳与彼拘萨罗众多梵志往诣佛所，共相问讯，却坐一面，白曰：&ldquo;瞿昙，欲有所问，听我问耶？&rdquo;</p>
<p style="text-align: left">
	　　世尊告曰：&ldquo;摩纳，恣汝所问。&rdquo;</p>
<p style="text-align: left">
	　　阿摄惒逻延多那便问曰：&ldquo;瞿昙，诸梵志等作如是说：&lsquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。&rsquo;未知沙门瞿昙当云何说？&rdquo;</p>
<p style="text-align: left">
	　　世尊告曰：&ldquo;我今问汝，随所解答。摩纳，颇闻余尼及剑浮国有二种姓，大家及奴，大家作奴，奴作大家耶？&rdquo;</p>
<p style="text-align: left">
	　　阿摄惒逻延多那摩纳答曰：&ldquo;瞿昙，我闻余尼及剑浮国有二种姓，大家及奴，大家作奴，奴作大家也。&rdquo;</p>
<p style="text-align: left">
	　　&ldquo;如是，摩纳，梵志若正趣者，彼得善解，自知如法；刹利、居士、工师若正趣者，亦得善解，自知如法。&rdquo;</p>
<p style="text-align: left">
	　　阿摄惒逻延多那摩纳白曰：&ldquo;瞿昙，甚奇！甚特！快说此喻，但诸梵志作如是说：&lsquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。&rsquo;&rdquo;</p>
<p style="text-align: left">
	　　世尊问曰：&ldquo;摩纳，于意云何？颇独有梵志于此虚空不著不缚，不触不碍，刹利、居士、工师为不然耶？&rdquo;</p>
<p style="text-align: left">
	　　阿摄惒逻延多那摩纳答曰：&ldquo;瞿昙，梵志于此虚空不著不缚，不触不碍，刹利、居士、工师亦然。&rdquo;</p>
<p style="text-align: left">
	　　&ldquo;如是，摩纳，梵志若正趣者，彼得善解，自知如法；刹利、居士、工师若正趣者，亦得善解，自知如法。&rdquo;</p>
<p style="text-align: left">
	　　阿摄惒逻延多那摩纳白曰：&ldquo;瞿昙，甚奇！甚特！快说此喻，但诸梵志作如是说：&lsquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。&rsquo;&rdquo;</p>
<p style="text-align: left">
	　　世尊问曰：&ldquo;摩纳，于意云何？颇独有梵志能行慈心，无结无怨，无恚无诤，刹利、居士、工师不然耶？&rdquo;</p>
<p style="text-align: left">
	　　阿摄惒逻延多那摩纳答曰：&ldquo;瞿昙，梵志能行慈心，无结无怨，无恚无诤，刹利、居士、工师亦然。&rdquo;</p>
<p style="text-align: left">
	　　&ldquo;如是，摩纳，梵志若正趣者，彼得善解，自知如法；刹利、居士、工师若正趣者，亦得善解，自知如法。&rdquo;</p>
<p style="text-align: left">
	　　阿摄惒逻延多那摩纳白曰：&ldquo;瞿昙，甚奇！甚特！快说此喻，但诸梵志作如是说：&lsquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。&rsquo;&rdquo;</p>
<p style="text-align: left">
	　　世尊问曰：&ldquo;摩纳，于意云何？若百种人来，或有一人而语彼曰：&lsquo;汝等共来，若生刹利族、梵志族者，唯彼能持澡豆至水洗浴，去垢极净。&rsquo;摩纳，于意云何？为刹利族、梵志族者，彼能持澡豆至水洗浴，去垢极净耶？为居士族、工师族者，彼不能持澡豆至水洗浴，去垢极净耶？为一切百种人皆能持澡豆至水洗浴，去垢极净耶？&rdquo;</p>
<p style="text-align: left">
	　　阿摄惒逻延多那摩纳答曰：&ldquo;瞿昙，彼一切百种人皆能持澡豆至水洗浴，去垢极净。&rdquo;</p>
<p style="text-align: left">
	　　&ldquo;如是，摩纳，梵志若正趣者，彼得善解，自知如法；刹利、居士、工师若正趣者，亦得善解，自知如法。&rdquo;</p>
<p style="text-align: left">
	　　阿摄惒逻延多那摩纳白曰：&ldquo;瞿昙，甚奇！甚特！快说此喻，但诸梵志作如是说：&lsquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。&rsquo;&rdquo;</p>
<p style="text-align: left">
	　　世尊问曰：&ldquo;摩纳，于意云何？若百种人来，或有一人而语彼曰：&lsquo;汝等共来，若生刹利族、梵志族者，唯彼能以极燥娑罗及旃檀木用作火母，以钻钻之，生火长养。&rsquo;摩纳，于意云何？为刹利族、梵志族者，彼能以极燥娑罗及旃檀木用作火母，以钻钻之，生火长养耶？为居士族、工师族者，彼当以燥猪狗槽及伊兰檀木及余弊木用作火母，以钻钻之，生火长养耶？为一切百种人皆能以若干种木用作火母，以钻钻之，生火长养耶？&rdquo;</p>
<p style="text-align: left">
	　　阿摄惒逻延多那摩纳答曰：&ldquo;瞿昙，彼一切百种人皆能以若干种木用作火母，以钻钻之，生火长养。&rdquo;</p>
<p style="text-align: left">
	　　&ldquo;如是，摩纳，梵志若正趣者，彼得善解，自知如法；刹利、居士、工师若正趣者，亦得善解，自知如法。&rdquo;</p>
<p style="text-align: left">
	　　阿摄惒逻延多那摩纳白曰：&ldquo;瞿昙，甚奇！甚特！快说此喻，但诸梵志作如是说：&lsquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。&rsquo;&rdquo;</p>
<p style="text-align: left">
	　　世尊问曰：&ldquo;摩纳，于意云何？若彼百种人皆以若干种木用作火母，以钻钻之，生火长养，彼一切火皆有焰、有色、有热、有光，皆能作火事。为彼火独有焰、有色、有热、有光，能作火事耶？为彼火独无焰、无色、无热、无光，不能作火事耶？为彼一切火皆有焰、有色、有热、有光，皆能作火事耶？&rdquo;</p>
<p style="text-align: left">
	　　阿摄惒逻延多那摩纳白曰：&ldquo;瞿昙，若彼百种人皆以若干种木用作火母，以钻钻之，生火长养者，彼一切火皆有焰、有色、有热、有光，皆能作火事。若彼火独有焰、有色、有热、有光，能为火事者，终无是处。若彼火独无焰、无色、无热、无光，不能为火事者，亦无是处。瞿昙，但彼一切火皆有焰、有色、有热、有光，皆能作火事。&rdquo;</p>
<p style="text-align: left">
	　　&ldquo;如是，摩纳，梵志若正趣者，彼得善解，自知如法；刹利、居士、工师若正趣者，亦得善解，自知如法。&rdquo;</p>
<p style="text-align: left">
	　　阿摄惒逻延多那摩纳白曰：&ldquo;瞿昙，甚奇！甚特！快说此喻，但诸梵志作如是说：&lsquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。&rsquo;&rdquo;</p>
<p style="text-align: left">
	　　世尊告曰：&ldquo;摩纳，若此身随所生者，即彼之数。若生梵志族者，即梵志族数。若生刹利、居士、工师族者，即工师族数。摩纳，犹若如火，随所生者，即彼之数。若因木生者，即木火数。若因草粪薪生者，即薪火数。如是，摩纳，此身随所生者，即彼之数。若生梵志族者，即梵志族数。若生刹利、居士、工师族者，即工师族数。&rdquo;</p>
<p style="text-align: left">
	　　世尊问曰：&ldquo;摩纳，于意云何？若刹利女与梵志男共合会者，彼因合会，后便生子，或似父，或似母，或不似父母。汝云何说？彼为刹利？为梵志耶？&rdquo;</p>
<p style="text-align: left">
	　　阿摄惒逻延多那摩纳答曰：&ldquo;瞿昙，刹利女与梵志男共合会者，彼因合会，后便生子，或似父，或似母，或不似父母，我不说彼刹利，亦不说梵志。瞿昙，我但说彼他身。&rdquo;</p>
<p style="text-align: left">
	　　&ldquo;如是，摩纳，此身随所在者，即彼之数。若生梵志族者，即梵志族数。若生刹利、居士、工师族者，即工师族数。&rdquo;</p>
<p style="text-align: left">
	　　世尊问曰：&ldquo;摩纳，若梵志女与刹利男共合会者，彼因合会，后便生子，或似父，或似母，或不似父母。汝云何说？彼为梵志？为刹利耶？&rdquo;</p>
<p style="text-align: left">
	　　阿摄惒逻延多那摩纳答曰：&ldquo;瞿昙，梵志女与刹利男共合会者，彼因合会，后便生子，或似父，或似母，或不似父母，我不说彼梵志，亦不说刹利。瞿昙，我但说彼他身。&rdquo;</p>
<p style="text-align: left">
	　　&ldquo;如是，摩纳，此身随所生者，既彼之数。若生梵志族者，即梵志族数。若生刹利、居士、工师族者，即工师族数。&rdquo;</p>
<p style="text-align: left">
	　　世尊问曰：&ldquo;摩纳，于意云何？若人有众多草马，放一父驴，于中一草马与父驴共合会，彼因合会，后便生驹。汝云何说？彼为驴？为马耶？&rdquo;</p>
<p style="text-align: left">
	　　阿摄惒暹延多那摩纳答曰：&ldquo;瞿昙，若有马与驴共合会，彼因合会，后便生驹，我不说彼驴，亦不说马。瞿昙，我但说彼骡也。&rdquo;</p>
<p style="text-align: left">
	　　&ldquo;如是，摩纳，若此身随所生者，即彼之数。若生梵志族者，即梵志族数。若生刹利、居士、工师族者，即工师族数。&rdquo;</p>
<p style="text-align: left">
	　　世尊告曰：&ldquo;摩纳，乃往昔时有众多仙人共住无事高处，生如是恶见：&lsquo;梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。&rsquo;</p>
<p style="text-align: left">
	　　&ldquo;于是，阿私罗仙人提鞞逻闻众多仙人共住无事高处，生如是恶见已，著<a>袈裟</a>衣，以袈裟巾裹头，拄杖持伞，著白衣，不从门入，至仙人住处静室经行。于是，共住无事高处有一仙人见阿私罗仙人提鞞逻著袈裟衣，以袈裟巾裹头，拄杖持伞，著白衣履，不从门入，至仙人住处静室经行；见已，往诣共住无事高处众多仙人所，便作是语：&lsquo;诸贤，今有一人著袈裟衣，以袈裟巾裹头，拄杖持伞，著白衣履，不从门入，至仙人住处静室经行，我等宁可共往咒之：&ldquo;汝作灰！汝作灰耶！&rdquo;&rsquo;</p>
<p style="text-align: left">
	　　&ldquo;于是，共住无事高处众多仙人即往诣彼阿私罗仙人提鞞逻所，到已共咒：&lsquo;汝作灰！汝作灰！&rsquo;如其咒法咒之汝作灰汝作灰者，如是如是，光颜益好，身体悦泽。彼众多仙人便作是念：&lsquo;我等本咒汝作灰！汝作灰者，彼即作灰。我今咒此人汝作灰！汝作灰！我等如其咒法咒此人，此人光颜益好，身体悦泽，我宁可问。&rsquo;即便问之：&lsquo;汝为是谁？&rsquo;阿私罗仙人提鞞逻答曰：&lsquo;诸贤，汝等颇闻有阿私罗仙人提鞞逻耶？&rsquo;答曰：&lsquo;闻有阿私罗仙人提鞞逻。&rsquo;复语曰：&lsquo;我即是也。&rsquo;彼众多仙人即共辞谢阿私罗仙人提鞞逻曰：&lsquo;愿为忍恕！愿为忍恕！我等不知尊是阿私罗仙人提鞞逻耳！&rsquo;于是，阿私罗仙人提鞞逻语诸仙人曰：&lsquo;我已相恕，汝等实生恶见：梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。&rsquo;彼诸仙人答曰：&lsquo;如是，阿私罗。&rsquo;</p>
<p style="text-align: left">
	　　&ldquo;复问诸仙人曰：&lsquo;汝等为自知己父耶？&rsquo;彼诸仙人答曰：&lsquo;知也，彼梵志取梵志妇，非非梵志，彼父复父，乃至七世父。彼梵志取梵志妇，非非梵志。&rsquo;阿私罗复问诸仙人曰：&lsquo;汝等为自知己母耶？&rsquo;彼诸仙人答曰：&lsquo;知也，彼梵志取梵志夫，非非梵志，彼母复母，乃至七世母。彼梵志取梵志夫，非非梵志。&rsquo;阿私罗复问诸仙人曰：&lsquo;汝等颇自知受胎耶？&rsquo;彼诸仙人答曰：&lsquo;知也，以三事等合会受胎，父母合会，无满堪耐，香阴已至。阿私罗，此事等会，入于母胎。&rsquo;</p>
<p style="text-align: left">
	　　&ldquo;阿私罗复问诸仙人曰：&lsquo;颇知受生为男？为女？知所从来？为从刹利族来？梵志、居士、工师族来耶？为从东方、南方、西方、北方来耶？&rsquo;彼诸仙人答曰：&lsquo;不知。&rsquo;阿私罗复语彼仙人曰：&lsquo;诸贤，不见不知此者，汝等不知受胎，谁从何处来，为男为女，为从刹利来，梵志、居士、工师来，为从东方、南方、西方、北方来；然作是说：梵志种胜，余者不如；梵志种白，余者皆黑；梵志得清净，非梵志不得清净；梵志梵天子，从彼口生，梵梵所化。&rsquo;摩纳，彼住无事高处众多仙人为阿私罗仙人提鞞逻如是善教善诃，不能施设清净梵志，况汝师徒著皮草衣？&rdquo;</p>
<p style="text-align: left">
	　　于是，阿摄惒逻延多那摩纳为世尊面诃诘责，内怀愁戚，低头默然，失辩无言。</p>
<p style="text-align: left">
	　　于是，世尊面诃诘责阿摄惒逻延多那摩纳已，复令欢悦，即便告曰：&ldquo;摩纳，有一梵志作斋行施，彼有四儿，二好学问，二不学问。于摩纳意云何？彼梵志为先施谁第一座、第一澡水、第一食耶？&rdquo;</p>
<p style="text-align: left">
	　　阿摄惒逻延多那摩纳答曰：&ldquo;瞿昙，若彼梵志其有二儿，好学问者，必先施彼第一座、第一澡水、第一食也！&rdquo;</p>
<p style="text-align: left">
	　　世尊复问曰：&ldquo;摩纳，复有一梵志作斋行施，彼有四儿，二好学问，然不精进，喜行恶法。二不学问，然好精进，喜行妙法。于摩纳意云何？彼梵志为先施谁第一座、第一澡水、第一食耶？&rdquo;</p>
<p style="text-align: left">
	　　阿摄惒逻延多那摩纳答曰：&ldquo;瞿昙，若彼梵志其有二儿，虽不学问，而好精进，喜行妙法者，必先施彼第一座、第一澡水、第一食也！&rdquo;</p>
<p style="text-align: left">
	　　世尊告曰：&ldquo;摩纳，汝先称叹学问，后称叹持戒。摩纳，我说种姓皆悉清净施设显示，汝亦说种姓皆悉清净施设显示。&rdquo;</p>
<p style="text-align: left">
	　　于是，阿摄惒逻延多那摩纳即从座起，欲稽首佛足，尔时，彼大众唱高大音声：&ldquo;沙门瞿昙甚奇！甚特！有大如意足，有大威德，有大福佑，有大威神。所以者何？如沙门瞿昙说，四种姓皆悉清净施设显示，令阿摄惒逻延多那摩纳亦说四种姓皆悉清净。&rdquo;</p>
<p style="text-align: left">
	　　尔时，世尊知彼大众心之所念，告曰：&ldquo;止！止！阿摄惒逻延多那，但心喜足，可还复坐，我当为汝说法。&rdquo;</p>
<p style="text-align: left">
	　　阿摄惒逻延多那摩纳稽首佛足，却坐一面。世尊为彼说法，劝发渴仰，成就欢喜；无量方便为彼说法，劝发渴仰，成就欢喜已，默念而住。</p>
<p style="text-align: left">
	　　于是，阿摄惒逻延多那摩纳，佛为说法，劝发渴仰，成就欢喜已，即从座起，稽首佛足，绕三匝而去。是时，拘萨罗众多梵志还去不远，种种言语责数阿摄惒逻延多那：&ldquo;欲何等作？欲伏沙门瞿昙，而反为沙门瞿昙所降伏还。犹如有人，为眼入林中，而反失眼还；阿摄惒逻延多那，汝亦如是，欲伏沙门瞿昙，而反为沙门瞿昙所降伏还。犹如有人，为饮入池，而反渴还；阿摄惒逻延多那，汝亦如是，欲伏沙门瞿昙，而反为沙门瞿昙所降伏还。阿摄惒逻延多那，欲何等作？&rdquo;</p>
<p style="text-align: left">
	　　于是，阿摄惒逻延多那摩纳语拘萨罗众多梵志曰：&ldquo;诸贤，我前已说，沙门瞿昙如法说法，若如法说法者，不可难诘也！&rdquo;</p>
<p style="text-align: left">
	　　佛说如是，阿摄惒逻延多那摩纳闻佛所说，欢喜奉行。</p>
<p style="text-align: left">
	　　（第三念诵讫）</p>
		

	
	

		</div></div><hr><script charset='utf-8' src='../../js/footer.js'></script></body></html>