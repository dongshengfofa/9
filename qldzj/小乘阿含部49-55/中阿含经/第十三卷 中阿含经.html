<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十三卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十三卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十三卷 中阿含经</strong></p>
<p style="text-align: left">
	　　乌鸟喻、说本，天柰林、善见，</p>
<p style="text-align: left">
	　　三十喻、转轮，蜱肆最在后。</p>
<p style="text-align: left">
	　　王相应品乌鸟喻经第八（第二小土城诵）</p>
<p style="text-align: left">
	　　我闻如是：一时，佛游王舍城，在竹林迦兰哆园。</p>
<p style="text-align: left">
	　　尔时，<a>世尊</a>告诸<a>比丘</a>：&ldquo;昔转轮王欲试珠宝时，便集四种军&mdash;&mdash;象军、马军、车军、步军，集四种军已，于夜暗中竖立高幢，安珠置上，出至园观；珠之光耀，照四种军，明之所及，方半由延。彼时，有一梵志而作是念：&lsquo;我宁可往见转轮王及四种军，观琉璃珠。&rsquo;尔时，梵志复作是念：&lsquo;且置见转轮王及四种军、观琉璃珠，我宁可往至彼林间。&rsquo;</p>
<p style="text-align: left">
	　　&ldquo;于是，梵志便往诣林，到已入中，至一树下。坐已未久，有一獭兽来，梵志见已而问之曰：&lsquo;善来！獭兽，汝从何来？为欲何去？&rsquo;答曰：&lsquo;梵志，此池本时清泉盈溢，饶藕多华，鱼龟满中，我昔所依，而今枯槁。梵志当知：我欲舍去，入彼大河。我今欲去，唯畏于人。&rsquo;时，彼獭兽与此梵志共论是已，便舍而去，梵志故坐。</p>
<p style="text-align: left">
	　　&ldquo;复有究暮鸟来，梵志见已而问之曰：&lsquo;善来！究暮鸟，汝从何来？为欲何去？&rsquo;答曰：&lsquo;梵志，此池本时清泉盈溢，饶藕多华，鱼龟满中，我昔所依，而今枯槁。梵志当知：我欲舍去，依彼死牛聚处栖宿，或依死驴，或依死人聚处栖宿。我今欲去，唯畏于人。&rsquo;彼究暮鸟与此梵志共论是已，便舍而去，梵志故坐。</p>
<p style="text-align: left">
	　　&ldquo;复有鹫鸟来，梵志见已而问之曰：&lsquo;善来！鹫鸟，汝从何来？为欲何去？&rsquo;答曰：&lsquo;梵志，我从大墓复至大墓杀害而来，我今欲食死象之肉，死马、死牛、死人之肉。我今欲去，唯畏于人。&rsquo;时，彼鹫鸟与此梵志共论是已，便舍而去，梵志故坐。</p>
<p style="text-align: left">
	　　&ldquo;复有食吐鸟来，梵志见已而问之曰：&lsquo;善来！食吐鸟，汝从何来？为欲何去？&rsquo;答曰：&lsquo;梵志，汝见向者鹫鸟去耶？我食彼吐。我今欲去，唯畏于人。&rsquo;彼食吐鸟与此梵志共论是已，便舍而去，梵志故坐。</p>
<p style="text-align: left">
	　　&ldquo;复有豺兽来，梵志见已而问之曰：&lsquo;善来！豺兽，汝从何来？为欲何去？&rsquo;答曰：&lsquo;梵志，我从深涧至深涧，从榛莽至榛莽，从僻静至僻静处来，我今欲食死象之肉，死马、死牛、死人之肉。我今欲去，唯畏于人。&rsquo;时，彼豺兽与此梵志共论是已，便舍而去，梵志故坐。</p>
<p style="text-align: left">
	　　&ldquo;复有乌鸟来，梵志见已而问之曰：&lsquo;善来！乌鸟，汝从何来？为欲何去？&rsquo;答曰：&lsquo;梵志，汝强额痴狂，何为问我：汝从何来？为欲何去？&rsquo;彼时乌鸟，面诃梵志已，便舍而去，梵志故坐。</p>
<p style="text-align: left">
	　　&ldquo;复有狌狌兽来，梵志见已而问之曰：&lsquo;善来！狌狌兽，汝从何来？为欲何去？&rsquo;答曰：&lsquo;梵志，我从园至园，从观至观，从林至林，饮清泉水，食好果来。我今欲去，不畏于人。&rsquo;彼狌狌兽与此梵志共论是已，便舍而去。&rdquo;</p>
<p style="text-align: left">
	　　佛告诸比丘：&ldquo;吾说此喻，欲令解义，汝等当知此说有义。时，彼獭兽与此梵志共论是已，便舍而去。吾说此喻有何义耶？若有比丘依村邑行，比丘平旦著衣持钵，入村乞食，不护于身，不守诸根，不立<a>正念</a>，而彼<a>说法</a>，或佛所说，或声闻所说，因此得利衣被、饮食、床褥、汤药、诸<a>生活</a>具。彼得利已，染著触猗，不见灾患，不能舍离，随意而用。彼比丘行恶戒，成就恶法，最在其边，生弊腐败，非梵行称梵行，非<a>沙门</a>称沙门；犹如梵志见獭兽已，而问之曰：&lsquo;善来！獭兽，汝从何来？为欲何去？&rsquo;答曰：&lsquo;梵志，此池本时清泉盈溢，饶藕多华，鱼龟满中，我昔所依，而今枯槁。梵志当知：我欲舍去，入彼大河。我今欲去，唯畏于人。&rsquo;吾说比丘亦复如是，入恶不善秽污法中，为当来有本烦热苦报、生老病死因。是以比丘莫行如獭，莫依非法以自存命，当净身行，净口、意行，住无事中，著粪扫衣，常行乞食；次第乞食，少欲知足，乐住远离而习精勤，立正念、正智、正定、正慧，常当远离，应学如是！</p>
<p style="text-align: left">
	　　&ldquo;彼究暮鸟与此梵志共论是已，便舍而去。吾说此喻有何义耶？若有比丘依村邑行，比丘平旦著衣持钵，入村乞食，不护于身，不守诸根，不立正念，彼入他家<a>教化</a>说法，或佛所说，或声闻所说，因此得利衣被、饮食、床褥、汤药、诸生活具。彼得利已，染著触猗，不见灾患，不能舍离，随意而用。彼比丘行恶戒，成就恶法，最在其边，生弊腐败，非梵行称梵行，非沙门称沙门；犹如梵志见究暮已，而问之曰：&lsquo;善来！究暮，汝从何来？为欲何去？&rsquo;答曰：&lsquo;梵志，此池本时清泉盈溢，饶藕多华，鱼龟满中，我昔所依，而今枯槁。梵志当知：我今欲去，依彼死牛聚处栖宿，或依死驴，或依死人聚处栖宿。我今欲去，唯畏于人。&rsquo;吾说比丘亦复如是，依恶不善秽污之法，为当来有本烦热苦报、生老病死因。是以比丘莫行如究暮，莫依非法以自存命，当净身行，净口、意行，住无事中，著粪扫衣，常行乞食；次第乞食，少欲知足，乐住远离而习精勤，立正念、正智、正定、正慧，常当远离，应学如是！</p>
<p style="text-align: left">
	　　&ldquo;时，彼鹫鸟与此梵志共论是已，便舍而去。吾说此喻有何义耶？若有比丘依村邑行，比丘平旦者衣持钵，入村乞食，不护于身，不守诸根，不立正念，彼入他家教化说法，或佛所说，或声闻所说，因此得利衣被、饮食、床褥、汤药、诸生活具。彼得利已，染著触猗，不见灾患，不能舍离，随意而用。彼比丘行恶戒，成就恶法，最在其边，生弊腐败，非梵行称梵行，非沙门称沙门；犹如梵志见鹫鸟已，而问之曰：&lsquo;善来！鹫鸟，汝从何来？为欲何去？&rsquo;答曰：&lsquo;梵志，我从大墓复至大墓杀害而来，我今欲食死象之肉，死马、死牛、死人之肉。我今欲去，唯畏于人。&rsquo;吾说比丘亦复如是。是以比丘莫行如鹫鸟，莫依非法以自存命，当净身行，净口、意行，住无事中，著粪扫衣，常行乞食；次第乞食，少欲知足，乐住远离而习精勤，立正念、正智、正定、正慧，常当远离，应学如是！</p>
<p style="text-align: left">
	　　&ldquo;彼食吐鸟与此梵志共论是已，便舍而去。吾说此喻有何义耶？若有比丘依村邑行，比丘平旦著衣持钵，入村乞食，不护于身，不守诸根，不立正念，彼入<a>比丘尼</a>房教化说法，或佛所说，或声闻所说，彼比丘尼入若干家说好说恶，受信施物持与比丘，因此得利衣被、饮食、床褥、汤药、诸生活具。彼得利已，染著触猗，不见灾患，不能舍离，随意而用。彼比丘行恶戒，成就恶法，最在其边，生弊腐败，非梵行称梵行，非沙门称沙门；犹如梵志见食吐鸟已，而问之曰：&lsquo;善来！食吐鸟，汝从何来？为欲何去？&rsquo;答曰：&lsquo;梵志，汝见向者鹫鸟去耶？我食彼吐。我今欲去，唯畏于人。&rsquo;吾说比丘亦复如是。是以比丘莫行如食吐鸟，莫依非法以自存命，当净身行，净口、意行，住无事中，著粪扫衣，常行乞食；次第乞食，少欲知足，乐住远离而习精勤，立正念、正智、正定、正慧，常当远离，应学如是！</p>
<p style="text-align: left">
	　　&ldquo;时，彼豺兽与此梵志共论是已，便舍而去。吾说此喻有何义耶？若有比丘依贫村住，彼若知村邑及城郭中多有智慧精进梵<a>行者</a>，即便避去。若知村邑及城郭中无有智慧精进梵行者，而来住中，或九月，或十月。诸比丘见已，便问：&lsquo;贤者，何处游行？&rsquo;彼即答曰：&lsquo;诸贤，我依某处贫村邑行。&rsquo;诸比丘闻已，即作是念：&lsquo;此贤者难行而行。所以者何？此贤者乃能依某贫村邑行。&rsquo;诸比丘等便共恭敬礼事供养，因此得利衣被、饮食、床褥、汤药、诸生活具。彼得利已，染著触猗，不见灾患，不能舍离，随意而用。彼比丘行恶戒，成就恶法，最在其边，生弊腐败，非梵行称梵行，非沙门称沙门；犹如梵志见豺兽已，而问之曰：&lsquo;善来！豺兽，汝从何来？为欲何去？&rsquo;答曰：&lsquo;梵志，我从深涧至深涧，从榛莽至榛莽，从僻静至僻静处来，我今欲食死象之肉，死马、死牛、死人之肉。我今欲去，唯畏于人。&rsquo;吾说比丘亦复如是。是以比丘莫行如豺，莫依非法以自存命，当净身行，净口、意行，住无事中，著粪扫衣，常行乞食；次第乞食，少欲知足，乐住远离而习精勤，立正念、正智、正定、正慧，常当远离，应学如是！</p>
<p style="text-align: left">
	　　&ldquo;彼时，乌鸟面诃梵志已，便舍而去。吾说此喻有何义耶？若有比丘依贫无事处而受夏坐，彼若知村邑及城郭中多有智慧精进梵行者，即便避去。若知村邑及城郭中无有智慧精进梵行者，而来住中二月、三月。诸比丘见已，问曰：&lsquo;贤者，何处夏坐？&rsquo;答曰：&lsquo;诸贤，我今依某贫无事处而受夏坐。我不如彼诸愚痴辈，作床成就，具足五事而住于中，中前中后、中后中前，口随其味，味随其口，求而求，索而索。&rsquo;时，诸比丘闻已，即作是念：&lsquo;此贤者难行而行。所以者何？此贤者乃能依某贫无事处而受夏坐。&rsquo;诸比丘等便共恭敬礼事供养，因此得利衣被、饮食、床褥、汤药、诸生活具。彼得利已，染著触猗，不见灾患，不能舍离，随意而用。彼比丘行恶戒，成就恶法，最在其边，生弊腐败，非梵行称梵行，非沙门称沙门；犹如梵志见乌鸟已，而问之曰：&lsquo;善来！乌鸟，汝从何来？为欲何去？&rsquo;答曰：&lsquo;梵志，汝强额痴狂，何为问我：汝从何来？为欲何去？&rsquo;吾说比丘亦复如是。是以比丘莫行如乌，莫依非法以自存命，当净身行，净口、意行，住无事中，著粪扫衣，常行乞食；次第乞食，少欲知足，乐住远离而习精勤，立正念、正智、正定、正慧，常当远离，应学如是！</p>
<p style="text-align: left">
	　　&ldquo;彼狌狌兽与此梵志共论是已，便舍而去。吾说此喻有何义耶？若有比丘依村邑行，比丘平日著衣持钵，入村乞食，善护于身，守摄诸根，立于正念。彼从村邑乞食已竟，食讫，中后收举衣钵，澡洗手足，以尼师檀著于肩上，或至无事处，或至树下，或至空屋中，敷尼师檀，结跏趺坐。正身正愿，反念不向，断除贪伺，心无有诤，见他财物、诸生活具，不起贪伺，欲令我得。彼于贪伺净除其心，如是瞋恚、睡眠、掉悔，断疑度惑，于善法中无有犹豫，彼于疑惑净除其心。彼已断此五盖心秽慧羸，离欲、离恶不善之法，至得第四禅成就游。彼得如是，定心清净，无秽无烦，柔软善住，得不动心，趣向漏尽智通作证，彼便知此苦如真，知此苦集、知此苦灭、知此苦灭道如真；知此漏，知此漏集、知此漏灭、知此漏灭道如真。彼如是知，如是见已，则欲漏心<a>解脱</a>，有漏、无明漏心解脱；解脱已，便知解脱：生已尽，梵行已立，所作已办，不更受有，知如真。犹如梵志见狌狌已，而问之曰：&lsquo;善来！狌狌，汝从何来？为欲何去？&rsquo;答曰：&lsquo;梵志，我从园至园，从观至观，从林至林，饮清泉水，啖好果来。我今欲去，不畏于人。&rsquo;吾说比丘亦复如是。</p>
<p style="text-align: left">
	　　&ldquo;是以比丘莫行如獭，莫行如究暮，莫行如鹫，莫行如食吐鸟，莫行如豺，莫行如乌，当行如狌狌。所以者何？世中无著真人如狌狌兽。&rdquo;</p>
<p style="text-align: left">
	　　佛说如是，彼诸比丘闻佛所说，<a>欢喜</a>奉行。</p>
<p style="text-align: left">
	　　王相应品说本经第九</p>
<p style="text-align: left">
	　　我闻如是：一时，佛游波罗柰，在仙人住处鹿野园中。</p>
<p style="text-align: left">
	　　时，诸比丘于中食后，以小因缘集坐讲堂，共论此事：&ldquo;云何，诸贤，<a>居士</a>在家何者为胜？为比丘等持戒妙法，成就威仪，入家受食耶？为朝朝益利百千万倍乎？&rdquo;</p>
<p style="text-align: left">
	　　或有比丘作是说者：&ldquo;诸贤，何用益利百千万倍，唯此至要，若有比丘持戒妙法，成就威仪，入家受食，非为朝朝益利百千万倍。&rdquo;</p>
<p style="text-align: left">
	　　是时，尊者阿那律陀亦在众中。于是，尊者阿那律陀告诸比丘：&ldquo;诸贤，何用益利百千万倍？设复过是，唯此至要，若有比丘持戒妙法，成就威仪，入家受食，非为朝朝益利百千万倍。所以者何？我忆昔时在此波罗柰国为贫穷人，唯仰捃拾客担生活。是时，此波罗柰国灾旱、早霜、虫蝗，五谷不熟，人民荒俭，乞求难得。是时，有一辟支佛，名曰无患，依此波罗柰住。于是，无患辟支佛过夜平旦，著衣持钵，入波罗柰而行乞食。我于尔时为捃拾故，早出波罗柰。诸贤，我登出时，逢见无患辟支佛入彼。时，无患辟支佛持净钵入，如本净钵出。</p>
<p style="text-align: left">
	　　&ldquo;诸贤，我时捃还入波罗柰，复见无患辟支佛出。彼见我已，便作是念：&lsquo;我旦入时，见此人出；我今还出，复见此人入。此人或能未得食也，我今宁可随此人去。&rsquo;时，辟支佛便追寻我，如影随形。诸贤，我持捃还到家，舍担而回顾视，便见无患辟支佛来追寻我后，如影随形。我见彼已，便作是念：&lsquo;我旦出时，见此仙人入城乞食。今此仙人或未得食，我宁可自缺己食，分与此仙人。&rsquo;作是念已，即持食分与辟支佛，白曰：&lsquo;仙人，当知此食是我己分，为慈愍故，愿哀受之！&rsquo;时，辟支佛即答我曰：&lsquo;居士，当知今年灾旱、早霜、虫蝗，五谷不熟，人民荒俭，乞求难得。汝可减半著我钵中，汝自食半，俱得存命，如是者好。&rsquo;我复白曰：&lsquo;仙人，当知我在居家自有釜灶、有樵薪、有谷米，饮食早晚亦无时节。仙人，当为慈愍我故，尽受此食！&rsquo;时，辟支佛为慈愍故，便尽受之。</p>
<p style="text-align: left">
	　　&ldquo;诸贤，我因施彼一钵食福，七反生天，得为天王；七反生人，复为人王。诸贤，我因施彼一钵食福，得生如此释种族中，大富丰饶，多诸畜牧、封户、食邑，资财无量，珍宝具足。诸贤，我因施彼一钵食福，弃舍百千姟金钱王，<a>出家</a>学道，况复其余种种杂物？诸贤，我因施彼一钵食福，为王、王臣、梵志、居士、一切人民所见识待，及四部众比丘、比丘尼、优婆塞、优婆夷所见敬重。诸贤，我因施彼一钵食福，常为人所请求，令受饮食、衣被、氍氀、毾[毯-炎+登]、床褥、綩綖、病瘦汤药、诸生活具，非不请求。若我尔时知彼沙门是无著真人者，所获福报当复转倍，受大果报，极妙功德，明所彻照，极广甚大。&rdquo;</p>
<p style="text-align: left">
	　　于是，尊者阿那律陀无著真人逮正解脱，说此颂曰：</p>
<p style="text-align: left">
	　　&ldquo;我忆昔贫穷，唯仰捃拾活，</p>
<p style="text-align: left">
	　　缺己供沙门，无患最上德。</p>
<p style="text-align: left">
	　　因此生释种，名曰阿那律，</p>
<p style="text-align: left">
	　　善解能歌舞，作乐常欢喜。</p>
<p style="text-align: left">
	　　我得见世尊，正觉如<a>甘露</a>，</p>
<p style="text-align: left">
	　　见已生信乐，弃舍家学道。</p>
<p style="text-align: left">
	　　我得识<a>宿命</a>，知本之所生，</p>
<p style="text-align: left">
	　　生三十三天，七反住于彼。</p>
<p style="text-align: left">
	　　此七彼亦七，世受生十四，</p>
<p style="text-align: left">
	　　人间及天上，初不堕恶处。</p>
<p style="text-align: left">
	　　我今知死生，众生往来处，</p>
<p style="text-align: left">
	　　知他心是非，贤圣五娱乐。</p>
<p style="text-align: left">
	　　得五支<a>禅定</a>，常息心静默，</p>
<p style="text-align: left">
	　　已得静正住，便逮净天眼。</p>
<p style="text-align: left">
	　　所为今学道，远离弃舍家，</p>
<p style="text-align: left">
	　　我今获此义，得入佛境界。</p>
<p style="text-align: left">
	　　我不乐于死，亦不愿于生，</p>
<p style="text-align: left">
	　　随时任所适，建立正念智。</p>
<p style="text-align: left">
	　　随耶离竹林，我命在彼尽，</p>
<p style="text-align: left">
	　　当在竹林下，无余般<a>涅槃</a>。&rdquo;</p>
<p style="text-align: left">
	　　尔时，世尊在于宴坐，以净天耳出过于人，闻诸比丘于中食后集坐讲堂，共论此事。</p>
<p style="text-align: left">
	　　世尊闻已，则于晡时从宴坐起，往至讲堂比丘众前，敷座而坐，问诸比丘：&ldquo;汝等今日以何事故集坐讲堂？&rdquo;</p>
<p style="text-align: left">
	　　时，诸比丘白曰：&ldquo;世尊，我等今日以尊者阿那律陀因过去事而说法故集坐讲堂。&rdquo;</p>
<p style="text-align: left">
	　　于是，世尊告诸比丘：&ldquo;汝等今日欲从佛闻因未来事而说法耶？&rdquo;</p>
<p style="text-align: left">
	　　诸比丘白曰：&ldquo;世尊，今正是时。善逝，今正是时。若世尊为诸比丘因未来事而说法者，诸比丘闻已，当善受持。&rdquo;</p>
<p style="text-align: left">
	　　世尊告曰：&ldquo;诸比丘，谛听！谛听！善思念之，吾当为汝广分别说。&rdquo;</p>
<p style="text-align: left">
	　　时，诸比丘受教而听。</p>
<p style="text-align: left">
	　　世尊告曰：&ldquo;诸比丘，未来久远当有人民寿八万岁。人寿八万岁时，此阎浮洲极大富乐，多有人民，村邑相近，如鸡一飞。诸比丘，人寿八万岁时，女年五百乃当出嫁。诸比丘，人寿八万岁时，唯有如是病，谓寒、热、大小便、欲、饮食、老，更无余患。</p>
<p style="text-align: left">
	　　&ldquo;诸比丘，人寿八万岁时，有王名螺，为转轮王，聪明智慧，有四种军，整御天下，由己<a>自在</a>，<a>如法</a>法王成就七宝。彼七宝者，轮宝、象宝、马宝、珠宝、女宝、居士宝、主兵臣宝，是为七。千子具足，颜貌端正，勇猛<a>无畏</a>，能伏他众。彼当统领此一切地乃至大海，不以刀杖，以法教令，令得安乐。有大金幢，诸宝严饰，举高千肘，围十六肘，彼当竖之。既竖之后，下便布施沙门、梵志、贫穷、孤独、远来乞者，以饮食、衣被、车乘、华鬘、散华、涂香、屋舍、床褥、氍氀、綩綖、给使、明灯。彼施此已，便剃除须发，著<a>袈裟</a>衣，至信、舍家、无家、学道。彼族姓子所为，剃除须发，著袈裟衣，至信、舍家、无家、学道者，唯无上梵行讫，于现法中自知、<a>自觉</a>、自作证成就游：生已尽，梵行已立，所作已办，不更受有，知如真。&rdquo;</p>
<p style="text-align: left">
	　　尔时，尊者阿夷哆在众中坐。于是，尊者阿夷哆即从座起，偏袒著衣，叉手向佛，白曰：&ldquo;世尊，我于未来久远人寿八万岁时，可得作王，号名曰螺，为转轮王，聪明智慧，有四种军，整御天下，由己自在，如法法王成就七宝。彼七宝者，轮宝、象宝、马宝、珠宝、女宝、居士宝、主兵臣宝，是为七。我当有千子具足，颜貌端正，勇猛无畏，能伏他众。我当统领此一切地乃至大海，不以刀杖，以法教令，令得安乐。有大金幢，诸宝严饰，举高千肘，围十大肘，我当竖之。既竖之后，下便布施沙门、梵志、贫穷、孤独、远来乞者，以饮食、衣被、车乘、华鬘、散华、涂香、屋舍、床褥、氍氀、綩綖、给使、明灯。我施此已，便剃除须发，著袈裟衣，至信、舍家、无家、学道。我族姓子所为，剃除须发，著袈裟衣，至信、舍家、无家、学道者，唯无上梵行讫，于现法中自知、自觉、自作证成就游：生已尽，梵行已立，所作已办，不更受有，知如真。&rdquo;</p>
<p style="text-align: left">
	　　于是，世尊诃尊者阿夷哆曰：&ldquo;汝愚痴人！应更一死，而求再终。所以者何？谓汝作是念：&lsquo;世尊，我于未来久远人寿八万岁时，可得作王，号名曰螺，为转轮王，聪明智慧，有四种军，整御天下，由己自在，如法法王成就七宝。彼七宝者，轮宝、象宝、马宝、珠宝、女宝、居士宝、主兵臣宝，是为七。我当有千子具足，颜貌端正，勇猛无畏，能伏他众。我当统领此一切地乃至大海，不以刀杖，以法教令，令得安乐。有大金幢，诸宝严饰，举高千肘，围十六肘，我当竖之。既竖之后，下便布施沙门、梵志、贫穷、孤独、远来乞者，以饮食、衣被、车乘、华鬘、散华、涂香、屋舍、床褥、氍氀、綩綖、给使、明灯。我施此已，便剃除须发，著袈裟衣，至信、舍家、无家、学道。我族姓子所为，剃除须发，著袈裟衣，至信、舍家、无家、学道者，唯无上梵行讫，于现法中自知、自觉、自作证成就游：生已尽，梵行已立，所作已办，不更受有，知如真。&rsquo;&rdquo;</p>
<p style="text-align: left">
	　　世尊告曰：&ldquo;阿夷哆，汝于未来久远人寿八万岁时，当得作王，号名曰螺，为转轮王，聪明智慧，有四种军，整御天下，由己自在，如法法王成就七宝。彼七宝者，轮宝、象宝、马宝、珠宝、女宝、居士宝、主兵臣宝，是为七。汝当有千子具足，颜貌端正，勇猛无畏，能伏他众。汝当统领此一切地乃至大海，不以刀杖，以法教令，令得安乐。有大金幢，诸宝严饰，举高千肘，围十六肘，汝当竖之。既竖之后，下便布施沙门、梵志、贫穷、孤独、远来乞者，以饮食、衣被、车乘、华鬘、散华、涂香、屋舍、床褥、氍氀、綩綖、给使、明灯。汝施此已，便剃除须发，著袈裟衣，至信、舍家、无家、学道。汝族姓子所为，剃除须发，著袈裟衣，至信、舍家、无家、学道者，唯无上梵行讫，于现法中自知、自觉、自作证成就游：生已尽，梵行已立，所作已办，不更受有，知如真。&rdquo;</p>
<p style="text-align: left">
	　　佛告诸比丘：&ldquo;未来久远人寿八万岁时，当有佛，名<a>弥勒</a>如来、无所著、等正觉、明行成为、善逝、<a>世间</a>解、无上士、道法御、<a>天人</a>师，号佛、众佑；犹如我今已成如来、无所著、等正觉、明行成为、善逝、世间解、无上士、道法御、天人师、号佛、众佑。彼于此世，天及魔、梵、沙门、梵志，从人至天，自知、自觉、自作证成就游；犹如我今于此世，天及魔、梵、沙门、梵志，从人至天，自知、自觉、自作证成就游。彼当说法，初妙、中妙、竟亦妙，有义有文，具足清净，显现梵行；犹如我今说法，初妙、中妙、竟亦妙，有义有文，具足清净，显现梵行。彼当广演流布梵行，大会无量，从人至天，善发显现；犹如我今广演流布梵行，大会无量，从人至天，善发显现。彼当有无量百千比丘众，犹如我今无量百千比丘众。&rdquo;</p>
<p style="text-align: left">
	　　尔时，尊者弥勒在彼众中。于是，尊者弥勒即从座起，偏袒著衣，叉手向佛白曰：&ldquo;世尊，我于未来久远人寿八万岁时，可得成佛，名弥勒如来、无所著、等正觉、明行成为、善逝、世间解、无上士、道法御、天人师，号佛、众佑；如今世尊、如来、无所著、等正觉、明行成为、善逝、世间解、无上士、道法御、天人师，号佛、众佑。我于此世，天及魔、梵、沙门、梵志，从人至天，自知、自觉、自作证成就游；如今世尊于此世，天及魔、梵、沙门、梵志，从人至天，自知、自觉、自作证成就游。我当说法，初妙、中妙、竟亦妙，有义有文，具足清净，显现梵行；如今世尊说法，初妙、中妙、竟亦妙，有义有文，具足清净，显现梵行。我当广演流布梵行，大会无量，从人至天，善发显现；如今世尊广演流布梵行，大会无量，从人至天，善发显现。我当有无量百千比丘众，如今世尊无量百千比丘众。&rdquo;</p>
<p style="text-align: left">
	　　于是，世尊叹弥勒曰：&ldquo;善哉！善哉！弥勒，汝发心极妙，谓领大众。所以者何？如汝作是念：&lsquo;世尊，我于未来久远人寿八万岁时，可得成佛，名弥勒如来、无所著、等正觉、明行成为、善逝、世间解、无上士、道法御、天人师、号佛、众佑；如今世尊、如来、无所著、等正觉、明行成为、善逝、世间解、无上士、道法御、天人师，号佛、众佑。我于此世，天及魔、梵、沙门、梵志，从人至天，自知、自觉、自作证成就游；如今世尊于此世，天及魔、梵、沙门、梵志，从人至天，自知、自觉、自作证成就游。我当说法，初妙、中妙、竟亦妙，有义有文，具足清净，显现梵行；如今世尊说法，初妙、中妙、竟亦妙，有义有文，具足清净，显现梵行。我当广演流布梵行，大会无量，从人至天，善发显现；如今世尊广演流布梵行，大会无量，从人至天，善发显现。&rsquo;&rdquo;</p>
<p style="text-align: left">
	　　佛复告曰：&ldquo;弥勒，汝于未来久远人寿八万岁时，当得作佛，名弥勒如来、无所著、等正觉、明行成为、善逝、世间解、无上士、道法御、天人师、号佛、众佑；犹如我今如来、无所著、等正觉、明行成为、善逝、世间解、无上士、道法御、天人师，号佛、众佑。汝于此世，天及魔、梵、沙门、梵志，从人至天，自知、自觉、自作证成就游；犹如我今于此世，天及魔、梵、沙门、梵志，从人至天，自知、自觉、自作证成就游。汝当说法，初妙、中妙、竟亦妙，有义有文，具足清净，显现梵行；犹如我今说法，初妙、中妙、竟亦妙，有义有文，具足清净，显现梵行。汝当广演流布梵行，大会无量，从人至天，善发显现；犹如我今广演流布梵行，大会无量，从人至天，善发显现。汝当有无量百千比丘众，犹如我今无量百千比丘众。&rdquo;</p>
<p style="text-align: left">
	　　尔时，尊者阿难执拂侍佛。于是，世尊回顾告曰：&ldquo;阿难，汝取金缕织成衣来，我今欲与弥勒比丘。&rdquo;</p>
<p style="text-align: left">
	　　时，尊者阿难受世尊教，即取金缕织成衣来，授与世尊。于是，世尊从尊者阿难受此金缕织成衣已，告曰：&ldquo;弥勒，汝从如来取此金缕织成之衣，施佛、法、众。所以者何？弥勒，诸如来、无所著、等正觉，为世间护，求义及<a>饶益</a>，求安隐快乐。&rdquo;</p>
<p style="text-align: left">
	　　于是，尊者弥勤从如来取金缕织成衣已，施佛、法、众。</p>
<p style="text-align: left">
	　　时，魔波旬便作是念：&ldquo;此沙门瞿昙游行波罗柰仙人住处鹿野园中，彼为<a>弟子</a>因未来说法，我宁可往而娆乱之。&rdquo;</p>
<p style="text-align: left">
	　　时，魔波旬往至佛所，到已向佛即说颂曰：</p>
<p style="text-align: left">
	　　&ldquo;彼必定当得，容貌妙第一，</p>
<p style="text-align: left">
	　　华鬘璎珞身，明珠佩其臂，</p>
<p style="text-align: left">
	　　若在鸡头城，螺王境界中&rdquo;</p>
<p style="text-align: left">
	　　于是，世尊而作是念：&ldquo;此魔波旬来到我所，欲相娆乱。&rdquo;世尊知已，为魔波旬即说颂曰：</p>
<p style="text-align: left">
	　　&ldquo;彼必定当得，无伏无疑惑，</p>
<p style="text-align: left">
	　　断生老病死，无漏所作讫，</p>
<p style="text-align: left">
	　　若行梵行者，弥勒境界中。&rdquo;</p>
<p style="text-align: left">
	　　于是，魔王复说颂曰：</p>
<p style="text-align: left">
	　　&ldquo;彼必定当得，名衣上妙服，</p>
<p style="text-align: left">
	　　栴檀以涂体，身[月+庸]直姝长，</p>
<p style="text-align: left">
	　　若在鸡头城，螺王境界中。&rdquo;</p>
<p style="text-align: left">
	　　尔时，世尊复说颂曰：</p>
<p style="text-align: left">
	　　&ldquo;彼必定当得，无主亦无家，</p>
<p style="text-align: left">
	　　手不持金宝，无为无所忧，</p>
<p style="text-align: left">
	　　若行梵行者，弥勒境界中。&rdquo;</p>
<p style="text-align: left">
	　　于是，魔王复说颂曰：</p>
<p style="text-align: left">
	　　&ldquo;彼必定当得，名财好饮食，</p>
<p style="text-align: left">
	　　善能解歌舞，作乐常欢喜，</p>
<p style="text-align: left">
	　　若在鸡头城，螺王境界中。&rdquo;</p>
<p style="text-align: left">
	　　尔时，世尊复说颂曰：</p>
<p style="text-align: left">
	　　&ldquo;彼为必度岸，如鸟破网出，</p>
<p style="text-align: left">
	　　得禅自在游，具乐常欢喜，</p>
<p style="text-align: left">
	　　汝魔必当知，我已相降伏。&rdquo;</p>
<p style="text-align: left">
	　　于是，魔王复作是念：&ldquo;世尊知我！善逝见我！&rdquo;愁恼忧戚不能得往，即于彼处忽没不现。</p>
<p style="text-align: left">
	　　佛说如是，弥勒、阿夷哆、尊者阿难及诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>