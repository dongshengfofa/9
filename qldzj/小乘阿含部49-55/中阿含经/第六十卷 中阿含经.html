<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六十卷 中阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六十卷 中阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　第六十卷 中阿含经</p>
<p style="text-align: left">
	　　例品爱生经第五</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，有一梵志，唯有一儿，心极爱念，忍意温润，视之无厌，忽便命终。命终之后，梵志愁忧，不能饮食，不著衣裳，亦不涂香，但至冢哭，忆儿卧处。于是，梵志周遍彷徉，往诣佛所，共相问讯，却坐一面。</p>
<p style="text-align: left">
	　　<a>世尊</a>问曰：&ldquo;梵志，今汝诸根不似自心住耶？&rdquo;</p>
<p style="text-align: left">
	　　梵志答曰：&ldquo;今我诸根何由当得自心住耶？所以者何？唯有一儿，心极爱念，忍意温润，视之无厌，忽便命终。彼命终已，我便愁忧，不能饮食，不著衣裳，亦不涂香，但至冢哭，忆儿卧处。&rdquo;</p>
<p style="text-align: left">
	　　世尊告曰：&ldquo;如是，梵志。如是，梵志。若爱生时，便生愁戚、啼哭、忧苦、烦惋、懊恼。&rdquo;</p>
<p style="text-align: left">
	　　梵志语曰：&ldquo;瞿昙，何言若爱生时，便生愁戚、啼哭、忧苦、烦惋、懊恼耶？瞿昙，当知若爱生时，生喜心乐。&rdquo;</p>
<p style="text-align: left">
	　　世尊如是至再三告曰：&ldquo;如是，梵志。如是，梵志。若爱生时，便生愁戚、啼哭、忧苦、烦惋、懊恼。&rdquo;</p>
<p style="text-align: left">
	　　梵志亦至再三语曰：&ldquo;瞿昙，何言若爱生时，便生愁戚、啼哭、忧苦、烦惋、懊恼耶？瞿昙，当知若爱生时，生喜心乐。&rdquo;</p>
<p style="text-align: left">
	　　时，彼梵志闻佛所说，不说言是，但说非已，即从座起，奋头而去。</p>
<p style="text-align: left">
	　　尔时，胜林于其门前有众多市郭儿而共博戏。梵志遥见已，便作是念：&ldquo;世中若有聪明智慧者，无过博戏人。我今宁可往彼，若与瞿昙所共论者，尽向彼说。&rdquo;于是，梵志往至众多市郭儿共博戏所，若与世尊所共论者，尽向彼说。</p>
<p style="text-align: left">
	　　众多市郭博戏儿闻已，语曰：&ldquo;梵志，何言若爱生时，便生愁戚、啼哭、忧苦、烦惋、懊恼耶？梵志，当知若爱生时，生喜心乐。&rdquo;</p>
<p style="text-align: left">
	　　梵志闻已，便作是念：&ldquo;博戏儿所说，正与我同。&rdquo;颔头而去。</p>
<p style="text-align: left">
	　　于是，此论展转广布，乃入王宫。拘萨罗王波斯匿闻<a>沙门</a>瞿昙作如是说：&ldquo;若爱生时，便生愁戚、啼哭、忧苦、烦惋、懊恼。&rdquo;语末利皇后曰：&ldquo;我闻瞿昙作如是说：&lsquo;若爱生时，便生愁戚、啼哭、忧苦、烦惋、懊恼。&rsquo;&rdquo;</p>
<p style="text-align: left">
	　　末利皇后闻已，白曰：&ldquo;如是，大王。如是，大王，若爱生时，便生愁戚、啼哭、忧苦、烦惋、懊恼。&rdquo;</p>
<p style="text-align: left">
	　　拘萨罗王波斯匿语末利皇后曰：&ldquo;闻师宗说，<a>弟子</a>必同。沙门瞿昙是汝师，故作如是说，汝是彼弟子，故作如是说：&lsquo;若爱生时，便生愁戚、啼哭、忧苦、烦惋、懊恼。&rsquo;&rdquo;</p>
<p style="text-align: left">
	　　末利皇后白曰：&ldquo;大王，若不信者，可自往问，亦可遣使。&rdquo;</p>
<p style="text-align: left">
	　　于是，拘萨罗王波斯匿即告那利鸯伽梵志曰：&ldquo;汝往沙门瞿昙所，为我问讯沙门瞿昙圣体康强，安快无病，起居轻便，气力如常耶？作如是语：&lsquo;拘萨罗王波斯匿问讯圣体康强，安快无病，起居轻便，气力如常耶？沙门瞿昙实如是说：&ldquo;若爱生时，便生愁戚、啼哭、忧苦、烦惋、懊恼&rdquo;耶？&rsquo;那利鸯伽，若沙门瞿昙有所说者，汝当善受持诵。所以者何？如是之人，终不妄言。&rdquo;</p>
<p style="text-align: left">
	　　那利鸯伽梵志受王教已，即诣佛所，共相问讯，却坐一面，白曰：&ldquo;瞿昙，拘萨罗王波斯匿问讯圣体康强，安快无病，起居轻便，气力如常耶？沙门瞿昙实如是说：&lsquo;若爱生时，便生愁戚、啼哭、忧苦、烦惋、懊恼&rsquo;耶？&rdquo;</p>
<p style="text-align: left">
	　　世尊告曰：&ldquo;那利鸯伽，我今问汝，随所解答。那利鸯伽，于意云何？若使有人，母命终者，彼人发狂，心大错乱，脱衣裸形，随路遍走，作如是说：&lsquo;诸贤，见我母耶？诸贤，见我母耶？&rsquo;那利鸯伽，以此事故可知，若爱生时，便生愁戚、啼哭、忧苦、烦惋、懊恼。如是父、兄、姊、妹也，儿妇命终，彼人发狂，心大错乱，脱衣裸形，随路遍走，作如是说：&lsquo;诸贤，见我儿妇耶？诸贤，见我儿妇耶？&rsquo;那利鸯伽，以此事故可知，若爱生时，便生愁戚、啼哭、忧苦、烦惋、懊恼。那利鸯伽，昔有一人，妇暂归家，彼诸亲族欲夺更嫁。彼女闻之，即便速疾还至夫家，语其夫曰：&lsquo;君，今当知我亲族强欲夺君妇嫁与他人，欲作何计？&rsquo;于是，彼人即执妇臂，将入屋中，作如是语：&lsquo;俱至后世！俱至后世！&rsquo;便以利刀斫杀其妇，并自害己。那利鸯伽，以此事故可知，若爱生时，便生愁戚、啼哭、忧苦、烦惋、懊恼。&rdquo;</p>
<p style="text-align: left">
	　　那利鸯伽梵志闻佛所说，善受持诵，即从座起，绕三匝而去，还至拘萨罗王波斯匿所，白曰：&ldquo;大王，沙门瞿昙实如是说：&lsquo;若爱生时，便生愁戚、啼哭、忧苦、烦惋、懊恼。&rsquo;&rdquo;</p>
<p style="text-align: left">
	　　拘萨罗王波斯匿闻已，语末利皇后曰：&ldquo;沙门瞿昙实如是说：&lsquo;若爱生时，便生愁戚、啼哭、忧苦、烦惋、懊恼。&rsquo;&rdquo;</p>
<p style="text-align: left">
	　　末利皇后白曰：&ldquo;大王，我问大王，随所解答。于意云何？王爱鞞留罗大将耶？&rdquo;</p>
<p style="text-align: left">
	　　答曰：&ldquo;实爱。&rdquo;</p>
<p style="text-align: left">
	　　末利复问：&ldquo;若鞞留罗大将变易异者，王当云何？&rdquo;</p>
<p style="text-align: left">
	　　答曰：&ldquo;末利，若鞞留罗大将变易异者，我必生愁戚、啼哭、忧苦、烦惋、懊恼。&rdquo;</p>
<p style="text-align: left">
	　　末利白曰：&ldquo;以此事故，知爱生时，便生愁戚、啼哭、忧苦、烦惋、懊恼。&rdquo;</p>
<p style="text-align: left">
	　　末利复问：&ldquo;王爱尸利阿荼大臣，爱一奔陀利象，爱婆夷利童女，爱雨日盖，爱加尸及拘萨罗国耶？&rdquo;</p>
<p style="text-align: left">
	　　答曰：&ldquo;实爱。&rdquo;</p>
<p style="text-align: left">
	　　末利复问：&ldquo;若加尸及拘萨罗国变易异者，王当云何？&rdquo;</p>
<p style="text-align: left">
	　　答曰：&ldquo;末利，我所具足五欲功德自娱乐者，由彼二国，若加尸及拘萨罗国当变易异者，我乃至无命，况复不生愁戚、啼哭、忧苦、烦惋、懊恼耶？&rdquo;</p>
<p style="text-align: left">
	　　末利白曰：&ldquo;以此事故，知爱生时，便生愁戚、啼哭、忧苦、烦惋、懊恼。&rdquo;</p>
<p style="text-align: left">
	　　末利问王：&ldquo;于意云何？为爱我耶？&rdquo;</p>
<p style="text-align: left">
	　　王复答曰：&ldquo;我实爱汝。&rdquo;</p>
<p style="text-align: left">
	　　末利复问：&ldquo;若我一旦变易异者，王当云何？&rdquo;</p>
<p style="text-align: left">
	　　答曰：&ldquo;末利，若汝一旦变易异者，我必生愁戚、啼哭、忧苦、烦惋、懊恼。&rdquo;</p>
<p style="text-align: left">
	　　末利白曰：&ldquo;以此事故，知爱生时，便生愁戚、啼哭、忧苦、烦惋、懊恼。&rdquo;</p>
<p style="text-align: left">
	　　拘萨罗王波斯匿语曰：&ldquo;末利，从今日去，沙门瞿昙因此事是我师，我是彼弟子。末利，我今自归于佛、法及<a>比丘</a>众，惟愿世尊受我为优婆塞！从今日始，终身自归，乃至命尽。&rdquo;</p>
<p style="text-align: left">
	　　佛说如是，拘萨罗王波斯匿及末利皇后闻佛所说，<a>欢喜</a>奉行。</p>
<p style="text-align: left">
	　　例品八城经第六</p>
<p style="text-align: left">
	　　我闻如是：一时，佛般<a>涅槃</a>后不久，众多上尊名德比丘游波罗利子城，住在鸡园。</p>
<p style="text-align: left">
	　　是时，第十<a>居士</a>八城持多妙货，往至波罗利子城治生贩卖。于是，第十居士八城，彼多妙货，货卖速售，大得财利，欢喜踊跃，出波罗利子城，往诣鸡园众多上尊名德比丘所，稽首礼足，却坐一面。时，诸上尊名德比丘为彼<a>说法</a>，劝发渴仰，成就欢喜；无量方便为彼说法，劝发渴仰，成就欢喜已，默然而住。</p>
<p style="text-align: left">
	　　时，诸上尊比丘为彼说法，劝发渴仰，成就欢喜已，于是，第十居士八城白曰：&ldquo;上尊，尊者阿难今在何处？我欲往见。&rdquo;</p>
<p style="text-align: left">
	　　诸上尊比丘答曰：&ldquo;居士，尊者阿难今在鞞舍离猕猴江边高楼台观。若欲见者，可往至彼。&rdquo;</p>
<p style="text-align: left">
	　　尔时，第十居士八城即从座起，稽首诸上尊比丘足，绕三匝而去；往诣尊者阿难所，稽首礼足，却坐一面，白曰：&ldquo;尊者阿难，欲有所问，听我问耶？&rdquo;</p>
<p style="text-align: left">
	　　尊者阿难告曰：&ldquo;居士，欲问便问，我闻已当思。&rdquo;</p>
<p style="text-align: left">
	　　居士问曰：&ldquo;尊者阿难，世尊、如来、无所著、正尽觉成就慧眼，见第一义，颇说一法，若圣弟子住漏尽无余，得心<a>解脱</a>耶？&rdquo;</p>
<p style="text-align: left">
	　　尊者阿难答曰：&ldquo;如是。&rdquo;</p>
<p style="text-align: left">
	　　居士问曰：&ldquo;尊者阿难，世尊、如来、无所著、正尽觉成就慧眼，见第一义，云何说有一法，若圣弟子住漏尽无余，得心解脱耶？&rdquo;</p>
<p style="text-align: left">
	　　尊者阿难答曰：&ldquo;居士，多闻圣弟子离欲、离恶不善之法至得第四禅成就游，彼依此处，观法<a>如法</a>。彼依此处，观法如法，住彼得漏尽者，或有是处。若住彼，不得漏尽者，或因此法，欲法、爱法、乐法、静法，爱乐欢喜，断五下分结尽，化生于彼而般涅槃，得不退法，终不还此。</p>
<p style="text-align: left">
	　　&ldquo;复次，居士，多闻圣弟子心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切<a>世间</a>成就游。如是悲、喜心与舍俱，无结无怨，无恚无诤，极广甚大，无量善修，遍满一切世间成就游，彼依此处，观法如法。彼依此处，观法如法，住彼得漏尽者，或有是处。若住彼，不得漏尽者，或因此法，欲法、爱法、乐法、静法，爱乐欢喜，断五下分结尽，化生于彼而般涅槃，得不退法，终不还此，是谓如来、无所著、正尽觉成就慧眼，见第一义，说有一法，若圣弟子住漏尽无余，得心解脱。</p>
<p style="text-align: left">
	　　&ldquo;复次，居士，多闻圣弟子度一切色想乃至非有想非无想处成就游，彼于此处，观法如法。彼于此处，观法如法，住彼得漏尽者，或有是处。若住彼，不得漏尽者，或因此法，欲法、爱法、乐法、静法，爱乐欢喜，断五下分结尽，化生于彼而般涅槃，得不退法，终不还此，是谓如来、无所著、正尽觉成就慧眼，见第一义，说有一法，若圣弟子住漏尽无余，得心解脱。&rdquo;</p>
<p style="text-align: left">
	　　于是，第十居士八城即从座起，偏袒著衣，叉手白曰：&ldquo;尊者阿难，甚奇！甚特！我问尊者阿难一<a>甘露</a>门，而尊者阿难一时为我说于十二甘露法门。今此十二甘露法门必随所依，得安隐出。尊者阿难，犹去村不远，有大屋舍，开十二户，若人所为故，入彼屋中，复一人来，不为彼人求义及<a>饶益</a>，不求安隐而烧彼屋。尊者阿难，彼人必得于此十二户随所依出，得自安隐，如是我问尊者阿难一甘露门，而尊者阿难一时为我说于十二甘露法门。今此十二甘露法门必随所依，得安隐出。尊者阿难，梵志法、律中说不善法、律，尚供养师，况复我不供养大师尊者阿难耶？&rdquo;</p>
<p style="text-align: left">
	　　于是，第十居士八城即于夜中，施设极妙净美丰饶食啖含消；施设食已，平旦敷座，请鸡园众及鞞舍离众皆集一处，自行澡水，则以极妙净美丰饶食啖含消，手自斟酌，令得饱满；食讫收器，行澡水竟，持五百种物买屋别施尊者阿难。尊者阿难受已，施与招提僧。</p>
<p style="text-align: left">
	　　尊者阿难所说如是，第十居士八城闻尊者阿难所说，欢喜奉行。</p>
<p style="text-align: left">
	　　例品阿那律陀经上第七</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，诸比丘则于晡时从宴坐起，往诣尊者阿那律陀所，稽首礼足，却坐一面，白曰：&ldquo;我等欲有所问，听乃敢陈。&rdquo;</p>
<p style="text-align: left">
	　　尊者阿那律陀答曰：&ldquo;诸贤，欲问便问，我闻已当思。&rdquo;</p>
<p style="text-align: left">
	　　时，诸比丘即便问曰：&ldquo;云何比丘贤死、贤命终耶？&rdquo;</p>
<p style="text-align: left">
	　　尊者阿那律陀答曰：&ldquo;诸贤，若比丘离欲、离恶不善之法至得第四禅成就游者，是谓比丘贤死、贤命终也。&rdquo;</p>
<p style="text-align: left">
	　　时，诸比丘又复问曰：&ldquo;比丘极是贤死、贤命终耶？&rdquo;</p>
<p style="text-align: left">
	　　尊者阿那律陀答曰：&ldquo;诸贤，比丘不极是贤死、贤命终也。复次，诸贤，若比丘得如意足、天耳、他心智、<a>宿命</a>智、<a>生死</a>智、漏尽，得无漏，心解脱、慧解脱，于现法中自知、<a>自觉</a>、自作证成就游：生已尽，梵行已立，所作已办，不更受有，知如真。是谓比丘贤死、贤命终也。&rdquo;</p>
<p style="text-align: left">
	　　时，诸比丘又复问曰：&ldquo;比丘极是贤死、贤命终耶？&rdquo;</p>
<p style="text-align: left">
	　　尊者阿那律陀答曰：&ldquo;诸贤，比丘极是贤死、贤命终也。&rdquo;</p>
<p style="text-align: left">
	　　于是，诸比丘闻尊者阿那律陀所说，善受持诵已，即从座起，稽首尊者阿那律陀足，绕三匝而去。</p>
<p style="text-align: left">
	　　尊者阿那律陀所说如是，彼诸比丘闻尊者阿那律陀所说，欢喜奉行。</p>
<p style="text-align: left">
	　　例品阿那律陀经下第八</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，诸比丘则于晡时从宴坐起，往诣尊者阿那律陀所，稽首礼足，却坐一面，白曰：&ldquo;我等欲有所问，听乃敢陈。&rdquo;</p>
<p style="text-align: left">
	　　尊者阿那律陀答曰：&ldquo;诸贤，欲问便问，我闻已当思。&rdquo;</p>
<p style="text-align: left">
	　　时，诸比丘即便问曰：&ldquo;云何比丘不烦热死、不烦热命终耶？&rdquo;</p>
<p style="text-align: left">
	　　尊者阿那律陀答曰：&ldquo;诸贤，若比丘见质直及得圣爱戒者，是谓比丘不烦热死、不烦热命终。&rdquo;</p>
<p style="text-align: left">
	　　时，诸比丘又复问曰：&ldquo;比丘极是不烦热死、不烦热命终耶？&rdquo;</p>
<p style="text-align: left">
	　　尊者阿那律陀答曰：&ldquo;诸贤，比丘不极是不烦热死、不烦热命终。复次，诸贤，若比丘观内身如身乃至观觉、心、法如法，是谓比丘不烦热死、不烦热命终。&rdquo;</p>
<p style="text-align: left">
	　　时，诸比丘又复问曰：&ldquo;比丘极是不烦热死、不烦热命终耶？&rdquo;</p>
<p style="text-align: left">
	　　尊者阿那律陀答曰：&ldquo;诸贤，比丘不极是不烦热死、不烦热命终。复次，诸贤，若比丘心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜心与舍俱，无结无怨，无恚无诤，极广甚大，无量善修，遍满一切世间成就游，是谓比丘不烦热死、不烦热命终。&rdquo;</p>
<p style="text-align: left">
	　　时，诸比丘又复问曰：&ldquo;比丘极是不烦热死、不烦热命终耶？&rdquo;</p>
<p style="text-align: left">
	　　尊者阿那律陀答曰：&ldquo;诸贤，比丘不极是不烦热死、不烦热命终。复次，诸贤，若比丘度一切色想乃至非有想非无想处成就游，是谓比丘不烦热死、不烦热命终。&rdquo;</p>
<p style="text-align: left">
	　　时，诸比丘又复问曰：&ldquo;比丘极是不烦热死、不烦热命终耶？&rdquo;</p>
<p style="text-align: left">
	　　尊者阿那律陀答曰：&ldquo;诸贤，比丘不极是不烦热死、不烦热命终。复次，诸贤，若有比丘度一切非有想非无想处，想知灭身触成就游，及慧观诸漏已尽者，是谓比丘不烦热死、不烦热命终。&rdquo;</p>
<p style="text-align: left">
	　　时，诸比丘又复问曰：&ldquo;比丘极是不烦热死、不烦热命终耶？&rdquo;</p>
<p style="text-align: left">
	　　尊者阿那律陀答曰：&ldquo;诸贤，比丘极是不烦热死、不烦热命终。&rdquo;</p>
<p style="text-align: left">
	　　时，诸比丘闻尊者阿那律陀所说，善受持诵，即从座起，稽首尊者阿那律陀足，绕三匝而去。</p>
<p style="text-align: left">
	　　尊者阿那律陀所说如是，彼诸比丘闻尊者阿那律陀所说，欢喜奉行。</p>
<p style="text-align: left">
	　　例品见经第九</p>
<p style="text-align: left">
	　　我闻如是：一时，佛般涅槃后不久，尊者阿难游王舍城，在竹林迦兰哆园。</p>
<p style="text-align: left">
	　　于是，有一异学梵志，是尊者阿难未<a>出家</a>时友，中后彷徉，往诣尊者阿难所，共相问讯，却坐一面，语尊者阿难：&ldquo;欲有所问，听我问耶？&rdquo;</p>
<p style="text-align: left">
	　　尊者阿难答曰：&ldquo;梵志，欲问便问，我闻已当思。&rdquo;</p>
<p style="text-align: left">
	　　异学梵志即便问曰：&ldquo;所谓此见舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？沙门瞿昙知此诸见如应知耶？&rdquo;</p>
<p style="text-align: left">
	　　尊者阿难答曰：&ldquo;梵志，所谓此见，世尊、如来、无所著、正尽觉舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？世尊、如来、无所著、正尽觉知此诸见如应也。&rdquo;</p>
<p style="text-align: left">
	　　异学梵志又复问曰：&ldquo;所谓此见，沙门瞿昙舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？沙门瞿昙云何知此诸见如应耶？&rdquo;</p>
<p style="text-align: left">
	　　尊者阿难答曰：&ldquo;梵志，所谓此见，世尊、如来、无所著、正尽觉舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？异学梵志，如是具、如是受、如是趣、如是生、如是至后世，所谓此是世尊、如来、无所著、正尽觉舍置除却，不尽通说，谓世有常；世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？如是知此诸见，此诸见应如是知。&rdquo;</p>
<p style="text-align: left">
	　　异学梵志白曰：&ldquo;我今自归于阿难。&rdquo;</p>
<p style="text-align: left">
	　　尊者阿难告曰：&ldquo;梵志，汝莫自归于我，如我自归于佛，汝亦应自归于佛。&rdquo;</p>
<p style="text-align: left">
	　　异学梵志白曰：&ldquo;阿难，我今自归于佛、法及比丘众，惟愿世尊受我为优婆塞！从今日始，终身自归，乃至命尽。&rdquo;</p>
<p style="text-align: left">
	　　尊者阿难所说如是，彼异学梵志闻尊者阿难所说，欢喜奉行。</p>
<p style="text-align: left">
	　　例品箭喻经第十</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，尊者鬘童子独安静处，宴坐思惟，心作是念：&ldquo;所谓此见，世尊舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？我不欲此！我不忍此！我不可此！若世尊为我一向说世有常者，我从彼学梵行；若世尊不为我一向说世有常者，我当难诘彼，舍之而去。如是世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？若世尊为我一向说此是<a>真谛</a>，余皆虚妄言者，我从彼学梵行；若世尊不为我一向说此是真谛，余皆虚妄言者，我当难诘彼，舍之而去。&rdquo;</p>
<p style="text-align: left">
	　　于是，尊者鬘童子则于晡时，从宴坐起，往诣佛所，稽首作礼，却坐一面，白曰：&ldquo;世尊，我今独安静处，宴坐思惟，心作是念：&lsquo;所谓此见，世尊舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？我不欲此！我不忍此！我不可此！若世尊一向知世有常者，世尊，当为我说。若世尊不一向知世有常者，当直言不知也。如是世无有常；世有底，世无底；命即是身，为命异身异；如来终，如来不终；如来终不终，如来亦非终亦非不终耶？若世尊一向知此是真谛，余皆虚妄言者，世尊，当为我说。若世尊不一向知此是真谛，余皆虚妄言者，当直言不知也。&rsquo;&rdquo;</p>
<p style="text-align: left">
	　　世尊问曰：&ldquo;鬘童子，我本颇为汝如是说世有常，汝来从我学梵行耶？</p>
<p style="text-align: left">
	　　鬘童子答曰：&ldquo;不也，世尊。&rdquo;</p>
<p style="text-align: left">
	　　&ldquo;如是世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？我本颇为汝如是说此是真谛，余皆虚妄言，汝来从我学梵行耶？&rdquo;</p>
<p style="text-align: left">
	　　鬘童子答曰：&ldquo;不也，世尊。&rdquo;</p>
<p style="text-align: left">
	　　&ldquo;鬘童子，汝本颇向我说，若世尊为我一向说世有常者，我当从世尊学梵行耶？&rdquo;</p>
<p style="text-align: left">
	　　鬘童子答曰：&ldquo;不也，世尊。&rdquo;</p>
<p style="text-align: left">
	　　&ldquo;如是世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？鬘童子，汝本颇向我说，若世尊为我一向说此是真谛，余皆虚妄言者，我当从世尊学梵行耶？&rdquo;</p>
<p style="text-align: left">
	　　鬘童子答曰：&ldquo;不也，世尊。&rdquo;</p>
<p style="text-align: left">
	　　世尊告曰：&ldquo;鬘童子，我本不向汝有所说，汝本亦不向我有所说，汝愚痴人！何故虚妄诬谤我耶？&rdquo;</p>
<p style="text-align: left">
	　　于是，尊者鬘童子为世尊面诃责数，内怀忧戚，低头默然，失辩无言，如有所伺。</p>
<p style="text-align: left">
	　　于是，世尊面诃鬘童子已，告诸比丘：&ldquo;若有愚痴人作如是念：&lsquo;若世尊不为我一向说世有常者，我不从世尊学梵行。&rsquo;彼愚痴人竟不得知，于其中间而命终也。如是世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？若有愚痴人作如是念：&lsquo;若世尊不为我一向说此是真谛，余皆虚妄言者，我不从世尊学梵行。&rsquo;彼愚痴人竟不得知，于其中间而命终也。</p>
<p style="text-align: left">
	　　&ldquo;犹如有人身被毒箭，因毒箭故，受极重苦，彼见亲族怜念悯伤，为求利义饶益安隐，便求箭医，然彼人者方作是念：&lsquo;未可拔箭！我应先知彼人如是姓、如是名、如是生？为长、短、粗、细？为黑、白、不黑不白？为刹利族，梵志、居士、工师族？为东方、南方、西方、北方耶？未可拔箭！我应先知彼弓为柘、为桑、为规、为角耶？未可拔箭！我应先知弓扎，彼为是牛筋、为獐鹿筋、为是丝耶？未可拔箭！我应先知弓色为黑、为白、为赤、为黄耶？未可拔箭！我应先知弓弦为筋、为丝、为纻、为麻耶？未可拔箭！我应先知箭杆为木、为竹耶？未可拔箭！我应先知箭缠为是牛筋、为獐鹿筋、为是丝耶？未可拔箭！我应先知箭羽为飘鸰毛、为雕鹫毛、为鹍鸡毛、为鹤毛耶？未可拔箭！我应先知箭镝为錍、为矛、为铍刀耶？未可拔箭！我应先知作箭镝师如是姓、如是名、如是生？为长、短、粗、细？为黑、白、不黑不白？为东方、西方、南方、北方耶？&rsquo;彼人竟不得知，于其中间而命终也。</p>
<p style="text-align: left">
	　　&ldquo;若有愚痴人作如是念：&lsquo;若世尊不为我一向说世有常者，我不从世尊学梵行。&rsquo;彼愚痴人竟不得知，于其中间而命终也。如是世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？若有愚痴人作如是念：&lsquo;若世尊不为我一向说此是真谛，余皆虚妄言者，我不从世尊学梵行。&rsquo;彼愚痴人竟不得知，于其中间而命终也。</p>
<p style="text-align: left">
	　　&ldquo;世有常，因此见故，从我学梵<a>行者</a>，此事不然。如是世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？因此见故，从我学梵行者，此事不然。世有常，有此见故，不从我学梵行者，此事不然。如是世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？有此见故，不从我学梵行者，此事不然。</p>
<p style="text-align: left">
	　　&ldquo;世有常，无此见故，从我学梵行者，此事不然。如是世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？无此见故，从我学梵行者，此事不然。世有常，无此见故，从我学梵行者，此事不然。如是世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？无此见故，不从我学梵行者，此事不然。</p>
<p style="text-align: left">
	　　&ldquo;世有常者，有生、有老、有病、有死，愁戚、啼哭、忧苦、懊恼，如是此淳大苦阴生。如是世无常；世有底，世无底；命即是身，为命异身异；如来终，如来不终，如来终不终，如来亦非终亦非不终者，有生、有老、有病、有死，愁戚、啼哭、忧苦、懊恼，如是此淳大苦阴生。</p>
<p style="text-align: left">
	　　&ldquo;世有常，我不一向说此。以何等故，我不一向说此？此非义相应，非<a>法相</a>应，非梵行本，不趣智、不趣觉、不趣涅槃，是故我不一向说此。如是世无常；世有底，世无底；命即是身，为命异身异；如来终，如来不终，如来终不终，如来亦非终亦非不终，我不一向说此。以何等故，我不一向说此？此非义相应，非法相应，非梵行本，不趣智、不趣觉、不趣涅槃，是故我不一向说此也。何等法我一向说耶？此义我一向说：苦、苦集、苦灭、苦灭道迹，我一向说。以何等故，我一向说此？此是义相应，是法相应，是梵行本，趣智、趣觉、趣于涅槃，是故我一向说此。是为不可说者则不说，可说者则说。当如是持！当如是学！&rdquo;</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
<p style="text-align: left">
	　　例品例经第十一</p>
<p style="text-align: left">
	　　我闻如是：一时，佛游舍卫国，在胜林给孤独园。</p>
<p style="text-align: left">
	　　尔时，世尊告诸比丘：&ldquo;若欲断无明者，当修四念处。云何欲断无明者，当修四念处？若时如来出世，无所著、等正觉、明行成为、善逝、世间解、无上士、道法御、<a>天人</a>师，号佛、众佑，彼断乃至五盖、心秽、慧羸，观内身如身至观觉、心、法如法，是谓欲断无明者，当修四念处。如是数断、解脱、过度、拔绝、灭止、总知、别知，欲别知无明者，当修四念处。云何欲别知无明者，当修四念处？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖，心秽、慧羸，观内身如身至观觉、心、法如法，是谓欲别知无明者，当修四念处。</p>
<p style="text-align: left">
	　　&ldquo;欲断无明者，当修四正断。云何欲断无明者，当修四正断？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，已生恶不善法为断故，发欲求方便，精勤举心断；未生恶不善法为不生故，发欲求方便，精勤举心断；未生善法为生故，发欲求方便，精勤举心断；已生善法为久住不忘、不退、增长、广大修习具足故，发欲求方便，精勤举心断，是谓欲断无明者，当修四正断。如是数断、解脱、过度、拔绝、灭止、总知、别知，欲别知无明者，当修四正断。云何欲别知无明者，当修四正断？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，已生恶不善法为断故，发欲求方便，精勤举心断；未生恶不善法为不生故，发欲求方便，精勤举心断；未生善法为生故，发欲求方便，精勤举心断；已生善法为久住不忘、不退、增长、广大修习具足故，发欲求方便，精勤举心断，是谓欲别知无明者，当修四正断。</p>
<p style="text-align: left">
	　　&ldquo;欲断无明者，当修四如意足。云何欲断无明者，当修四如意足？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修欲定如意足，成就断行，依离、依无欲、依灭，趣非品；如是修精进定、心定也，修思惟定如意足，成就断行，依离、依无欲、依灭，趣非品，是谓欲断无明者，当修四如意足。如是数断、解脱、过度、拔绝、灭止、总知、别知，欲别知无明者，当修四如意足。云何欲别知无明者，当修四如意意足？若时如来出世，无所著、等正觉、明行成为、善逝、世间解、无士士、道法御、天人师，号佛、众佑，彼断乃至五盖、心秽、慧羸，修欲定如意足，成就断行，依离、依无欲、依灭，趣非品；如是修精进定、心定也，修思惟定如意足，成就断行，依离、依无欲、依灭，趣非品，是谓欲别知无明者，当修四如意足。</p>
<p style="text-align: left">
	　　&ldquo;欲断无明者，当修四禅。云何欲断无明者，当修四禅？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，离欲、离恶不善之法至得第四禅成就游，是谓欲断无明者，当修四禅。如是数断、解脱、过度、拔绝、灭止、总知、别知，欲别知无明者，当修四禅。云何欲别知无明者，当修四禅？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，离欲、离恶不善之法至得第四禅成就游，是谓欲别知无明者，当修四禅。</p>
<p style="text-align: left">
	　　&ldquo;欲断无明者，当修五根。云何欲断无明者。当修五根？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修信根、精进、念、定、慧根，是谓欲断无明者，当修五根。如是数断、解脱、过度、拔绝、灭止、总知、别知，欲别知无明者，当修五根。云何欲别知无明者，当修五根？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修信根、精进、念、定、慧根，是谓欲别知无明者，当修五根。</p>
<p style="text-align: left">
	　　&ldquo;欲断无明者，当修五力。云何欲断无明者，当修五力？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修信力、精进、念、定、慧力，是谓欲断无明者，当修五力。如是数断、解脱、过度、拔绝、灭止、总知、别知，欲别知无明者，当修五力。云何欲别知无明者，当修五力？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修信力、精进、念、定、慧力，是谓欲别知无明者，当修五力。</p>
<p style="text-align: left">
	　　&ldquo;欲断无明者，当修七觉支。云何欲断无明者，当修七觉支？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修念觉支，依离、依无欲、依灭，趣非品；如是修法、精进、喜、息、定也，修舍觉支，依离、依无欲、依灭，趣非品，是谓欲断无明者，当修七觉支。如是数断、解脱、过度、拔绝、灭止、总知、别知，欲别知无明者，当修七觉支。云何欲别知无明者，当修七觉支？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修念觉支，依离、依无欲、依灭，趣非品；如是修法、精进、喜、息、定也，修舍觉支，依离、依无欲、依灭，趣非品，是谓欲别知无明者，当修七觉支。</p>
<p style="text-align: left">
	　　&ldquo;欲断无明者，当修八支圣道。云何欲断无明者，当修八支圣道。若时如来出世，无所著、等正觉、明行成为、善逝、世间解、无上士、道法御、天人师，号佛、众佑，为彼断乃至五盖、心秽、慧羸，修<a>正见</a>乃至修正定为八，是谓欲断无明者，当修八支圣道。如是数断、解脱、过度、拔绝、灭止、总知、别知，欲别知无明者，当修八支圣道。云何欲别知无明者，当修八支圣道？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修正见乃至修正定为八，是谓欲别知无明者，当修八支圣道。</p>
<p style="text-align: left">
	　　&ldquo;欲断无明者，当修十一切处。云何欲断无明者，当修十一切处？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修第一地一切处，四维上下不二、无量；如是修水一切处、火一切处、风一切处，青一切处，黄一切处、赤一切处、白一切处、无量空处一切处，修第十无量识处一切处，四维上下不二、无量，是谓欲断无明者，当修十一切处。如是数断、解脱、过度、拔绝、灭止、总知、别知，欲别知无明者，当修十一切处。云何欲别知无明者，当修一切处？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修第一地一切处，四维上下不二、无量；如是修水一切处、火一切处、风一切处、青一切处、黄一切处、赤一切处、白一切处、无量空处一切处，修第十无量识处一切处，四维上下不二、无量，是谓欲别知无明者，当修十一切处。</p>
<p style="text-align: left">
	　　&ldquo;欲断无明者，当修十无<a>学法</a>。云何欲断无明者，当修十无学法？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修无学正见乃至修无学正智，是谓欲断无明者，当修十无学法。如是数断、解脱、过度、拔绝、灭止、总知、别知，欲别知无明者，当修士无学法。云何欲别知无明者，当修十无学法？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修无学正见乃至修无学正智，是谓欲别知无明者，当修十无学法。</p>
<p style="text-align: left">
	　　&ldquo;如无明，行亦如是；如行，识亦如是；如识、名色亦如是；如名色，六处亦如是；如六处，更乐亦如是；如更乐，觉亦如是；如觉，爱亦如是；如爱，受亦如是；如受，有亦如是；如有，生亦如是。欲断老死者，当修四念处。云何欲断老死者，当修四念处？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，观内身如身至观觉、心、法如法，是谓欲断老死者，当修四念处。如是数断、解脱、过度、拔绝、灭止、总知、别知，欲别知老死者，当修四念处。云何欲别知老死者，当修四念处？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，观内身如身乃至观觉、心、法如法，是谓欲别知老死者，当修四念处。</p>
<p style="text-align: left">
	　　&ldquo;欲断老死者，当修四正断。云何欲断老死者，当修四正断？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，已生恶不善法为断故，发欲求方便，精勤举心断；未生恶不善法为不生故，发欲求方便，精勤举心断；未生善法为生故，发欲求方便，精勤举心断；已生善法为久住不忘、不退、增长、广大修习具足故，发欲求方便，精勤举心断，是谓欲断老死者，当修四正断。如是数断、解脱、过度、拔绝、灭止、总知、别知，欲别知老死者，当修四正断。云何欲别知老死者，当修四正断？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，已生恶不善法为断故，发欲求方便，精勤举心断；未生恶不善法为不生故，发欲求方便，精勤举心断；未生善法为生故，发欲求方便，精勤举心断；已生善法为久住不忘、不退、增长、广大修习具足故，发欲求方便，精勤举心断，是谓欲别知老死者，当修四正断。</p>
<p style="text-align: left">
	　　&ldquo;欲断老死者，当修四如意足。云何欲断老死者，当修四如意足？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修欲定如意足，成就断行，依离、依无欲、依灭，趣非品；如是修精进定、心定也，修思惟定如意足，成就断行，依离、依无欲、依灭，趣非品，是谓欲断老死者，当修四如意足。如是数断、解脱、过度、拔绝、灭止、总知、别知，欲别知老死者，当修四如意足。云何欲别知老死者，当修四如意足？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修欲定如意足，成就断行，依离、依无欲、依灭，趣非品；如是修精进定、心定也，修思惟定如意足，成就断行，依离、依无欲、依灭，趣非品，是谓欲别知老死者，当修四如意足。</p>
<p style="text-align: left">
	　　&ldquo;欲断老死者，当修四禅。云何欲断老死者，当修四禅？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，离欲、离恶不善之法至得第四禅成就游，是谓欲断老死者，当修四禅。如是数断、解脱、过度、拔绝、灭止、总知、别知，欲别知老死者，当修四禅。云何欲别知老死者，当修四禅？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，离欲、离恶不善之法至得第四禅成就游，是谓欲别知老死者，当修四禅。</p>
<p style="text-align: left">
	　　&ldquo;欲断老死者，当修五根。云何欲断老死者，当修五根？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修信根、精进、念、定、慧根，是谓欲断老死者，当修五根。如是数断、解脱、过度、拔绝、灭止、总知、别知，欲别知老死者，当修五根。云何欲别知老死者，当修五根？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修信根、精进、念、定、慧根，是谓欲别知老死者，当修五根。</p>
<p style="text-align: left">
	　　&ldquo;欲断老死者，当修五力。云何欲断老死者，当修五力？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修信力、精进、念、定、慧力，是谓欲断老死者，当修五力。如是数断、解脱、过度、拔绝、灭止、总知、别知，欲别知老死者，当修五力。云何欲别知老死者，当修五力？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修信力、精进、念、定、慧力，是谓欲别知老死者，当修五力。</p>
<p style="text-align: left">
	　　&ldquo;欲断老死者，当修七觉支。云何欲断老死者，当修七觉支？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修念觉支，依离、依无欲、依灭，趣非品；如是修法、精进、喜、息、定也，修舍觉支，依离、依无欲、依灭，趣非品，是谓欲断老死者，当修七觉支。如是数断、解脱、过度、拔绝、灭止、总知、别知，欲别知老死者，当修七觉支。云何欲别知老死者，当修七觉支？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修念觉支，依离、依无欲、依灭，趣非品；如是修法、精进、喜、息、定也，修舍觉支，依离、依无欲、依灭，趣非品，是谓欲别知老死者，当修七觉支。</p>
<p style="text-align: left">
	　　&ldquo;欲断老死者，当修八支圣道。云何欲断老死者，当修八支圣道？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修正见乃至修正定为八，是谓欲断老死者，当修八支圣道。如是数断、解脱、过度、拔绝、灭止、总知、别知，欲别知老死者，当修八支圣道。云何欲别知老死者，当修八支圣道？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修正见乃至修正定为八，是谓欲别知老死者，当修八支圣道。</p>
<p style="text-align: left">
	　　&ldquo;欲别老死者，当修十一切处。云何欲断老死者，当修十一切处？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修第一地一切处，四维上下不二、无量；如是修水一切处、火一切处、风一切处、青一切处、黄一切处、赤一切处、白一切处、无量空处一切处，修第十无量识处一切处，四维上下不二、无量，是谓欲断老死者，当修十一切处。如是数断、解脱、过度、拔绝、灭止、总知、别知，欲别知老死者，当修十一切处。云何欲别知老死者，当修十一切处？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修第一地一切处，四维上下不二、无量；如是修水一切处、火一切处、风一切处、青一切处、黄一切处、赤一切处、白一切处、无量空处一切处，修第十无量识处一切处，四维上下不二、无量，是谓欲别知老死者，当修十一切处。</p>
<p style="text-align: left">
	　　&ldquo;欲断老死者，当修十无学法。云何欲断老死者，常修十无学法？若时如来出世，无所著、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修无学正见乃至修无学正智，是谓欲断老死者，当修十无学法。如是数断、解脱、过度、拔绝、灭止、总知、别知，欲别知老死者，当修十无学法。云何欲别知老死者，当修十无学法？若时如来出世，无所者、等正觉、明行成为、善逝、世间解、无上士、道法御、天人师，号佛、众佑，彼断乃至五盖、心秽、慧羸，修无学正见乃至修无学正智，是谓欲别知老死者，当修十无学法。&rdquo;</p>
<p style="text-align: left">
	　　佛说如是，彼诸比丘闻佛所说，欢喜奉行。</p>
<p style="text-align: left">
	　　例品第十八竟。</p>
<p style="text-align: left">
	　　第五后诵讫。凡十八品。共二百二十二经。</p>
		

	
	

		</div></div><hr><script charset='utf-8' src='../../js/footer.js'></script></body></html>