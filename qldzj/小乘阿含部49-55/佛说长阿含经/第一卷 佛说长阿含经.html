<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 佛说长阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 佛说长阿含经</center></div><div class='fo'><center>经文出处:来自无量光明网</center><br/><br>
			<h>第一卷 佛说长阿含经</h>
<h>　　长阿含经序</h>
<p><strong>　　长安释僧肇述</strong></p>
<p>　　夫宗极绝于称谓，贤圣以之冲默；玄旨非言不传，释迦所以致教。是以如来出世，大教有三：约身口，则防之以禁律；明<a>善恶</a>，则导之以契经；演幽微，则辩之以<a>法相</a>。然则<a>三藏</a>之作也，本于殊应，会之有宗，则异途同趣矣。</p>
<p>　　禁律，律藏也，四分十诵。法相，阿毗昙藏也，四分五诵。契经，《四阿含》藏也：《增一阿含》四分八诵，《中阿含》四分五诵，《杂阿含》四分十诵；此《长阿含》四分四诵，合三十经以为一部。</p>
<p>　　阿含，秦言法归。法归者，盖是万善之渊府，总持之林苑。其为典也，渊博弘富，韫而弥广；明宣祸福贤愚之迹，剖判真伪异齐之原，历记古今成败之数，墟域二仪品物之伦。道无不由，法无不在。譬彼巨海，百川所归，故以法归为名。开析修途，所记长远，故以长为目。玩兹典者，长迷顿晓。邪正难辨，显如昼夜；<a>报应</a>冥昧，照若影响；劫数虽辽，近犹朝夕；六合虽旷，现若目前。斯可谓朗大明于幽室，惠五目于众瞽，不闚户牖，而智无不周矣。</p>
<p>　　大秦天王，涤除玄览，高韵独迈，恬智交养，道世俱济，每惧微言翳于殊俗。以右将军使者司隶校尉晋公姚爽，质直清柔，玄心超诣，尊尚大法，妙悟自然，上特留怀，每任以<a>法事</a>。以弘始十二年岁次，上章阉茂，请罽宾三藏<a>沙门</a><a>佛陀</a>耶舍出律藏一分四十卷，十四年讫。十五年岁次，昭阳赤奋若，出此《长阿含》讫。凉州沙门佛念为译，秦国道士道含笔受。时，集京夏名胜沙门，于第校定，恭承法言，敬受无差，蠲华崇朴，务存圣旨。余以嘉遇，猥参听次，虽无翼善之功，而预亲承之末，故略记时事，以示来贤焉。</p>
<h>　　第一分初大本缘经第一</h>
<p>　　如是我闻：一时，佛在舍卫国祇树华林窟，与大<a>比丘</a>众千二百五十人俱。</p>
<p>　　时，诸比丘于乞食后集华林堂，各共议言：&ldquo;诸贤比丘，唯无上尊为最奇特，<a>神通</a>远达，威力弘大，乃知过去无数诸佛，入于<a>涅槃</a>，断诸结使，消灭戏论。又知彼佛劫数多少，名号、姓字，所生种族，其所饮食，<a>寿命</a>修短，所更苦乐。又知彼佛有如是戒，有如是法，有如是慧，有如是解，有如是住。云何，诸贤，如来为善别法性，知如是事，为诸天来语，乃知此事？&rdquo;</p>
<p>　　尔时，<a>世尊</a>在闲静处，天耳清净，闻诸比丘作如是议，即从座起，诣华林堂，就座而坐。</p>
<p>　　尔时，世尊知而故问，谓：&ldquo;诸比丘，汝等集此，何所语议？&rdquo;时，诸比丘具以事答。</p>
<p>　　尔时，世尊告诸比丘：&ldquo;善哉！善哉！汝等以平等信，<a>出家</a><a>修道</a>，诸所应行，凡有二业：一曰、贤圣讲法，二曰、贤圣默然。汝等所论，正应如是。如来神通，威力弘大，尽知过去无数劫事，以能善解法性故知，亦以诸天来语故知。&rdquo;佛时颂曰：</p>
<p>　<strong>　&ldquo;比丘集法堂，讲说贤圣论，</strong></p>
<p><strong>　　如来处静室，天耳尽闻知。</strong></p>
<p><strong>　　佛日光普照，分别法界义，</strong></p>
<p><strong>　　亦知过去事，三佛般泥洹。</strong></p>
<p><strong>　　名号、姓、种族，受生分亦知，</strong></p>
<p><strong>　　随彼之处所，净眼皆记之。</strong></p>
<p><strong>　　诸天大威力，容貌甚端严，</strong></p>
<p><strong>　　亦来启告我，三佛般泥洹。</strong></p>
<p><strong>　　记生、名号、姓，哀鸾音尽知，</strong></p>
<p><strong>　　无上<a>天人</a>尊，记于过去佛。&rdquo;</strong></p>
<p><strong>　　又告诸比丘：&ldquo;汝等欲闻如来识<a>宿命</a>智，知于过去诸佛因缘不？我当说之。&rdquo;</strong></p>
<p>　　时，诸比丘白佛言：&ldquo;世尊，今正是时，愿乐欲闻。善哉！世尊，以时讲说，当奉行之。&rdquo;</p>
<p>　　佛告诸比丘：&ldquo;谛听！谛听！善思念之，吾当为汝分别解说。&rdquo;时，诸比丘受教而听。</p>
<p>　　佛告诸比丘：&ldquo;过去九十一劫，时世有佛名毗婆尸如来、至真，出现于世。复次，比丘，过去三十一劫，有佛名尸弃如来、至真，出现于世。复次，比丘，即彼三十一劫中，有佛名毗舍婆如来、至真，出现于世。复次，比丘，此贤劫中有佛名拘楼孙，又名拘那含，又名迦叶。我今亦于贤劫中成最正觉。&rdquo;佛时颂曰：</p>
<p>　　<strong>&ldquo;过九十一劫，有毗婆尸佛。</strong></p>
<p><strong>　　次三十一劫，有佛名尸弃。</strong></p>
<p><strong>　　即于彼劫中，毗舍如来出。</strong></p>
<p><strong>　　今此贤劫中，无数那维岁，</strong></p>
<p><strong>　　有四大仙人，愍众生故出：</strong></p>
<p><strong>　　拘楼孙、那含、迦叶、释迦文。</strong></p>
<p>　　&ldquo;汝等当知，毗婆尸佛时，人寿八万岁。尸弃佛时，人寿七万岁。毗舍婆佛时，人寿六万岁。拘楼孙佛时，人寿四万岁。拘那含佛时，人寿三万岁。<a>迦叶佛</a>时，人寿二万岁。我今出世，人寿百岁，少出多减。&rdquo;佛时颂曰：</p>
<p>　　<strong>&ldquo;毗婆尸时人，寿八万四千；</strong></p>
<p><strong>　　尸弃佛时人，寿命七万岁；</strong></p>
<p><strong>　　毗舍婆时人，寿命六万岁；</strong></p>
<p><strong>　　拘楼孙时人，寿命四万岁；</strong></p>
<p><strong>　　拘那含时人，寿命三万岁；</strong></p>
<p><strong>　　迦叶佛时人，寿命二万岁；</strong></p>
<p><strong>　　如我今时人，寿命不过百。</strong></p>
<p>　　&ldquo;毗婆尸佛出刹利种，姓拘利若；尸弃佛、毗舍婆佛种、姓亦尔。拘楼孙佛出<a>婆罗门</a>种，姓迦叶；拘那含佛、迦叶佛种、姓亦尔。我今如来、至真，出刹利种，姓名曰瞿昙。&rdquo;佛时颂曰：</p>
<p>　　<strong>&ldquo;毗婆尸如来，尸弃、毗舍婆，</strong></p>
<p><strong>　　此三等正觉，出拘利若姓。</strong></p>
<p><strong>　　自余三如来，出于迦叶姓。</strong></p>
<p><strong>　　我今无上尊，导御诸众生，</strong></p>
<p><strong>　　天人中第一，勇猛姓瞿昙。</strong></p>
<p><strong>　　前三等正觉，出于刹利种；</strong></p>
<p><strong>　　其后三如来，出婆罗门种；</strong></p>
<p><strong>　　我今无上尊，勇猛出刹利。</strong></p>
<p>　　&ldquo;毗婆尸佛坐波波罗树下成最正觉，尸弃佛坐分陀利树下成最正觉，毗舍婆佛坐婆罗树下成最正觉，拘楼孙佛坐尸利沙树下成最正觉，拘那含佛坐优昙婆罗树下成最正觉，迦叶佛坐尼拘类树下成最正觉。我今如来、至真，坐钵多树下成最正觉。&rdquo;佛时颂曰：</p>
<p>　　<strong>&ldquo;毗婆尸如来，往诣波罗树，</strong></p>
<p><strong>　　即于彼处所，得成最正觉。</strong></p>
<p><strong>　　尸弃分陀树，成道灭有原。</strong></p>
<p><strong>　　毗舍婆如来，坐婆罗树下，</strong></p>
<p><strong>　　获<a>解脱</a>知见，神足无所碍。</strong></p>
<p><strong>　　拘楼孙如来，坐尸利沙树，</strong></p>
<p><strong>　　一切智清净，无染无所著。</strong></p>
<p><strong>　　拘那含牟尼，坐乌暂树下，</strong></p>
<p><strong>　　即于彼处所，灭诸贪忧恼。</strong></p>
<p><strong>　　迦叶如来坐，尼拘类树下，</strong></p>
<p><strong>　　即于彼处所，除灭诸有本。</strong></p>
<p><strong>　　我今释迦文，坐于钵多树，</strong></p>
<p><strong>　　如来十力尊，断灭诸结使，</strong></p>
<p><strong>　　摧伏众魔怨，在众演大明。</strong></p>
<p><strong>　　七佛精进力，放光灭暗冥，</strong></p>
<p><strong>　　各各坐诸树，于中成正觉。</strong></p>
<p>　　&ldquo;毗婆尸如来三会<a>说法</a>，初会<a>弟子</a>有十六万八千人，二会弟子有十万人，三会弟子有八万人。尸弃如来亦三会说法，初会弟子有十万人，二会弟子有八万人，三会弟子有七万人。毗舍婆如来二会说法，初会弟子有七万人，次会弟子有六万人。拘楼孙如来一会说法，弟子四万人。拘那含如来一会说法，弟子三万人。迦叶如来一会说法，弟子二万人。我今一会说法，弟子千二百五十人。&rdquo;佛时颂曰：</p>
<p>　　<strong>&ldquo;毗婆尸名观，智慧不可量，</strong></p>
<p><strong>　　遍见无所畏，三会弟子众。</strong></p>
<p><strong>　　尸弃光无动，能灭诸结使，</strong></p>
<p><strong>　　无量大威德，无能测量者，</strong></p>
<p><strong>　　彼佛亦三会，弟子普共集。</strong></p>
<p><strong>　　毗舍婆断结，大仙人要集，</strong></p>
<p><strong>　　名闻于诸方，妙法大名称，</strong></p>
<p><strong>　　二会弟子众，普演深奥义。</strong></p>
<p><strong>　　拘楼孙一会，哀愍疗诸苦，</strong></p>
<p><strong>　　导师化众生，一会弟子众。</strong></p>
<p><strong>　　拘那含如来，无上亦如是，</strong></p>
<p><strong>　　紫磨金色身，容貌悉具足，</strong></p>
<p><strong>　　一会弟子众，普演微妙法。</strong></p>
<p><strong>　　迦叶一一毛，一心无乱想，</strong></p>
<p><strong>　　一语不烦重，一会弟子众。</strong></p>
<p><strong>　　能仁意寂灭，释种沙门上，</strong></p>
<p><strong>　　天中天最尊，我一会弟子。</strong></p>
<p><strong>　　彼会我现义，演布清净教，</strong></p>
<p><strong>　　心常怀<a>欢喜</a>，漏尽尽后有。</strong></p>
<p><strong>　　毗婆、尸弃三，毗舍婆佛二，</strong></p>
<p><strong>　　四佛各各一，仙人会演说。</strong></p>
<p>　　&ldquo;时，毗婆尸佛有二弟子：一名、骞荼，二名、提舍，诸弟子中最为第一。尸弃佛有二弟子：一名、阿毗浮，二名、三婆婆，诸弟子中最为第一。毗舍婆佛有二弟子：一名、扶游，二名、郁多摩，诸弟子中最为第一。拘楼孙佛有二弟子：一名、萨尼，二名、毗楼，诸弟子中最为第一。拘那含佛有二弟子：一名、舒槃那，二名、郁多楼，诸弟子中最为第一。迦叶佛有二弟子：一名、提舍，二名、婆罗婆，诸弟子中最为第一。今我二弟子：一名、<a>舍利弗</a>，二名、目揵连，诸弟子中最为第一。&rdquo;佛时颂曰：</p>
<p>　　<strong>&ldquo;骞荼、提舍等，毗婆尸弟子。</strong></p>
<p><strong>　　阿毗浮、三婆，尸弃<a>佛弟子</a>。</strong></p>
<p><strong>　　扶游、郁多摩，弟子中第一，</strong></p>
<p><strong>　　二俱降魔怨，毗舍婆弟子。</strong></p>
<p><strong>　　萨尼、毗楼等，拘楼孙弟子。</strong></p>
<p><strong>　　舒槃、郁多楼，拘那含弟子。</strong></p>
<p><strong>　　提舍、婆罗婆，迦叶佛弟子。</strong></p>
<p><strong>　　<a>舍利</a>弗、目连，是我第一子。</strong></p>
<p>　　&ldquo;毗婆尸佛有执事弟子，名曰无忧。尸弃佛执事弟子，名曰忍行。毗舍婆佛有执事弟子，名曰寂灭。拘楼孙佛有执事弟子，名曰善觉。拘那含佛有执事弟子，名曰安和。迦叶佛有执事弟子，名曰善友。<a>我执</a>事弟子，名曰阿难。&rdquo;佛时颂曰：</p>
<p>　　<strong>&ldquo;无忧与忍行，寂灭及善觉，</strong></p>
<p><strong>　　安和、善友等，阿难为第七。</strong></p>
<p><strong>　　此为佛侍者，具足诸义趣，</strong></p>
<p><strong>　　昼夜无放逸，自利亦利他。</strong></p>
<p><strong>　　此七贤弟子，侍七佛左右，</strong></p>
<p><strong>　　欢喜而供养，寂然归灭度。</strong></p>
<p>　　&ldquo;毗婆尸佛有子，名曰方膺。尸弃佛有子，名曰无量。毗舍婆佛有子，名曰妙觉。拘楼孙佛有子，名曰上胜。拘那含佛有子，名曰导师。迦叶佛有子，名曰集军。今我有子，名曰罗睺罗。&rdquo;佛时颂曰：</p>
<p>　<strong>　&ldquo;方膺、无量子，妙觉及上胜，</strong></p>
<p><strong>　　导师、集军等，罗睺罗第七。</strong></p>
<p><strong>　　此诸豪贵子，绍继诸佛种，</strong></p>
<p><strong>　　爱法好施惠，于圣法<a>无畏</a>。</strong></p>
<p>　　&ldquo;毗婆尸佛父名槃头，刹利王种，母名槃头婆提，王所治城名曰槃头婆提。&rdquo;佛时颂曰：</p>
<p>　　<strong>&ldquo;遍眼父槃头，母槃头婆提，</strong></p>
<p><strong>　　槃头婆提城，佛于中说法。</strong></p>
<p>　　&ldquo;尸弃佛父名曰明相，刹利王种，母名光曜，王所治城名曰光相。&rdquo;佛时颂曰：</p>
<p>　　<strong>&ldquo;尸弃父明相，母名曰光曜，</strong></p>
<p><strong>　　于光相城中，威德降外敌。</strong></p>
<p>　　&ldquo;毗舍婆佛父名善灯，刹利王种，母名称戒，王所治城名曰无喻。&rdquo;佛时颂曰：</p>
<p>　　<strong>&ldquo;毗舍婆佛父，善灯刹利种，</strong></p>
<p><strong>　　母名曰称戒，城名曰无喻。</strong></p>
<p>　　&ldquo;拘楼孙佛父名祀得，婆罗门种，母名善枝，王名安和，随王名故城名安和。&rdquo;佛时颂曰：</p>
<p>　　<strong>&ldquo;祀得婆罗门，母名曰善枝，</strong></p>
<p><strong>　　王名曰安和，居在安和城。</strong></p>
<p>　　&ldquo;拘那含佛父名大德，婆罗门种，母名善胜，是时王名清净，随王名故城名清净。&rdquo;佛时颂曰：</p>
<p>　　<strong>&ldquo;大德婆罗门，母名曰善胜，</strong></p>
<p><strong>　　王名曰清净，居在清净城。</strong>		
		<p class="box marginT">
<a></a> <span></span> <a></a> <a></a> <a></a> <a class="a"></a>		

	
	

		<br>
			</p>
<p>　　&ldquo;迦叶佛父名曰梵德，婆罗门种，母名曰财主，时王名汲毗，王所治城名波罗柰。&rdquo;佛时颂曰：</p>
<p>　　<strong>&ldquo;梵德婆罗门，母名曰财主，</strong></p>
<p><strong>　　时王名汲毗，在波罗柰城。</strong></p>
<p>　　&ldquo;我父名净饭，刹利王种，母名大化，王所治城名迦毗罗卫。&rdquo;佛时颂曰：</p>
<p>　<strong>　&ldquo;父刹利净饭，母名曰大化，</strong></p>
<p><strong>　　土广民丰饶，我从彼而生。</strong></p>
<p>　　&ldquo;此是诸佛因缘、名号、种族、所出生处，何有智者闻此因缘而不欢喜，起爱乐心？&rdquo;</p>
<p>　　尔时，世尊告诸比丘：&ldquo;吾今欲以宿命智说过去佛事，汝欲闻不？&rdquo;</p>
<p>　　诸比丘对曰：&ldquo;今正是时，愿乐欲闻！&rdquo;</p>
<p>　　佛告诸比丘：&ldquo;谛听！谛听！善思念之，吾当为汝分别解说。比丘，当知诸佛常法：毗婆尸<a>菩萨</a>从兜率天降神母胎，从右胁入，<a>正念</a>不乱。当于尔时，地为震动，放大光明，普照世界，日月所不及处皆蒙大明，幽冥众生，各相睹见，知其所趣。时，此光明复照魔宫，诸天、释、梵、沙门、婆罗门及余众生普蒙大明，诸天光明自然不现。&rdquo;佛时颂曰：</p>
<p>　　<strong>&ldquo;密云聚<a>虚空</a>，电光照天下，</strong></p>
<p><strong>　　毗婆尸降胎，光明照亦然。</strong></p>
<p><strong>　　日月所不及，莫不蒙大明，</strong></p>
<p><strong>　　处胎净无秽，诸<a>佛法</a>皆然。</strong></p>
<p>　　&ldquo;诸比丘，当知诸佛常法：毗婆尸菩萨在母胎时，专念不乱。有四天子，执戈矛侍护其人，人与非人不得侵娆，此是常法。&rdquo;佛时颂曰：</p>
<p>　<strong>　&ldquo;四方四天子，有名称威德，</strong></p>
<p><strong>　　天帝释所遣，善守护菩萨。</strong></p>
<p><strong>　　手常执戈矛，卫护不去离，</strong></p>
<p><strong>　　人非人不娆，此诸佛常法。</strong></p>
<p><strong>　　天神所拥护，如天女卫天，</strong></p>
<p><strong>　　眷属怀欢喜，此诸佛常法。&rdquo;</strong></p>
<p>　　又告比丘：&ldquo;诸佛常法：毗婆尸菩萨从兜率天降神母胎，专念不乱。母身安隐，无众恼患，智慧增益。母自观胎，见菩萨身诸根具足，如紫磨金，无有瑕秽。犹如有目之士观净琉璃，内外清彻，无众障翳。诸比丘，此是诸佛常法。&rdquo;</p>
<p>　　尔时，世尊而说偈言：</p>
<p>　　<strong>&ldquo;如净琉璃珠，其明如日月，</strong></p>
<p><strong>　　仁尊处母胎，其母无恼患。</strong></p>
<p><strong>　　智慧为增益，观胎如金像，</strong></p>
<p><strong>　　母怀妊安乐，此诸佛常法。&rdquo;</strong></p>
<p>　　佛告比丘：&ldquo;毗婆尸菩萨从兜率天降神母胎，专念不乱，母心清净，无众欲想，不为淫火之所烧燃，此是诸佛常法。&rdquo;</p>
<p>　　尔时，世尊而说偈言：</p>
<p>　　<strong>&ldquo;菩萨住母胎，天中天福成，</strong></p>
<p><strong>　　其母心清净，无有众欲想。</strong></p>
<p><strong>　　舍离诸淫欲，不染不亲近，</strong></p>
<p><strong>　　不为欲火燃，诸佛母常净。&rdquo;</strong></p>
<p>　　佛告比丘：&ldquo;诸佛常法：毗婆尸菩萨从兜率天降神母胎，专念不乱，其母奉持<a>五戒</a>，梵行清净，笃信仁爱，诸善成就，安乐无畏，身坏命终，生忉利天，此是常法。&rdquo;</p>
<p>　　尔时，世尊而说偈言：</p>
<p><strong>　　&ldquo;持人中尊身，精进、戒具足，</strong></p>
<p><strong>　　后必受天身，此缘名佛母。&rdquo;</strong></p>
<p>　　佛告比丘：&ldquo;诸佛常法：毗婆尸菩萨当其生时，从右胁出，地为震动，光明普照。始入胎时，暗冥之处，无不蒙明，此是常法。&rdquo;</p>
<p>　　尔时，世尊而说偈言：</p>
<p>　<strong>　&ldquo;太子<a>生地</a>动，大光靡不照，</strong></p>
<p><strong>　　此界及余界，上下与诸方。</strong></p>
<p><strong>　　放光施净目，具足于天身，</strong></p>
<p><strong>　　以欢喜净音，转称菩萨名。&rdquo;</strong></p>
<p>　　佛告比丘：&ldquo;诸佛常法：毗婆尸菩隆当其生时，从右胁出，专念不乱。时，菩萨母手攀树枝，不坐不卧。时，四天子手捧香水，于母前立言：&lsquo;唯然，天母，今生圣子，勿怀忧戚。&rsquo;此是常法。&rdquo;</p>
<p>　　尔时，世尊而说偈言：</p>
<p>　<strong>　&ldquo;佛母不坐卧，住戒修梵行，</strong></p>
<p><strong>　　生尊不<a>懈怠</a>，天人所奉侍。&rdquo;</strong></p>
<p>　　佛告比丘：&ldquo;诸佛常法：毗婆尸菩萨当其生时，从右胁出，专念不乱，其身清净，不为秽恶之所污染。犹如有目之士，以净明珠投白缯上，两不相污，二俱净故。菩萨出胎亦复如是，此是常法。&rdquo;</p>
<p>　　尔时，世尊而说偈言：</p>
<p>　　<strong>&ldquo;犹如净明珠，投缯不染污，</strong></p>
<p><strong>　　菩萨出胎时，清净无染污。</strong></p>
<p>　　佛告比丘：&ldquo;诸佛常法：毗婆尸菩萨当其生时，从右胁出，专念不乱。从右胁出，堕地行七步，无人扶持，遍观四方，举手而言：&lsquo;天上天下唯我为尊，要度众生生老病死。&rsquo;此是常法。&rdquo;</p>
<p>　　尔时，世尊而说偈言：</p>
<p>　　<strong>&ldquo;犹如师子步，遍观于四方，</strong></p>
<p><strong>　　堕地行七步，人师子亦然。</strong></p>
<p><strong>　　又如大龙行，遍观于四方，</strong></p>
<p><strong>　　堕地行七步，人龙亦复然。</strong></p>
<p><strong>　　两足尊生时，安行于七步，</strong></p>
<p><strong>　　观四方举声，当尽<a>生死</a>苦。</strong></p>
<p><strong>　　当其初生时，无等等与等，</strong></p>
<p><strong>　　自观生死本，此身最后边。&rdquo;</strong></p>
<p>　　佛告比丘：&ldquo;诸佛常法：毗婆尸菩萨当其生时，从右胁出，专念不乱，二泉涌出，一温一冷，以供澡浴，此是常法。&rdquo;</p>
<p>　　尔时，世尊而说偈言：</p>
<p>　<strong>　&ldquo;两足尊生时，二泉自涌出，</strong></p>
<p><strong>　　以供菩萨用，遍眼浴清净。</strong></p>
<p><strong>　　二泉自涌出，其水甚清净，</strong></p>
<p><strong>　　一温一清冷，以浴一切智。</strong></p>
<p>　　&ldquo;太子初生，父王槃头召集相师及诸道术，令观太子，知其吉凶。时，诸相师受命而观，即前披衣，见有具相，占曰：&lsquo;有此相者，当趣二处，必然无疑。若在家者，当为转轮圣王，王四天下，四兵具足，以<a>正法</a>治，无有偏枉，恩及天下，七宝自至，千子勇健，能伏外敌，兵杖不用，天下太平。若出家学道，当成正觉，十号具足。&rsquo;</p>
<p>　　&ldquo;时，诸相师即白王言：&lsquo;王所生子，有三十二相，当趣二处，必然无疑。在家当为转轮圣王；若其出家，当成正觉，十号具足。&rsquo;&rdquo;佛时颂曰：</p>
<p>　<strong>　&ldquo;百福太子生，相师之所记，</strong></p>
<p><strong>　　如典记所载，趣二处无疑。</strong></p>
<p><strong>　　若其乐家者，当为转轮王，</strong></p>
<p><strong>　　七宝难可获，为王宝自至。</strong></p>
<p><strong>　　真金千辐具，周匝金辋持，</strong></p>
<p><strong>　　转能飞遍行，故名为天轮。</strong></p>
<p><strong>　　善调七支住，高广白如雪，</strong></p>
<p><strong>　　能善飞虚空，名第二象宝。</strong></p>
<p><strong>　　马行周天下，朝去暮还食，</strong></p>
<p><strong>　　朱髦孔雀咽，名为第三宝。</strong></p>
<p><strong>　　清净琉璃珠，光照一由旬，</strong></p>
<p><strong>　　照夜明如昼，名为第四宝。</strong></p>
<p><strong>　　色声香味触，无有与等者，</strong></p>
<p><strong>　　诸女中第一，名为第五宝。</strong></p>
<p><strong>　　献王琉璃宝，珠玉及众珍，</strong></p>
<p><strong>　　欢喜而贡奉，名为第六宝。</strong></p>
<p><strong>　　如转轮王念，军众速来去，</strong></p>
<p><strong>　　捷疾如王意，名为第七宝。</strong></p>
<p><strong>　　此名为七宝，轮、象、马纯白、</strong></p>
<p><strong>　　<a>居士</a>、珠、女宝，典兵宝为七。</strong></p>
<p><strong>　　观此无有厌，五欲自娱乐，</strong></p>
<p><strong>　　如象断羁绊，出家成正觉。</strong></p>
<p><strong>　　王有如是子，二足人中尊，</strong></p>
<p><strong>　　处世转法轮，道成无懈怠。</strong></p>
<p>　　&ldquo;是时，父王殷勤再三，重问相师：&lsquo;汝等更观太子三十二相，斯名何等？&rsquo;时诸相师即披太子衣，说三十二相：&lsquo;一者、足安平，足下平满，蹈地安隐；二者、足下相轮，千辐成就，光光相照；三者、手足网缦，犹如鹅王；四者、手足柔软，犹如天衣；五者、手足指纤，长无能及者；六者、足跟充满，观视无厌；七者、鹿膞肠，上下【月+庸】直；八者、钩锁骨，骨节相钩，犹如锁连；九者、阴马藏；十者、平立垂手过膝；十一、一一毛孔一毛生，其毛右旋，绀琉璃色；十二、毛生右旋，绀色仰靡；十三、身黄金色；十四、皮肤细软，不受尘秽；十五、两肩齐亭，充满圆好；十六、胸有万字；十七、身长倍人；十八、七处平满；十九、身长广等，如尼拘类树；二十、颊车如师子；二十一、胸膺方整如师子；二十二、口四十齿；二十三、方整齐平；二十四、齿密无间；二十五、齿白鲜明；二十六、咽喉清净，所食众味，无不称适；二十七、广长舌，左右舐耳；二十八、<a>梵音</a>清彻；二十九、眼绀青色；三十、眼如牛王，眼上下俱眴；三十一、眉间白毫柔软细泽，引长一寻，放则右旋螺如真珠；三十二、顶有肉髻。是为三十二相。&rsquo;&rdquo;即说颂曰：</p>
<p>　　<strong>&ldquo;善住柔软足，不蹈地迹现。</strong></p>
<p><strong>　　千辐相庄严，光色靡不具。</strong></p>
<p><strong>　　如尼拘类树，纵广正平等。</strong></p>
<p><strong>　　如来未曾有，秘密阴马藏。</strong></p>
<p><strong>　　金宝庄严身，众相互相映，</strong></p>
<p><strong>　　虽顺俗流行，尘土亦不污。</strong></p>
<p><strong>　　天色极柔软，天盖自然覆。</strong></p>
<p><strong>　　梵音、身紫金，如华始出池。</strong></p>
<p><strong>　　王以问相师，相师敬报王，</strong></p>
<p><strong>　　称赞菩萨相，举身光明具。</strong></p>
<p><strong>　　手足诸支节，中外靡不现。</strong></p>
<p><strong>　　食味尽具足，身正不倾斜。</strong></p>
<p><strong>　　足下轮相见，其音如哀鸾。</strong></p>
<p><strong>　　【月+庸】【月+坒】形相具，宿业之所成。</strong></p>
<p><strong>　　臂肘<a>圆满</a>好，眉目甚端严。</strong></p>
<p><strong>　　人中师子尊，威力最第一。</strong></p>
<p><strong>　　其颊车方整，卧胁如师子。</strong></p>
<p><strong>　　齿方整四十，齐密中无间。</strong></p>
<p><strong>　　梵音未曾有，远近<a>随缘</a>到。</strong></p>
<p><strong>　　平立不倾身，二手摩扪膝。</strong></p>
<p><strong>　　手齐整柔软，人尊美相具。</strong></p>
<p><strong>　　一孔一毛生，手足网缦相。</strong></p>
<p><strong>　　肉髻、目绀青，眼上下俱眴。</strong></p>
<p><strong>　　两肩圆充满，三十二相具。</strong></p>
<p><strong>　　足跟无高下，鹿膞肠纤【月+庸】。</strong></p>
<p><strong>　　天中天来此，如象绝羁绊，</strong></p>
<p><strong>　　解脱众生苦，处生老病死。</strong></p>
<p><strong>　　以慈悲心故，为说四<a>真谛</a>，</strong></p>
<p><strong>　　开演法句义，令众奉至尊。&rdquo;</strong></p>
<p>　　佛告比丘：&ldquo;毗婆尸菩萨生时，诸天在上，于虚空中手执白盖宝扇，以障寒暑、风雨、尘土。&rdquo;佛时颂曰：</p>
<p>　<strong>　&ldquo;人中未曾有，生于二足尊，</strong></p>
<p><strong>　　诸天怀敬养，奉宝盖宝扇。</strong>		
		<p class="box marginT">
<a></a> <a></a> <span></span> <a></a> <a></a> <a class="a"></a>		

	
	

		<br>
			</p>
<p>　　&ldquo;尔时，父王给四乳母：一者、乳哺，二者、澡浴，三者、涂香，四者、娱乐。欢喜养育，无有懈倦。&rdquo;于是颂曰：</p>
<p>　<strong>　&ldquo;乳母有慈爱，子生即付养，</strong></p>
<p><strong>　　一乳哺、一浴，二涂香、娱乐，</strong></p>
<p><strong>　　<a>世间</a>最妙香，以涂人中尊。</strong></p>
<p>　　&ldquo;为童子时，举国士女视无厌足。&rdquo;于是颂曰：</p>
<p>　　<strong>&ldquo;多人所敬爱，如金像始成，</strong></p>
<p><strong>　　男女共谛观，视之无厌足。</strong></p>
<p>　　&ldquo;为童子时，举国士女众共怀抱，如观宝华。&rdquo;于是颂曰：</p>
<p>　<strong>　&ldquo;二足尊生时，多人所敬爱，</strong></p>
<p><strong>　　展转共怀抱，如观宝华香。</strong></p>
<p>　　&ldquo;菩萨生时，其目不眴，如忉利天。以不眴故，名毗婆尸。&rdquo;于是颂曰：</p>
<p>　　<strong>&ldquo;天中天不眴，犹如忉利天，</strong></p>
<p><strong>　　见色而正观，故号毗婆尸。</strong></p>
<p>　　&ldquo;菩萨生时，其声清彻，柔软和雅，如迦罗频伽鸟声。&rdquo;于是颂曰：</p>
<p>　<strong>　&ldquo;犹如雪山鸟，饮华汁而鸣，</strong></p>
<p><strong>　　其彼二足尊，声清彻亦然。</strong></p>
<p>　　&ldquo;菩萨生时，眼能彻视见一由旬。&rdquo;于是颂曰：</p>
<p>　<strong>　&ldquo;清净业行报，受天妙光明，</strong></p>
<p><strong>　　菩萨目所见，周遍一由旬。</strong></p>
<p>　　&ldquo;菩萨生时，年渐长大，在天正堂，以道开化，恩及庶民，名德远闻。&rdquo;于是颂曰：</p>
<p>　　<strong>&ldquo;童幼处正堂，以道化天不，</strong></p>
<p><strong>　　决断众事务，故号毗婆尸。</strong></p>
<p><strong>　　清净智广博，甚深犹大海，</strong></p>
<p><strong>　　悦可于群生，使智慧增广。</strong></p>
<p>　　&ldquo;于时，菩萨欲出游观，告敕御者严驾宝车，诣彼园林，巡行游观。御者即便严驾讫已，还曰：&lsquo;今正是时。&rsquo;太子即乘宝车诣彼园观。于其中路见一老人，头白齿落，面皱身偻，拄杖羸步，喘息而行。太子顾问侍者：&lsquo;此为何人？&rsquo;答曰：&lsquo;此是老人。&rsquo;又问：&lsquo;何如为老？&rsquo;答曰：&lsquo;夫老者生寿向尽，余命无几，故谓之老。&rsquo;太子又问：&lsquo;吾亦当尔，不免此患耶？&rsquo;答曰：&lsquo;然，生必有老，无有豪贱。&rsquo;于是，太子怅然不悦，即告侍者回驾还宫，静默思惟，念此老苦，吾亦当有。&rdquo;佛于是颂曰：</p>
<p>　　<strong>&ldquo;见老命将尽，拄杖而羸步，</strong></p>
<p><strong>　　菩萨自思惟，吾未免此难。</strong></p>
<p>　　&ldquo;尔时，父王问彼侍者：&lsquo;太子出游，欢乐不耶？&rsquo;答曰：&lsquo;不乐。&rsquo;又问其故，答曰：&lsquo;道逢老人，是以不乐。&rsquo;尔时，父王默自思念：&lsquo;昔日相师占相太子，言当出家，今者不悦，得无尔乎？当设方便，使处深宫，五欲娱乐，以悦其心，令不出家。&rsquo;即便严饰宫馆，简择婇女以娱乐之。&rdquo;佛于是颂曰：</p>
<p>　<strong>　&ldquo;父王闻此言，方便严宫馆，</strong></p>
<p><strong>　　增益以五欲，欲使不出家。</strong></p>
<p>　　&ldquo;又于后时，太子复命御者严驾出游。于其中路逢一病人，身羸腹大，面目黧黑，独卧粪秽，无人瞻视，病甚苦毒，口不能言。顾问御者：&lsquo;此为何人？&rsquo;答曰：&lsquo;此是病人。&rsquo;问曰：&lsquo;何如为病？&rsquo;答曰：&lsquo;病者，众痛迫切，存亡无期，故曰病也。&rsquo;又曰：&lsquo;吾亦当尔，未免此患耶？&rsquo;答曰：&lsquo;然，生则有病，无有贵贱。&rsquo;于是，太子怅然不悦，即告御者回车还宫。静默思惟，念此病苦，吾亦当尔。&rdquo;佛于是颂曰：</p>
<p>　<strong>　&ldquo;见彼久病人，颜色为衰损，</strong></p>
<p><strong>　　静默自思惟，吾未免此患。</strong></p>
<p>　　&ldquo;尔时，父王复问御者：&lsquo;太子出游，欢乐不耶？&rsquo;答曰：&lsquo;不乐。&rsquo;又问其故，答曰：&lsquo;道逢病人，是以不乐。&rsquo;于是父王默然思惟：&lsquo;昔日相师占相太子，言当出家，今日不悦，得无尔乎？吾当更设方便，增诸伎乐，以悦其心，使不出家。&rsquo;即复严饰宫馆，简择婇女以娱乐之。&rdquo;佛于是颂曰：</p>
<p>　<strong>　&ldquo;色声香味触，微妙可悦乐，</strong></p>
<p><strong>　　菩萨福所致，故娱乐其中。</strong></p>
<p>　　&ldquo;又于异时，太子复敕御者严驾出游。于其中路逢一死人，杂色缯幡前后导引，宗族亲里悲号哭泣，送之出城。太子复问：&lsquo;此为何人？&rsquo;答曰：&lsquo;此是死人。&rsquo;问曰：&lsquo;何如为死？&rsquo;答曰：&lsquo;死者，尽也。风先火次，诸根坏败，存亡异趣，室家离别，故谓之死。&rsquo;太子又问御者：&lsquo;吾亦当尔，不免此患耶？&rsquo;答曰：&lsquo;然，生必有死，无有贵贱。&rsquo;于是，太子怅然不悦，即告御者回车还宫，静默思惟，念此死苦，吾亦当然。&rdquo;佛时颂曰：</p>
<p>　<strong>　&ldquo;始见有人死，知其复更生，</strong></p>
<p><strong>　　静默自思惟，吾未免此患。</strong></p>
<p>　　&ldquo;尔时，父王复问御者：&lsquo;太子出游，欢乐不耶？&rsquo;答曰：&lsquo;不乐。&rsquo;又问其故，答曰：&lsquo;道逢死人，是故不乐。&rsquo;于是父王默自思念：&lsquo;昔日相师占相太子，言当出家，今日不悦，得无尔乎？吾当更设方便，增诸伎乐，以悦其心，使不出家。&rsquo;即复严饰宫馆，简择婇女以娱乐之。&rdquo;佛于是颂曰：</p>
<p><strong>　　&ldquo;童子有名称，婇女众围绕，</strong></p>
<p><strong>　　五欲以自娱，如彼天帝释。</strong></p>
<p>　　&ldquo;又于异时，复敕御者严驾出游，于其中路逢一沙门，法服持钵，视地而行。即问御者：&lsquo;此为何人？&rsquo;御者答曰：&lsquo;此是沙门。&rsquo;又问：&lsquo;何谓沙门？&rsquo;答曰：&lsquo;沙门者，舍离恩爱，出家修道，摄御诸根，不染外欲，慈心一切，无所伤害，逢苦不戚，遇乐不欣，能忍如地，故号沙门。&rsquo;太子曰：&lsquo;善哉！此道真正永绝尘累，微妙清虚，唯是为快。&rsquo;即敕御者回车就之。</p>
<p>　　&ldquo;尔时，太子问沙门曰：&lsquo;剃除须发，法服持钵，何所志求？&rsquo;沙门答曰：&lsquo;夫出家者，欲调伏心意，永离尘垢，慈育群生，无所侵娆，虚心静寞，唯道是务。&rsquo;太子曰：&lsquo;善哉！此道最真。&rsquo;寻敕御者：&lsquo;赍吾宝衣并及乘舆，还白大王，我即于此剃除须发，服三法衣，出家修道。所以然者？欲调伏心意，舍离尘垢，清净自居，以求道术。&rsquo;于是，御者即以太子所乘宝车及与衣服还归父王。太子于后即剃除须发，服三法衣，出家修道。&rdquo;</p>
<p>　　佛告比丘：&ldquo;太子见老、病人，知世苦恼；又见死人，恋世情灭；及见沙门，廓然大悟。下宝车时，步步中间转远缚著，是真出家，是真远离。时，彼国人闻太子剃除须发，法服持钵，出家修道，咸相谓言：&lsquo;此道必真，乃令太子舍国荣位，捐弃所重。&rsquo;于时，国中八万四千人往就太子，求为弟子，出家修道。&rdquo;佛时颂曰：</p>
<p>　<strong>　&ldquo;撰择深妙法，彼闻随出家，</strong></p>
<p><strong>　　离于恩爱狱，无有众结缚。</strong></p>
<p>　　&ldquo;于时，太子即便纳受，与之游行，在在<a>教化</a>。从村至村，从国至国，所至之处，无不恭敬四事供养。菩萨念言：&lsquo;吾与大众，游行诸国，人间愦闹，此非我宜。何时当得离此群众，闲静之处以求真道，寻获志愿，于闲静处专精修道？&rsquo;复作是念：&lsquo;众生可愍，常处暗冥，受身危脆，有生、有老、有病、有死。众苦所集，死此生彼，从彼生此。缘此苦阴，<a>流转</a>无穷，我当何时晓了苦阴，灭生、老、死？&rsquo;</p>
<p>　　&ldquo;复作是念：&lsquo;生死何从？何缘而有？&rsquo;即以智慧观察所由，从生有老死，生是老死缘；生从有起，有是生缘；有从取起，取是有缘；取从爱起，爱是取缘；爱从受起，受是爱缘；受从触起，触是受缘；触从六入起，六入是触缘；六入从名色起，名色是六入缘；名色从识起，识是名色缘；识从行起，行是识缘；行从痴起，痴是行缘。是为缘痴有行，缘行有识，缘识有名色，缘名色有六入，缘六入有触，缘触有受，缘受有爱，缘爱有取，缘取有有，缘有有生，缘生有老、病、死、忧、悲、苦恼，此苦盛阴，缘生而有，是为苦集。菩萨思惟：&lsquo;苦集阴时，生智、生眼、生觉、生明、生通、生慧、生证。&rsquo;</p>
<p>　　&ldquo;于时，菩萨复自思惟：&lsquo;何等无故老死无？何等灭故老死灭？&rsquo;即以智慧观察所由，生无故老死无，生灭故老死灭；有无故生无，有灭故生灭；取无故有无，取灭故有灭；爱无故取无，爱灭故取灭；受无故爱无，受灭故爱灭；触无故受无，触灭故受灭；六入无故触无，六入灭故触灭；名色无故六入无，名色灭故六入灭；识无故名色无，识灭故名色灭；行无故识无，行灭故识灭；痴无故行无，痴灭故行灭。是为痴灭故行灭，行灭故识灭，识灭故名色灭，名色灭故六入灭，六入灭故触灭，触灭故受灭，受灭故爱灭，爱灭故取灭，取灭故有灭，有灭故生灭，生灭故老、死、忧、悲、苦恼灭。菩萨思惟：&lsquo;苦阴灭时，生智、生眼、生觉、生明、生通、生慧、生证。&rsquo;尔时，菩萨逆顺观<a>十二因缘</a>，如实知，如实见已，即于座上成阿耨多罗三藐三菩提。&rdquo;佛时颂曰：</p>
<p>　<strong>　&ldquo;此言众中说，汝等当善听，</strong></p>
<p><strong>　　过去菩萨观，本所未闻法。</strong></p>
<p><strong>　　老死从何缘？因何等而有？</strong></p>
<p><strong>　　如是正观已，知其本由生。</strong></p>
<p><strong>　　生本由何缘？因何事而有？</strong></p>
<p><strong>　　如是思惟已，知生从有起。</strong></p>
<p><strong>　　取彼取彼已，展转更增有，</strong></p>
<p><strong>　　是故如来说，取是有因缘。</strong></p>
<p><strong>　　如众秽恶聚，风吹恶流演，</strong></p>
<p><strong>　　如是取相因，因爱而广普。</strong></p>
<p><strong>　　爱由于受生，起苦罗网本，</strong></p>
<p><strong>　　以染著因缘，苦乐共相应。</strong></p>
<p><strong>　　受本由何缘？因何而有受？</strong></p>
<p><strong>　　如是思惟已，知受由触生。</strong></p>
<p><strong>　　触本由何缘？因何而有触？</strong></p>
<p><strong>　　如是思惟已，触由六入生。</strong></p>
<p><strong>　　六入本何缘？因何有六入？</strong></p>
<p><strong>　　如是思惟已，六入名色生。</strong></p>
<p><strong>　　名色本何缘？因何有名色？</strong></p>
<p><strong>　　如是思惟已，名色从识生。</strong></p>
<p><strong>　　识本由何缘？因何而有识？</strong></p>
<p><strong>　　如是思惟已，知识从行生。</strong></p>
<p><strong>　　行本由何缘？因何而有行？</strong></p>
<p><strong>　　如是思惟已，知行从痴生。</strong></p>
<p><strong>　　如是因缘者，名为实义因，</strong></p>
<p><strong>　　智慧方便观，能见因缘根。</strong></p>
<p><strong>　　苦非贤圣造，亦非<a>无缘</a>有，</strong></p>
<p><strong>　　是故变易苦，智者所断除。</strong></p>
<p><strong>　　若无明灭尽，是时则无行；</strong></p>
<p><strong>　　若无有<a>行者</a>，则亦无有识；</strong></p>
<p><strong>　　若识永灭者，亦无有名色；</strong></p>
<p><strong>　　名色既已灭，即无有诸入；</strong></p>
<p><strong>　　若诸入永灭，则亦无有触；</strong></p>
<p><strong>　　若触永灭者，则亦无有受；</strong></p>
<p><strong>　　若受永灭者，则亦无有爱；</strong></p>
<p><strong>　　若爱永灭者，则亦无有取；</strong></p>
<p><strong>　　若取永灭者，则亦无有有；</strong></p>
<p><strong>　　若有永灭者，则亦无有生；</strong></p>
<p><strong>　　若生永灭者，无老病苦阴；</strong></p>
<p><strong>　　一切都永尽，智者之所说。</strong></p>
<p><strong>　　十二缘甚深，难见难识知，</strong></p>
<p><strong>　　唯佛能善觉，因是有是无。</strong></p>
<p><strong>　　若能自观察，则无有诸入，</strong></p>
<p><strong>　　深见因缘者，更不外求师。</strong></p>
<p><strong>　　能于阴、界、入，离欲无染者，</strong></p>
<p><strong>　　堪受一切施，净报施者恩。</strong></p>
<p><strong>　　若得四辩才，获得决定证，</strong></p>
<p><strong>　　能解众结缚，断除无放逸。</strong></p>
<p><strong>　　色受想行识，犹如朽故车，</strong></p>
<p><strong>　　能谛观此法，则成等正觉。</strong></p>
<p><strong>　　如鸟游虚空，东西随风游，</strong></p>
<p><strong>　　菩萨断众结，如风靡轻衣。</strong></p>
<p><strong>　　毗婆尸闲静，观察于诸法，</strong></p>
<p><strong>　　老死何缘有？从何而得灭？</strong></p>
<p><strong>　　彼作是观已，生清净智慧，</strong></p>
<p><strong>　　知老死由生，生灭老死灭。</strong></p>
<p>　　&ldquo;毗婆尸佛初成道时，多修二观：一曰、安隐观，二曰、出离观。&rdquo;佛于是颂曰：</p>
<p>　　<strong>&ldquo;如来无等等，多修于二观，</strong></p>
<p><strong>　　安隐及出离，仙人度<a>彼岸</a>。</strong></p>
<p><strong>　　其心得<a>自在</a>，断除众结使，</strong></p>
<p><strong>　　登山观四方，故号毗婆尸。</strong></p>
<p><strong>　　大智光除冥，如以镜自照，</strong></p>
<p><strong>　　为世除忧恼，尽生老死苦。</strong>		
		<p class="box marginT">
<a></a> <a></a> <a></a> <span></span> <a></a> <a class="a"></a>		

	
	

		<br>
			</p>
<p>　　&ldquo;毗婆尸佛于闲静处复作是念：&lsquo;我今已得此无上法，甚深微妙，难解难见，息灭、清净，智者所知，非是凡愚所能及也。斯由众生异忍、异见、异受、异学，依彼异见，各乐所求，各务所习，是故于此甚深因缘，不能解了。然爱尽涅槃，倍复难知，我若为说，彼必不解，更生触扰。&rsquo;作是念已，即便默然不复说法。</p>
<p>　　&ldquo;时，梵天王知毗婆尸如来所念，即自思惟：&lsquo;念此世间便为败坏，甚可哀愍。毗婆尸佛乃得知此深妙之法，而不欲说。&rsquo;譬如力士屈伸臂顷，从梵天宫忽然来下，立于佛前，头面礼足，却住一面。时，梵天王右膝著地，叉手合掌白佛言：&lsquo;惟愿世尊以时说法！今此众生尘垢微薄，诸根猛利，有恭敬心，易可开化，畏怖后世无救之罪，能灭恶法，出生善道。&rsquo;</p>
<p>　　&ldquo;佛告梵王：&lsquo;如是！如是！如汝所言，但我于闲静处默自思念：&ldquo;所得正法甚深微妙，若为彼说，彼必不解，更生触扰，故我默然不欲说法。&rdquo;我从无数阿僧祇劫，勤苦不懈，修无上行，今始获此难得之法。若为淫、怒、痴众生说者，必不承用，徒自劳疲。此法微妙，与世相反，众生染欲，愚冥所覆，不能信解。梵王，我观如此，是以默然不欲说法。&rsquo;</p>
<p>　　&ldquo;时，梵天王复重劝请，殷勤恳恻，至于再三：&lsquo;世尊，若不说法，今此世间便为坏败，甚可哀愍。惟愿世尊以时敷演，勿使众生坠落余趣！&rsquo;尔时，世尊三闻梵王殷勤劝请，即以佛眼观视世界，众生垢有厚薄，根有利钝，教有难易。易受教者畏后世罪，能灭恶法，出生善道。譬如优钵罗华、钵头摩华、鸠勿头华、分陀利华，或有始出污泥未至水者，或有已出与水平者，或有出水未敷开者，然皆不为水所染著，易可开敷；世界众生，亦复如是。</p>
<p>　　&ldquo;尔时，世尊告梵王曰：&lsquo;吾愍汝等，今当开演<a>甘露</a>法门！是法深妙，难可解知，今为信受乐听者说，不为触扰无益者说。&rsquo;</p>
<p>　　&ldquo;尔时，梵王知佛受请，欢喜踊跃，绕佛三匝，头面礼足，忽然不现。其去未久，是时如来静默自思：&lsquo;我今先当为谁说法？&rsquo;即自念言：&lsquo;当入槃头城内，先为王子提舍、大臣子骞荼开甘露法门。&rsquo;于是，世尊如力士屈伸臂顷，于道树忽然不现，至槃头城槃头王<a>鹿野苑</a>中，敷座而坐。&rdquo;佛于是颂曰：</p>
<p>　　<strong>&ldquo;如师子在林，自恣而游行，</strong></p>
<p><strong>　　彼佛亦如是，游行无罣碍。</strong></p>
<p>　　&ldquo;毗婆尸佛告守苑人曰：&lsquo;汝可入城，语王子提舍、大臣子骞荼：&ldquo;宁欲知不？毗婆尸佛今在鹿野苑中，欲见卿等，宜知是时。&rdquo;&rsquo;时，彼守苑人受教而行，至彼二人所，具宣<a>佛教</a>。二人闻已，即至佛所，头面礼足，却坐一面。佛渐为说法，示教利喜：施论、戒论、生天之论，欲恶不净，上漏为患，赞叹出离为最微妙清净第一。尔时，世尊见此二人心意柔软，欢喜信乐，堪受正法，于是即为说苦圣谛，敷演开解，分布宣释苦集圣谛、苦灭圣谛、苦出要谛。</p>
<p>　　&ldquo;尔时，王子提舍、大臣子骞荼即于座上远尘离垢，得<a>法眼</a>净，犹若素质易为受染。是时，地神即唱斯言：&lsquo;毗婆尸如来于槃头城鹿野苑中转无上法轮，沙门、婆罗门、诸天、魔、梵及余世人所不能转。&rsquo;如是展转，声彻四天王，乃至他化自在天，须臾之顷，声至梵天。&rdquo;佛时颂曰：</p>
<p>　<strong>　&ldquo;欢喜心踊跃，称赞于如来，</strong></p>
<p><strong>　　毗婆尸成佛，转无上法轮。</strong></p>
<p><strong>　　初从树王起，往诣槃头城，</strong></p>
<p><strong>　　为骞荼、提舍，转<a>四谛</a>法轮。</strong></p>
<p><strong>　　时骞荼、提舍，受佛教化已，</strong></p>
<p><strong>　　于净法轮中，梵行无有上。</strong></p>
<p><strong>　　彼忉利天众，及以天帝释，</strong></p>
<p><strong>　　欢喜转相告，诸天无不闻。</strong></p>
<p><strong>　　佛出于世间，转无上法轮，</strong></p>
<p><strong>　　增益诸天众，减损阿须伦。</strong></p>
<p><strong>　　升仙名普闻，善智离世边，</strong></p>
<p><strong>　　于诸法自在，智慧转法轮。</strong></p>
<p><strong>　　观察平等法，息心无垢秽，</strong></p>
<p><strong>　　已离生死厄，智慧转法轮。</strong></p>
<p><strong>　　灭苦离诸恶，出欲得自在，</strong></p>
<p><strong>　　离于恩爱狱，智慧转法轮。</strong></p>
<p><strong>　　正觉人中尊，二足尊调御，</strong></p>
<p><strong>　　一切缚得解，智慧转法轮。</strong></p>
<p><strong>　　教化善导师，能降伏魔怨，</strong></p>
<p><strong>　　彼离于诸恶，智慧转法轮。</strong></p>
<p><strong>　　无漏力降魔，诸根定不懈，</strong></p>
<p><strong>　　尽漏离魔缚，智慧转法轮。</strong></p>
<p><strong>　　若学决定法，知诸法<a>无我</a>，</strong></p>
<p><strong>　　此为法中上，智慧转法轮。</strong></p>
<p><strong>　　不以利养故，亦不求名誉，</strong></p>
<p><strong>　　愍彼众生故，智慧转法轮。</strong></p>
<p><strong>　　见众生苦厄，老病死逼迫，</strong></p>
<p><strong>　　为此三恶趣，智慧转法轮。</strong></p>
<p><strong>　　断贪瞋恚痴，拔爱之根原，</strong></p>
<p><strong>　　不动而解脱，智慧转法轮。</strong></p>
<p><strong>　　难胜我已胜，胜已自降伏，</strong></p>
<p><strong>　　已胜难胜魔，智慧转法轮。</strong></p>
<p><strong>　　此无上法轮，唯佛乃能转，</strong></p>
<p><strong>　　诸天魔释梵，无有能转者。</strong></p>
<p><strong>　　亲近转法轮，<a>饶益</a>天人众，</strong></p>
<p><strong>　　此等天人师，得度于彼岸。</strong></p>
<p>　　&ldquo;是时，王子提舍、大臣子骞荼见法得果，真实无欺，成就无畏，即白毗婆尸佛言：&lsquo;我等欲于如来法中净修梵行。&rsquo;佛言：&lsquo;善来！比丘，吾法清净自在，<a>修行</a>已尽苦际。&rsquo;尔时，二人即得具戒。具戒未久，如来又以三事示现：一曰、神足，二曰、观他心，三曰、教诫，即得无漏、心解脱、生死无疑智。</p>
<p>　　&ldquo;尔时，槃头城内众多人民，闻二人出家学道，法服持钵，净修梵行，皆相谓曰：&lsquo;其道必真，乃使此等舍世荣位，捐弃所重。&rsquo;时，城内八万四千人往诣鹿野苑中毗婆尸佛所，头面礼足，却坐一面。佛渐为说法，示教利喜：施论、戒论、生天之论，欲恶不净，上漏为患，赞叹出离为最微妙清净第一。尔时，世尊见此大众心意柔软，欢喜信乐，堪受正法，于是即为说苦圣谛，敷演开解，分布宣释苦集圣谛、苦灭圣谛、苦出要圣谛。</p>
<p>　　&ldquo;时，八万四千人即于座上远尘离垢，得法眼净，犹如素质易为受色，见法得果，真实无欺，成就无畏，即白佛言：&lsquo;我等欲于如来法中净修梵行。&rsquo;佛言：&lsquo;善来！比丘，吾法清净自在，修行已尽苦际。&rsquo;时，八万四千人即得具戒。具戒未久，世尊以三事教化：一曰、神足，二曰、观他心，三曰、教诫，即得无漏、心解脱、生死无疑智现前。八万四千人闻佛于鹿野苑中，转无上法轮，沙门、婆罗门、诸天、魔、梵及余世人所不能转，即诣槃头城毗婆尸佛所，头面礼足，却坐一面。&rdquo;佛时颂曰：</p>
<p>　<strong>　&ldquo;如人救头燃，速疾求灭处，</strong></p>
<p><strong>　　彼人亦如是，速诣于如来。</strong></p>
<p>　　&ldquo;时，佛为说法亦复如是。尔时，槃头城有十六万八千大比丘众，提舍比丘、骞荼比丘于大众中上升虚空，身出水火，现诸神变，而为大众说微妙法。尔时，如来默自念言：&lsquo;今此城内乃有十六万八千大比丘众，宜遣游行，各二人俱在在处处，至于六年，还来城内说具足戒。&rsquo;</p>
<p>　　&ldquo;时，首陀会天知如来心，譬如力土屈伸臂顷，从彼天没，忽然至此，于世尊前，头面礼足，却住一面，须臾白佛言：&lsquo;如是，世尊，此槃头城内比丘众多，宜各分布，处处游行，至于六年，乃还此城，说具足戒。我当拥护，令无伺求得其便者。&rsquo;尔时，如来闻此天语，默然可之。</p>
<p>　　&ldquo;时，首陀会天见佛默然许可，即<a>礼佛</a>足，忽然不现，还至天上。其去未久，佛告诸比丘：&lsquo;今此城内，比丘众多，宜各分布，游行教化，至六年已，还集说戒。&rsquo;时，诸比丘受佛教已，执持衣钵，礼佛而去。&rdquo;佛时颂曰：</p>
<p>　<strong>　&ldquo;佛悉无乱众，无欲无恋著，</strong></p>
<p><strong>　　威如金翅鸟，如鹤舍空池。</strong></p>
<p>　　&ldquo;时，首陀会天于一年后告诸比丘：&lsquo;汝等游行已过一年，余有五年。汝等当知，讫六年已，还城说戒。&rsquo;如是至于六年，天复告言：&lsquo;六年已满，当还说戒。&rsquo;时，诸比丘闻天语已，摄持衣钵，还槃头城，至鹿野苑毗婆尸佛所，头面礼足，却坐一面。&rdquo;佛时颂曰：</p>
<p>　<strong>　&ldquo;如象善调，随意所之，</strong></p>
<p><strong>　　大众如是，随教而还。</strong></p>
<p>　　&ldquo;尔时，如来于大众前上升虚空，结跏趺坐，讲说戒经：忍辱为第一，佛说涅槃最，不以除须发，害他为沙门。时，首陀会天去佛不远，以偈颂曰：</p>
<p>　<strong>　&ldquo;&lsquo;如来大智，微妙独尊，</strong></p>
<p><strong>　　止观具足，成最正觉。</strong></p>
<p><strong>　　愍群生故，在世成道，</strong></p>
<p><strong>　　以四真谛，为声闻说。</strong></p>
<p><strong>　　苦与苦因，灭苦之谛，</strong></p>
<p><strong>　　贤圣八道，到安隐处。</strong></p>
<p><strong>　　毗婆尸佛，出现于世，</strong></p>
<p><strong>　　在大众中，如日光曜。&rsquo;</strong></p>
<p><strong>　　&ldquo;说此偈已，忽然不现。&rdquo;</strong></p>
<p>　　尔时，世尊告诸比丘：&ldquo;我自思念：昔一时于罗阅城耆阇崛山，时生是念：&lsquo;我所生处，无所不遍，唯除首陀会天；设生彼天，则不还此。&rsquo;我时，比丘，复生是念：&lsquo;我欲至无造天上。&rsquo;时，我如壮士屈伸臂顷，于此间没，现于彼天。时，彼诸天见我至彼，头面作礼，于一面立，而白我言：&lsquo;我等皆是毗婆尸如来弟子，从彼佛化，故来生此。&rsquo;具说彼佛因缘本末。&lsquo;又尸弃佛、毗舍婆佛、拘楼孙佛、拘那含佛、迦叶佛、<a>释迦牟尼佛</a>，皆是我师，我从受化，故来生此。&rsquo;亦说诸佛因缘本末，至生阿迦尼吒诸天，亦复如是。&rdquo;佛时颂曰：</p>
<p>　　<strong>&ldquo;譬如力士，屈伸臂顷，</strong></p>
<p><strong>　　我以神足，至无造天。</strong></p>
<p><strong>　　第七大仙，降伏二魔，</strong></p>
<p><strong>　　无热、无见，叉手敬礼。</strong></p>
<p><strong>　　如昼度树，释师远闻，</strong></p>
<p><strong>　　相好具足，到善见天。</strong></p>
<p><strong>　　犹如莲华，水所不著，</strong></p>
<p><strong>　　世尊无染，至大善见。</strong></p>
<p><strong>　　如日初出，净无尘翳，</strong></p>
<p><strong>　　明若秋月，诣一究竟。</strong></p>
<p><strong>　　此五居处，众生行净，</strong></p>
<p><strong>　　必净故来，诣无烦恼。</strong></p>
<p><strong>　　净心而来，为佛弟子，</strong></p>
<p><strong>　　舍离染取，乐于无取。</strong></p>
<p><strong>　　见法决定，毗婆尸子，</strong></p>
<p><strong>　　净心善来，诣大仙人。</strong></p>
<p><strong>　　尸弃佛子，无垢无为，</strong></p>
<p><strong>　　以净心来，诣离有尊。</strong></p>
<p><strong>　　毗舍婆子，诸根具足，</strong></p>
<p><strong>　　净心诣我，如日照空。</strong></p>
<p><strong>　　拘楼孙子，舍离诸欲，</strong></p>
<p><strong>　　净心诣我，妙光焰盛。</strong></p>
<p><strong>　　拘那含子，无垢无为，</strong></p>
<p><strong>　　净心诣我，光如月满。</strong></p>
<p><strong>　　迦叶弟子，诸根具足，</strong></p>
<p><strong>　　净心诣我，如彼天念。</strong></p>
<p><strong>　　不乱大仙，神足第一，</strong></p>
<p><strong>　　以坚固心，为佛弟子。</strong></p>
<p><strong>　　净心而来，为佛弟子，</strong></p>
<p><strong>　　礼敬如来，具启人尊。</strong></p>
<p><strong>　　所生成道，名、姓、种族，</strong></p>
<p><strong>　　知见深法，成无上道。</strong></p>
<p><strong>　　比丘静处，离于尘垢，</strong></p>
<p><strong>　　精勤不懈，断诸有结。</strong></p>
<p><strong>　　此是诸佛，本末因缘，</strong></p>
<p><strong>　　释迦如来，之所演说。&rdquo;</strong></p>
<p><strong>　　佛说此大因缘经已，诸比丘闻佛所说，欢喜奉行。</strong></p>
		
		<p class="box marginT">
<a></a> <a></a> <a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>