<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十六卷 佛说长阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十六卷 佛说长阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十六卷 佛说长阿含经</strong></p>
<p style="text-align: left">
	　　第三分坚固经第五</p>
<p style="text-align: left">
	　　如是我闻：一时，佛在那难陀城波婆利掩次林中，与大<a>比丘</a>众千二百五十人俱。</p>
<p style="text-align: left">
	　　尔时，有长者子，名曰坚固，来诣佛所，头面礼足，在一面坐。时，坚固长者子白佛言：&ldquo;善哉！<a>世尊</a>，惟愿今者敕诸比丘，若有<a>婆罗门</a>、长者子、<a>居士</a>来，当为现神足，显上人法！&rdquo;</p>
<p style="text-align: left">
	　　佛告坚固：&ldquo;我终不教诸比丘为婆罗门、长者、居士而现神足上人法也。我但教<a>弟子</a>于空闲处静默思道，若有功德，当自覆藏；若有过失，当自发露。&rdquo;</p>
<p style="text-align: left">
	　　时，坚固长者子复白佛言：&ldquo;惟愿世尊敕诸比丘：若有婆罗门、长者、居士来，当为现神足，显上人法！&rdquo;</p>
<p style="text-align: left">
	　　佛复告坚固：&ldquo;我终不教诸比丘为婆罗门、长者、居士而现神足上人法也。我但教弟子于空闲处静默思道，若有功德，当自覆藏；若有过失，当自发露。&rdquo;</p>
<p style="text-align: left">
	　　时，坚固长者子白佛言：&ldquo;我于上人法无有疑也，但此那难陀城国土丰乐，人民炽盛，若于中现神足者，多所<a>饶益</a>，佛及大众善弘道化。&rdquo;</p>
<p style="text-align: left">
	　　佛复告坚固：&ldquo;我终不教诸比丘为婆罗门、长者子、居士而现神足上人法也。我但教弟子于空闲处静默思道，若有功德，当自覆藏；若有过失，当自发露。所以者何？有三神足。云何为三？一曰、神足，二曰、观察他心，三曰、教诫。云何为神足？长者子，比丘习无量神足，能以一身变成无数，以无数身还合为一；若远若近，山河石壁，<a>自在</a>无碍，犹如行空；于<a>虚空</a>中结跏趺坐，犹如飞鸟；出入大地，犹如在水；若行水上，犹如履地；身出烟火，如大火聚；手扪日月，立至梵天。若有得信长者、居士见此比丘现无量神足，立至梵天，当复诣余未得信长者、居士所，而告之言：&lsquo;我见比丘现无量神足，立至梵天。&rsquo;彼长者、居士未得信者语得信者言：&lsquo;我闻有瞿罗咒，能现如是无量神变乃至立至梵天。&rsquo;&rdquo;</p>
<p style="text-align: left">
	　　佛复告长者子坚固：&ldquo;彼不信者，有如此言，岂非毁谤言耶？&rdquo;</p>
<p style="text-align: left">
	　　坚固白佛言：&ldquo;此实是毁谤言也。&rdquo;</p>
<p style="text-align: left">
	　　佛言：&ldquo;我以是故，不敕诸比丘现神变化。但教弟子于空闲处静默思道，若有功德，当自覆藏；若有过失，当自发露。如是，长者子，此即是我诸比丘所现神足。</p>
<p style="text-align: left">
	　　&ldquo;云何名观察他心神足？于是，比丘现无量观察神足，观诸众生心所念法，隈屏所为皆能识知。若有得信长者、居士，见比丘现无量观察神足，观他众生心所念法，隈屏所为皆悉识知，便诣余未得信长者、居士所，而告之曰：&lsquo;我见比丘现无量观察神足，观他众生心所念法，隈屏所为皆悉能知。&rsquo;彼不信长者、居土，闻此语已，生毁谤言：&lsquo;有乾陀罗咒能观察他心，隈屏所为皆悉能知。&rsquo;云何，长者子，此岂非毁谤言耶？&rdquo;</p>
<p style="text-align: left">
	　　坚固白佛言：&ldquo;此实是毁谤言也。&rdquo;</p>
<p style="text-align: left">
	　　佛言：&ldquo;我以是故，不敕诸比丘现神变化。但教弟子于空闲处静默思道，若有功德，当自覆藏；若有过失，当自发露。如是，长者子，此即是我比丘现观察神足。</p>
<p style="text-align: left">
	　　&ldquo;云何为教诫神足？长者子，若如来、至真、等正觉出现于世，十号具足，于诸天、世人、魔、若魔、天、<a>沙门</a>、婆罗门中，自身作证，为他<a>说法</a>，上中下言，皆悉真正，义味清净，梵行具足。若长者、居士闻已，于中得信；得信已，于中观察自念：&lsquo;我不宜在家，若在家者，钩锁相连，不得清净修于梵行。我今宁可剃除须发，服三法衣，<a>出家</a><a>修道</a>，具诸功德乃至成就三明，灭诸暗冥，生大智明。所以者何？斯由精勤，乐独闲居，专念不忘之所得也。&rsquo;长者子，此是我比丘现教诫神足。&rdquo;</p>
<p style="text-align: left">
	　　尔时，坚固长者子白佛言：&ldquo;颇有比丘成就此三神足耶？&rdquo;</p>
<p style="text-align: left">
	　　佛告长者子：&ldquo;我不说有数，多有比丘成此三神足者。长者子，我有比丘在此众中自思念：&lsquo;此身四大&mdash;&mdash;地、水、火、风，何由永灭？&rsquo;彼比丘倐趣天道，往至四天王所，问四天王言：&lsquo;此身四大&mdash;&mdash;地、水、火、风，由何永灭？&rsquo;</p>
<p style="text-align: left">
	　　&ldquo;长者子，彼四天王报比丘言：&lsquo;我不知四大由何永灭。我上有天，名曰忉利，微妙第一，有大智慧，彼天能知四大由何而灭。&rsquo;彼比丘闻已，即倐趣天道，往诣忉利天上，问诸天言：&lsquo;此身四大&mdash;&mdash;地、水、火、风，何由永灭？&rsquo;彼忉利天报比丘言：&lsquo;我不知四大何由永灭。上更有天，名曰焰摩，微妙第一，有大智慧，彼天能知。&rsquo;即往就问，又言不知。</p>
<p style="text-align: left">
	　　&ldquo;如是展转，至兜率天、化自在天、他化自在天，皆言：&lsquo;我不知四大何由而灭。上更有天，微妙第一，有大智慧，名梵迦夷，彼天能知四大何由永灭。&rsquo;彼比丘即倐趣梵道，诣梵天上，问言：&lsquo;此身四大&mdash;&mdash;地、水、火、风，何由永灭？&rsquo;彼梵天报比丘言：&lsquo;我不知四大何由永灭。今有大梵天王，无能胜者，统千世界，富贵尊豪，最得自在，能造化物，是众生父母，彼能知四大由何永灭。&rsquo;长者子，彼比丘寻问：&lsquo;彼大梵王今为所在？&rsquo;彼天报言：&lsquo;不知大梵今为所在，以我意观，出现不久。&rsquo;未久，梵王忽然出现。</p>
<p style="text-align: left">
	　　&ldquo;长者子，彼比丘诣梵王所，问言：&lsquo;此身四大&mdash;&mdash;地、水、火、风，何由永灭？&rsquo;彼大梵王告比丘言：&lsquo;我梵天王无能胜者，统千世界，富贵尊豪，最得自在，能造万物，众生父母。&rsquo;时，彼比丘告梵王曰：&lsquo;我不问此事，自问四大&mdash;&mdash;地、水、火、风，何由永灭？&rsquo;长者子，彼梵王犹报比丘言：&lsquo;我是大梵天王，无能胜者乃至造作万物，众生父母。&rsquo;比丘又复告言：&lsquo;我不问此，我自问四大何由永灭？&rsquo;长者子，彼梵天王如是至三，不能报彼比丘四大何由永灭。时，大梵王即执比丘右手，将诣屏处，语言：&lsquo;比丘，今诸梵天皆谓我为智慧第一，无不知见，是故我不得报汝言：不知不见此四大何由永灭。&rsquo;又语比丘：&lsquo;汝为大愚，乃舍如来，于诸天中推问此事。汝当于世尊所问如此事，如佛所说，善受持之。&rsquo;又告比丘：&lsquo;今佛在舍卫国给孤独园，汝可往问。&rsquo;</p>
<p style="text-align: left">
	　　&ldquo;长者子，时比丘于梵天上忽然不现，譬如壮士屈伸臂顷，至舍卫国祇树给孤独园，来至我所，头面礼足，一面坐，白我言：&lsquo;世尊，今此四大&mdash;&mdash;地、水、火、风，何由而灭？&rsquo;时，我告言：&lsquo;比丘，犹如商人臂鹰入海，于海中放彼鹰飞空，东西南北，若得陆地则便停止，若无陆地更还归船。比丘，汝亦如是，乃至梵天问如是义，竟不成就，还来归我，今当使汝成就此义。&rsquo;即说偈言：</p>
<p style="text-align: left">
	　　&ldquo;&lsquo;何由无四大，地水火风灭？</p>
<p style="text-align: left">
	　　何由无粗细，及长短好丑？</p>
<p style="text-align: left">
	　　何由无名色，永灭无有余？</p>
<p style="text-align: left">
	　　应答识无形，无量、自有光，</p>
<p style="text-align: left">
	　　此灭四大灭，粗细好丑灭，</p>
<p style="text-align: left">
	　　于此名色灭，识灭余亦灭。&rsquo;&rdquo;</p>
<p style="text-align: left">
	　　时，坚固长者子白佛言：&ldquo;世尊，此比丘名何等？云何持之？&rdquo;</p>
<p style="text-align: left">
	　　佛告长者子：&ldquo;此比丘名阿室已，当奉持之！&rdquo;</p>
<p style="text-align: left">
	　　尔时，坚固长者子闻佛所说，<a>欢喜</a>奉行。</p>
<p style="text-align: left">
	　　第三分裸形梵志经第六</p>
<p style="text-align: left">
	　　如是我闻：一时，佛在委若国金槃鹿野林中，与大比丘众千二百五十人俱。</p>
<p style="text-align: left">
	　　时，有裸形梵志姓迦葉，诣世尊所，问讯已，一面坐。裸形迦葉白佛言：&ldquo;我闻沙门瞿昙呵责一切诸祭祀法，骂诸苦行人以为弊秽。瞿昙，若有言：&lsquo;沙门瞿昙呵责一切诸祭祀法，骂苦行人以为弊秽。&rsquo;作此言者，是为法语，法法成就，不诽谤沙门瞿昙耶？&rdquo;</p>
<p style="text-align: left">
	　　佛言：&ldquo;迦葉，彼若言&lsquo;沙门瞿昙呵责一切诸祭祀法，骂苦行人以为弊秽&rsquo;者，彼非法言，非法法成就，为诽谤我，非诚实言。所以者何？迦葉，我见彼等苦行人，有身坏命终，堕<a>地狱</a>中者；又见苦行人身坏命终，生天善处者；或见苦行人乐为苦行，身坏命终，<a>生地</a>狱中者；或见苦行人乐为苦行，身坏命终，生天善处者。迦葉，我于此二趣所受报处，尽知尽见，我宁可呵责诸苦<a>行者</a>以为弊秽耶？我正说是，彼则言非；我正说非，彼则言是。迦葉，有法沙门、婆罗门同，有法沙门、婆罗门不同。迦葉，彼不同者，我则舍置，以此法不与沙门、婆罗门同故。</p>
<p style="text-align: left">
	　　&ldquo;迦葉，彼有智者作如是观：&lsquo;沙门瞿昙于不善法、重浊、黑冥、非贤圣法，彼异众师于不善法、重浊、黑冥、非贤圣法，谁能堪任灭此法者？&rsquo;迦葉，彼有智者作是观时，如是知见：&lsquo;唯沙门瞿昙能灭是法。&rsquo;迦葉，彼有智者作如是观，如是推求，如是论时，我于此中则有名称。</p>
<p style="text-align: left">
	　　&ldquo;复次，迦葉，彼有智者作如是观：&lsquo;沙门瞿昙弟子于不善法、重浊、黑冥、非贤圣法，彼异众师弟子于不善法、重浊、黑冥、非贤圣法，谁能堪任灭此法者？&rsquo;迦葉，彼有智者作如是观，如是知见：&lsquo;唯沙门瞿昙弟子能灭是法。&rsquo;迦葉，彼有智者作如是观，如是推求，如是论时，我弟子则得名称。</p>
<p style="text-align: left">
	　　&ldquo;复次，迦葉，彼有智者作如是观：&lsquo;沙门瞿昙于诸善法、清白、微妙及贤圣法，彼异众师于诸善法、清白、微妙及贤圣法，谁能堪任增广<a>修行</a>者？&rsquo;迦葉，彼有智者作如是观，如是知见：&lsquo;唯有沙门瞿昙堪任增长修行是法。&rsquo;迦葉，彼有智者作如是观，如是推求，如是论时，我于此中则有名称。</p>
<p style="text-align: left">
	　　&ldquo;迦葉，彼有智者作如是观：&lsquo;沙门瞿昙弟子于诸善法、清白、微妙及贤圣法，彼异众师弟子于诸善法、清白、微妙及贤圣法，谁能堪任增长修行者？&rsquo;迦葉，彼有智者作如是观，如是知见：&lsquo;唯有沙门瞿昙弟子能堪任增长修行是法。&rsquo;迦葉，彼有智者作如是观，如是推求，如是论时，于我弟子则有名称。</p>
<p style="text-align: left">
	　　&ldquo;迦葉，有道有迹，比丘于中修行，则自知自见：&lsquo;沙门瞿昙时说、实说、义说、法说、律说。&rsquo;</p>
<p style="text-align: left">
	　　&ldquo;迦葉，何等是道，何等是迹，比丘于中修行，自知自见：&lsquo;沙门瞿昙时说、实说、义说、法说、律说&rsquo;？迦葉，于是比丘修念觉意，依止息，依无欲，依出要，修法、精进、喜、猗、定、舍觉意，依止息，依无欲，依出要。迦葉，是为道，是为迹，比丘于中修行，自知自见：&lsquo;沙门瞿昙时说、实说、义说、法说、律说。&rsquo;&rdquo;</p>
<p style="text-align: left">
	　　迦葉言：&ldquo;瞿昙，唯有是道、是迹，比丘于中修行，自知自见：&lsquo;沙门瞿昙时说、实说、义说、法说、律说。&rsquo;但苦行秽污，有得婆罗门名，有得沙门名。何等是苦行秽污，有得婆罗门名？有得沙门名？瞿昙，离服裸形，以手自障蔽，不受瓨食，不受杅食，不受两壁中间食，不受二人中间食，不受两刀中间食，不受两杇中间食，不受共食家食，不受怀妊家食，狗在门前不食其食，不受有蝇家食，不受请食，他言先识则不受其食；不食鱼，不食肉，不饮酒，不两器食；一餐一咽至七餐止，受人益食，不过七益；或一日一食，或二日、三日、四日、五日、六日、七日一食；或复食果，或复食莠，或食饭汁，或食麻米，或食[禾+咸]稻，或食牛粪，或食鹿粪，或食树根枝叶华实，或食自落果；或披衣，或披莎衣，或衣树皮，或草襜身，或衣鹿皮；或留发，或被毛编，或著冢间衣；或有常举手者，或不坐床席，或有常蹲者；或有剃发留髭须者；或有卧荊棘上者，或有卧果蓏上者，或有裸形卧牛粪上者；或一日三浴，或一夜三浴；以无数苦，苦役此身。瞿昙，是为苦行秽污，或得沙门名，或得婆罗门名。&rdquo;</p>
<p style="text-align: left">
	　　佛言：&ldquo;迦葉，离服裸形者，以无数方便苦役此身，彼戒不具足，见不具足，不能勤修，亦不广普。&rdquo;</p>
<p style="text-align: left">
	　　迦葉白佛言：&ldquo;云何为戒具足？云何为见具足，过诸苦行，微妙第一？&rdquo;</p>
<p style="text-align: left">
	　　佛告迦葉：&ldquo;谛听！善思念之，当为汝说。&rdquo;</p>
<p style="text-align: left">
	　　迦葉言：&ldquo;唯然，瞿昙，愿乐欲闻。&rdquo;</p>
<p style="text-align: left">
	　　佛告迦葉：&ldquo;若如来、至真出现于世乃至四禅，于现法中而得快乐。所以者何？斯由精勤，专念一心，乐于闲静，不放逸故。迦葉，是为戒具足，见具足，胜诸苦行，微妙第一。&rdquo;</p>
<p style="text-align: left">
	　　迦葉言：&ldquo;瞿昙，虽曰戒具足，见具足，过诸苦行，微妙第一，但沙门法难，婆罗门法难。&rdquo;</p>
<p style="text-align: left">
	　　佛言：&ldquo;迦葉，此是<a>世间</a>不共法，所谓沙门法、婆罗门法难。迦葉，乃至优婆夷亦能知此法，离服裸形乃至无数方便苦役此身，但不知其心，为有恚心？为无恚心？有恨心？无恨心？有害心？无害心？若知此心者，不名沙门、婆罗门为难；以不知故，沙门、婆罗门为难。&rdquo;</p>
<p style="text-align: left">
	　　尔时，迦葉白佛言：&ldquo;何等是沙门、何等是婆罗门戒具足，见具足，为上为胜，微妙第一？</p>
<p style="text-align: left">
	　　佛告迦葉：&ldquo;谛听！谛听！善思念之，当为汝说。&rdquo;</p>
<p style="text-align: left">
	　　迦葉言：&ldquo;唯然，瞿昙，愿乐欲闻。&rdquo;</p>
<p style="text-align: left">
	　　佛言：&ldquo;迦葉，彼比丘以三昧心乃至得三明，灭诸痴冥，生智慧明，所谓漏尽智生。所以者何？斯由精勤，专念不忘，乐独闲静，不放逸故。迦葉，此名沙门、婆罗门戒具足，见具足，最胜最上，微妙第一。&rdquo;</p>
<p style="text-align: left">
	　　迦葉言：&ldquo;瞿昙，虽言是沙门、婆罗门见具足，戒具足，为上为胜，微妙第一，但沙门、婆罗门法，甚难！甚难！沙门亦难知，婆罗门亦难知。&rdquo;</p>
<p style="text-align: left">
	　　佛告迦葉：&ldquo;优婆塞亦能修行此法，自言：&lsquo;我从今日能离服裸形乃至以无数方便苦役此身。&rsquo;不可以此行名为沙门、婆罗门。若当以此行名为沙门、婆罗门者，不得言沙门甚难，婆罗门甚难；不以此行为沙门、婆罗门故，言沙门甚难，婆罗门甚难。&rdquo;</p>
<p style="text-align: left">
	　　佛告迦葉：&ldquo;我昔一时在罗阅祇，于高山七叶窟中，曾为尼俱陀梵志说清净苦行。时梵志生欢喜心，得清净信，供养我、称赞我，第一供养称赞于我。&rdquo;</p>
<p style="text-align: left">
	　　迦葉言：&ldquo;瞿昙，谁于瞿昙不生第一欢喜、净信、供养、称赞者？我今于瞿昙亦生第一欢喜，得清净信，供养、称赞，归依瞿昙。&rdquo;</p>
<p style="text-align: left">
	　　佛告迦葉：&ldquo;诸世间诸所有戒，无有与此增上戒等者，况欲出其上？诸有三昧、智慧、<a>解脱</a>见、解脱慧，无有与此增上三昧、智慧、解脱见、解脱慧等者，况欲出其上？迦葉，所谓师子者，是如来、至真、等正觉。如来于大众中广说法时，自在<a>无畏</a>故号师子。云何，迦葉，汝谓如来师子吼时不勇捍耶？勿造斯观！如来师子吼勇捍无畏。迦葉，汝谓如来勇捍师子吼时不在大众中耶？勿造斯观！如来在大众中勇捍师子吼。迦葉，汝谓如来在大众中作师子吼不能说法耶？勿造斯观！所以者何？如来在大众中勇捍无畏，作师子吼，善能说法。</p>
<p style="text-align: left">
	　　&ldquo;云何，迦葉，汝谓如来于大众中勇捍无畏，为师子吼，善能说法，众会听者不一心耶？勿造斯观！所以者何？如来在大众中勇捍无畏，为师子吼，善能说法，诸来会者皆一心听。云何，迦葉，汝谓如来在大众中勇捍无畏，为师子吼，善能说法，诸来会者皆一心听，而不欢喜信受行耶？勿造斯观！所以者何？如来在大众中勇捍无畏，能师子吼，善能说法，诸来会者皆一心听，欢喜信受。迦葉，汝谓如来在大众中勇捍无畏，为师子吼，善能说法，诸来会者欢喜信受，而不供养耶？勿造斯观！如来在大众中勇捍无畏，为师子吼，善能说法，诸来会者皆一心听，欢喜信受而设供养。</p>
<p style="text-align: left">
	　　&ldquo;迦葉，汝谓如来在大众中勇捍无畏，为师子吼乃至信敬供养，而不剃除须发，服三法衣，出家修道耶？勿造斯观！所以者何？如来在大众中勇捍无畏乃至信敬供养，剃除须发，服三法衣，出家修道。迦葉，汝谓如来在大众中勇捍无畏乃至出家修道，而不究竟梵行，至安隐处，无余泥洹耶？勿造斯观！所以者何？如来于大众中勇捍无畏乃至出家修道，究竟梵行，至安隐处，无余泥洹。&rdquo;</p>
<p style="text-align: left">
	　　时，迦葉白佛言：&ldquo;云何，瞿昙，我得于此法中出家受具戒不？&rdquo;</p>
<p style="text-align: left">
	　　佛告迦葉：&ldquo;若异学欲来入我法中出家修道者，当留四月观察，称可众意，然后当得出众<a>受戒</a>。迦葉，虽有是法，亦观其人耳！&rdquo;</p>
<p style="text-align: left">
	　　迦葉言：&ldquo;若有异学欲来入<a>佛法</a>中修梵行者，当留四月观察，称可众意，然后当得出家受戒。我今能于佛法中四岁观察，称可众意，然后乃出家受戒。&rdquo;</p>
<p style="text-align: left">
	　　佛告迦葉：&ldquo;我已有言，但观其人耳！&rdquo;</p>
<p style="text-align: left">
	　　尔时，迦葉即于佛法中出家受具足戒。时，迦葉受戒未久，以净<a>信心</a>修无上梵行，于现法中自身作证：<a>生死</a>已尽，梵行已立，所作已办，不受后有，即成阿<a>罗汉</a>。</p>
<p style="text-align: left">
	　　尔时，迦葉闻佛所说，欢喜奉行。</p>
<p style="text-align: left">
	　　第三分三明经第七</p>
<p style="text-align: left">
	　　如是我闻：一时，佛在俱萨罗国人间游行，与大比丘众千二百五十人俱，诣伊车能伽罗俱萨罗婆罗门村，止宿伊车林中。</p>
<p style="text-align: left">
	　　时，有婆罗门名沸伽罗娑罗、婆罗门名多梨车，以小缘诣伊车能伽罗村。此沸伽罗娑罗婆罗门七世以来父母真正，不为他人之所轻毁，异典三部讽诵通利，种种经书善能分别，又能善于大人相法、观察吉凶、祭祀仪礼，有五百弟子，教授不废。其弟子名婆悉咤，七世以来父母真正，不为他人之所轻毁，异学三部讽诵通利，种种经书尽能分别，亦能善于大人相法、观察吉凶、祭祀仪礼，亦有五百弟子，教授不废。</p>
<p style="text-align: left">
	　　多梨车婆罗门亦七世已来父母真正，不为他人之所轻毁，异学三部讽诵通利，种种经书尽能分别，亦能善于大人相法、观察吉凶、祭祀仪礼，亦有五百弟子，教授不废。其一弟子名颇罗堕，七世已来父母真正，不为他人之所轻毁，异学三部讽诵通利，种种经书尽能分别，亦能善于大人相法、观察吉凶、祭祀仪礼，亦有五百弟子，教授不废。</p>
<p style="text-align: left">
	　　时，婆悉咤、颇罗堕二人于清旦至园中，遂共论义，更相是非。时，婆悉咤语颇罗堕：&ldquo;我道真正，能得出要，至于梵天，此是大师沸伽罗娑罗婆罗门所说。&rdquo;</p>
<p style="text-align: left">
	　　颇罗堕又言：&ldquo;我道真正，能得出要，至于梵天，此是大师多梨车婆罗门所说。&rdquo;如是，婆悉咤再三自称己道真正，颇罗堕亦再三自称己道真正，二人其论，各不能决。</p>
<p style="text-align: left">
	　　时，婆悉咤语颇罗堕曰：&ldquo;我闻沙门瞿昙释种子出家成道，于俱萨罗国游行人间，今在伊车能伽罗林中，有大名称，流闻天下，如来、至真、等正觉，十号具足，于诸天、世人、魔、若魔、天、沙门、婆罗门中，自身作证，为他说法，上中下言，皆悉真正，义味具足，梵行清净，如是真人，宜往觐现。我闻彼瞿昙知梵天道，能为人说，常与梵天往返言语。我等当共诣彼瞿昙，共决此义，若沙门瞿昙有所言说，当共奉持。&rdquo;尔时，婆悉咤、颇罗墮二人相随到伊车林中，诣世尊所，问讯已，一面坐。</p>
<p style="text-align: left">
	　　尔时，世尊知彼二人心中所念，即告婆悉咤曰：&ldquo;汝等二人清旦至园中，作如是论，其相是非。汝一人言：&lsquo;我法真正，能得出要，至于梵天，此是大师沸伽罗娑罗所说。&rsquo;彼一人言：&lsquo;我法真正，能得出要，至于梵天，此是大师多梨车所说。&rsquo;如是再三，更相是非，有如此事耶？&rdquo;</p>
<p style="text-align: left">
	　　时，婆悉咤、颇罗堕闻佛此言，皆悉惊愕，衣毛为竖，心自念言：&ldquo;沙门瞿昙有大神德，先知人心。我等所欲论者，沙门瞿昙已先说讫。&rdquo;时，婆悉咤白佛言：&ldquo;此道、彼道皆称真正，皆得出要，至于梵天，为沸伽罗娑罗婆罗门所说为是、为多梨车婆罗门所说为是耶？&rdquo;</p>
<p style="text-align: left">
	　　佛言：&ldquo;正使婆悉咤，此道、彼道真正出要，得至梵天，汝等何为清旦园中共相是非，乃至再三耶？&rdquo;</p>
<p style="text-align: left">
	　　时，婆悉咤白佛言：&ldquo;诸有三明婆罗门说种种道，自在欲道、自作道、梵天道，此三道者尽向梵天。瞿昙，譬如村营，所有诸道皆向于城；诸婆罗门虽说种种诸道，皆向梵天。&rdquo;</p>
<p style="text-align: left">
	　　佛告婆悉诧：&ldquo;彼诸道为尽趣梵天不？&rdquo;</p>
<p style="text-align: left">
	　　答曰：&ldquo;尽趣。&rdquo;</p>
<p style="text-align: left">
	　　佛复再三重问：&ldquo;种种诸道尽趣梵天不？&rdquo;</p>
<p style="text-align: left">
	　　答曰：&ldquo;尽趣。&rdquo;</p>
<p style="text-align: left">
	　　尔时，世尊定其语已，告婆悉咤曰：&ldquo;云何三明婆罗门中，颇有一人得见梵天者不？&rdquo;</p>
<p style="text-align: left">
	　　答曰：&ldquo;无有见者。&rdquo;</p>
<p style="text-align: left">
	　　&ldquo;云何，婆悉咤，三明婆罗门先师，颇有得见梵天者不？&rdquo;</p>
<p style="text-align: left">
	　　答曰：&ldquo;无有见者。&rdquo;</p>
<p style="text-align: left">
	　　&ldquo;云何，婆悉咤，乃往三明仙人旧婆罗门，讽诵通利，能为人说旧诸赞诵，歌咏诗书，其名阿咤摩婆罗门、婆摩提婆婆罗门、毗婆审咤婆罗门、伊尼罗斯婆罗门、蛇婆提伽婆罗门、婆婆悉婆罗门、迦葉婆罗门、阿楼那婆罗门、瞿昙摩婆罗门、首脂婆罗门、婆罗损陀婆罗门，彼亦得见梵天不耶？&rdquo;</p>
<p style="text-align: left">
	　　答曰：&ldquo;无有见者。&rdquo;</p>
<p style="text-align: left">
	　　佛言：&ldquo;若彼三明婆罗门无有一见梵天者，若三明婆罗门先师无有见梵天者，又诸旧大仙三明婆罗门阿咤摩等亦不见梵天者，当知三明婆罗门所说非实。&rdquo;</p>
<p style="text-align: left">
	　　又告婆悉咤：&ldquo;如有淫人言：&lsquo;我与彼端正女人交通。&rsquo;称叹淫法。余人语言：&lsquo;汝识彼女不？为在何处？东方、西方、南方、北方耶？&rsquo;答曰：&lsquo;不知。&rsquo;又问：&lsquo;汝知彼女所止土地城邑村落不？&rsquo;答曰：&lsquo;不知。&rsquo;又问：&lsquo;汝识彼女父母及其姓字不？&rsquo;答曰：&lsquo;不知。&rsquo;又问：&lsquo;汝知彼女为是刹利女？为是婆罗门、居士、首陀罗女耶？&rsquo;答曰：&lsquo;不知。&rsquo;又问：&lsquo;汝知彼女为长短、粗细、黑白、好丑耶？&rsquo;答曰：&lsquo;不知。&rsquo;云何，婆悉咤，彼人赞叹为是实不？&rdquo;</p>
<p style="text-align: left">
	　　答曰：&ldquo;不实。&rdquo;</p>
<p style="text-align: left">
	　　&ldquo;如是，婆悉咤，三明婆罗门所说亦尔，无有实也。云何，婆悉咤，汝三明婆罗门见日月游行出没处所，叉手供养，能作是说：&lsquo;此道真正，当得出要，至日月所&rsquo;不？&rdquo;</p>
<p style="text-align: left">
	　　报曰：&ldquo;如是，三明婆罗门见日月游行出没处所，叉手供养，而不能言：&lsquo;此道真正，当得出要，至日月所&rsquo;也。&rdquo;</p>
<p style="text-align: left">
	　　&ldquo;如是，婆悉咤，三明婆罗门见日月游行出没之处，叉手供养，而不能说：&lsquo;此道真正，当得出要，至日月所。&rsquo;而常叉手供养恭敬，岂非虚妄耶？&rdquo;</p>
<p style="text-align: left">
	　　答曰：&ldquo;如是，瞿昙，彼实虚妄。&rdquo;</p>
<p style="text-align: left">
	　　佛言：&ldquo;譬如有人立梯空地，余人问言：&lsquo;立梯用为？&rsquo;答曰：&lsquo;我欲上堂。&rsquo;又问：&lsquo;堂何所在？东、西、南、北耶？&rsquo;答云：&lsquo;不知。&rsquo;云何，婆悉咤，此人立梯欲上堂者，岂非虚妄耶？&rdquo;</p>
<p style="text-align: left">
	　　答曰：&ldquo;如是，彼实虚妄。&rdquo;</p>
<p style="text-align: left">
	　　佛言：&ldquo;三明婆罗门亦复如是，虚诳无实。婆悉咤，五欲洁净，甚可爱乐。云何为五？眼见色，甚可爱乐；耳声、鼻香、舌味、身触，甚可爱乐。于我贤圣法中，为著、为缚，为是钩锁。彼三明婆罗门为五欲所染，爱著坚固，不见过失，不知出要。彼为五欲之所系缚，正使奉事日月水火，唱言&lsquo;扶接我去生梵天&rsquo;者，无有是处。譬如阿夷罗河，其水平岸，乌鸟得饮，有人在此岸身被重系，空唤<a>彼岸</a>言：&lsquo;来渡我去。&rsquo;彼岸宁来渡此人不？&rdquo;</p>
<p style="text-align: left">
	　　答曰：&ldquo;不也。&rdquo;</p>
<p style="text-align: left">
	　　&ldquo;婆悉咤，五欲洁净，甚可爱乐，于贤圣法中犹如钩锁；彼三明婆罗门为五欲所染，爱著坚固，不见过失，不知出要。彼为五欲之所系缚，正使奉事日月水火，唱言&lsquo;扶接我去生梵天上&rsquo;，亦复如是，终无是处。婆悉咤，譬如阿夷罗河，其水平岸，乌鸟得饮，有人欲渡，不以手足身力，不因船筏，能得渡不？&rdquo;</p>
<p style="text-align: left">
	　　答曰：&ldquo;不能。&rdquo;</p>
<p style="text-align: left">
	　　&ldquo;婆悉咤，三明婆罗门亦复如是，不修沙门清净梵行，更修余道不清净行，欲求生梵天者，无有是处。婆悉咤，犹如山水暴起，多漂人民，亦无船筏，又无桥粱，有行人来，欲渡彼岸，见山水暴起，多漂人民，亦无船筏，又无桥梁，彼人自念：&lsquo;我今宁可多集草木，牢坚缚筏，自以身力渡彼岸耶？&rsquo;即寻缚筏，自以身力安隐得渡。婆悉咤，此亦如是，若比丘舍非沙门不清净行，行于沙门清净梵行，欲生梵天者，则有是处。云何，婆悉咤，梵天有恚心耶？无恚心耶？&rdquo;</p>
<p style="text-align: left">
	　　答曰：&ldquo;无恚心也。&rdquo;</p>
<p style="text-align: left">
	　　又问：&ldquo;三明婆罗门有恚心、无恚心耶？&rdquo;</p>
<p style="text-align: left">
	　　答曰：&ldquo;有恚心。&rdquo;</p>
<p style="text-align: left">
	　　&ldquo;婆悉咤，梵天无恚心，三明婆罗门有恚心。有恚心、无恚心不共同，不俱解脱，不相趣向，是故梵天、婆罗门不共同也。云何，婆悉咤，梵天有瞋心、无瞋心耶？&rdquo;</p>
<p style="text-align: left">
	　　答曰：&ldquo;无瞋心。&rdquo;</p>
<p style="text-align: left">
	　　又问：&ldquo;三明婆罗门有瞋心、无瞋心耶？&rdquo;</p>
<p style="text-align: left">
	　　答曰：&ldquo;有瞋心。&rdquo;</p>
<p style="text-align: left">
	　　佛言：&ldquo;梵天无瞋心，三明婆罗门有瞋心，有瞋心、无瞋心不同趣，不同解脱，是故梵天、婆罗门不共同也。云何，婆悉咤，梵天有恨心、无恨心耶？&rdquo;</p>
<p style="text-align: left">
	　　答曰：&ldquo;无恨心。&rdquo;</p>
<p style="text-align: left">
	　　又问：&ldquo;三明婆罗门有恨心、无恨心耶？&rdquo;</p>
<p style="text-align: left">
	　　答曰：&ldquo;有恨心。&rdquo;</p>
<p style="text-align: left">
	　　佛言：&ldquo;梵天无恨心，三明婆罗门有恨心，有恨心、无恨心不同趣，不同解脱，是故梵天、婆罗门不共同也。云何，婆悉咤，梵天有家属产业不？&rdquo;</p>
<p style="text-align: left">
	　　答曰：&ldquo;无。&rdquo;</p>
<p style="text-align: left">
	　　又问：&ldquo;三明婆罗门有家属产业不？&rdquo;</p>
<p style="text-align: left">
	　　答曰：&ldquo;有。&rdquo;</p>
<p style="text-align: left">
	　　佛言：&ldquo;梵天无家属产业，三明婆罗门有家属产业，有家属产业、无家属产业不同趣，不同解脱，是故梵天、婆罗门不共同也。云何，婆悉咤，梵天得自在、不得自在耶？&rdquo;</p>
<p style="text-align: left">
	　　答曰：&ldquo;得自在。&rdquo;</p>
<p style="text-align: left">
	　　又问：&ldquo;三明婆罗门得自在、不得自在耶？&rdquo;</p>
<p style="text-align: left">
	　　答曰：&ldquo;不得自在。&rdquo;</p>
<p style="text-align: left">
	　　佛言：&ldquo;梵天得自在，三明婆罗门不得自在，不得自在、得自在不同趣，不同解脱，是故梵天、婆罗门不共同也。&rdquo;</p>
<p style="text-align: left">
	　　佛言：&ldquo;彼三明婆罗门，设有人来问难深义，不能具答，实如是不？&rdquo;</p>
<p style="text-align: left">
	　　答曰：&ldquo;如是。&rdquo;</p>
<p style="text-align: left">
	　　时，婆悉咤、颇罗堕二人俱白佛言：&ldquo;且置余论！我闻沙门瞿昙明识梵道，能为人说，又与梵天相见，往来言语。惟愿沙门瞿昙以慈愍故，说梵天道，开示演布！&rdquo;</p>
<p style="text-align: left">
	　　佛告婆悉咤：&ldquo;我今问汝，随意报我。云何，婆悉咤，彼心念国，去此远近？&rdquo;</p>
<p style="text-align: left">
	　　答曰：&ldquo;近。&rdquo;</p>
<p style="text-align: left">
	　　&ldquo;若使有人生长彼国，有余人问彼国道径。云何，婆悉咤，彼人生长彼国，答彼道径，宁有疑不？&rdquo;</p>
<p style="text-align: left">
	　　答曰：&ldquo;无疑。所以者何？彼国生长故。&rdquo;</p>
<p style="text-align: left">
	　　佛言：&ldquo;正使彼人生长彼国，或可有疑。若有人来问我梵道，无疑也。所以者何？我常数数说彼梵道故。&rdquo;</p>
<p style="text-align: left">
	　　时，婆悉咤、颇罗堕俱白佛言：&ldquo;且置此论！我闻沙门瞿昙明识梵道，能为人说，又与梵天相见，往来言语。惟愿沙门瞿昙以慈愍故，说于梵道，开示演布！&rdquo;</p>
<p style="text-align: left">
	　　佛言：&ldquo;谛听！善思！当为汝说。&rdquo;</p>
<p style="text-align: left">
	　　答言：&ldquo;唯然，愿乐欲闻！&rdquo;</p>
<p style="text-align: left">
	　　佛言：&ldquo;若如来、至真、等正觉出现于世，十号且足乃至四禅，于现法中而自娱乐。所以者何？斯由精勤，专念不忘，乐独闲静，不放逸故。彼以慈心遍满一方，余方亦尔，广布无际，无二、无量，无恨、无害，游戏此心而自娱乐；悲、喜、舍心遍满一方，余方亦尔，广布无际，无二、无量，无有结恨，无恼害意，游戏此心以自娱乐。云何，婆悉咤，梵天有恚心、无恚心耶？&rdquo;</p>
<p style="text-align: left">
	　　答曰：&ldquo;无恚心也。&rdquo;</p>
<p style="text-align: left">
	　　又问：&ldquo;行慈比丘有恚心、无恚心耶？&rdquo;</p>
<p style="text-align: left">
	　　答曰：&ldquo;无恚心。&rdquo;</p>
<p style="text-align: left">
	　　佛言：&ldquo;梵天无恚心，行慈比丘无恚心，无恚心、无恚心同趣，同解脱，是故梵天、比丘俱共同也。云何，婆悉咤，梵天有瞋心耶？无瞋心耶？&rdquo;</p>
<p style="text-align: left">
	　　答曰：&ldquo;无也。&rdquo;</p>
<p style="text-align: left">
	　　又问：&ldquo;行慈比丘有瞋心、无瞋心耶？&rdquo;</p>
<p style="text-align: left">
	　　答曰：&ldquo;无。&rdquo;</p>
<p style="text-align: left">
	　　佛言：&ldquo;梵天无瞋心，行慈比丘无瞋心，无瞋心、无瞋心同趣，同解脱，是故梵天、比丘俱共同也。云何，婆悉咤，梵天有恨心、无恨心耶？&rdquo;</p>
<p style="text-align: left">
	　　答曰：&ldquo;无。&rdquo;</p>
<p style="text-align: left">
	　　又问：&ldquo;行慈比丘有恨心、无恨心耶？&rdquo;</p>
<p style="text-align: left">
	　　答曰：&ldquo;无。&rdquo;</p>
<p style="text-align: left">
	　　佛言：&ldquo;梵天无恨心，行慈比丘无恨心，无恨心、无恨心同趣，同解脱，是故比丘、梵天俱共同也。云何，婆悉咤，梵天有家属产业不？&rdquo;</p>
<p style="text-align: left">
	　　答曰：&ldquo;无也。&rdquo;</p>
<p style="text-align: left">
	　　又问：&ldquo;行慈比丘有家属产业不？&rdquo;</p>
<p style="text-align: left">
	　　答曰：&ldquo;无也。&rdquo;</p>
<p style="text-align: left">
	　　佛言：&ldquo;梵天无家属产业，行慈比丘亦无家属产业，无家属产业、无家属产业同趣，同解脱，是故梵天、比丘俱共同也。云何，婆悉咤，梵天得自在不耶？&rdquo;</p>
<p style="text-align: left">
	　　答曰：&ldquo;得自在。&rdquo;</p>
<p style="text-align: left">
	　　又问：&ldquo;行慈比丘得自在耶？&rdquo;</p>
<p style="text-align: left">
	　　答曰：&ldquo;得自在。&rdquo;</p>
<p style="text-align: left">
	　　佛言：&ldquo;梵天得自在，行慈比丘得自在，得自在、得自在同趣，同解脱，是故梵天、比丘俱共同也。&rdquo;</p>
<p style="text-align: left">
	　　佛告婆悉咤：&ldquo;当知行慈比丘身坏命终，如发箭之顷，生梵天上。&rdquo;佛说是法时，婆悉咤、颇罗堕即于座上远尘离垢，诸法<a>法眼</a>生。</p>
<p style="text-align: left">
	　　尔时，婆悉咤、颇罗堕闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>