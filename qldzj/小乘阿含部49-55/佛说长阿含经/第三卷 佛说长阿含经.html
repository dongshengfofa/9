<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 佛说长阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 佛说长阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 佛说长阿含经</strong></p>
<p style="text-align: left">
	　　游行经第二之二</p>
<p style="text-align: left">
	　　佛告阿难：&ldquo;世有八众。何谓八？一曰、刹利众，二曰、<a>婆罗门</a>众，三曰、<a>居士</a>众，四曰、<a>沙门</a>众，五曰、四天王众，六曰、忉利天众，七曰、魔众，八曰、梵天众。我自忆念昔者，往来与刹利众坐起言语，不可称数，以精进<a>定力</a>，在所能现。彼有好色，我色胜彼。彼有妙声，我声胜彼。彼辞我退，我不辞彼。彼所能说，我亦能说。彼所不能，我亦能说。阿难，我广为<a>说法</a>，示教利喜已，即于彼没，彼不知我是天、是人。如是至梵天众，往返无数，广为说法，而莫知我谁。&rdquo;</p>
<p style="text-align: left">
	　　阿难白佛言：&ldquo;甚奇！<a>世尊</a>，未曾有也，乃能成就如是。&rdquo;</p>
<p style="text-align: left">
	　　佛言：&ldquo;如是微妙希有之法，阿难，甚奇！甚特！未曾有也。唯有如来能成此法。&rdquo;</p>
<p style="text-align: left">
	　　又告阿难：&ldquo;如来能知受起、住、灭，想起、住、灭，观起、住、灭。此乃如来甚奇甚特未曾有法！汝当受持。&rdquo;</p>
<p style="text-align: left">
	　　尔时，世尊告阿难：&ldquo;俱诣香塔，在一树下，敷座而坐。&rdquo;</p>
<p style="text-align: left">
	　　佛告阿难：&ldquo;香塔左右现诸<a>比丘</a>，普敕令集讲堂。&rdquo;</p>
<p style="text-align: left">
	　　阿难受教，宣令普集。阿难白佛：&ldquo;大众已集，唯圣知时。&rdquo;</p>
<p style="text-align: left">
	　　尔时，世尊即诣讲堂，就座而坐，告诸比丘：&ldquo;汝等当知，我以此法自身作证，成最正觉，谓四念处、四意断、四神足、四禅、五根、五力、七觉意、贤圣八道。汝等宜当于此法中和同敬顺，勿生诤讼，同一师受，同一水乳，于我法中宜勤受学，共相炽然，共相娱乐。比丘当知，我于此法自身作证，布现于彼，谓贯经、祇夜经、受记经、偈经、法句经、相应经、本缘经、天本经、广经、未曾有经、证喻经、大教经。汝等当善受持，称量分别，随事<a>修行</a>。所以者何？如来不久，是后三月当般泥洹。&rdquo;</p>
<p style="text-align: left">
	　　诸比丘闻此语已，皆悉愕然，殒绝迷荒，自投于地，举声大呼曰：&ldquo;一何驶哉！佛取灭度。一何痛哉！<a>世间</a>眼灭。我等于此，已为长衰。&rdquo;或有比丘悲泣躃踊，宛转嗥咷，不能自胜，犹如斩蛇，宛转回遑，莫知所奉。</p>
<p style="text-align: left">
	　　佛告诸比丘曰：&ldquo;汝等且止，勿怀忧悲。天地人物，无生不终。欲使有为不变易者，无有是处。我亦先说恩爱无常，合会有离，身非己有，命不久存。&rdquo;</p>
<p style="text-align: left">
	　　尔时，世尊以偈颂曰：</p>
<p style="text-align: left">
	　　&ldquo;我今<a>自在</a>，到安隐处，</p>
<p style="text-align: left">
	　　和合大众，为说此义。</p>
<p style="text-align: left">
	　　吾年老矣，余命无几，</p>
<p style="text-align: left">
	　　所作已办，今当舍寿。</p>
<p style="text-align: left">
	　　念无放逸，<a>比丘戒</a>具，</p>
<p style="text-align: left">
	　　自摄定意，守护其心。</p>
<p style="text-align: left">
	　　若于我法，无放逸者，</p>
<p style="text-align: left">
	　　能灭苦本，尽生老死。&rdquo;</p>
<p style="text-align: left">
	　　又告比丘：&ldquo;吾今所以诫汝者何？天魔波旬向来请我：&lsquo;佛意无欲，可般泥洹，今正是时，宜速灭度。&rsquo;我言：&lsquo;止！止！波旬，佛自知时，须我诸比丘集，乃至诸天普见神变。&rsquo;波旬复言：&lsquo;佛昔于郁鞞罗尼连禅河水边，阿游波尼俱律树下初成佛道，我时白佛：&ldquo;佛意无欲，可般泥洹，今正是时，宜速灭度。&rdquo;尔时，如来即报我言：&ldquo;止！止！波旬，我自知时。如来今者未取灭度，须我诸<a>弟子</a>集，乃至<a>天人</a>见神变化，乃取灭度。&rdquo;今者如来弟子已集，乃至天人见神变化，今正是时，宜可灭度。&rsquo;我言：&lsquo;止！止！波旬，佛自知时，不久住也。是后三月，当般<a>涅槃</a>。&rsquo;时，魔即念：&lsquo;佛不虚言，今必灭度。&rsquo;<a>欢喜</a>踊跃，忽然不现。魔去未久，即于遮波罗塔，定意三昧，舍命住寿。当此之时，地大震动，天人惊怖，衣毛为竖。佛放大光，彻照无穷，幽冥之处，莫不蒙明，各得相见。我时颂曰：</p>
<p style="text-align: left">
	　　&ldquo;&lsquo;有无二行中，吾今舍有为，</p>
<p style="text-align: left">
	　　内专三昧定，如鸟出于卵。&rsquo;&rdquo;</p>
<p style="text-align: left">
	　　尔时，贤者阿难即从座起，偏袒右肩，右膝著地，长跪叉手白佛言：&ldquo;惟愿世尊留住一劫，勿取灭度，慈愍众生，<a>饶益</a>天人！&rdquo;</p>
<p style="text-align: left">
	　　尔时，世尊默然不对。如是三请，佛告阿难：&ldquo;汝信如来正觉道不？&rdquo;</p>
<p style="text-align: left">
	　　对曰：&ldquo;唯然，实信。&rdquo;</p>
<p style="text-align: left">
	　　佛言：&ldquo;汝若信者，何故三来触娆我为？汝亲从佛闻，亲从佛受：&lsquo;诸有能修四神足，多修习行，常念不忘，在意所欲，可得不死一劫有余。佛四神足已多习行，专念不忘，在意所欲，可止不死一劫有余，为世除冥，多所饶益，天人获安。&rsquo;尔时，何不重请，使不灭度？再闻尚可，乃至三闻，犹不劝请留住一劫，一劫有余，为世除冥，多所饶益，天人获安。今汝方言，岂不愚耶？吾三现相，汝三默然。汝于尔时，何不报我：如来可止一劫，一劫有余，为世除冥，多所饶益？且止！阿难，吾已舍性命，已弃已吐，欲使如来自违言者，无有是处。譬如豪贵长者，吐食于地，宁当复有肯还取食不？&rdquo;</p>
<p style="text-align: left">
	　　对曰：&ldquo;不也。&rdquo;</p>
<p style="text-align: left">
	　　&ldquo;如来亦然，已舍已吐，岂当复自还食言乎？&rdquo;</p>
<p style="text-align: left">
	　　佛告阿难俱诣庵婆罗村，即严衣钵，与诸大众侍从世尊，路由跋祇，到庵婆罗村，在一山林。尔时，世尊为诸大众说戒、定、慧。修戒获定，得大果报；修定获智，得大果报；修智心净，得等<a>解脱</a>，尽于三漏&mdash;&mdash;欲漏、有漏、无明漏；已得解脱，生解脱智：<a>生死</a>已尽，梵行已立，所作已办，不受后有。</p>
<p style="text-align: left">
	　　尔时，世尊于庵婆罗村，随宜往已，佛告阿难：&ldquo;汝等皆严，当诣瞻婆村、揵荼村、婆梨婆村及诣负弥城。&rdquo;</p>
<p style="text-align: left">
	　　对曰：&ldquo;唯然。&rdquo;即严衣钵，与诸大众侍从世尊，路由跋祇，渐至他城，于负弥城北，止尸舍婆林。</p>
<p style="text-align: left">
	　　佛告诸比丘：&ldquo;当与汝等说四大教法，谛听！谛听！善思念之。&rdquo;</p>
<p style="text-align: left">
	　　诸比丘言：&ldquo;唯然，世尊，愿乐欲闻！&rdquo;</p>
<p style="text-align: left">
	　　&ldquo;何谓为四？若有比丘作如是言：&lsquo;诸贤，我于彼村、彼城、彼国，躬从佛闻，躬受是教。&rsquo;从其闻者，不应不信，亦不应毁，当于诸经推其虚实，依律、依法究其本末。若其所言非经、非律、非法，当语彼言：&lsquo;佛不说此，汝谬受耶？所以然者？我依诸经、依律、依法，汝先所言，与<a>法相</a>违。贤士，汝莫受持，莫为人说，当捐舍之。&rsquo;若其所言依经、依律、依法者，当语彼言：&lsquo;汝所言是真佛所说。所以然者？我依诸经、依律、依法，汝先所言，与法相应。贤士，汝当受持，广为人说，慎勿捐舍。&rsquo;此为第一大教法也。</p>
<p style="text-align: left">
	　　&ldquo;复次，比丘作如是言：&lsquo;我于彼村、彼城、彼国，和合众僧、多闻耆旧，亲从其闻，亲受是法、是律、是教。&rsquo;从其闻者，不应不信，亦不应毁，当于诸经推其虚实，依法、依律究其本末。若其所言非经、非律、非法者，当语彼言：&lsquo;佛不说此，汝于彼众谬听受耶？所以然者？我依诸经、依律、依法，汝先所言，与法相违。贤士，汝莫持此，莫为人说，当捐舍之。&rsquo;若其所言依经、依律、依法者，当语彼言：&lsquo;汝所言是真佛所说。所以者何？我依诸经、依律、依法，汝先所言，与法相应。贤士，汝当受持，广为人说，慎勿捐舍。&rsquo;此为第二大教法也。</p>
<p style="text-align: left">
	　　&ldquo;复次，比丘作如是言：&lsquo;我于彼村、彼城、彼国，众多比丘持法、持律、持律仪者，亲从其闻，亲受是法、是律、是教。&rsquo;从其闻者，不应不信，亦不应毁，当于诸经推其虚实，依法、依律究其本未。若其所言非经、非律、非法者，当语彼言：&lsquo;佛不说此，汝于众多比丘谬听受耶？所以然者？我依诸经、依律、依法，汝先所言，与法相违。贤士，汝莫受持，莫为人说，当捐舍之。&rsquo;若其所言依经、依律、依法者，当语彼言：&lsquo;汝所言是真佛所说。所以然者？我依诸经、依律、依法，汝先所言，与法相应。贤士，汝当受持，广为人说，慎勿捐舍。&rsquo;是为第三大教法也。</p>
<p style="text-align: left">
	　　&ldquo;复次，比丘作如是言：&lsquo;我于彼村、彼城、彼国，一比丘持法、持律、持律仪者，亲从其闻，亲受是法、是律、是教。&rsquo;从其闻者，不应不信，亦不应毁，当于诸经推其虚实，依法、依律究其本末。若所言非经、非律、非法者，当语彼言：&lsquo;佛不说此，汝于一比丘所谬听受耶？所以然者？我依诸经、依法、依律，汝先所言，与法相违。贤士，汝莫受持，莫为人说，当捐舍之。&rsquo;若其所言依经、依律、依法者，当语彼言：&lsquo;汝所言是真佛所说。所以然者？我依诸经、依律、依法，汝先所言，与法相应。贤士，当勤受持，广为人说，慎勿捐舍。&rsquo;是为第四大教法也。&rdquo;</p>
<p style="text-align: left">
	　　尔时，世尊于负弥城随宜住已，告贤者阿难俱诣波婆城，对曰：&ldquo;唯然。&rdquo;即严衣钵，与诸大众侍从世尊，路由末罗，至波婆城阇头园中。时，有工师子，名曰周那，闻佛从彼末罗来至此城，即自严服，至世尊所，头面礼足，在一面坐。时，佛渐为周那说法正化，示教利喜。周那闻佛说法，<a>信心</a>欢喜，即请世尊明日舍食。时，佛默然受请。周那知佛许可，即从座起，<a>礼佛</a>而归，寻于其夜供设饭食。明日时到，唯圣知时。</p>
<p style="text-align: left">
	　　尔时，世尊法服持钵，大众围绕，往诣其舍，就座而坐。是时，周那寻设饮食，供佛及僧，别煮栴檀树耳，世所奇珍，独奉世尊。</p>
<p style="text-align: left">
	　　佛告周那：&ldquo;勿以此耳与诸比丘。&rdquo;周那受教，不敢辄与。时，彼众中有一长老比丘，晚暮<a>出家</a>，于其座上以余器取。</p>
<p style="text-align: left">
	　　尔时，周那见众食讫，并除钵器，行澡水毕，即于佛前以偈问曰：</p>
<p style="text-align: left">
	　　&ldquo;敢问大圣智，正觉二足尊，</p>
<p style="text-align: left">
	　　善御上调伏，世有几沙门？&rdquo;</p>
<p style="text-align: left">
	　　尔时，世尊以偈答曰：</p>
<p style="text-align: left">
	　　&ldquo;如汝所问者，沙门凡有四，</p>
<p style="text-align: left">
	　　志趣各不同，汝当识别之。</p>
<p style="text-align: left">
	　　一行道<a>殊胜</a>，二善说道义，</p>
<p style="text-align: left">
	　　三依道<a>生活</a>，四为道作秽。</p>
<p style="text-align: left">
	　　何谓道殊胜，善说于道义，</p>
<p style="text-align: left">
	　　依道而生活，有为道作秽？</p>
<p style="text-align: left">
	　　能度恩爱刺，入涅槃无疑，</p>
<p style="text-align: left">
	　　超越天人路，说此道殊胜。</p>
<p style="text-align: left">
	　　善解第一义，说道无垢秽，</p>
<p style="text-align: left">
	　　慈仁决众疑，是为善说道。</p>
<p style="text-align: left">
	　　善敷演法句，依道以自生，</p>
<p style="text-align: left">
	　　遥望无垢场，名依道生活。</p>
<p style="text-align: left">
	　　内怀于奸邪，外像如清白，</p>
<p style="text-align: left">
	　　虚诳无诚实，此为道作秽。</p>
<p style="text-align: left">
	　　云何<a>善恶</a>俱？净与不净杂，</p>
<p style="text-align: left">
	　　相似现外好，如铜为金涂。</p>
<p style="text-align: left">
	　　俗人遂见此，谓圣智弟子，</p>
<p style="text-align: left">
	　　余者不尽尔，勿舍清净信。</p>
<p style="text-align: left">
	　　一人持大众，内浊而外清，</p>
<p style="text-align: left">
	　　现闭奸邪迹，而实怀放荡。</p>
<p style="text-align: left">
	　　勿视外容貌，卒见便亲敬，</p>
<p style="text-align: left">
	　　现闭奸邪迹，而实怀放荡。&rdquo;</p>
<p style="text-align: left">
	　　尔时，周那取一小座于佛前坐。佛渐为说法，示教利喜已，大众围绕，侍从而还；中路止一树下，告阿难言：&ldquo;吾患背痛，汝可敷座。&rdquo;</p>
<p style="text-align: left">
	　　对曰：&ldquo;唯然。&rdquo;寻即敷座，世尊止息。时，阿难又敷一小座于佛前坐。</p>
<p style="text-align: left">
	　　佛告阿难：&ldquo;向者周那无悔恨意耶？设有此意，为由何生？&rdquo;</p>
<p style="text-align: left">
	　　阿难白佛言：&ldquo;周那设供，无有福利。所以者何？如来最后于其舍食便取涅槃。&rdquo;</p>
<p style="text-align: left">
	　　佛告阿难：&ldquo;勿作是言！勿作是言！今者周那为获大利，为得<a>寿命</a>，得色，得力，得善名誉，生多财宝，死得生天，所欲自然。所以者何？佛初成道能施食者，佛临灭度能施食者，此二功德正等无异。汝今可往语彼周那：&lsquo;我亲从佛闻，亲受<a>佛教</a>，周那设食，今获大利，得大果报。&rsquo;&rdquo;</p>
<p style="text-align: left">
	　　时，阿难承佛教旨，即诣彼所，告周那曰：&ldquo;我亲从佛闻，亲从佛受教，周那设食，今获大利，得大果报。所以然者？佛初得道能饭食者，及临灭度能饭食者，此二功德正等无异。&rdquo;</p>
<p style="text-align: left">
	　　周那舍食已，始闻如此言，</p>
<p style="text-align: left">
	　　如来患甚笃，寿行今将讫。</p>
<p style="text-align: left">
	　　虽食栴檀耳，而患犹更增，</p>
<p style="text-align: left">
	　　抱病而涉路，渐向拘夷城。</p>
<p style="text-align: left">
	　　尔时，世尊即从座起。小复前行，诣一树下，又告阿难：&ldquo;吾背痛甚，汝可敷座。&rdquo;</p>
<p style="text-align: left">
	　　对曰：&ldquo;唯然。&rdquo;寻即敷座。如来止息，阿难礼佛足已，在一面坐。</p>
<p style="text-align: left">
	　　时，有阿<a>罗汉</a>弟子，名曰福贵，于拘夷那竭城向波婆城，中路见佛在一树下，容貌端正，诸根寂定，得上调意第一寂灭。譬如大龙，亦如澄水，清净无秽；见已欢喜，善心生焉，即到佛所，头面礼足，在一面坐，而白佛言：&ldquo;世尊，出家之人在清净处，慕乐闲居，甚奇特也。有五百乘车经过其边，而不闻见。我师一时在拘夷那竭城、波婆城，二城中间道侧树下，静默而坐，时有五百乘车经过其边，车声轰轰觉而不闻。是时，有人来问我师：&lsquo;向群车过，宁见不耶？&rsquo;对曰：&lsquo;不见。&rsquo;又问：&lsquo;闻耶？&rsquo;对曰：&lsquo;不闻。&rsquo;又问：&lsquo;汝在此耶？在余处耶？&rsquo;答曰：&lsquo;在此。&rsquo;又问：&lsquo;汝醒悟耶？&rsquo;答曰：&lsquo;醒悟。&rsquo;又问：&lsquo;汝为觉寐？&rsquo;答曰：&lsquo;不寐。&rsquo;彼人默念：&lsquo;是希有也！出家之人专精乃尔，车声轰轰觉而不闻。&rsquo;即语我师曰：&lsquo;向有五百乘车从此道过，车声振动，尚且不闻，岂他闻哉？&rsquo;即为作礼，欢喜而去。&rdquo;</p>
<p style="text-align: left">
	　　佛告福贵：&ldquo;我今问汝，随意所答。群车振动觉而不闻，雷动天地觉而不闻，何者为难？&rdquo;</p>
<p style="text-align: left">
	　　福贵白佛言：&ldquo;千万车声，岂等雷电？不闻车声未足为难，雷动天地觉而不闻，斯乃为难。&rdquo;</p>
<p style="text-align: left">
	　　佛告福贵：&ldquo;我于一时游阿越村，在一草庐，时有异云暴起，雷电霹雳，杀四特牛、耕者兄弟二人，人众大聚。时，我出草庐，彷徉经行。彼大众中有一人来至我所，头面礼足，随我经行，我知而故问：&lsquo;彼大众聚何所为耶？&rsquo;其人即问：&lsquo;佛向在何所？为觉寐耶？&rsquo;答曰：&lsquo;在此，时不寐也。&rsquo;其人亦叹希闻得定如佛者也，雷电霹雳，声聒天地，而独寂定觉而不闻，乃白佛言：&lsquo;向有异云暴起，雷电霹雳，杀四特牛、耕者兄弟二人，彼大众聚，其正为此。&rsquo;其人心悦，即得法喜，礼佛而去。&rdquo;</p>
<p style="text-align: left">
	　　尔时，福贵被二黄叠，价值百千，即从座起，长跪叉手而白佛言：&ldquo;今以此叠奉上世尊，愿垂纳受！&rdquo;</p>
<p style="text-align: left">
	　　佛告福贵：&ldquo;汝以一叠施我，一施阿难。&rdquo;尔时，福贵承佛教旨，一奉如来，一施阿难。佛愍彼故，即为纳受。时，福贵礼佛足已，于一面坐，佛渐为说法，示教利喜：施论、戒论、生天之论，欲为大患、不净、秽污，上漏为碍，出要为上。时，佛知福贵意，欢喜柔软，无诸盖、缠，易可开化，如诸佛常法，即为福贵说苦圣谛，苦集、苦灭、苦出要谛。</p>
<p style="text-align: left">
	　　时，福贵信心清净，譬如净洁白叠易为受色，即于座上远尘离垢，诸法<a>法眼</a>生，见法得法，决定正住，不堕恶道，成就<a>无畏</a>，而白佛言：&ldquo;我今归依佛、归依法、归依僧，惟愿如来听我于<a>正法</a>中为优婆塞！自今已后，尽寿不杀、不盗、不淫、不欺、不饮酒，惟愿世尊听我于正法中为优婆塞！&rdquo;</p>
<p style="text-align: left">
	　　又白佛言：&ldquo;世尊，游化若诣波婆城，惟愿屈意过贫聚中！所以然者？欲尽家所有饮食、床卧、衣服、汤药，奉献世尊！世尊受已，家内获安。&rdquo;</p>
<p style="text-align: left">
	　　佛言：&ldquo;汝所言善。&rdquo;</p>
<p style="text-align: left">
	　　尔时，世尊为福贵说法，示教利喜已，即从座起，头面礼足，欢喜而去。其去未久，阿难寻以黄叠奉上如来，如来哀愍，即为受之，被于身上。</p>
<p style="text-align: left">
	　　尔时，世尊颜貌<a>从容</a>，威光炽盛，诸根清净，面色和悦。阿难见已，默自思念：&ldquo;自我得侍二十五年，未曾见佛面色光泽，发明如今。&rdquo;即从座起，右膝著地，叉手合掌，前白佛言：&ldquo;自我得侍二十五年，未曾见<a>佛光</a>色如今，不审何缘？愿闻其意！&rdquo;</p>
<p style="text-align: left">
	　　佛告阿难：&ldquo;有二因缘，如来光色有殊于常：一者、佛初得道，成无上正真觉时；二者、临欲灭度，舍于性命般涅槃时。阿难，以此二缘，光色殊常。&rdquo;</p>
<p style="text-align: left">
	　　尔时，世尊即说颂曰：</p>
<p style="text-align: left">
	　　&ldquo;金色衣光悦，细软极鲜净，</p>
<p style="text-align: left">
	　　福贵奉世尊，如雪白毫光。&rdquo;</p>
<p style="text-align: left">
	　　佛命阿难：&ldquo;吾渴欲饮，汝取水来。&rdquo;</p>
<p style="text-align: left">
	　　阿难白言：&ldquo;向有五百乘车于上流渡，水浊未清，可以洗足，不中饮也。&rdquo;</p>
<p style="text-align: left">
	　　如是三敕：&ldquo;阿难，汝取水来！&rdquo;</p>
<p style="text-align: left">
	　　阿难白言：&ldquo;今拘孙河去此不远，清冷可饮，亦可澡浴。&rdquo;</p>
<p style="text-align: left">
	　　时，有鬼神居在雪山，笃信佛道，即以钵盛八种净水，奉上世尊。佛愍彼故，寻为受之。而说颂曰：</p>
<p style="text-align: left">
	　　&ldquo;佛以八种音，敕阿难取水：</p>
<p style="text-align: left">
	　　吾渴今欲饮，饮已诣拘尸。</p>
<p style="text-align: left">
	　　柔软和雅音，所言悦众心，</p>
<p style="text-align: left">
	　　给侍佛左右，寻白于世尊：</p>
<p style="text-align: left">
	　　向有五百车，截流渡<a>彼岸</a>，</p>
<p style="text-align: left">
	　　浑浊于此水，饮恐不便身；</p>
<p style="text-align: left">
	　　拘孙河不远，水美甚清冷，</p>
<p style="text-align: left">
	　　往彼可取饮，亦可澡浴身。</p>
<p style="text-align: left">
	　　雪山有鬼神，奉上如来水，</p>
<p style="text-align: left">
	　　饮已威势强，众中师子步。</p>
<p style="text-align: left">
	　　其水神龙居，清澄无浊秽，</p>
<p style="text-align: left">
	　　圣颜如雪山，安详度拘孙。&rdquo;</p>
<p style="text-align: left">
	　　尔时，世尊即诣拘孙河，饮已澡浴，与众而去。中路止息在一树下，告周那曰：&ldquo;汝取<a>僧伽</a>梨四牒而敷，吾患背痛，欲暂止息。&rdquo;周那受教，敷置已讫，佛坐其上。周那礼已，于一面坐，而白佛言：&ldquo;我欲般涅槃，我欲般涅槃。&rdquo;</p>
<p style="text-align: left">
	　　佛告之曰：&ldquo;宜知是时。&rdquo;于是，周那即于佛前便般涅槃。佛时颂曰：</p>
<p style="text-align: left">
	　　&ldquo;佛趣拘孙河，清凉无浊秽，</p>
<p style="text-align: left">
	　　人中尊入水，澡浴度彼岸。</p>
<p style="text-align: left">
	　　大众之元首，教敕于周那：</p>
<p style="text-align: left">
	　　吾今身疲极，汝速敷卧具。</p>
<p style="text-align: left">
	　　周那寻受教，四牒衣而敷，</p>
<p style="text-align: left">
	　　如来既止息，周那于前坐，</p>
<p style="text-align: left">
	　　即白于世尊：我欲取灭度，</p>
<p style="text-align: left">
	　　无爱无憎处，今当到彼方。</p>
<p style="text-align: left">
	　　无量功德海，最胜告彼曰：</p>
<p style="text-align: left">
	　　汝所作已办，今宜知是时。</p>
<p style="text-align: left">
	　　见佛已听许，周那倍精勤，</p>
<p style="text-align: left">
	　　灭行无有余，如灯尽火灭。&rdquo;</p>
<p style="text-align: left">
	　　时，阿难即从座起，前白佛言：&ldquo;佛灭度后，葬法云何？&rdquo;</p>
<p style="text-align: left">
	　　佛告阿难：&ldquo;汝且默然，思汝所业，诸清信士自乐为之。&rdquo;</p>
<p style="text-align: left">
	　　时，阿难复重三启：&ldquo;佛灭度后，葬法云何？&rdquo;</p>
<p style="text-align: left">
	　　佛言：&ldquo;欲知葬法者，当如转轮圣王。&rdquo;</p>
<p style="text-align: left">
	　　阿难又白：&ldquo;转轮圣王葬法云何？&rdquo;</p>
<p style="text-align: left">
	　　佛告阿难：&ldquo;圣王葬法，先以香汤洗浴其体，以新劫贝周遍缠身，以五百张叠次如缠之。内身金棺灌以麻油毕，举金棺置于第二大铁椁中，栴<a>檀香</a>椁次重于外，积众名香，厚衣其上而阇维之。讫收<a>舍利</a>，于四衢道起立塔庙，表刹悬缯，使国行人皆见法王塔，思慕正化，多所饶益。</p>
<p style="text-align: left">
	　　&ldquo;阿难，汝欲葬我，先以香汤洗浴，用新劫贝周遍缠身，以五百张叠次如缠之。内身金棺灌以麻油毕，举金棺置于第二大铁椁中，栴檀香椁次重于外，积众名香，厚衣其上而阇维之。讫收舍利，于四衢道起立塔庙，表刹悬缯，使诸行人皆见佛塔，思慕如来法王道化，生获福利，死得上天。&rdquo;</p>
<p style="text-align: left">
	　　于时，世尊重观此义，而说颂曰：</p>
<p style="text-align: left">
	　　&ldquo;阿难从坐起，长跪白世尊：</p>
<p style="text-align: left">
	　　如来灭度后，当以何法葬？</p>
<p style="text-align: left">
	　　阿难汝且默，思惟汝所行，</p>
<p style="text-align: left">
	　　国内诸清信，自当乐为之。</p>
<p style="text-align: left">
	　　阿难三请已，佛说转轮葬，</p>
<p style="text-align: left">
	　　欲葬如来身，叠裹内棺椁，</p>
<p style="text-align: left">
	　　四衢起塔庙，为利益众生，</p>
<p style="text-align: left">
	　　诸有礼敬者，皆获无量福。&rdquo;</p>
<p style="text-align: left">
	　　佛告阿难：&ldquo;天下有四种人，应得起塔，香华缯盖，伎乐供养。何等为四？一者、如来应得起塔，二者、辟支佛，三者、声闻人，四者、转轮王。阿难，此四种人应得起塔，香华缯盖，伎乐供养。&rdquo;</p>
<p style="text-align: left">
	　　尔时，世尊以偈颂曰：</p>
<p style="text-align: left">
	　　&ldquo;佛应第一塔，辟支佛、声闻，</p>
<p style="text-align: left">
	　　及转轮圣王，典领四域主。</p>
<p style="text-align: left">
	　　斯四应供养，如来之所记，</p>
<p style="text-align: left">
	　　佛、辟支、声闻，及转轮王塔。&rdquo;</p>
<p style="text-align: left">
	　　尔时，世尊告阿难：&ldquo;俱诣拘尸城，末罗双树间。&rdquo;</p>
<p style="text-align: left">
	　　对曰：&ldquo;唯然。&rdquo;即与大众围绕世尊，在道而行。</p>
<p style="text-align: left">
	　　有一梵志从拘尸城趣波婆城，中路遥见世尊颜貌端正，诸根寂定，见已欢喜，善心自生，前至佛所，问讯讫，一面住，而白佛言：&ldquo;我所居村去此不远，惟愿瞿昙于彼止宿，清旦食已，然后趣城。&rdquo;</p>
<p style="text-align: left">
	　　佛告梵志：&ldquo;且止！且止！汝今便为供养我已。&rdquo;</p>
<p style="text-align: left">
	　　时，梵志殷勤三请，佛答如初，又告梵志：&ldquo;阿难在后，汝可语意。&rdquo;</p>
<p style="text-align: left">
	　　时，梵志闻佛教已，即诣阿难，问讯已，于一面立，白阿难言：&ldquo;我所居村去此不远。欲屈瞿昙于彼止宿，清旦食已，然后趣城。&rdquo;</p>
<p style="text-align: left">
	　　阿难答曰：&ldquo;止！止！梵志，汝今已为得供养已。&rdquo;</p>
<p style="text-align: left">
	　　梵志复请，殷勤至三。阿难答曰：&ldquo;时既暑热，彼村远迥。世尊疲极，不足劳娆。&rdquo;</p>
<p style="text-align: left">
	　　尔时，世尊观此义已，即说颂曰：</p>
<p style="text-align: left">
	　　&ldquo;净眼前进路，疲极向双树，</p>
<p style="text-align: left">
	　　梵志遥见佛，速诣而稽首：</p>
<p style="text-align: left">
	　　我村今在近，哀愍留一宿，</p>
<p style="text-align: left">
	　　清旦设微供，然后向彼城。</p>
<p style="text-align: left">
	　　梵志我身倦，道远不能过，</p>
<p style="text-align: left">
	　　监藏者在后，汝可往语意。</p>
<p style="text-align: left">
	　　承佛教旨已，即诣阿难所：</p>
<p style="text-align: left">
	　　惟愿至我村，清旦食已去。</p>
<p style="text-align: left">
	　　阿难曰止止，时热不相赴。</p>
<p style="text-align: left">
	　　三请不遂愿，忧恼不悦乐。</p>
<p style="text-align: left">
	　　咄此有为法，流迁不<a>常住</a>，</p>
<p style="text-align: left">
	　　今于双树间，灭我无漏身。</p>
<p style="text-align: left">
	　　佛、辟支、声闻，一切皆归灭，</p>
<p style="text-align: left">
	　　无常无撰择，如火焚山林。&rdquo;</p>
<p style="text-align: left">
	　　尔时，世尊入拘尸城，向本生处末罗双树间，告阿难曰：&ldquo;汝为如来于双树间敷置床座，使头北首，面向西方。所以然者？吾法流布，当久住北方。&rdquo;</p>
<p style="text-align: left">
	　　对曰：&ldquo;唯然。&rdquo;即敷座，令北首。</p>
<p style="text-align: left">
	　　尔时，世尊自四牒僧伽梨，偃右胁如师子王，累足而卧。</p>
<p style="text-align: left">
	　　时，双树间所有鬼神笃信佛者，以非时华布散于地。尔时，世尊告阿难曰：&ldquo;此双树神以非时华供养于我，此非供养如来。&rdquo;</p>
<p style="text-align: left">
	　　阿难白言：&ldquo;云何名为供养如来？&rdquo;</p>
<p style="text-align: left">
	　　佛语阿难：&ldquo;人能受法、能行法者，斯乃名曰供养如来。&rdquo;佛观此义，而说颂曰：</p>
<p style="text-align: left">
	　　&ldquo;佛在双树间，偃卧心不乱，</p>
<p style="text-align: left">
	　　树神心清净，以华散佛上。</p>
<p style="text-align: left">
	　　阿难白佛言：云何名供养？</p>
<p style="text-align: left">
	　　受法而能行，觉华而为供。</p>
<p style="text-align: left">
	　　紫金华如轮，散佛未为供；</p>
<p style="text-align: left">
	　　阴、界、入<a>无我</a>，乃名第一供。&rdquo;</p>
<p style="text-align: left">
	　　尔时，梵摩那在于佛前执扇扇佛，佛言：&ldquo;汝却，勿在吾前。&rdquo;</p>
<p style="text-align: left">
	　　时，阿难默自思念：&ldquo;此梵摩那常在佛左右，供给所须，当尊敬如来，视无厌足。今者末后须其瞻视，乃命使却，意将何因？&rdquo;于是，阿难即整衣服，前白佛言：&ldquo;此梵摩那常在佛左右，供给所须，当尊敬如来，视无厌足。今者末后须其瞻视，而命使却，将有何因？&rdquo;</p>
<p style="text-align: left">
	　　佛告阿难：&ldquo;此拘尸城外有十二由旬，皆是诸大神天之所居宅，无空缺处。此诸大神皆嫌此比丘当佛前立：&lsquo;今佛末后垂当灭度，吾等诸神，冀一奉觐，而此比丘有大威德，光明映蔽，使我曹等不得亲近<a>礼拜</a>供养。&rsquo;阿难，我以是缘，故命使却。&rdquo;</p>
<p style="text-align: left">
	　　阿难白佛：&ldquo;此尊比丘本积何德？修何行业？今者威德乃如是乎？&rdquo;</p>
<p style="text-align: left">
	　　佛告阿难：&ldquo;乃往过去久远九十一劫，时世有佛，名毗婆尸。时此比丘以欢喜心，手执草炬，以照彼塔，由此因缘，使今威光上彻二十八天，诸天神光所不能及。&rdquo;</p>
<p style="text-align: left">
	　　尔时，阿难即从座起，偏袒右肩，长跪叉手而白佛言：&ldquo;莫于此鄙陋小城荒毁之土取灭度也。所以者何？更有大国&mdash;&mdash;瞻婆大国、毗舍离国、王舍城、婆祇国、舍卫国、迦维罗卫国、波罗柰国，其土人民众多，信乐<a>佛法</a>，佛灭度已，必能恭敬供养舍利。&rdquo;</p>
<p style="text-align: left">
	　　佛言：&ldquo;止！止！勿造斯观！无谓此土以为鄙陋。所以者何？昔者，此国有王名大善见，此城时名拘舍婆提，大王之都城，长四百八十里，广二百八十里。是时，谷米丰贱，人民炽盛，其城七重，绕城栏楯亦复七重，雕文刻镂，间悬宝铃。其城下基深三仞，高十二仞，城上楼观高十二仞，柱围三仞。金城银门，银城金门；琉璃城水精门，水精城琉璃门。</p>
<p style="text-align: left">
	　　&ldquo;其城周围四宝庄严，间错栏楯亦以四宝。金楼银铃，银楼金铃，宝堑七重，中生莲华，优钵罗华、钵头摩华、俱物头华、分陀利华，下有金沙布现其底，夾道两边生多邻树。其金树者，银叶华实。其银树者，金叶华实。水精树者，琉璃华实。琉璃树者，水精华实。多邻树间有众浴池，清流深潭，洁净无秽，以四宝砖间砌其边。金梯银磴，银梯金磴；琉璃梯金磴，琉璃梯陛水精为磴，水精梯陛琉璃为磴。周匝栏楯，辽绕相承。其城处处生多邻树。其金树者，银叶华实。其银树者，金叶华实。水精树者，琉璃华实。琉璃树者，水精华实。树间亦有四种宝池，生四种华。街巷齐整，行伍相当，风吹众华，纷纷路侧。微风四起，吹诸宝树，出柔软音，犹如天乐。其国人民，男女大小，共游树间，以自娱乐。其国常有十种声：贝声、鼓声、波罗声、歌声、舞声、吹声、象声、马声、车声、饮食戏笑声。</p>
<p style="text-align: left">
	　　&ldquo;尔时，大善见王七宝具足，王有四德，主四天下。何谓七宝？一、金轮宝，二、白象宝，三、绀马宝，四、神珠宝，五、玉女宝，六、居士宝，七、主兵宝。</p>
<p style="text-align: left">
	　　&ldquo;云何善见大王成就金轮宝？王常以十五日月满时，沐浴香汤，升高殿上，婇女围绕，自然轮宝忽现在前；轮有千辐，光色具足，天匠所造，非世所有，真金所成，轮径丈四。大善见王默自念言：&lsquo;我曾从先宿耆旧闻如是语：刹利王水浇头种，以十五日月满时，沐浴香汤，升宝殿上，婇女围绕，自然金轮忽现在前；轮有千辐，光色具足，天匠所造，非世所有，真金所成，轮径丈四，是则名为转轮圣王。今此轮现，将无是耶？今我宁可试此轮宝。&rsquo;</p>
<p style="text-align: left">
	　　&ldquo;时大善见王即召四兵，向金轮宝偏露右臂，右膝著地，以右手摩抆金轮，语言：&lsquo;汝向东方，<a>如法</a>而转，勿违常则。&rsquo;轮即东转。时，善见王即将四兵随其后行，金轮宝前有四神引导，轮所住处，王即止驾。尔时，东方诸小国王见大王至，以金钵盛银粟，银钵盛金粟，来趣王所，拜首白言：&lsquo;善来！大王，今此东方土地丰乐，人民炽盛，志性仁和，慈孝忠顺。惟愿圣王于此治政！我等当给使左右，承受所宜。&rsquo;当时，善见大王语小王言：&lsquo;止！止！诸贤，汝等则为供养我已，但当以正法治，勿使偏枉，无令国内有非法行，此即名曰我之所治。&rsquo;</p>
<p style="text-align: left">
	　　&ldquo;时诸小王闻此教已，即从大王巡行诸国，至东海表；次行南方、西方、北方，随轮所至，其诸国王各献国土，亦如东方诸小王。此时，善见王既随金轮，周行四海，以道开化，安慰民庶，已还本国拘舍婆城。时，金轮宝在宫门上<a>虚空</a>中住，大善见王踊跃而言：&lsquo;此金轮宝真为我瑞，我今真为转轮圣王。&rsquo;是为金轮宝成就。</p>
<p style="text-align: left">
	　　&ldquo;云何善见大王成就白象宝？时，善见大王清旦在正殿上坐，自然象宝忽现在前，其毛纯白，七处平住，力能飞行，其首杂色，六牙纤[月+庸]，真金间填。时王见已，念言：&lsquo;此象贤良，若善调者，可中御乘。&rsquo;即试调习，诸能悉备。时，善见大王欲自试象，即乘其上，清旦出城，周行四海，食时已还。时，善见王踊跃而言：&lsquo;此白象宝真为我瑞，我今真为转轮圣王。&rsquo;是为象宝成就。</p>
<p style="text-align: left">
	　　&ldquo;云何善见大王成就马宝？时，善见大王清旦在正殿上坐，自然马宝忽现在前，绀青色，朱髦尾，头颈如乌，力能飞行。时王见已，念言：&lsquo;此马贤良，若善调者，可中御乘。&rsquo;即试调习，诸能悉备。时，善见王欲自试马宝，即乘其上，清旦出城，周行四海，食时已还。时，善见王踊跃而言：&lsquo;此绀马宝真为我瑞，我今真为转轮圣王。&rsquo;是为绀马宝成就。</p>
<p style="text-align: left">
	　　&ldquo;云何善见大王神珠宝成就？时，善见大王于清旦在正殿上坐，自然神珠忽现在前，质色清彻，无有瑕秽。时王见已，言：&lsquo;此珠妙好，若有光明，可照宫内。&rsquo;时，善见王欲试此珠，即召四兵，以此宝珠置高幢上，于夜冥中赍幢出城。其珠光明，照诸军众，犹如昼日；于军众外周匝，复能照一由旬；现城中人皆起作务，谓为是昼。时，王善见踊跃而言：&lsquo;今此神珠宝真为我瑞，我今真为转轮圣王。&rsquo;是为神珠宝成就。</p>
<p style="text-align: left">
	　　&ldquo;云何善见大王成就玉女宝？时，玉女宝忽然出现，颜色从容，面貌端正，不长不短，不粗不细，不白不黑，不刚不柔，冬则身温，夏则身凉，举身毛孔出栴檀香，口出优钵罗华香，言语柔软，举动安详，先起后坐，不失宜则。时，王善见清净无著，心不暂念，况复亲近？时，王善见踊跃而言：&lsquo;此玉女宝真为我瑞，我今真为转轮圣王。&rsquo;是为玉女宝成就。</p>
<p style="text-align: left">
	　　&ldquo;云何善见大王居士宝成就？时，居士丈夫忽然自出，宝藏自然，<a>财富</a>无量。居士宿福，眼能彻视地中伏藏，有主无主，皆悉见知。其有主者，能为拥护；其无主者，取给王用。时，居士宝往白王言：&lsquo;大王，有所给与，不足为忧，我自能办。&rsquo;时，善见王欲试居士宝，即敕严船于水游戏，告居士曰：&lsquo;我须金宝，汝速与我。&rsquo;居士报曰：&lsquo;大王小待，须至岸上。&rsquo;王寻逼言：&lsquo;我停须用，正今得来。&rsquo;时，居士宝被王严敕，即于船上长跪，以右手内著水中，水中宝瓶随手而出，如虫缘树。彼居士宝，亦复如是，内手水中，宝缘手出，充满船上，而白王言：&lsquo;向须宝用，为须几许？&rsquo;时，王善见语居士言：&lsquo;止！止！吾无所须，向相试耳！汝今便为供养我已。&rsquo;时，彼居士闻王语已，寻以宝物还投水中。时，善见王踊跃而言：&lsquo;此居士宝真为我瑞，我今真为转轮圣王。&rsquo;是为居士宝成就。</p>
<p style="text-align: left">
	　　&ldquo;云何善见大王主兵宝成就？时，主兵宝忽然出现，智谋雄猛，英略独决，即诣王所，白言：&lsquo;大王，有所讨伐，王不足忧，我自能办。&rsquo;时，善见大王欲试主兵宝，即集四兵而告之曰：&lsquo;汝今用兵，未集者集，已集者放；未严者严，已严者解；未去者去，已去者住。&rsquo;时，主兵宝闻王语已，即令四兵，未集者集，已集者放；未严者严，已严者解；未去者去，已去者住。时，善见王踊跃而言：&lsquo;此主兵宝真为我瑞，我今真为转轮圣王。&rsquo;阿难，是为善见转轮圣王成就七宝。</p>
<p style="text-align: left">
	　　&ldquo;何谓四神德？一者、长寿不夭，无能及者；二者、身强无患，无能及者；三者、颜貌端正，无能及者；四者、宝藏盈溢，无能及者。是为转轮圣王成就七宝及四功德。</p>
<p style="text-align: left">
	　　&ldquo;阿难，时，善见王久乃命驾，出游后园，寻告御者：&lsquo;汝当善御，安详而行。所以然者？吾欲谛观国土人民安乐无患。&rsquo;时，国人民路次观者，复语侍人：&lsquo;汝且徐行，吾欲谛观圣王威颜。&rsquo;阿难，时，善见王慈育民物，如父爱子；国民慕王，如子仰父，所有珍奇尽以贡王，愿垂纳受，在意所与。时王报曰：&lsquo;且止！诸人！吾自有宝，汝可自用。&rsquo;复于异时，王作是念：&lsquo;我今宁可造作宫观。&rsquo;适生是意，时国人民诣王善见，各白王言：&lsquo;我今为王造作宫殿。&rsquo;王报之曰：&lsquo;我今以为得汝供养，我有宝物，自足成办。&rsquo;时，国人民复重启王：&lsquo;我欲与王造立宫殿。&rsquo;王告人民：&lsquo;随汝等意。&rsquo;时，诸人民承王教已，即以八万四千两车，载金而来，诣拘舍婆城，造立法殿。时，第二忉利妙匠天子默自思念：&lsquo;唯我能堪与善见王起正法殿。&rsquo;</p>
<p style="text-align: left">
	　　&ldquo;阿难，时，妙匠天造正法殿，长六十里，广三十里，四宝庄严，下基平整，七重宝砖以砌其阶。其法殿柱有八万四千，金柱银栌，银柱金栌，琉璃、水精栌柱亦然。绕殿周匝，有四栏楯，皆四宝成，又四阶陛亦四宝成。其法殿上有八万四千宝楼，其金楼者银为户牖，其银楼者金为户牖，水精、琉璃楼户亦然。金楼银床，银楼金床，綩綖细软，金缕织成，布其座上，水精、琉璃楼床亦然。其殿光明，眩曜人目，犹日盛明，无能视者。时，善见王自生念言：&lsquo;我今可于是殿左右起多邻园池。&rsquo;即造园池，纵广一由旬。</p>
<p style="text-align: left">
	　　&ldquo;又复自念：&lsquo;于法殿前造一法池。&rsquo;寻即施造，纵广一由旬。其水清澄，洁净无秽，以四宝砖厕砌其下，绕池四边，栏楯周匝，皆以黄金、白银、水精、琉璃四宝合成。其池中水生众杂华，优钵罗华、钵头摩华、俱物头华、分陀利华，出微妙香，馚馥四散。其池四面陆地生华，阿醯物多华、瞻卜华、波罗罗华、须曼陀华、婆师迦华、檀俱摩梨华。使人典池，诸行过者将入洗浴，游戏清凉，随意所欲，须浆与浆，须食与食。衣服、车马、香华、财宝，不逆人意。</p>
<p style="text-align: left">
	　　&ldquo;阿难，时，善见王有八万四千象，金银校饰，络用宝珠，齐象王为第一。八万四千马，金银校饰，络用宝珠，力马王为第一。八万四千车，师子革络，四宝庄严，金轮宝为第一。八万四千珠，神珠宝为第一。八万四千玉女，玉女宝为第一。八万四千居士，居士宝为第一。八万四千刹利，主兵宝为第一。八万四千城，拘尸婆提城为第一。八万四千殿，正法殿为第一。八万四千楼，大正楼为第一。八万四千床，皆以黄金、白银、众宝所成，氍氀毾[毯-炎+登]，綩綖细软，以布其上。八万四千亿衣，初摩衣、迦尸衣、劫波衣为第一。八万四千种食，日日供设，味味各异。</p>
<p style="text-align: left">
	　　&ldquo;阿难，时善见王八万四千象，乘齐象上，清旦出拘尸城，案行天下，周遍四海，须臾之间，还入城食。八万四千马，乘力马宝，清旦出游，案行天下，周遍四海，须臾之间，还入城食。八万四千车，乘金轮车，驾力马宝，清旦出游，案行天下，周遍四海，须臾之间，还入城食。八万四千神珠，以神珠宝，照于宫内，昼夜常明。八万四千玉女，玉女宝善贤给侍左右。八万四千居士，有所给与，任居士宝。八万四千刹利，有所讨伐，任主兵宝。八万四千城，常所治都，在拘尸城。八万四千殿，王所常止，在正法殿。八万四千楼，王所常止，在大正楼。八万四千座，王所常止，在颇梨座，以安禅故。八万四千亿衣，上妙宝饰，随意所服，以惭愧故。八万四千种食，王所常食，食自然饭，以知足故。</p>
<p style="text-align: left">
	　　&ldquo;时，八万四千象来现，王时蹋蹈冲突，伤害众生，不可称数。时王念言：&lsquo;此象数来，多所损伤。自今而后，百年听现一象。&rsquo;如是转次百年现，一周而复始。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>