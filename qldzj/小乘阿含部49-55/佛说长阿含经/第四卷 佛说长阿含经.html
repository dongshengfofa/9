<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 佛说长阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 佛说长阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 佛说长阿含经</strong></p>
<p style="text-align: left">
	　　游行经第二之三</p>
<p style="text-align: left">
	　　尔时，佛告阿难：&ldquo;时王自念：&lsquo;我本积何功德？修何善本？今获果报，巍巍如是。&rsquo;复自思念：&lsquo;以三因缘，致此福报。何谓三？一曰、布施，二曰、持戒，三曰、禅思。以是因缘，今获大报。&rsquo;王复自念：&lsquo;我今已受人间福报，当复进修天福之业，宜自抑损，去离愦闹，隐处闲居，以崇道术。&rsquo;时，王即命善贤宝女，而告之曰：&lsquo;我今已受人间福报，当复进修天福之业，宜自抑损，去离愦闹，隐处闲居，以崇道术。&rsquo;女言：&lsquo;唯诺，如大王教。&rsquo;即敕内外，绝于侍觐。&rdquo;</p>
<p style="text-align: left">
	　　&ldquo;时，王即升法殿，入金楼观，坐银御床，思惟贪淫欲、恶不善，有觉、有观，离生喜、乐，得第一禅。除灭觉、观，内信欢悦，敛心专一，无觉、无观，定生喜、乐，得第二禅。舍喜守护，专念不乱，自知身乐，贤圣所求，护念乐行，得第三禅。舍灭苦、乐，先除忧、喜，不苦不乐，护念清净，得第四禅。时，善见王起银御床，出金楼观，诣大正楼，坐琉璃床，修习慈心，遍满一方；余方亦尔，周遍广普，无二无量，除众瞋恨，心无嫉恶，静默慈柔，以自娱乐。悲、喜、舍心，亦复如是。</p>
<p style="text-align: left">
	　　&ldquo;时，玉女宝默自念言：&lsquo;久违颜色，思一侍觐，今者宁可奉现大王。&rsquo;时，宝女善贤告八万四千诸婇女曰：&lsquo;汝等宜各沐浴香汤，严饰衣服。所以然者？我等久违颜色，宜一奉觐。&rsquo;诸女闻已，各严衣服，沐浴澡洁。时，宝女善贤又告主兵宝臣集四种兵：&lsquo;我等久违朝觐，宜一奉现。&rsquo;时，主兵臣即集四兵，白宝女言：&lsquo;四兵已集，宜知是时。&rsquo;于是，宝女将八万四千婇女，四兵导从，诣金多邻园，大众震动，声闻于王。王闻声已，临窗而观，宝女即前，户侧而立。</p>
<p style="text-align: left">
	　　&ldquo;时，王见女，寻告之曰：&lsquo;汝止勿前，吾将出观。&rsquo;时，善见王起颇梨座，出大正楼，下<a>正法</a>殿，与玉女宝诣多邻园，就座而坐。时，善见王容颜光泽有逾于常，善贤宝女即自念言：&lsquo;今者大王色胜于常，是何异瑞？&rsquo;时，女寻白大王：&lsquo;今者颜色异常，将非异瑞，欲舍寿耶？今此八万四千象，白象宝为第一。金银交饰，珞用宝珠，自王所有，愿少留意，共相娱乐，勿便舍寿，孤弃万民。又八万四千马，力马王为第一。八万四千车，轮宝为第一。八万四千珠，神珠宝第一。八万四千女，玉女宝第一。八万四千<a>居士</a>，居士宝第一。八万四千刹利，主兵宝第一。八万四千城，拘尸城第一。八万四千殿，正法殿第一。八万四千楼，大正楼第一。八万四千座，宝饰座第一。八万四千亿衣，柔软衣第一。八万四千种食，味味珍异。凡此众宝，皆王所有，愿少留意，共相娱乐，勿便舍寿，孤弃万民。&rsquo;</p>
<p style="text-align: left">
	　　&ldquo;时，善见王答宝女曰：&lsquo;自汝昔来恭奉于我，慈柔敬顺，言无粗漏，今者何故，乃作此语？&rsquo;女白王曰：&lsquo;不审所白有何不顺？&rsquo;王告女曰：&lsquo;汝向所言：&ldquo;象马、宝车、金轮、宫观、名服、肴膳，斯皆无常，不可久保。&rdquo;而劝我留，岂是顺耶？&rsquo;女白王言：&lsquo;不审慈顺当何以言？&rsquo;王告女曰：&lsquo;汝若能言：&ldquo;象马、宝车、金轮、宫观、名服、肴膳，斯皆无常，不可久保，愿不恋著，以劳神思。所以然者？王命未几当就后世，夫生有死，合会有离，何有生此而永寿者？宜割恩爱以存道意。&rdquo;斯乃名曰敬顺言也。&rsquo;</p>
<p style="text-align: left">
	　　&ldquo;阿难，时，玉女宝闻王此教，悲泣号啼，扪泪而言：&lsquo;象马、宝车、金轮、宫观、名服、肴膳，斯皆无常，不可久保，愿不恋著，以劳神思。所以然者？王寿未几当就后世，夫生有死，合会有离，何有生此而永寿者？宜割恩爱以存道意。&rsquo;</p>
<p style="text-align: left">
	　　&ldquo;阿难，彼玉女宝抚此言顷，时善见王忽然命终，犹如壮士美饭一餐，无有苦恼，魂神上生第七梵天。其王善见死七日后，轮宝、珠宝自然不现，象宝、马宝、玉女宝、居士宝、主兵宝同日命终。城池、法殿、楼观、宝饰、金多邻园，皆变为土木。&rdquo;</p>
<p style="text-align: left">
	　　佛告阿难：&ldquo;此有为法，无常变易，要归磨灭。贪欲无厌，消散人命，恋著恩爱，无有知足；唯得圣智，谛见道者，尔乃知足。阿难，我自忆念，曾于此处六返作转轮圣王，终措骨于此。今我成无上正觉，复舍性命，措身于此。自今已后，<a>生死</a>永绝，无有方土，措吾身处，此最后边，更不受有。&rdquo;</p>
<p style="text-align: left">
	　　尔时，<a>世尊</a>在拘尸那竭城本所生处，娑罗园中双树间，临将灭度，告阿难曰：&ldquo;汝入拘尸那竭城，告诸末罗：&lsquo;诸贤，当知如来夜半于娑罗园双树间当般<a>涅槃</a>。汝等可往谘问所疑，面受教诫，宜及是时，无从后悔。&rsquo;&rdquo;</p>
<p style="text-align: left">
	　　是时，阿难受<a>佛教</a>已，即从座起，<a>礼佛</a>而去；与一<a>比丘</a>垂泪而行，入拘尸城，见五百末罗以少因缘，集在一处。</p>
<p style="text-align: left">
	　　时，诸末罗见阿难来，即起作礼，于一面立，白阿难言：&ldquo;不审尊者今入此城，何甚晚暮？欲何作为？&rdquo;</p>
<p style="text-align: left">
	　　阿难垂泪言：&ldquo;吾为汝等，欲相<a>饶益</a>，故来相告。卿等当知，如来夜半当般涅槃。汝等可往谘问所疑，面受教诫，宜及是时，无从后悔。&rdquo;</p>
<p style="text-align: left">
	　　时，诸末罗闻是言已，举声悲号，宛转躃地，绝而复苏，譬如大树根拔，枝条摧折。同举声言：&ldquo;佛取灭度，何其驶哉！佛取灭度，何其速哉！群生长衰，<a>世间</a>眼灭。&rdquo;</p>
<p style="text-align: left">
	　　是时，阿难慰劳诸末罗言：&ldquo;止！止！勿悲！天地万物，无生不终，欲使有为而常存者，无有是处。佛不云乎？合会有离，生必有尽。&rdquo;</p>
<p style="text-align: left">
	　　时，诸末罗各相谓言：&ldquo;吾等还归，将诸家属，并持五百张白叠，共诣双树。&rdquo;</p>
<p style="text-align: left">
	　　时，诸末罗各归舍已，将诸家属，并持白叠，出拘尸城，诣双树间，至阿难所。阿难遥见，默自念言：&ldquo;彼人众多，若一一见佛，恐未周闻，佛先灭度。我今宁可使于前夜，同时见佛。&rdquo;即将五百末罗及其家属，至世尊所，头面礼足，在一面立。阿难前白佛言：&ldquo;某甲某甲诸末罗等及其家属，问讯世尊起居增损。&rdquo;</p>
<p style="text-align: left">
	　　佛报言：&ldquo;劳汝等来，当使汝等<a>寿命</a>延长，无病无痛。&rdquo;阿难乃能将诸末罗及其家属，使见世尊。</p>
<p style="text-align: left">
	　　时，诸末罗头面礼足，于一面坐。尔时，世尊为说无常，示教利喜。时，诸末罗闻法<a>欢喜</a>，即以五百张叠，奉上世尊。佛为受之，诸末罗即从座起，礼佛而去。</p>
<p style="text-align: left">
	　　是时，拘尸城内，有一梵志，名曰须跋，年百二十，耆旧多智，闻<a>沙门</a>瞿昙今夜于双树间当取灭度，自念言：&ldquo;吾于法有疑，唯有瞿昙能解我意，今当及时自力而行。&rdquo;即于其夜，出拘尸城，诣双树间，至阿难所，问讯已，一面立，白阿难曰：&ldquo;我闻瞿昙沙门今夜当取灭度，故来至此，求一相见。我于法有疑，愿见瞿昙，一决我意，宁有闲暇得相见不？&rdquo;</p>
<p style="text-align: left">
	　　阿难报言：&ldquo;止！止！须跋，佛身有疾，无劳扰也。&rdquo;</p>
<p style="text-align: left">
	　　须跋固请，乃至再三：&ldquo;吾闻如来时一出世，如优昙钵华时时乃出，故来求现，欲决所疑，宁有闲暇暂相见不？&rdquo;</p>
<p style="text-align: left">
	　　阿难答如初：&ldquo;佛身有疾，无劳扰也。&rdquo;</p>
<p style="text-align: left">
	　　时，佛告阿难：&ldquo;汝勿遮止，听使来入，此欲决疑，无娆乱也。设闻我法，必得开解。&rdquo;</p>
<p style="text-align: left">
	　　阿难乃告须跋：&ldquo;汝欲觐佛，宜知是时。&rdquo;</p>
<p style="text-align: left">
	　　须跋即入，问讯已，一面坐，而白佛言：&ldquo;我于法有疑，宁有闲暇一决所滞不？&rdquo;</p>
<p style="text-align: left">
	　　佛言：&ldquo;恣汝所问。&rdquo;</p>
<p style="text-align: left">
	　　须跋即问：&ldquo;云何，瞿昙，诸有别众自称为师，不兰迦葉、末伽梨骄舍梨、阿浮陀翅舍金披罗、波浮迦旃、萨若毗耶梨弗、尼揵子，此诸师等各有异法。瞿昙沙门能尽知耶？不尽知耶？&rdquo;</p>
<p style="text-align: left">
	　　佛言：&ldquo;止！止！用论此为，吾悉知耳！今当为汝说深妙法，谛听！谛听！善思念之。&rdquo;</p>
<p style="text-align: left">
	　　须跋受教，佛告之曰：&ldquo;若诸法中，无八圣道者，则无第一沙门果，第二、第三、第四沙门果。须跋，以诸法中有八圣道故，便有第一沙门果，第二、第三、第四沙门果。须跋，今我法中有八圣道，有第一沙门果，第二、第三、第四沙门果，外道异众无沙门果。&rdquo;</p>
<p style="text-align: left">
	　　尔时，世尊为须跋而说颂曰：</p>
<p style="text-align: left">
	　　&ldquo;我年二十九，<a>出家</a>求善道；</p>
<p style="text-align: left">
	　　须跋我成佛，今已五十年。</p>
<p style="text-align: left">
	　　戒定智慧行，独处而思惟；</p>
<p style="text-align: left">
	　　今<a>说法</a>之要，此外无沙门。&rdquo;</p>
<p style="text-align: left">
	　　佛告须跋：&ldquo;若诸比丘皆能自摄者，则此世间<a>罗汉</a>不空。&rdquo;</p>
<p style="text-align: left">
	　　是时，须跋白阿难言：&ldquo;诸有从沙门瞿昙已行梵行，今行、当<a>行者</a>，为得大利。阿难，汝于如来所<a>修行</a>梵行，亦得大利。我得面觐如来，谘问所疑，亦得大利。今者，如来则为以<a>弟子</a>莂而莂我已。&rdquo;即白佛言：&ldquo;我今宁得于如来法中出家受具戒不？&rdquo;</p>
<p style="text-align: left">
	　　佛告须跋：&ldquo;若有异学梵志于我法中修梵行者，当试四月，观其人行，察其志性，具诸威仪无漏失者，则于我法得受具戒。须跋，当知在人行耳！&rdquo;</p>
<p style="text-align: left">
	　　须跋复白言：&ldquo;外道异学于<a>佛法</a>中当试四月，观其人行，察其志性，具诸威仪无漏失者，乃得具戒。今我能于佛正法中四岁使役，具诸威仪，无有漏失，乃受具戒。&rdquo;</p>
<p style="text-align: left">
	　　佛告须跋：&ldquo;我先已说在人行耳！&rdquo;</p>
<p style="text-align: left">
	　　于是，须跋即于其夜，出家<a>受戒</a>，净修梵行，于现法中，自身作证：生死已尽，梵行已立，所作已办，得如实智，更不受有。时夜未久，即成罗汉，是为如来最后弟子，便先灭度而佛后焉。</p>
<p style="text-align: left">
	　　是时，阿难在佛后立，抚床悲泣，不能自胜，歔欷而言：&ldquo;如来灭度，何其驶哉！世尊灭度，何其疾哉！大法沦曀，何其速哉！群生长衰，世间眼灭。所以者何？我蒙佛恩，得在学地，所业未成，而佛灭度。&rdquo;</p>
<p style="text-align: left">
	　　尔时，世尊知而故问：&ldquo;阿难比丘今为所在？&rdquo;</p>
<p style="text-align: left">
	　　时，诸比丘白如来曰：&ldquo;阿难比丘今在佛后抚床悲泣，不能自胜，歔欷而言：&lsquo;如来灭度，何其驶哉！世尊灭度，何其疾哉！大法沦曀，何其速哉！群生长衰，世间眼灭。所以者何？我蒙佛恩，得在学地，所业未成，而佛灭度。&rsquo;&rdquo;</p>
<p style="text-align: left">
	　　佛告阿难：&ldquo;止！止！勿忧！莫悲泣也。汝侍我以来，身行有慈，无二无量；言行有慈，意行有慈，无二无量。阿难，汝供养我，功德甚大。若有供养诸天、魔、梵、沙门、<a>婆罗门</a>，无及汝者。汝但精进，成道不久。&rdquo;</p>
<p style="text-align: left">
	　　尔时，世尊告诸比丘：&ldquo;过去诸佛给侍弟子亦如阿难，未来诸佛给侍弟子亦如阿难。然过去佛给侍弟子，语然后知；今我阿难，举目即知，如来须是，世尊须是。此是阿难未曾有法，汝等持之。转轮圣王有四奇特未曾有法。何等四？圣王行时，举国民庶皆来奉迎，见已欢喜，闻教亦喜，瞻仰威颜，无有厌足。转轮圣王若住、若坐，及与卧时，国内臣民尽来王所，见王欢喜，闻教亦喜，瞻仰威颜，无有厌足，是为转轮圣王四奇特法。今我阿难亦有此四奇特之法。何等四？阿难默然入比丘众，见皆欢喜，为众说法，闻亦欢喜，观其仪容，听其说法，无有厌足。复次，阿难默然至<a>比丘尼</a>众中、优婆塞众中、优婆夷众中，见俱欢喜，若与说法，闻亦欢喜，观其仪容，听其说法，无有厌足，是为阿难四未曾有奇特之法。&rdquo;</p>
<p style="text-align: left">
	　　尔时，阿难偏露右肩，右膝著地，而白佛言：&ldquo;世尊，现在四方沙门耆旧多智，明解经律，清德高行者来觐世尊，我因得礼敬，亲觐问讯。佛灭度后，彼不复来，无所瞻对，当如之何？&rdquo;</p>
<p style="text-align: left">
	　　佛告阿难：&ldquo;汝勿忧也。诸族姓子常有四念。何等四？一曰、<a>念佛</a>生处，欢喜欲见，忆念不忘，生恋慕心；二曰、念佛初得道处，欢喜欲见，忆念不忘，生恋慕心；三曰、念佛转法轮处，欢喜欲见，忆念不忘，生恋慕心；四曰、念佛般泥洹处，欢喜欲见，忆念不忘，生恋慕心。阿难，我般泥洹后，族姓男女念佛生时，功德如是；佛得道时，神力如是；转法轮时，度人如是；临灭度时，遗法如是。各诣其处，游行礼敬诸塔寺已，死皆生天，除得道者。&rdquo;</p>
<p style="text-align: left">
	　　佛告阿难：&ldquo;我般涅槃后，诸释种来，求为道者，当听出家，授具足戒，勿使留难。诸异学梵志来求为道，亦听出家受具足戒，勿试四月。所以者何？彼有异论，若小稽留，则生本见。&rdquo;</p>
<p style="text-align: left">
	　　尔时，阿难长跪叉手，前白佛言：&ldquo;阐怒比丘虏扈自用，佛灭度后，当如之何？&rdquo;</p>
<p style="text-align: left">
	　　佛告阿难：&ldquo;我灭度后，若彼阐怒不顺威仪，不受教诫，汝等当共行梵檀罚，敕诸比丘不得与语，亦勿往返教授从事。&rdquo;</p>
<p style="text-align: left">
	　　是时，阿难复白佛言：&ldquo;佛灭度后，诸女人辈未受诲者，当如之何？&rdquo;</p>
<p style="text-align: left">
	　　佛告阿难：&ldquo;莫与相见。&rdquo;</p>
<p style="text-align: left">
	　　阿难又白：&ldquo;设相见者，当如之何？&rdquo;</p>
<p style="text-align: left">
	　　佛言：&ldquo;莫与共语。&rdquo;</p>
<p style="text-align: left">
	　　阿难又白：&ldquo;设与语者，当如之何？&rdquo;</p>
<p style="text-align: left">
	　　佛言：&ldquo;当自检心。阿难，汝谓佛灭度后，无复覆护，失所持耶？勿造斯观！我成佛来所说经戒，即是汝护，是汝所持。阿难，自今日始，听诸比丘舍小小戒。上下相呼，当顺礼度，斯则出家敬顺之法。&rdquo;</p>
<p style="text-align: left">
	　　佛告诸比丘：&ldquo;汝等若于佛、法、众有疑，于道有疑者，当速谘问，宜及是时，无从后悔。及吾现存，当为汝说。&rdquo;时，诸比丘默然无言。</p>
<p style="text-align: left">
	　　佛又告曰：&ldquo;汝等若于佛、法、众有疑，于道有疑，当速谘问，宜及是时，无从后悔。及吾现存，当为汝说。&rdquo;时，诸比丘又复默然。</p>
<p style="text-align: left">
	　　佛复告曰：&ldquo;汝等若自惭愧，不敢问者，当因知识，速来谘问，宜及是时，无从后悔。&rdquo;时，诸比丘又复默然。</p>
<p style="text-align: left">
	　　阿难白佛言：&ldquo;我信此众皆有净信，无一比丘疑佛、法、众，疑于道者。&rdquo;</p>
<p style="text-align: left">
	　　佛告阿难：&ldquo;我亦自知今此众中最小比丘皆见道迹，不趣恶道，极七往返，必尽苦际。&rdquo;尔时，世尊即记莂千二百弟子所得<a>道果</a>。</p>
<p style="text-align: left">
	　　时，世尊披郁多罗僧，出金色臂，告诸比丘：&ldquo;汝等当观如来时时出世，如优昙钵华时一现耳！&rdquo;</p>
<p style="text-align: left">
	　　尔时，世尊重观此义，而说偈言：</p>
<p style="text-align: left">
	　　&ldquo;右臂紫金色，佛现如灵瑞，</p>
<p style="text-align: left">
	　　去来行无常，现灭无放逸。</p>
<p style="text-align: left">
	　　&ldquo;是故，比丘，无为放逸。我以不放逸故，自致正觉；无量众善，亦由不放逸得。一切万物无常存者，此是如来末后所说。&rdquo;于是，世尊即入初禅，从初禅起，入第二禅；从第二禅起，入第三禅；从第三禅起，入第四禅；从四禅起，入空处定；从空处定起，入识处定；从识处定起，入不用定；从不用定起，入有想无想定；从有想无想定起，入灭想定。</p>
<p style="text-align: left">
	　　是时，阿难问阿那律：&ldquo;世尊已般涅槃耶？&rdquo;</p>
<p style="text-align: left">
	　　阿那律言：&ldquo;未也，阿难，世尊今者在灭想定。我昔亲从佛闻，从四禅起，乃般涅槃。&rdquo;</p>
<p style="text-align: left">
	　　于时，世尊从灭想定起，入有想无想定；从有想无想定起，入不用定；从不用定起，入识处定；从识处定起，入空处定；从空处定起，入第四禅；从第四禅起，入第三禅；从三禅起，入第二禅；从二禅起，入第一禅；从第一禅起，入第二禅；从二禅起，入第三禅；从三禅起，入第四禅；从四禅起，佛般涅槃。当于尔时，地大震动，诸天、世人皆大惊怖。诸有幽冥日月光明所不照处，皆蒙大明，各得相见，迭相谓言：&ldquo;彼人生此，彼人生此。&rdquo;其光普遍，过诸天光。</p>
<p style="text-align: left">
	　　时，忉利天于<a>虚空</a>中，以文陀罗华、优钵罗、波头摩、拘摩头、分陀利华散如来上，及散众会。又以天末栴檀而散佛上，及散大众。佛灭度已，时梵天王于虚空中以偈颂曰：</p>
<p style="text-align: left">
	　　&ldquo;一切昏萌类，皆当舍诸阴；</p>
<p style="text-align: left">
	　　佛为无上尊，世间无等伦；</p>
<p style="text-align: left">
	　　如来大圣雄，有<a>无畏</a>神力；</p>
<p style="text-align: left">
	　　世尊应久住，而今般涅槃。&rdquo;</p>
<p style="text-align: left">
	　　尔时，释提桓因复作颂曰：</p>
<p style="text-align: left">
	　　&ldquo;阴行无有常，但为兴衰法，</p>
<p style="text-align: left">
	　　生者无不死，佛灭之为乐。&rdquo;</p>
<p style="text-align: left">
	　　尔时，毗沙门王复作颂曰：</p>
<p style="text-align: left">
	　　&ldquo;福树大<a>丛林</a>，无上福娑罗，</p>
<p style="text-align: left">
	　　受供之良田，双树间灭度。&rdquo;</p>
<p style="text-align: left">
	　　尔时，阿那律复作颂曰：</p>
<p style="text-align: left">
	　　&ldquo;佛以无为住，不用出入息，</p>
<p style="text-align: left">
	　　本由寂灭来，灵曜于是没。&rdquo;</p>
<p style="text-align: left">
	　　尔时，梵摩那比丘复作颂曰：</p>
<p style="text-align: left">
	　　&ldquo;不以懈慢心，约己修上慧，</p>
<p style="text-align: left">
	　　无著无所染，离爱无上尊。&rdquo;</p>
<p style="text-align: left">
	　　尔时，阿难比丘复作颂曰：</p>
<p style="text-align: left">
	　　&ldquo;<a>天人</a>怀恐怖，衣毛为之竖，</p>
<p style="text-align: left">
	　　一切皆成就，正觉取灭度。&rdquo;</p>
<p style="text-align: left">
	　　尔时，金毗罗神复作颂曰：</p>
<p style="text-align: left">
	　　&ldquo;世间失覆护，群生永盲冥，</p>
<p style="text-align: left">
	　　不复睹正觉，人雄释师子。&rdquo;</p>
<p style="text-align: left">
	　　尔时，密迹力士复作颂曰：</p>
<p style="text-align: left">
	　　&ldquo;今世与后世，梵世诸天人，</p>
<p style="text-align: left">
	　　更不复睹见，人雄释师子。&rdquo;</p>
<p style="text-align: left">
	　　尔时，佛母摩耶复作颂曰：</p>
<p style="text-align: left">
	　　&ldquo;佛生楼毗园，其道广流布，</p>
<p style="text-align: left">
	　　还到本生处，永弃无常身。&rdquo;</p>
<p style="text-align: left">
	　　尔时，双树神复作颂曰：</p>
<p style="text-align: left">
	　　&ldquo;何时当复以，非时华散佛？</p>
<p style="text-align: left">
	　　十力功德具，如来取灭度。&rdquo;</p>
<p style="text-align: left">
	　　尔时，娑罗园林神复作颂曰：</p>
<p style="text-align: left">
	　　&ldquo;此处最妙乐，佛于此生长，</p>
<p style="text-align: left">
	　　即此转法轮，又于此灭度。&rdquo;</p>
<p style="text-align: left">
	　　尔时，四天王复作颂曰：</p>
<p style="text-align: left">
	　　&ldquo;如来无上智，常说无常论，</p>
<p style="text-align: left">
	　　解群生苦缚，究竟入寂灭。&rdquo;</p>
<p style="text-align: left">
	　　尔时，忉利天王复作颂曰：</p>
<p style="text-align: left">
	　　&ldquo;于亿千万劫，求成无上道，</p>
<p style="text-align: left">
	　　解群生苦缚，究竟入寂灭。&rdquo;</p>
<p style="text-align: left">
	　　尔时，焰天王复作颂曰：</p>
<p style="text-align: left">
	　　&ldquo;此是最后衣，缠裹如来身，</p>
<p style="text-align: left">
	　　佛既灭度已，衣当何处施？&rdquo;</p>
<p style="text-align: left">
	　　尔时，兜率陀天王复作颂曰：</p>
<p style="text-align: left">
	　　&ldquo;此是末后身，阴、界于此灭，</p>
<p style="text-align: left">
	　　无忧无喜想，无复老死患。&rdquo;</p>
<p style="text-align: left">
	　　尔时，化<a>自在</a>天王复作颂曰：</p>
<p style="text-align: left">
	　　&ldquo;佛于今后夜，偃右胁而卧，</p>
<p style="text-align: left">
	　　于此娑罗园，释师子灭度。&rdquo;</p>
<p style="text-align: left">
	　　尔时，他化自在天王复作颂曰：</p>
<p style="text-align: left">
	　　&ldquo;世间永衰冥，星王月奄坠，</p>
<p style="text-align: left">
	　　无常之所覆，大智日永翳。&rdquo;</p>
<p style="text-align: left">
	　　尔时，异比丘而作颂曰：</p>
<p style="text-align: left">
	　　&ldquo;是身如泡沫，危脆谁当乐？</p>
<p style="text-align: left">
	　　佛得金刚身，犹为无常坏。</p>
<p style="text-align: left">
	　　诸佛金刚体，皆亦归无常，</p>
<p style="text-align: left">
	　　速灭如少雪，其余复何异？&rdquo;</p>
<p style="text-align: left">
	　　佛般涅槃已，时诸比丘悲恸殒绝，自投于地，宛转号咷，不能自胜，歔欷而言：&ldquo;如来灭度，何其驶哉！世尊灭度，何其疾哉！大法沦翳，何其速哉！群生长衰，世间眼灭。譬如大树根拔，枝条摧折。又如斩蛇，宛转回遑，莫知所奉。&rdquo;时，诸比丘亦复如是，悲恸殒绝，自投于地，宛转号咷，不能自胜，歔欷而言：&ldquo;如来灭度，何其驶哉！世尊灭度，何其疾哉！大法沦翳，何其速哉！群生长衰，世间眼灭。&rdquo;</p>
<p style="text-align: left">
	　　尔时，长老阿那律告诸比丘：&ldquo;止！止！勿悲！诸天在上，倘有怪责。&rdquo;</p>
<p style="text-align: left">
	　　时，诸比丘问阿那律：&ldquo;上有几天？&rdquo;</p>
<p style="text-align: left">
	　　阿那律言：&ldquo;充满虚空，岂可计量？皆于空中徘徊骚扰，悲号躃踊，垂泪而言：&lsquo;如来灭度，何其驶哉！世尊灭度，何其疾哉！大法沦翳，何其速哉！群生长衰，世间眼灭。譬如大树根拔，枝条摧折。又如斩蛇，宛转回遑，莫知所奉。&rsquo;是时，诸天亦复如是，皆于空中徘徊骚扰，悲号躃踊，垂泪而言：&lsquo;如来灭度，何其驶哉！世尊灭度，何其疾哉！大法沦翳，何其速哉！群生长衰，世间眼灭。&rsquo;&rdquo;</p>
<p style="text-align: left">
	　　时，诸比丘竟夜达晓，讲法语已，阿那律告阿难言：&ldquo;汝可入城，语诸末罗：&lsquo;佛已灭度，所欲施作，宜及时为。&rsquo;&rdquo;</p>
<p style="text-align: left">
	　　是时，阿难即起，礼佛足已，将一比丘，涕泣入城，遥见五百末罗以少因缘，集在一处。诸末罗见阿难来，皆起奉迎，礼足而立，白阿难言：&ldquo;今来何早？&rdquo;</p>
<p style="text-align: left">
	　　阿难答言：&ldquo;我今为欲饶益汝故，晨来至此。汝等当知：如来昨夜已取灭度，汝欲施作，宜及时为。&rdquo;</p>
<p style="text-align: left">
	　　时，诸末罗闻是語已，莫不悲恸，扪泪而言：&ldquo;一何驶哉！佛般涅槃。一何疾哉！世间眼灭。&rdquo;</p>
<p style="text-align: left">
	　　阿难报曰：&ldquo;止！止！诸君勿为悲泣，欲使有为不变易者，无有是处。佛已先说：&lsquo;生者有死，合会有离；一切恩爱，无常存者。&rsquo;&rdquo;</p>
<p style="text-align: left">
	　　时，诸末罗各相谓言：&ldquo;宜各还归，办诸香华及众伎乐，速诣双树，供养<a>舍利</a>。竟一日已，以<a>佛舍利</a>置于床上，使末罗童子举床四角，擎持幡盖，<a>烧香</a>散华，伎乐供养，入东城门，遍诸里巷，使国人民皆得供养；然后出西城门，诣高显处而阇维之。&rdquo;时，诸末罗作此论已，各自还家，供办香华及众伎乐，诣双树间，供养舍利。竟一日已，以佛舍利置于床上，诸末罗等众来举床，皆不能胜。</p>
<p style="text-align: left">
	　　时，阿那律语诸末罗：&ldquo;汝等且止，勿空疲劳，今者诸天欲来举床。&rdquo;</p>
<p style="text-align: left">
	　　诸末罗曰：&ldquo;天以何意，欲举此床？&rdquo;</p>
<p style="text-align: left">
	　　阿那律曰：&ldquo;汝等欲以香华伎乐供养舍利，竟一日已，以佛舍利置于床上，使末罗童子举床四角，擎持幡盖，烧香散华，伎乐供养，入东城门，遍诸里巷，使国人民皆得供养；然后出西城门，诣高显处而阇维之。而诸天意欲留舍利七日之中，香华伎乐，礼敬供养；然后以佛舍利置于床上，使末罗童子举床四角，擎持幡盖，散华烧香，作众伎乐，供养舍利，入东城门，遍诸里巷，使国人民皆得供养；然后出城北门，渡熙连禅河，到天冠寺而阇维之。是上天意，使床不动。&rdquo;</p>
<p style="text-align: left">
	　　末罗曰：&ldquo;诺！快哉斯言！随诸天意。&rdquo;</p>
<p style="text-align: left">
	　　时，诸末罗自相谓言：&ldquo;我等宜先入城，街里街里，平治道路，扫洒烧香，还来至此，于七日中供养舍利。&rdquo;时，诸末罗即共入城，街里街里，平治道路，扫洒烧香，讫已出城，于双树间，以香华伎乐供养舍利。讫七日已，时日向暮，举佛舍利置于床上，末罗童子奉举四角，擎持幡盖，烧香散华，作众伎乐，前后导从，安详而行。</p>
<p style="text-align: left">
	　　时，忉利诸天以文陀罗华、优钵罗华、波头摩华、拘物头华、分陀利华、天末栴檀散舍利上，充满街路。诸天作乐，鬼神歌咏。时，诸末罗自相谓言：&ldquo;且置人乐，请设天乐供养舍利。&rdquo;</p>
<p style="text-align: left">
	　　于是，末罗奉床渐进，入东城门，止诸街巷，烧香散华，伎乐供养。时，有路夷末罗女笃信佛道，手擎金华，大如车轮，供养舍利。时，有一老母举声赞曰：&ldquo;此诸末罗为得大利，如来末后于此灭度，举国士民快得供养。&rdquo;</p>
<p style="text-align: left">
	　　时，诸末罗设供养已，出城北门，渡熙连禅河，到天冠寺，置床于地，告阿难曰：&ldquo;我等当复以何供养？&rdquo;</p>
<p style="text-align: left">
	　　阿难报曰：&ldquo;我亲从佛闻，亲受佛教，欲葬舍利者，当如转轮圣王葬法。&rdquo;</p>
<p style="text-align: left">
	　　又问阿难：&ldquo;转轮圣王葬法云何？&rdquo;</p>
<p style="text-align: left">
	　　答曰：&ldquo;圣王葬法：先以香汤洗浴其身，以新劫贝周遍缠身，五百张叠次如缠之。内身金棺，灌以麻油毕，举金棺置于第二大铁椁中，栴<a>檀香</a>椁次重于外。积众名香，厚衣其上而阇维之。收拾舍利，于四衢道起立塔庙，表刹悬缯，使国行人皆见王塔，思慕正化，多所饶益。&lsquo;阿难，汝欲葬我，先以香汤洗浴，用新劫贝周匝缠身，以五百张叠次如缠之。内身金棺，灌以麻油毕，举金棺置于第二大铁椁中，栴檀香椁次重于外。积众名香，厚衣其上而阇维之。收捡舍利，于四衢道起立塔庙，表刹悬缯，使诸行人皆见佛塔，思慕如来法王道化，生获福利，死得上天，除得道者。&rsquo;&rdquo;</p>
<p style="text-align: left">
	　　时，诸末罗各相谓言：&ldquo;我等还城，供办葬具、香华、劫贝、棺椁、香油及与白叠。&rdquo;时，诸末罗即共入城，供办葬具已，还到天冠寺，以净香汤洗浴佛身，以新劫贝周匝缠身，五百张叠次如缠之。内身金棺，灌以香油，奉举金棺置于第二大铁椁中，栴檀木椁重衣其外，以众名香而积其上。</p>
<p style="text-align: left">
	　　时，有末罗大臣名曰路夷，执大炬火，欲燃佛[卄/積]，而火不燃。又有大末罗次前燃[卄/積]，火又不燃。时，阿那律语诸末罗言：&ldquo;止！止！诸贤，非汝所能。火灭不燃，是诸天意。&rdquo;</p>
<p style="text-align: left">
	　　末罗又问：&ldquo;诸天何故使火不燃？&rdquo;</p>
<p style="text-align: left">
	　　阿那律言：&ldquo;天以大迦葉将五百弟子从波婆国来，今在半道，及未阇维，欲见佛身，天知其意，故使火不燃。&rdquo;</p>
<p style="text-align: left">
	　　末罗又言：&ldquo;愿遂此意。&rdquo;</p>
<p style="text-align: left">
	　　尔时，大迦葉将五百弟子从波婆国来，在道而行，遇一尼乾子手执文陀罗华。时，大迦葉遥见尼乾子，就往问言：&ldquo;汝从何来？&rdquo;</p>
<p style="text-align: left">
	　　报言：&ldquo;吾从拘尸城来。&rdquo;</p>
<p style="text-align: left">
	　　迦葉又言：&ldquo;汝知我师乎？&rdquo;</p>
<p style="text-align: left">
	　　答曰：&ldquo;知。&rdquo;</p>
<p style="text-align: left">
	　　又问：&ldquo;我师存耶？&rdquo;</p>
<p style="text-align: left">
	　　答曰：&ldquo;灭度已来，已经七日，吾从彼来，得此天华。&rdquo;迦葉闻之，怅然不悦。时，五百比丘闻佛灭度，皆大悲泣，宛转号咷，不能自胜，扪泪而言：&ldquo;如来灭度，何其驶哉！世尊灭度，何其疾哉！大法沦翳，何其速哉！群生长衰，世间眼灭。譬如大树根拔，枝条摧折。又如斩蛇，宛转回遑，莫知所奉。&rdquo;</p>
<p style="text-align: left">
	　　时，彼众中有释种子，字拔难陀，止诸比丘言：&ldquo;汝等勿忧，世尊灭度，我得自在。彼者常言：&lsquo;当应行是，不应行是。&rsquo;自今已后，随我所为。&rdquo;</p>
<p style="text-align: left">
	　　迦葉闻已，怅然不悦，告诸比丘曰：&ldquo;速严衣钵，时诣双树，及未阇维，可得见佛。&rdquo;</p>
<p style="text-align: left">
	　　时，诸比丘闻大迦葉语已，即从座起，侍从迦葉，诣拘尸城，渡尼连禅河水，到天冠寺，至阿难所。问讯已，一面住，语阿难言：&ldquo;我等欲一面觐舍利，及未阇维，宁可见不？&rdquo;</p>
<p style="text-align: left">
	　　阿难答言：&ldquo;虽未阇维，难复可见。所以然者？佛身既洗以香汤，缠以劫贝，五百张叠次如缠之。藏于金棺，置于铁椁中，栴檀香椁重衣其外，以为佛身难复可睹。&rdquo;</p>
<p style="text-align: left">
	　　迦葉请至三，阿难答如初，以为佛身难复得见。</p>
<p style="text-align: left">
	　　时，大迦葉适向香积，于时佛身从重椁内双出两足，足有异色。迦葉见已，怪问阿难：&ldquo;佛身金色，足何故异？&rdquo;</p>
<p style="text-align: left">
	　　阿难报曰：&ldquo;向者，有一老母悲哀而前，手抚佛足，泪堕其上，故色异耳！&rdquo;</p>
<p style="text-align: left">
	　　迦葉闻已，又大不悦，即向香积，礼佛舍利。时，四部众及上诸天同时俱礼，于是佛足忽然不现。</p>
<p style="text-align: left">
	　　时，大迦葉绕积三匝，而作颂曰：</p>
<p style="text-align: left">
	　　&ldquo;诸佛无等等，圣智不可称，</p>
<p style="text-align: left">
	　　无等之圣智，我今稽首礼。</p>
<p style="text-align: left">
	　　无等等沙门，最上无瑕秽，</p>
<p style="text-align: left">
	　　牟尼绝爱枝，大仙天人尊，</p>
<p style="text-align: left">
	　　人中第一雄，我今稽首礼。</p>
<p style="text-align: left">
	　　苦行无等侣，离著而教人，</p>
<p style="text-align: left">
	　　无染无垢尘，稽首无上尊。</p>
<p style="text-align: left">
	　　三垢垢已尽，乐于空寂行，</p>
<p style="text-align: left">
	　　无二无畴匹，稽首十力尊。</p>
<p style="text-align: left">
	　　善逝为最上，二足尊中尊，</p>
<p style="text-align: left">
	　　觉<a>四谛</a>止息，稽首安隐智。</p>
<p style="text-align: left">
	　　沙门中无上，回邪令入正，</p>
<p style="text-align: left">
	　　世尊施寂灭，稽首湛然迹。</p>
<p style="text-align: left">
	　　无热无瑕隙，其心当寂定，</p>
<p style="text-align: left">
	　　练除诸尘秽，稽首无垢尊。</p>
<p style="text-align: left">
	　　慧眼无限量，<a>甘露</a>威名称，</p>
<p style="text-align: left">
	　　希有难思议，稽首无等伦。</p>
<p style="text-align: left">
	　　吼声如师子，在林无所畏，</p>
<p style="text-align: left">
	　　降魔越四姓，是故稽首礼。&rdquo;</p>
<p style="text-align: left">
	　　大迦葉有大威德，四辩具足，说此偈已，时彼佛[卄/積]不烧自燃。诸末罗等各相谓言：&ldquo;今火猛炽，焰盛难止，阇维舍利，或能消尽，当于何所求水灭之？&rdquo;时，佛[卄/積]侧有娑罗树神，笃信佛道，寻以神力灭佛[卄/積]火。</p>
<p style="text-align: left">
	　　时，诸末罗复相谓言：&ldquo;此拘尸城左右十二由旬，所有香华，尽当采取，供佛舍利。&rdquo;寻诣城侧，取诸香华，以用供养。</p>
<p style="text-align: left">
	　　时，波婆国末罗民众，闻佛于双树灭度，皆自念言：&ldquo;今我宜往，求舍利分，自于本土，起塔供养。&rdquo;时，波婆国诸末罗即下国中，严四种兵&mdash;&mdash;象兵、马兵、车兵、步兵，到拘尸城，遣使者曰：&ldquo;闻佛众佑，止此灭度，彼亦我师，敬慕之心，来请骨分，当于本国起塔供养。&rdquo;</p>
<p style="text-align: left">
	　　拘尸王答曰：&ldquo;如是！如是！诚如所言。但为世尊垂降此土，于兹灭度，国内士民，当自供养。远劳诸君，舍利分不可得。&rdquo;</p>
<p style="text-align: left">
	　　时，遮罗颇国诸跋离民众，及罗摩伽国拘利民众、毗留提国婆罗门众、迦维罗卫国释种民众、毗舍离国离车民众，及摩竭王阿阇世，闻如来于拘尸城双树间而取灭度，皆自念言：&ldquo;今我宜往，求舍利分。&rdquo;</p>
<p style="text-align: left">
	　　时，诸国王阿阇世等，即下国中，严四种兵&mdash;&mdash;象兵、马兵、车兵、步兵，进渡恒水，即敕婆罗门香姓：&ldquo;汝持我名，入拘尸城，致问诸末罗等：&lsquo;起居轻利，游步强耶？吾于诸贤，每相宗敬，邻境义和，曾无诤讼。我闻如来于君国内而取灭度，唯无上尊，实我所天，故从远来，求请骨分，欲还本土，起塔供养。设与我者，举国重宝，与君共之。&rsquo;&rdquo;</p>
<p style="text-align: left">
	　　时，香姓婆罗门受王教已，即诣彼城，语诸末罗曰：&ldquo;摩竭大王致问无量：&lsquo;起居轻利，游步强耶？吾于诸君，每相宗敬，邻境义和，曾无诤讼。我闻如来于君国内而取灭度，唯无上尊，实我所天，故从远来，求请骨分，欲还本土，起塔供养。设与我者，举国重宝，与君共之。&rsquo;&rdquo;</p>
<p style="text-align: left">
	　　时，诸末罗报香姓曰：&ldquo;如是！如是！诚如君言。但为世尊垂降此土，于兹灭度，国内士民自当供养。远劳诸君，舍利分不可得。&rdquo;</p>
<p style="text-align: left">
	　　时，诸国王即集群臣，众共立议，作颂告曰：</p>
<p style="text-align: left">
	　　&ldquo;吾等和议，远来拜首，</p>
<p style="text-align: left">
	　　逊言求分，如不见与，</p>
<p style="text-align: left">
	　　四兵在此，不惜身命，</p>
<p style="text-align: left">
	　　义而弗获，当以力取。&rdquo;</p>
<p style="text-align: left">
	　　时，拘尸国即集群臣，众共立议，以偈答曰：</p>
<p style="text-align: left">
	　　&ldquo;远劳诸君，屈辱拜首，</p>
<p style="text-align: left">
	　　如来遗形，不敢相许，</p>
<p style="text-align: left">
	　　彼欲举兵，吾斯亦有，</p>
<p style="text-align: left">
	　　毕命相抵，未之有畏。&rdquo;</p>
<p style="text-align: left">
	　　时，香姓婆罗门晓众人曰：&ldquo;诸贤，长夜受佛教诫，口诵法言，心服仁化，一切众生常念欲安，宁可争佛舍利，共相残害？如来遗形欲以广益，舍利现在，但当分取。&rdquo;</p>
<p style="text-align: left">
	　　众咸称善，寻复议言：&ldquo;谁堪分者？&rdquo;</p>
<p style="text-align: left">
	　　皆言香姓婆罗门仁智平均，可使分也。</p>
<p style="text-align: left">
	　　时，诸国王即命香姓：&ldquo;汝为我等分佛舍利，均作八分。&rdquo;</p>
<p style="text-align: left">
	　　于时，香姓闻诸王语已，即诣舍利所，头面礼毕，徐前取佛上牙，别置一面。寻遣使者，赍佛上牙，诣阿阇世王所，语使者言：&ldquo;汝以我声，上白大王：&lsquo;起居轻利，游步强耶？舍利未至，倾迟无量耶？今付使者如来上牙，并可供养，以慰企望，明星出时，分舍利讫，当自奉送。&rsquo;&rdquo;</p>
<p style="text-align: left">
	　　时，彼使者受香姓语已，即诣阿阇世王所，白言：&ldquo;香姓婆罗门致问无量：&lsquo;起居轻利，游步强耶？舍利未至，倾迟无量耶？今付使者如来上牙，并可供养，以慰企望，明星出时，分舍利讫，当自奉送。&rsquo;&rdquo;</p>
<p style="text-align: left">
	　　尔时，香姓以一瓶受一石许，即分舍利，均为八分已，告众人言：&ldquo;愿以此瓶，众议见与，自欲于舍起塔供养。&rdquo;</p>
<p style="text-align: left">
	　　皆言：&ldquo;智哉！是为知时。&rdquo;即共听与。</p>
<p style="text-align: left">
	　　时，有毕钵村人白众人言：&ldquo;乞地焦炭，起塔供养。&rdquo;皆言与之。</p>
<p style="text-align: left">
	　　时，拘尸国人得舍利分，即于其土起塔供养。波婆国人、遮罗国、罗摩伽国、毗留提国、迦维罗卫国、毗舍离国、摩竭国阿阇世王等，得舍利分已，各归其国，起塔供养。香姓婆罗门持舍利瓶归起塔庙，毕钵村人持地焦炭归起塔庙。当于尔时，如来舍利起于八塔，第九瓶塔，第十炭塔，第十一生时发塔。</p>
<p style="text-align: left">
	　　何等时佛生？何等时出家？</p>
<p style="text-align: left">
	　　何等时成道？何等时灭度？</p>
<p style="text-align: left">
	　　沸星出时生，沸星出出家，</p>
<p style="text-align: left">
	　　沸星出成道，沸星出灭度。</p>
<p style="text-align: left">
	　　何等生二足尊，何等出丛林苦？</p>
<p style="text-align: left">
	　　何等得最上道？何等入涅槃城？</p>
<p style="text-align: left">
	　　沸星生二足尊，沸星出丛林苦，</p>
<p style="text-align: left">
	　　沸星得最上道，沸星入涅槃城。</p>
<p style="text-align: left">
	　　八日如来生，八日佛出家，</p>
<p style="text-align: left">
	　　八日成菩提，八日取灭度。</p>
<p style="text-align: left">
	　　八日生二足尊，八日出丛林苦，</p>
<p style="text-align: left">
	　　八日成最上道，八日入泥洹城。</p>
<p style="text-align: left">
	　　二月如来生，二月佛出家，</p>
<p style="text-align: left">
	　　二月成菩提，二月取涅槃。</p>
<p style="text-align: left">
	　　二月生二足尊，二月出丛林苦，</p>
<p style="text-align: left">
	　　二月得最上道，二月入涅槃城。</p>
<p style="text-align: left">
	　　娑罗华炽盛，种种光相照，</p>
<p style="text-align: left">
	　　于其本生处，如来取灭度。</p>
<p style="text-align: left">
	　　大慈般涅槃，多人称赞礼，</p>
<p style="text-align: left">
	　　尽度诸恐畏，决定取灭度。</p>
		

	
	

		</div></div><hr><script charset='utf-8' src='../../js/footer.js'></script></body></html>