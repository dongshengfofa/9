<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十一卷 佛说长阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十一卷 佛说长阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十一卷 佛说长阿含经</strong></p>
<p style="text-align: left">
	　　第二分阿[少/兔]夷经第十一</p>
<p style="text-align: left">
	　　如是我闻：一时，佛在冥宁国阿[少/兔]夷土，与大<a>比丘</a>众千二百五十人俱。</p>
<p style="text-align: left">
	　　尔时，<a>世尊</a>著衣持钵，入阿[少/兔]夷城乞食。尔时，世尊默自念言：&ldquo;我今乞食，于时如早，今宜往诣房伽婆梵志园观。&rdquo;比丘须时至，然后乞食。尔时，世尊即诣彼园。时彼梵志遥见佛来，即起奉迎，共相问讯，言：&ldquo;善来！瞿昙，不面来久。今以何缘乃能屈顾？惟愿瞿昙就此处坐！&rdquo;尔时，世尊即就其座。</p>
<p style="text-align: left">
	　　时，彼梵志于一面坐，白世尊言：&ldquo;先夜隶车子善宿比丘来至我所，语我言：&lsquo;大师，我不于佛所修梵行也。所以然者？佛疏外我。&rsquo;彼人见向说瞿昙过，虽有此言，我亦不受。&rdquo;</p>
<p style="text-align: left">
	　　佛告梵志：&ldquo;彼善宿所言，知汝不受耳！昔我一时，在毗舍离猕猴池侧集法堂上，时此善宿来至我所，语我言：&lsquo;如来外我，我不于如来所修梵行也。&rsquo;我时告曰：&lsquo;汝何故言：我不于如来所修梵行，如来外我耶？&rsquo;善宿报我言：&lsquo;如来不为我现神足变化。&rsquo;</p>
<p style="text-align: left">
	　　&ldquo;时，我语言：&lsquo;吾可请汝于我法中净修梵行，当为汝现神足耶？复当语我：如来当为我现神足变化，然后我当修梵行耶？&rsquo;时，善宿报我言：&lsquo;不也，世尊，&rsquo;佛告善宿：&lsquo;我亦不语汝言：汝于我法中净修梵行，当为汝现神足变化。汝亦不言为我现神足者，当修梵行。云何，善宿，如汝意者，谓如来能现神足、为不能现耶？我所<a>说法</a>，彼法能得出要，尽苦际不耶？&rsquo;善宿白佛言：&lsquo;如是，世尊，如来能现神足，非为不能；所可说法，能得出要，尽诸苦际，非为不尽。&rsquo;&lsquo;是故，善宿，我所说法修梵<a>行者</a>，能现神足，非为不能；出要离苦，非不能离。汝于此法欲何所求？&rsquo;</p>
<p style="text-align: left">
	　　&ldquo;善宿言：&lsquo;世尊不能随时教我，我父秘术，世尊尽知，吝不教我。&rsquo;佛言：&lsquo;善宿，我颇曾言：汝于我法中修梵行者，教汝父术耶？汝颇复言：教我父术者，当于佛所修梵行耶？&rsquo;答曰：&lsquo;不也。&rsquo;&lsquo;是故，善宿，我先无此言，汝亦无言，今者何故作此语耶？云何，善宿，汝谓如来能说汝父秘术，为不能说耶？所可说法，能得出要，尽苦际不耶？&rsquo;善宿报言：&lsquo;如来能说父之秘术，非为不能；说法出要，能尽苦际，非为不能。&rsquo;佛告善宿：&lsquo;若我能说汝父秘术，亦能说法出要离苦，汝于我法中复欲何求？&rsquo;</p>
<p style="text-align: left">
	　　&ldquo;又告善宿：&lsquo;汝先于毗舍离跋阇土地，无数方便，称叹如来，称叹<a>正法</a>，称叹众僧。譬如有人八种称叹彼清凉池，使人好乐：一冷，二轻，三柔，四清，五甘，六无垢，七饮无餍，八便身。汝亦如是，于毗舍离跋阇土，称叹如来，称叹正法，称叹众僧，使人信乐。善宿，当知今汝退者，<a>世间</a>当复有言：善宿比丘多有知识，又是世尊所亲，亦是世尊<a>弟子</a>，不能尽形净修梵行，舍戒就俗，处卑陋行。&rsquo;梵志，当知我时备语，不顺我教，舍戒就俗。</p>
<p style="text-align: left">
	　　&ldquo;梵志，一时，我在猕猴池侧法讲堂上。时有尼乾子，字伽罗楼，在彼处止，人所宗敬，名称远闻，多有知识，利养备具。时，善宿比丘著衣持钵，入毗舍离城乞食，渐渐转到尼乾子所。尔时，善宿以深远义问尼乾子，彼不能答，便生瞋恚。善宿自念：&lsquo;我触娆此人，将无长夜有苦恼报耶？&rsquo;梵志，当知时善宿比丘于乞食后，执持衣钵，来至我所，头面礼足，在一面坐。善宿尔时亦不以此缘告我。我语之曰：&lsquo;愚人！汝宁可自称为<a>沙门</a>释子耶？&rsquo;善宿寻报我言：&lsquo;世尊，何故称我为愚？不应自称为释子耶？&rsquo;我告之曰：&lsquo;愚人！汝曾往至尼乾子所问深远义，彼不能报，便生瞋恚。汝时自念：我今触此尼乾，将无长夜有苦恼报耶？汝有是念不？&rsquo;</p>
<p style="text-align: left">
	　　&ldquo;善宿白佛言：&lsquo;彼是<a>罗汉</a>，何缘乃有此嫉恚心？&rsquo;我时答曰：&lsquo;愚人！罗汉何缘有嫉恚心？非我罗汉有嫉恚心，汝今自谓彼是罗汉，彼有七苦行，长夜执持。何谓七？一、尽形寿不著衣裳；二、尽形寿不饮酒食肉，而不食饭及与麨面；三、尽形寿不犯梵行；四、尽形寿毗舍离有四石塔&mdash;&mdash;东名忧园塔、南名象塔、西名多子塔、北名七聚塔，尽形不离四塔，为四苦行。而彼后当犯此七苦行已，于毗舍离城外命终。譬如野干疥癞衰病，死丘冢间，彼尼乾子亦复如是；自为禁法，后尽犯之。本自誓言，尽形不著衣服，后还著衣；本自誓言，尽形寿不饮酒啖肉，不食饭及麨面，而后尽食；本自誓言，不犯梵行，而后亦犯；本言不越四塔&mdash;&mdash;东忧园塔、南象塔、西多子塔、北七聚塔，今尽远离，不复亲近。彼人自违此七誓已，出毗舍离城，冢间命终。&rsquo;佛告善宿曰：&lsquo;愚人！汝不信我言，汝自往观，自当知耳！&rsquo;&rdquo;</p>
<p style="text-align: left">
	　　佛告梵志：&ldquo;一时，比丘善宿著衣持钵，入城乞食。乞食已，还出城，于空冢间见尼乾子于彼命终；见已，来至我所，头面礼足，在一面坐，不以此事而语我言。梵志，当知我尔时语善宿曰：&lsquo;云何，善宿，我先所记尼乾子如我语不？&rsquo;对曰：&lsquo;如是，如世尊言。&rsquo;梵志，当知我与善宿现<a>神通</a>证，而彼言：&lsquo;世尊不为我现。&rsquo;</p>
<p style="text-align: left">
	　　&ldquo;又一时，我在冥宁国白土之邑。时有尼乾子，名究罗帝，在白土住，人所宗敬，名称远闻，多得利养。时，我著衣持钵，入城乞食。时善宿比丘随我后行，见究罗帝尼乾子在粪堆上伏舐糠糟。梵志，当知时善宿比丘见此尼乾子在粪堆上伏舐糠糟已，作是念言：&lsquo;世间诸有阿罗汉、向阿罗汉道者无有及此，此尼乾子其道最胜。所以者何？此人苦行乃能如是，除舍骄慢，于粪堆上伏舐糠糟。&rsquo;</p>
<p style="text-align: left">
	　　&ldquo;梵志，时，我右旋告善宿曰：&lsquo;汝意愚人！宁可自称为释子耶？&rsquo;善宿白佛言：&lsquo;世尊，何故称我为愚？不应自称为释子耶？&rsquo;佛告善宿言：&lsquo;汝愚人！观此究罗帝蹲粪堆上伏食糠糟，汝见已，作是念：&ldquo;诸世间阿罗汉及向阿罗汉者，此究罗帝最为尊上。所以者何？今此究罗帝乃能苦行，除舍骄慢，蹲粪堆上伏舐糠糟。&rdquo;汝有是念不？&rsquo;答我言：&lsquo;实尔。&rsquo;善宿又言：&lsquo;何故，世尊，于阿罗汉所生嫉妒心？&rsquo;佛告愚人：&lsquo;我不于罗汉所生嫉妒心，何为于罗汉所生嫉妒心？汝今愚人！谓究罗帝真阿罗汉。此人却后七日当腹胀命终，生起尸饿鬼中，常苦饥饿。其命终后，以苇索系抴于冢间。汝若不信者，可先往语之。&rsquo;</p>
<p style="text-align: left">
	　　&ldquo;时，善宿即往诣究罗帝所，语言：&lsquo;彼沙门瞿昙记汝：却后七日当腹胀命终，生起尸饿鬼中，死已以苇索系抴于冢间。&rsquo;善宿复白：&lsquo;汝当省食，勿使彼言当也。&rsquo;梵志，当知时究罗帝至满七日，腹胀而死，即生起尸饿鬼中，死已以苇索系抴于冢间。尔时，善宿闻佛语已，屈指计日。至七日已，时善宿比丘即往至裸形村中，到已，问其村人曰：&lsquo;诸贤，究罗帝今何所在？&rsquo;报曰：&lsquo;已取命终。&rsquo;问曰：&lsquo;何患命终耶？&rsquo;答曰：&lsquo;腹胀。&rsquo;问曰：&lsquo;云何殡送？&rsquo;答曰：&lsquo;以苇索系抴于冢间。&rsquo;</p>
<p style="text-align: left">
	　　&ldquo;梵志，时，善宿闻此语已，即往冢间。欲至未至，时彼死尸并动膝脚，忽尔而蹲。时彼善宿故前到死尸所，语言：&lsquo;究罗帝，汝命终耶？&rsquo;死尸答言：&lsquo;我已命终。&rsquo;问曰：&lsquo;汝以何患命终？&rsquo;死尸答言：&lsquo;瞿昙记我：七日后腹胀命终。我如其言，至满七日，腹胀命终。&rsquo;善宿复问：&lsquo;汝生何处？&rsquo;尸即报言：&lsquo;彼瞿昙所记：当生起尸饿鬼中。我今日生起尸饿鬼中。&rsquo;善宿问曰：&lsquo;汝命终时，云何殡送？&rsquo;尸答曰：&lsquo;瞿昙所记：以苇索系抴于冢间。实如彼言，以苇索系抴于冢间。&rsquo;时，死尸语善宿曰：&lsquo;汝虽<a>出家</a>，不得善利。瞿昙沙门说如此事，汝常不信。&rsquo;作是语已，死尸还卧。</p>
<p style="text-align: left">
	　　&ldquo;梵志，时，善宿比丘来至我所，头面礼足，在一面坐，不以此缘语我。我寻语曰：&lsquo;如我所记，究罗帝者实尔以不？&rsquo;答曰：&lsquo;实尔，如世尊言。&rsquo;梵志，我如是数数为善宿比丘现神通证，而彼犹言：&lsquo;世尊不为我现神通。&rsquo;&rdquo;</p>
<p style="text-align: left">
	　　佛告梵志：&ldquo;我于一时，在猕猴池法讲堂上。时有梵志，名曰波<a>梨子</a>，在彼处止，人所宗敬，名称远闻，多有利养，于毗舍离大众之中，作如是说：&lsquo;沙门瞿昙自称智慧，我亦智慧；沙门瞿昙自称神足，我亦有神足；沙门瞿昙得超越道，我亦得超越道。我当与彼共现神足，沙门现一，我当现二；沙门现二，我当现四；沙门现八，我现十六；沙门现十六，我现三十二；沙门现三十二，我现六十四。随彼沙门所现多少，我尽当倍。&rsquo;</p>
<p style="text-align: left">
	　　&ldquo;梵志，时，善宿比丘著衣持钵，入城乞食，见波梨梵志于大众中作如是说：&lsquo;沙门瞿昙自称智慧，我亦智慧；沙门瞿昙自称神足，我亦有神足；沙门瞿昙得超越道，我亦得超越道。我当与彼共现神足，沙门现一，我当现二；沙门现四，我当现八乃至随沙门所现多少，我尽能倍。&rsquo;时，善宿比丘乞食已，来至我所，头面礼，一面坐，语我言：&lsquo;我于晨朝著衣持钵，入城乞食，时闻毗舍离波梨子于大众中作是说言：&ldquo;沙门瞿昙有大智慧，我亦有大智慧；沙门瞿昙有神足，我亦有神足；瞿昙现一，我当现二乃至随瞿昙所现多少，我尽能倍。&rdquo;&rsquo;具以此事而来告我。我语善宿言：&lsquo;彼波梨子于大众中不舍此语，不舍此见，不舍此慢，来至我所者，终无是处。若彼作是念&ldquo;我不舍此语，不舍此见，不舍此慢，而至沙门瞿昙所&rdquo;者，彼头即当破为七分。欲使彼人不舍此语，不舍见慢，而能来者，无有是处。&rsquo;</p>
<p style="text-align: left">
	　　&ldquo;善宿言：&lsquo;世尊护口，如来护口。&rsquo;佛告善宿：&lsquo;汝何故言：世尊护口，如来护口？&rsquo;善宿言：&lsquo;彼波梨子有大威神，有大德力，脱当来者将无见世尊虚耶？&rsquo;佛告善宿：&lsquo;如来所言颇有二耶？&rsquo;对曰：&lsquo;无也。&rsquo;又告善宿：&lsquo;若无二者，汝何故言：世尊护口，如来护口？&rsquo;善宿白佛言：&lsquo;世尊为自知见彼波梨子？为诸天来语？&rsquo;佛言：&lsquo;我亦自知，亦诸天来语故知。此毗舍离阿由陀大将，身坏命终，生忉利天，彼来语我言：&ldquo;波梨梵志子不知羞惭，犯戒妄语，在毗舍离，于大众中作如是诽谤言：阿由陀大将身坏命终，生起尸鬼中。然我实身坏命终，生忉刹天。&rdquo;波梨子我先自知，亦诸天来语故知。&rsquo;佛告愚人善宿：&lsquo;汝不信我言者，入毗舍离，随汝唱之，我食后当往诣波梨梵志子所。&rsquo;&rdquo;</p>
<p style="text-align: left">
	　　佛告梵志：&ldquo;时，彼善宿过其夜已，著衣持钵，入城乞食。时，彼善宿向毗舍离城中众多<a>婆罗门</a>、沙门、梵志，具说此言：&lsquo;波梨梵志子于大众中说如此言：&ldquo;沙门瞿昙有大智慧，我亦有大智慧；沙门瞿昙有大威力，我亦有大威力；沙门瞿昙有大神足，我亦有大神足；沙门现一，我当现二乃至沙门随所现多少，我尽当倍。&rdquo;而今沙门瞿昙欲诣彼波梨子所，汝等众人尽可诣彼。&rsquo;时，波梨梵志在道而行，善宿见已，速诣其所，语言：&lsquo;汝于毗舍离大众中作如是言：&ldquo;沙门瞿昙有大智慧，我亦有大智慧乃至沙门瞿昙，随所现神足多少，我尽当倍。&rdquo;瞿昙闻此言，今欲来至汝所，汝可速归。&rsquo;报言：&lsquo;我<a>当归</a>耳！我当归耳！&rsquo;作此语已，寻自惶惧，衣毛为竖，不还本处，乃诣道头波梨梵志林中，坐绳床上，愁闷迷乱。&rdquo;</p>
<p style="text-align: left">
	　　佛告梵志：&ldquo;我于食后与众多隶车、沙门、婆罗门、梵志、<a>居士</a>诣波梨子住处，就座而坐。于彼众中有梵志名曰遮罗，时众人唤彼遮罗而告之曰：&lsquo;汝诣道头林中语波梨子言：&ldquo;今众多隶车、沙门、婆罗门、梵志、居士尽集汝林，众共议言：梵志波梨于大众中自唱此言：沙门瞿昙有大智慧，我亦有大智慧乃至瞿昙随现神足多少，我尽能倍。沙门瞿昙故来至汝林中，汝可来看。&rdquo;&rsquo;于是，遮罗闻众人语已，即诣道头林语波梨子言：&lsquo;彼众多隶车、沙门、婆罗门、梵志、居士尽集在汝林，众共议言：梵志波梨子于大众中自唱此言：沙门瞿昙有大智慧，我亦有大智慧乃至沙门瞿昙现神足，随现多少，我尽能倍。瞿昙今在彼林中，波梨今者宁可还也？&rsquo;尔时，波梨梵志即报遮罗曰：&lsquo;当归！当归！&rsquo;作是语已，于绳床上转侧不安。尔时，绳床复著其足，彼乃不能得离绳床，况能行步至世尊所？</p>
<p style="text-align: left">
	　　&ldquo;时，遮罗语波梨言：&lsquo;汝自无智，但有空声为言：&ldquo;当归！当归！&rdquo;尚自不能离此绳床，何由能得至大众所？&rsquo;呵责波梨子已，即还诣大众所，报言：&lsquo;我以持众人声，往语波梨子。彼报我言：&ldquo;当归！当归！&rdquo;即于绳床上动转其身，床即著足，不能得离。彼尚不能离其绳床，何由能得来到此众？&rsquo;尔时，有一头摩隶车子在众中坐，即从座起，偏露右臀，长跪叉手，白彼众言：&lsquo;大众小待，我今自往将彼人来！&rsquo;&rdquo;</p>
<p style="text-align: left">
	　　佛言：&ldquo;我尔时语头摩隶车子言：&lsquo;彼人作如是语，怀如是见，起如是慢，欲使此人来至佛所，无有是处。头摩子，正使汝以革绳重系，群牛共挽，至彼身碎，彼终不能舍如是语、如是见、如是慢，来至我所。若不信我言，汝往自知。&rsquo;尔时，头摩隶车子故往至波梨子所，语波梨子言：&lsquo;众多隶车、沙门、婆罗门、梵志、居士尽集汝林，众共议言：梵志波梨子于大众中口自唱言：沙门瞿昙有大智慧，我亦有大智慧乃至沙门瞿昙现其神足，随所现多少，我尽能倍。瞿昙沙门今在彼林，汝可还归。&rsquo;尔时，波梨子即报言：&lsquo;当归！当归！&rsquo;作是语已，于绳床上动转其身，尔时绳床复著其足，彼乃不能自离绳床，况复行步至世尊所？</p>
<p style="text-align: left">
	　　&ldquo;时，头摩语波梨子言：&lsquo;汝自无智，但有空声为言：&ldquo;当归！当归！&rdquo;尚自不能离此绳床，何由能得至大众所？&rsquo;头摩复语波梨子曰：&lsquo;诸有智者，以譬喻得解。乃往久远有一师子兽王在深林中住，师子清旦初出窟时，四向顾望，奋迅三吼，然后游行，择肉而食。波梨子，彼师子兽王食已还林，常有一野干随后食残，气力充足，便自言：&ldquo;彼林中师子竟是何兽，能胜我耶？我今宁可独擅一林，清旦出窟，四向顾望，奋迅三吼，然后游行，择肉而食耶？&rdquo;彼寻独处一林，清旦出窟，奋迅三吼，然后游行，欲学师子吼，而作野干鸣。波梨子，汝今亦尔，蒙佛威恩，存生于世，得人供养，而今更与如来共竞。&rsquo;时，头摩子以偈责数曰：</p>
<p style="text-align: left">
	　　&ldquo;&lsquo;野干称师子，自谓为兽王，</p>
<p style="text-align: left">
	　　欲作师子吼，还出野干声。</p>
<p style="text-align: left">
	　　独处于空林，自谓为兽王，</p>
<p style="text-align: left">
	　　欲作师子吼，还出野干声。</p>
<p style="text-align: left">
	　　跪地求穴鼠，穿冢觅死尸，</p>
<p style="text-align: left">
	　　欲作师子吼，还出野干声。&rsquo;</p>
<p style="text-align: left">
	　　&ldquo;头摩子告曰：&lsquo;汝亦如是，蒙佛恩力，存生于世，得人供养，而今更与如来共竞。&rsquo;时，彼头摩子以四种喻，面呵责已，还诣大众，报言：&lsquo;我以持众人声唤波梨子，彼报我言：&ldquo;当归！当归！&rdquo;即于绳床上动转其身，床即著足，不能得离。彼尚不能自离绳床，何由能得来到此众？&rsquo;尔时，世尊告头摩子言：&lsquo;我先语汝，欲使此人来至佛所，无有是处。正使汝以革绳重系，群牛共挽，至身碎坏，彼终不肯舍如是语、如是见、慢，来至我所。&rsquo;梵志，时，我即与彼大众种种说法，示教利喜，于彼众中三师子吼，身升<a>虚空</a>，还诣本处。&rdquo;</p>
<p style="text-align: left">
	　　佛告梵志：&ldquo;或有沙门、婆罗门言：&lsquo;一切世间，梵<a>自在</a>天所造。&rsquo;我问彼言：&lsquo;一切世间实梵自在天所造耶？&rsquo;彼不能报，还问我言：&lsquo;瞿昙，此事云何？&rsquo;我报彼言：&lsquo;或有此世间初坏败时，有余众生命尽行尽，从光音天命终，乃更生余空梵处，于彼起爱，生乐著心，复欲使余众生来生此处。其余众生命尽行尽，复生彼处。时，彼众生自作是念：&ldquo;我今是大梵王，忽然而有，无作我者。我能尽达诸义所趣，于千世界最得自在，能作能化，微妙第一，为人父母。我先至此，独一无侣，由我力故，有此众生，我作此众生。&rdquo;彼余众生亦复顺从，称为梵王，忽然而有，尽达诸义，于千世界最得自在，能作能化，微妙第一，为人父母，先有是一，后有我等，此大梵王化作我等。此诸众生随彼寿终来生此间，其渐长大，剃除须发，服三法衣，出家为道。彼入定意三昧，随三昧心忆本所生，彼作是语：&ldquo;此大梵天忽然而有，无有作者，尽达诸义，于千世界最得自在，能作能化，微妙第一，为人父母。彼大梵天<a>常住</a>不移，无变易法，我等梵天所化，是以无常，不得久住，为变易法。&rdquo;&rsquo;如是，梵志，彼沙门、婆罗门以此缘故，各言彼梵自在天造此世界。梵志，造此世界者，非彼所及，唯佛能知。又过此事，佛亦尽知，虽知不著，苦、集、灭、味、过、出要，如实知之，以平等观无余<a>解脱</a>，名曰如来。&rdquo;</p>
<p style="text-align: left">
	　　佛告梵志：&ldquo;或有沙门、婆罗门作是言：&lsquo;戏笑<a>懈怠</a>是众生始。&rsquo;我语彼言：&lsquo;云何，汝等实言：戏笑懈怠是众生始耶？&rsquo;彼不能报，逆问我言：&lsquo;瞿昙，此事云何？&rsquo;时我报言：&lsquo;或有光音众生喜戏笑懈怠，身坏命终，来生此间，渐惭长大，剃除须发，服三法衣，出家<a>修道</a>，便入心定三昧，以三昧力识本所生，便作是言：&ldquo;彼余众生不喜戏笑，常在彼处，永住不变；由我等数喜戏笑，致此无常，为变易法。&rdquo;&rsquo;如是，梵志，彼沙门、婆罗门以是缘故，言戏笑是众生始。如是佛尽知之，过是亦知，知而不著，已不著苦、集、灭、味、过、出要，如实知之，已平等观无余解脱，名曰如来。&rdquo;</p>
<p style="text-align: left">
	　　佛告梵志：&ldquo;或有沙门、婆罗门言：&lsquo;失意是众生始。&rsquo;我语彼言：&lsquo;汝等实言：失意是众生始耶？&rsquo;彼不知报，还问我言：&lsquo;瞿昙，此事云何？&rsquo;我语彼言：&lsquo;或有众生展转相看已，便失意，由是命终，来生此间，渐渐长大，剃除须发，服三法衣，出家修道，便入心定三昧，以三昧力识本所生，便作是言：&ldquo;如彼众生以不展转相看，不失意故，常住不变；我等于彼数数相看已，便失意，致此无常，为变易法。&rdquo;&rsquo;如是，梵志，彼沙门、婆罗门以是缘故，言失意是众生始。如此唯佛知之，过是亦知，知已不著，苦、集、灭、味、过、出要，如实知之，已平等观无余解脱，故名如来。&rdquo;</p>
<p style="text-align: left">
	　　佛告梵志：&ldquo;或有沙门、婆罗门言：&lsquo;我无因而出。&rsquo;我语彼言：&lsquo;汝等实言：本无因出耶？&rsquo;彼不能报，逆来问我，我时报曰：&lsquo;或有众生无想无知，若彼众生起想，则便命终，来生此间，渐渐长大，剃除须发，服三法衣，出家修道，便入心定三昧，以三昧力识本所生，便作是言：&ldquo;我本无有，今忽然有；此世间本无，今有，此实余虚。&rdquo;&rsquo;如是，梵志，沙门、婆罗门以此缘故，言无因出。唯佛知之，过是亦知，知已不著，苦、集、灭、味、过、出要，如实知之，已平等观无余解脱，故名如来。&rdquo;</p>
<p style="text-align: left">
	　　佛告梵志：&ldquo;我所说如是，或有沙门、婆罗门于屏处诽谤我言：&lsquo;沙门瞿昙自称弟子入净解脱，成就净行，彼知清净，不遍知净。&rsquo;然我不作是说：&lsquo;我弟子入净解脱，成就净行，彼知清净，不遍知净。&rsquo;梵志，我自言：&lsquo;我弟子入净解脱，成就净行，彼知清净，一切遍净。&rsquo;&rdquo;</p>
<p style="text-align: left">
	　　是时，梵志白佛言：&ldquo;彼不得善利，毁谤沙门瞿昙言：&lsquo;沙门自言：我弟子入净解脱，成就净行，彼知清净，不遍知净。&rsquo;然世尊不作是语，世尊自言：&lsquo;我弟子入净解脱，成就净行，彼知清净，一切遍净。&rsquo;&rdquo;</p>
<p style="text-align: left">
	　　又白佛言：&ldquo;我亦当入此净解脱，成就净行，一切遍知。&rdquo;</p>
<p style="text-align: left">
	　　佛告梵志：&ldquo;汝欲入者，甚为难也。汝见异、忍异、行异，欲依余见入净解脱者，难可得也。但使汝好乐佛，心不断绝者，则于长夜，常得安乐。&rdquo;</p>
<p style="text-align: left">
	　　尔时，房伽婆梵志闻佛所说，<a>欢喜</a>奉行。</p>
<p style="text-align: left">
	　　第二分善生经第十二</p>
<p style="text-align: left">
	　　如是我闻：一时，佛在罗阅祇耆阇崛山中，与大比丘众千二百五十人俱。</p>
<p style="text-align: left">
	　　尔时，世尊时到著衣持钵，入城乞食。时，罗阅祇城内有长者子，名曰善生，清旦出城，诣园游观，初沐浴讫，举身皆湿，向诸方礼，东、西、南、北、上、下诸方，皆悉周遍。</p>
<p style="text-align: left">
	　　尔时，世尊见长者子善生诣园游观，初沐浴讫，举身皆湿，向诸方礼。世尊见已，即诣其所，告善生言：&ldquo;汝以何缘，清旦出城，于园林中，举身皆湿，向诸方礼？&rdquo;</p>
<p style="text-align: left">
	　　尔时，善生白佛言：&ldquo;我父临命终时，遗敕我言：&lsquo;汝欲礼者，当先礼东方、南方、西方、北方、上方、下方。&rsquo;我奉承父教，不敢违背，故澡浴讫，先叉手东面，向东方礼；南、西、北方，上、下诸方，皆悉周遍。&rdquo;</p>
<p style="text-align: left">
	　　尔时，世尊告善生曰：&ldquo;长者子，有此方名耳，非为不有；然我贤圣法中，非礼此六方以为恭敬。&rdquo;</p>
<p style="text-align: left">
	　　善生白佛言：&ldquo;惟愿世尊善为我说贤圣法中礼六方法！&rdquo;</p>
<p style="text-align: left">
	　　佛告长者子：&ldquo;谛听！谛听！善思念之，当为汝说。&rdquo;</p>
<p style="text-align: left">
	　　善生对曰：&ldquo;唯然，愿乐欲闻！&rdquo;</p>
<p style="text-align: left">
	　　佛告善生：&ldquo;若长者、长者子知四结业，不于四处而作恶行，又复能知六损财业，是谓，善生，长者、长者子离四恶行，礼敬六方。今世亦善，后获善报，今世根基，后世根基，于现法中，智者所称，获世一果，身坏命终，生天、善处。善生，当知四结行者：一者、<a>杀生</a>，二者、盗窃，三者、淫逸，四者、妄语，是四结行。云何为四处？一者、欲，二者、恚，三者、怖，四者、痴。若长者、长者子于此四处而作恶者，则有损耗。&rdquo;</p>
<p style="text-align: left">
	　　佛说是已，复作颂曰：</p>
<p style="text-align: left">
	　　&ldquo;欲瞋及怖痴，有此四法者，</p>
<p style="text-align: left">
	　　名誉日损减，如月向于晦。&rdquo;</p>
<p style="text-align: left">
	　　佛告善生：&ldquo;若长者、长者子于此四处不为恶者，则有增益。&rdquo;</p>
<p style="text-align: left">
	　　尔时，世尊重作颂曰：</p>
<p style="text-align: left">
	　　&ldquo;于欲恚怖痴，不为恶行者，</p>
<p style="text-align: left">
	　　名誉日增广，如月向上满。&rdquo;</p>
<p style="text-align: left">
	　　佛告善生：&ldquo;六损财业者：一者、耽湎于酒，二者、博戏，三者、放荡，四者、迷于伎乐，五者、恶友相得，六者、懈堕，是为六损财业。善生，若长者、长者子解知四结行，不于四处而为恶行，复知六损财业，是为，善生，于四处得离，供养六方。今善后善，今世根基，后世根基，于现法中，智者所誉，获世一果，身坏命终，生天、善处。善生，当知饮酒有六失：一者、失财，二者、生病，三者、斗诤，四者、恶名流布，五者、恚怒暴生，六者、智慧日损。善生，若彼长者、长者子饮酒不已，其家产业日日损减。善生，博戏有六失。云何为六？一者、财产日耗，二者、虽胜生怨，三者、智者所责，四者、人不敬信，五者、为人疏外，六者、生盗窃心。善生，是为博戏六失。若长者、长者子博戏不已，其家产业日日损减。放荡有六失：一者、不自护身，二者、不护财货，三者、不护子孙，四者、常自惊惧，五者、诸苦恶法常自缠身，六者、喜生虚妄，是为放荡六失。若长者、长者子放荡不已，其家财产日日损减。</p>
<p style="text-align: left">
	　　&ldquo;善生，迷于伎乐复有六失：一者、求歌，二者、求舞，三者、求琴瑟，四者、波内早，五者、多罗槃，六者、首呵那，是为伎乐六失。若长者、长者子伎乐不已，其家财产日日损减。恶友相得复有六失：一者、其方便生欺，二者、好喜屏处，三者、诱他家人，四者、图谋他物，五者、财利自向，六者、好发他过，是为恶友六失。若长者、长者子习恶友不已，其家财产日日损减。懈堕有六失：一者、富乐不肯作务，二者、贫穷不肯勤修，三者、寒时不肯勤修，四者、热时不肯勤修，五者、时早不肯勤修，六者、时晚不肯勤修，是为懈堕六失。若长者、长者子懈堕不已，其家财业日日损减。&rdquo;</p>
<p style="text-align: left">
	　　佛说是已，复作颂曰：</p>
<p style="text-align: left">
	　　&ldquo;迷惑于酒者，还有酒伴党，</p>
<p style="text-align: left">
	　　财产正集聚，随己复散尽。</p>
<p style="text-align: left">
	　　饮酒无节度，常喜歌舞戏，</p>
<p style="text-align: left">
	　　昼出游他家，因此自陷坠。</p>
<p style="text-align: left">
	　　随恶友不改，诽谤出家人，</p>
<p style="text-align: left">
	　　邪见世所嗤，行秽人所黜。</p>
<p style="text-align: left">
	　　好恶著外色，但论胜负事，</p>
<p style="text-align: left">
	　　亲要无返复，行秽人所黜。</p>
<p style="text-align: left">
	　　为酒所荒迷，贫穷不自量，</p>
<p style="text-align: left">
	　　轻财好奢用，破家致祸患。</p>
<p style="text-align: left">
	　　掷博群饮酒，共伺他淫女，</p>
<p style="text-align: left">
	　　玩习卑鄙行，如月向于晦。</p>
<p style="text-align: left">
	　　行恶能受恶，与恶友同事，</p>
<p style="text-align: left">
	　　今世及后世，终始无所获。</p>
<p style="text-align: left">
	　　昼则好睡眠，夜觉多希望，</p>
<p style="text-align: left">
	　　独昏无善友，不能修家务。</p>
<p style="text-align: left">
	　　朝夕不肯作，寒暑复懈堕，</p>
<p style="text-align: left">
	　　所为事不究，亦复毁成功。</p>
<p style="text-align: left">
	　　若不计寒暑，朝夕勤修务，</p>
<p style="text-align: left">
	　　事业无不成，至终无忧患。&rdquo;</p>
<p style="text-align: left">
	　　佛告善生：&ldquo;有四怨如亲，汝当觉知。何谓为四？一者、畏伏，二者、美言，三者、敬顺，四者、恶友。&rdquo;</p>
<p style="text-align: left">
	　　佛告善生：&ldquo;畏伏有四事。云何为四？一者、先与后夺，二者、与少望多，三者、畏故强亲，四者、为利故亲，是为畏伏四事。&rdquo;</p>
<p style="text-align: left">
	　　佛告善生：&ldquo;美言亲复有四事。云何为四？一者、<a>善恶</a>斯顺，二者、有难舍离，三者、外有善来密止之，四者、见有危事便排挤之，是为美言亲四事。敬顺亲复有四事。云何为四？一者、先诳，二者、后诳，三者、现诳，四者、见有小过便加杖之，是为敬顺亲四事。恶友亲复有四事。云何为四？一者、饮酒时为友，二者、博戏时为友，三者、淫逸时为友，四者、歌舞时为友，是为恶友亲四事。&rdquo;</p>
<p style="text-align: left">
	　　世尊说此已，复作颂曰：</p>
<p style="text-align: left">
	　　&ldquo;畏伏而强亲，美言亲亦尔，</p>
<p style="text-align: left">
	　　敬顺虚诳亲，恶友为恶亲。</p>
<p style="text-align: left">
	　　此亲不可恃，智者当觉知，</p>
<p style="text-align: left">
	　　宜速远离之，如避于险道。&rdquo;</p>
<p style="text-align: left">
	　　佛告善生：&ldquo;有四亲可亲，多所<a>饶益</a>，为人救护。云何为四？一者、止非，二者、慈愍，三者、利人，四者、同事。是为四亲可亲，多所饶益，为人救护，当亲近之。善生，止非有四事，多所饶益，为人救护。云何为四？一者、见人为恶则能遮止，二者、示人正直，三者、慈心愍念，四者、示人天路。是为四止非，多所饶益，为人救护。</p>
<p style="text-align: left">
	　　&ldquo;复次，慈愍有四事：一者、见利代喜，二者、见恶代忧，三者、称誉人德，四者、见人说恶便能抑制。是为四慈愍，多所饶益，为人救护。利益有四。云何为四？一者、护彼不令放逸，二者、护彼放逸失财，三者、护彼使不恐怖，四者、屏相教诫。是为四利人，多所饶益，为人救护。同事有四。云何为四？一者、为彼不惜身命，二者、为彼不惜财宝，三者、为彼济其恐怖，四者、为彼屏相教诫。是为四同事，多所饶益，为人救护。&rdquo;</p>
<p style="text-align: left">
	　　世尊说是已，复作颂曰：</p>
<p style="text-align: left">
	　　&ldquo;制非防恶亲，慈愍存他亲，</p>
<p style="text-align: left">
	　　利人益彼亲，同事齐己亲。</p>
<p style="text-align: left">
	　　此亲乃可亲，智者所附近，</p>
<p style="text-align: left">
	　　亲中无等亲，如慈母亲子。</p>
<p style="text-align: left">
	　　若欲亲可亲，当亲坚固亲，</p>
<p style="text-align: left">
	　　亲者戒具足，如火光照人。&rdquo;</p>
<p style="text-align: left">
	　　佛告善生：&ldquo;当知六方。云何为六方？父母为东方，师长为南方，妻妇为西方，亲党为北方，僮仆为下方，沙门、婆罗门、诸高行者为上方。善生，夫为人子，当以五事敬顺父母。云何为五？一者、供奉能使无乏，二者、凡有所为先白父母，三者、父母所为恭顺不逆，四者、父母正令不敢违背，五者、不断父母所为正业。善生，夫为人子，当以此五事敬顺父母。父母复以五事敬亲其子。云何为五？一者、制子不听为恶，二者、指授示其善处，三者、慈爱入骨彻髓，四者、为子求善婚娶，五者、随时供给所须。善生，子于父母敬顺恭奉，则彼方安隐，无有忧畏。</p>
<p style="text-align: left">
	　　&ldquo;善生，弟子敬奉师长复有五事。云何为五？一者、给侍所须，二者、礼敬供养，三者、尊重戴仰，四者、师有教敕敬顺无违，五者、从师闻法善持不忘。善生，夫为弟子当以此五法敬事师长。师长复以五事敬视弟子。云何为五？一者、顺法调御，二者、诲其未闻，三者、随其所问令善解义，四者、示其善友，五者、尽以所知诲授不吝。善生，弟子于师长敬顺恭奉，则彼方安隐，无有忧畏。</p>
<p style="text-align: left">
	　　&ldquo;善生，夫之敬妻亦有五事。云何为五？一者、相待以礼，二者、威严不阙，三者、衣食随时，四者、庄严以时，五者、委付家内。善生，夫以此五事敬待于妻。妻复以五事恭敬于夫。云何为五？一者、先起，二者、后坐，三者、和言，四者、敬顺，五者、先意承旨。善生，是为夫之于妻敬待，如是则彼方安隐，无有忧畏。</p>
<p style="text-align: left">
	　　&ldquo;善生，夫为人者，当以五事亲敬亲族。云何为五？一者、给施，二者、善言，三者、利益，四者、同利，五者、不欺。善生，是为五事亲敬亲族。亲族亦以五事亲敬于人。云何为五？一者、护放逸，二者、护放逸失财，三者、护恐怖，四者、屏相教诫，五者、常相称叹。善生，如是敬视亲族，则彼方安隐，无有忧畏。</p>
<p style="text-align: left">
	　　&ldquo;善生，主于僮使以五事教授。云何为五？一者、随能使役，二者、饮食随时，三者、赐劳随时，四者、病与医药，五者、纵其休假。善生，是为五事教授僮使。僮使复以五事奉事其主。云何为五？一者、早起，二者、为事周密，三者、不与不取，四者、作务以次，五者、称扬主名。是为主待僮使，则彼方安隐，无有忧畏。</p>
<p style="text-align: left">
	　　&ldquo;善生，檀越当以五事供奉沙门、婆罗门。云何为五？一者、身行慈，二者、口行慈，三者、意行慈，四者、以时施，五者、门不制止。善生，若檀越以此五事供奉沙门、婆罗门，沙门、婆罗门当复以六事而教授之。云何为六？一者、防护不令为恶，二者、指授善处，三者、教怀善心，四者、使未闻者闻，五者、已闻能使善解，六者、开示天路。善生，如是檀越恭奉沙门、婆罗门，则彼方安隐，无有忧畏。&rdquo;</p>
<p style="text-align: left">
	　　世尊说已，重说偈曰：</p>
<p style="text-align: left">
	　　&ldquo;父母为东方，师长名南方，</p>
<p style="text-align: left">
	　　妻妇为西方，亲族为北方，</p>
<p style="text-align: left">
	　　童仆为下方，沙门为上方。</p>
<p style="text-align: left">
	　　诸有长者子，礼敬于诸方，</p>
<p style="text-align: left">
	　　敬顺不失时，死皆得生天。</p>
<p style="text-align: left">
	　　惠施及软言，利人多所益，</p>
<p style="text-align: left">
	　　同利等彼己，所有与人共。</p>
<p style="text-align: left">
	　　此四多负荷，任重如车轮；</p>
<p style="text-align: left">
	　　世间无此四，则无有<a>孝养</a>。</p>
<p style="text-align: left">
	　　此法在世间，智者所撰择，</p>
<p style="text-align: left">
	　　行则获大果，名称远流布。</p>
<p style="text-align: left">
	　　严饰于床座，供设上饮食，</p>
<p style="text-align: left">
	　　供给所当得，名称远流布。</p>
<p style="text-align: left">
	　　亲旧不相遗，示以利益事，</p>
<p style="text-align: left">
	　　上下常和同，于此得善誉。</p>
<p style="text-align: left">
	　　先当习伎艺，然后获财业，</p>
<p style="text-align: left">
	　　财业既已具，宜当自守护。</p>
<p style="text-align: left">
	　　出财未至奢，当撰择前人，</p>
<p style="text-align: left">
	　　欺诳觝突者，宁乞未举与。</p>
<p style="text-align: left">
	　　积财从小起，如蜂集众华，</p>
<p style="text-align: left">
	　　财宝日滋息，至终无损耗。</p>
<p style="text-align: left">
	　　一食知止足，二修业勿怠，</p>
<p style="text-align: left">
	　　三当先储积，以拟于空乏，</p>
<p style="text-align: left">
	　　四耕田商贾，择地而置牧，</p>
<p style="text-align: left">
	　　五当起塔庙，六立僧房舍，</p>
<p style="text-align: left">
	　　在家勤六业，善修勿失时。</p>
<p style="text-align: left">
	　　如是修业者，则家无损减，</p>
<p style="text-align: left">
	　　财宝日滋长，如海吞众流。&rdquo;</p>
<p style="text-align: left">
	　　尔时，善生白世尊言：&ldquo;甚善！世尊，实过本望，逾我父教，能使覆者得仰，闭者得开，迷者得悟，冥室燃灯，有目得视。如来所说，亦复如是，以无数方便，开悟愚冥，现清白法。所以者何？佛为如来、至真、等正觉，故能开示，为世明导。今我归依佛、归依法、归依僧，惟愿世尊听我于正法中为优婆塞！自今日始，尽形寿不杀、不盗、不淫、不欺、不饮酒。&rdquo;</p>
<p style="text-align: left">
	　　尔时，善生闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>