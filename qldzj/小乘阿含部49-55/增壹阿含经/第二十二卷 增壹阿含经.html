<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十二卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十二卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十二卷 增壹阿含经</strong></p>
<p style="text-align: left">
	　　须陀品第三十</p>
<p style="text-align: left">
	　　闻如是：一时，佛在摩竭国波沙山中，与大<a>比丘</a>众五百人俱。</p>
<p style="text-align: left">
	　　尔时，<a>世尊</a>清旦从静室起，在外经行。是时，须陀<a>沙弥</a>在世尊后而经行。尔时，世尊还顾，谓沙弥曰：&ldquo;我今欲问卿义，谛听！善思念之。&rdquo;</p>
<p style="text-align: left">
	　　须陀沙弥对曰：&ldquo;如是，世尊。&rdquo;</p>
<p style="text-align: left">
	　　是时，世尊告曰：&ldquo;有常色及无常色，为是一义？为有若干之貌？&rdquo;</p>
<p style="text-align: left">
	　　须陀沙弥白佛言：&ldquo;有常色及与无常色者，此义若干，非一义也。所以然者？有常色者是内，无常色者是外，以是之故，义有若干，非有一也。&rdquo;</p>
<p style="text-align: left">
	　　世尊告曰：&ldquo;善哉！善哉！须陀，如汝所言，快说此义！有常色、无常色，此义若干，非一义也。云何，须陀，有漏义、无漏义，为是一义？为若干义乎？&rdquo;</p>
<p style="text-align: left">
	　　须陀沙弥对曰：&ldquo;有漏义、无漏义是若干，非一义也。所以然者？有漏义，是<a>生死</a>结使；无漏义者，是<a>涅槃</a>之法。以是之故，义有若干，非一义也。&rdquo;</p>
<p style="text-align: left">
	　　世尊告曰：&ldquo;善哉！善哉！须陀，如汝所言，有漏是生死，无漏是涅槃。&rdquo;世尊告曰：&ldquo;聚法、散法，为是一义？为是若干义乎？&rdquo;</p>
<p style="text-align: left">
	　　须陀沙弥白佛言：&ldquo;聚法之色、散法之色，此义若干，非一义也。所以然者？聚法之色者，四大形也；散法之色者，苦尽谛也。以是言之，义有若干，非一义也。&rdquo;</p>
<p style="text-align: left">
	　　世尊告曰：&ldquo;善哉！善哉！须陀，如汝所言，聚法之色、散法之色，义有若干，非一义也。云何，须陀，受义、阴义，为是一义？为有若干乎？&rdquo;</p>
<p style="text-align: left">
	　　须陀沙弥白佛言：&ldquo;受与阴义有若干，非一义也。所以然者？受者，无形不可见；阴者，有色可见。以是之故，义有若干，非一义也。&rdquo;</p>
<p style="text-align: left">
	　　世尊告曰：&ldquo;善哉！善哉！须陀，如汝所言，受义、阴义，事有若干，非一义也。&rdquo;世尊告曰：&ldquo;有字、无字，义有若干？为是一义？&rdquo;</p>
<p style="text-align: left">
	　　沙弥白佛言：&ldquo;有字、无字，义有若干，非一义也。所以然者？有字者，是生死结；无字者，是涅槃也。以是言之，义有若干，非一义也。&rdquo;</p>
<p style="text-align: left">
	　　世尊告曰：&ldquo;善哉！善哉！须陀，如汝所言，有字者，是生死；无字者，是涅槃。&rdquo;世尊告曰：&ldquo;云何，须陀，何以故，名有字是生死，无字是涅槃？&rdquo;</p>
<p style="text-align: left">
	　　沙弥白佛言：&ldquo;有字者，有生、有死，有终、有始；无字者，无生、无死，无终、无始。&rdquo;</p>
<p style="text-align: left">
	　　世尊告曰：&ldquo;善哉！善哉！须陀，如汝所言，有字者，是生死之法；无字者，是涅槃之法。&rdquo;尔时，世尊告沙弥曰：&ldquo;快说此言！今即听汝为大比丘。&rdquo;</p>
<p style="text-align: left">
	　　尔时，世尊还诣普集讲堂，告诸比丘：&ldquo;摩竭国界快得善利，使须陀沙弥游此境界，其有以衣被、饮食、床卧具、病瘦医药持供养者，亦得善利；彼所生父母亦得善利，乃得生此须陀比丘。若须陀比丘所至之家，彼家便为获其大幸。我今告诸比丘，当学如须陀比丘。所以者何？此须陀比丘极为聪明，<a>说法</a>无滞碍，亦无怯弱。是故，诸比丘，当学如须陀比丘。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，<a>欢喜</a>奉行。</p>
<p style="text-align: left">
	　　闻如是：一时，佛在罗阅城迦兰陀竹园所，与大比丘众五百人俱。</p>
<p style="text-align: left">
	　　尔时，世尊与无央数之众，前后围绕而为说法。尔时，有长老比丘在彼众中，向世尊舒脚而睡。尔时，修摩那沙弥年向八岁，去世尊不远结跏趺坐，系念在前。</p>
<p style="text-align: left">
	　　尔时，世尊遥见长老比丘舒脚而眠，复见沙弥端坐思惟。世尊见已，便说此偈：</p>
<p style="text-align: left">
	　　&ldquo;所谓长老者，未必剃发须，</p>
<p style="text-align: left">
	　　虽复年齿长，不免于愚行。</p>
<p style="text-align: left">
	　　若有见谛法，无害于群萌，</p>
<p style="text-align: left">
	　　舍诸秽恶行，此名为长老。</p>
<p style="text-align: left">
	　　我今谓长老，未必先<a>出家</a>，</p>
<p style="text-align: left">
	　　修其善本业，分别于正行。</p>
<p style="text-align: left">
	　　设有年幼少，诸根无漏缺，</p>
<p style="text-align: left">
	　　此谓名长老，分别<a>正法</a>行。&rdquo;</p>
<p style="text-align: left">
	　　尔时，世尊告诸比丘：&ldquo;汝等颇见此长老舒脚而睡乎？&rdquo;</p>
<p style="text-align: left">
	　　诸比丘对曰：&ldquo;如是，世尊，我等悉见。&rdquo;</p>
<p style="text-align: left">
	　　世尊告曰：&ldquo;此长老比丘五百世中恒为龙身，今设当命终者当生龙中。所以然者？无有恭敬之心于<a>佛法</a>众。若有众生无恭敬之心于佛法众者，身坏命终皆当生龙中。汝等颇见修摩那沙弥年向八岁，去我不远，端坐思惟？&rdquo;</p>
<p style="text-align: left">
	　　诸比丘对曰：&ldquo;如是，世尊。&rdquo;</p>
<p style="text-align: left">
	　　是时，世尊告诸比丘：&ldquo;此沙弥却后七日，当得四神足及得<a>四谛</a>之法，于四禅而得<a>自在</a>，善修四意断。所以然者？此修摩那沙弥有恭敬之心向佛法众。以是之故，诸比丘恒当勤加恭敬佛法之众。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国给树给孤独园。</p>
<p style="text-align: left">
	　　尔时，世尊与大比丘众千二百五十人俱。尔时，有长者名阿那邠邸，饶财多宝，金银、珍宝、砗磲、玛瑙、真珠、琥珀、水精、琉璃、象马、牛羊、奴婢、仆使，不可称计。尔时，满富城中，有长者名满财，亦饶财多宝，砗磲、玛瑙、真珠、琥珀、水精、琉璃、象马、牛羊、奴婢、仆使，不可称量。复是阿那邠邸长者少小旧好，其相爱敬，未曾忘舍。然复阿那邠邸长者恒有数千万珍宝财货，在彼满富城中贩卖，使满财长者经纪将护；然满财长者亦有数千万珍宝财货，在舍卫城中贩卖，使阿那邠邸长者经纪将护。</p>
<p style="text-align: left">
	　　是时，阿那邠邸有女名修摩提，颜貌端正，如桃华色，世之希有。尔时，满财长者有少事缘到舍卫城，往至阿那邠邸长者家，到已，就座而坐。是时，修摩提女从静室出，先拜跪父母，后拜跪满财长者，还入静室。</p>
<p style="text-align: left">
	　　尔时，满财长者见修摩提女颜貌端正，如桃华色，世之希有；见已，问阿那邠邸长者曰：&ldquo;此是谁家女？&rdquo;</p>
<p style="text-align: left">
	　　阿那邠邸报曰：&ldquo;向见女者，是我所生。&rdquo;</p>
<p style="text-align: left">
	　　满财长者曰：&ldquo;我有小息，未有婚对，可得适贫家不？&rdquo;</p>
<p style="text-align: left">
	　　是时，阿那邠邸长者报曰：&ldquo;事不宜尔。&rdquo;</p>
<p style="text-align: left">
	　　满财长者曰：&ldquo;以何等故事不宜尔？为以姓望？为以财货耶？&rdquo;</p>
<p style="text-align: left">
	　　阿那邠邸长者报曰：&ldquo;种姓、财货足相酬匹，但所事神祠与我不同，此女事佛释迦<a>弟子</a>，汝等事外道异学，以是之故不赴来意。&rdquo;</p>
<p style="text-align: left">
	　　时，满财长者曰：&ldquo;我等所事自当别祀，此女所事别自供养。&rdquo;</p>
<p style="text-align: left">
	　　阿那邠邸长者曰：&ldquo;我女设当适汝家者，所出财宝不可称计，长者亦当出财宝不可称计。&rdquo;</p>
<p style="text-align: left">
	　　满财长者曰：&ldquo;汝今责几许财宝？&rdquo;</p>
<p style="text-align: left">
	　　阿那邠邸长者曰：&ldquo;我今须六万两金。&rdquo;是时，满财长者即与六万两金。</p>
<p style="text-align: left">
	　　时，阿那邠邸长者复作是念：&ldquo;我以方便前却，犹不能使止。&rdquo;语彼长者曰：&ldquo;设我嫁女当往问佛，若世尊有所教敕，当奉行。&rdquo;</p>
<p style="text-align: left">
	　　是时，阿那邠邸长者假设事务，如似小行，即出门往至世尊所，头面礼足，在一面立。尔时，阿那邠邸长者白世尊曰：&ldquo;修摩提女为满富城中满财长者所求，为可与？为不可与乎？&rdquo;</p>
<p style="text-align: left">
	　　世尊告曰：&ldquo;若当修摩提女适彼国者，多所<a>饶益</a>，度脱人民不可称量。&rdquo;是时，阿那邠邸长者复作是念：&ldquo;世尊以方便智应适彼土。&rdquo;</p>
<p style="text-align: left">
	　　是时，长者头面礼足，绕佛三匝，便退而去，还至家中，供办种种甘馔饮食与满财长者。满财长者曰：&ldquo;我用此食为？但嫁女与我不也？&rdquo;</p>
<p style="text-align: left">
	　　阿那邠邸曰：&ldquo;意欲尔者便可相从，却后十五日，使儿至此。&rdquo;作此语已，便退而去。</p>
<p style="text-align: left">
	　　是时，满财长者办具所须，乘宝羽之车，从八十由延内来。阿那邠邸长者复庄严己女，沐浴香熏，乘宝羽之车，将此女往迎满财长者男，中道相遇。时，满财长者得女，便将至满富城中。</p>
<p style="text-align: left">
	　　尔时，满富城中人民之类各作制限：若此城中有女出适他国者，当重刑罚；若复他国取妇将入国者，亦重刑罚。</p>
<p style="text-align: left">
	　　尔时，彼国有六千梵志，国人所奉制限，有言：&ldquo;设犯制者，当饭六千梵志。&rdquo;尔时，长者自知犯制，即饭六千梵志。然梵志所食，均食猪肉，及猪肉羹，重酿之酒。又梵志所著衣服，或被白氎，或披毳衣。然彼梵志之法，入国之时，以衣偏著右肩，半身露见。</p>
<p style="text-align: left">
	　　尔时，长者即白：&ldquo;时到，饮食已具。&rdquo;是时，六千梵志皆偏著衣裳，半身露见，入长者家。</p>
<p style="text-align: left">
	　　时，长者见梵志来，膝行前迎，恭敬作礼。最大梵志举手称善，前抱长者项，往诣座所，余梵志者各随次而坐。尔时，六千梵志坐已定讫。</p>
<p style="text-align: left">
	　　时，长者语修摩提女曰：&ldquo;汝自庄严，向我等师作礼。&rdquo;</p>
<p style="text-align: left">
	　　修摩提女报曰：&ldquo;止！止！大家！我不堪任向裸人礼。&rdquo;</p>
<p style="text-align: left">
	　　长者曰：&ldquo;此非裸人，非不有惭；但所著衣者，是其法服。&rdquo;</p>
<p style="text-align: left">
	　　修摩提女曰：&ldquo;此无惭愧之人，皆共露形体在外，有何法服之用？长者愿听！世尊亦说有二事因缘，世人所贵，所谓有惭、有愧。若当无此二事者，则父母、兄弟、宗族五亲，尊卑高下则不可分别。如今有鸡、犬、猪、羊、驴、骡之属，皆共同类，无有尊卑。以有此二法在世故，则知有尊卑之序；然此等之人离此二法，似鸡、犬、猪、羊、驴、骡同群，实不堪任向作<a>礼拜</a>。&rdquo;</p>
<p style="text-align: left">
	　　时，修摩提夫语其妇曰：&ldquo;汝今可起向我等师作礼，此诸人皆是我所事之天。&rdquo;</p>
<p style="text-align: left">
	　　修摩提女报曰：&ldquo;且止！族姓子，我不堪任向此无惭愧裸人作礼，我今是人向驴犬作礼。&rdquo;</p>
<p style="text-align: left">
	　　夫复语曰：&ldquo;止！止！贵女！勿作是言，自护汝口，勿有所犯。此亦非驴，复非诳惑，但所著之衣，正是法衣。&rdquo;</p>
<p style="text-align: left">
	　　是时，修摩提女涕零悲泣，颜色变异，并作是说：&ldquo;我父母五亲宁形毁五劊?掀涿???詹欢榇诵凹??小</p>
		

	
	

		</div></div><hr><script charset='utf-8' src='../../js/footer.js'></script></body></html>