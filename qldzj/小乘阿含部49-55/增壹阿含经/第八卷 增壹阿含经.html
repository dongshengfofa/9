<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八卷 增壹阿含经</strong></p>
<p style="text-align: left">
	　　安般品第十七</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，<a>世尊</a>到时，著衣持钵，将罗云入舍卫城分卫。尔时，世尊右旋顾谓罗云：&ldquo;汝今当观色为无常。&rdquo;</p>
<p style="text-align: left">
	　　罗云对曰：&ldquo;如是，世尊，色为无常。&rdquo;</p>
<p style="text-align: left">
	　　世尊告曰：&ldquo;罗云，痛、想、行、识皆悉无常。&rdquo;</p>
<p style="text-align: left">
	　　罗云对曰：&ldquo;如是，世尊，痛、想、行、识皆为无常。&rdquo;</p>
<p style="text-align: left">
	　　是时，尊者罗云复作是念：&ldquo;此有何因缘，今方向城分卫，又在道路，何故世尊而面告诲我？今宜当还归所在，不应入城乞食。&rdquo;</p>
<p style="text-align: left">
	　　尔时，尊者罗云即中道还到祇桓精舍，持衣钵，诣一树下，正身正意，结跏跌坐，专精一心，念色无常，念痛、想、行、识无常。尔时，世尊于舍卫城乞食已，食后在祇桓精舍而自经行，渐渐至罗云所；到已，告罗云曰：&ldquo;汝当<a>修行</a>安般之法，修行此法，所有愁忧之想皆当除尽。汝今复当修行恶露不净想，所有贪欲尽当除灭。汝今，罗云，当修行慈心！已行慈心，所有瞋恚皆当除尽。汝今，罗云，当行悲心！已行悲心，所有害心悉当除尽。汝今，罗云，当行喜心！已行喜心，所有嫉心皆当除尽。汝今，罗云，当行护心！已行护心，所有骄慢悉当除尽。&rdquo;</p>
<p style="text-align: left">
	　　尔时，世尊向罗云便说此偈：</p>
<p style="text-align: left">
	　　&ldquo;莫数起著想，恒当自顺法，</p>
<p style="text-align: left">
	　　如此智之士，名称则流布。</p>
<p style="text-align: left">
	　　与人执炬明，坏于大暗冥，</p>
<p style="text-align: left">
	　　天龙戴奉敬，敬奉师长尊。&rdquo;</p>
<p style="text-align: left">
	　　是时，罗云<a>比丘</a>复以此偈报世尊曰：</p>
<p style="text-align: left">
	　　&ldquo;我不起著想，恒复顺于法，</p>
<p style="text-align: left">
	　　如此智之士，则能奉师长。&rdquo;</p>
<p style="text-align: left">
	　　尔时，世尊作是教敕已，便舍而去，还诣静室。</p>
<p style="text-align: left">
	　　是时，尊者罗云复作是念：&ldquo;今云何修行安般，除去愁忧，无有诸想？&rdquo;是时，罗云即从座起，便往世尊所；到已，头面礼足，在一面坐；须臾退坐，白世尊曰：&ldquo;云何修行安般，除去愁忧，无有诸想，获大果报，得<a>甘露</a>味？&rdquo;</p>
<p style="text-align: left">
	　　世尊告曰：&ldquo;善哉！善哉！罗云，汝乃能于如来前而师子吼，问如此义：&lsquo;云何修行安般，除去愁忧，无有诸想，获大果报，得甘露味？&rsquo;汝今，罗云，谛听！谛听！善思念之，吾当为汝具分别说。&rdquo;</p>
<p style="text-align: left">
	　　对曰：&ldquo;如是，世尊。&rdquo;尔时，尊者罗云从世尊受教。</p>
<p style="text-align: left">
	　　世尊告曰：&ldquo;如是，罗云，若有比丘乐于闲静无人之处，便正身正意，结跏跌坐，无他异念，系意鼻头，出息长知息长，入息长亦知息长；出息短亦知息短，入息短亦知息短；出息冷亦知息冷，入息冷亦知息冷；出息暖亦知息暖，入息暖亦知息暖。尽观身体入息、出息，皆悉知之。有时有息亦复知有，有时无息亦复知无。若息从心出亦复知从心出，若息从心入亦复知从心入。如是，罗云，能修行安般者，则无愁忧恼乱之想，获大果报，得甘露味。&rdquo;</p>
<p style="text-align: left">
	　　尔时，世尊具足与罗云说微妙法已，罗云即从座起，<a>礼佛</a>足，绕三匝而去。往诣安陀园，在一树下，正身正意，结跏跌坐，无他余念，系心鼻头，出息长亦知息长，入息长亦知息长；出息短亦知息短，入息短亦知息短；出息冷亦知息冷，入息冷亦知息冷；出息暖亦知息暖，入息暖亦知息暖。尽观身体入息、出息，皆悉知之。有时有息亦复知有，有时无息亦复知无。若息从心出亦复知从心出，若息从心入亦复知从心入。</p>
<p style="text-align: left">
	　　尔时，罗云作如是思惟，欲心便得<a>解脱</a>，无复众恶。有觉、有观，念持喜安，游于初禅。有觉、有观，内自<a>欢喜</a>，专其一心，无觉、无观，三昧念喜，游于二禅。无复喜念，自守觉知身乐，诸贤圣常所求护喜念，游于三禅。彼苦乐已灭，无复愁忧，无苦无乐，护念清净，游于四禅。</p>
<p style="text-align: left">
	　　彼以此三昧，心清净无尘秽，身体柔软，知所从来，忆本所作，自识<a>宿命</a>无数劫事。亦知一生、二生、三生、四生、五生、十生、二十生、三十生、四十生、五十生、百生、千生、万生、数十万生，成劫、败劫，无数成劫、无数败劫，亿载不可计，我曾生彼，名某姓某，食如此食，受如此苦乐，<a>寿命</a>长短，彼终生此，此终生彼。</p>
<p style="text-align: left">
	　　彼以此三昧，心清静无瑕秽，亦无诸结。亦知众生所起之心，彼复以天眼清净无瑕秽，观众生类，生者、逝者，善色、恶色，善趣、恶趣，若好、若丑，所行、所造，如实知之。或有众生，身行恶，口行恶，意行恶，诽谤贤圣，行邪见，造邪见行，身坏命终，入<a>地狱</a>中。或复众生，身行善，口行善，意行善，不诽谤贤圣，恒行<a>正见</a>、造正见行，身坏命终，生善处天上。是谓天眼清净无瑕秽，观众生类：生者、逝者，善色、恶色，善趣、恶趣，若好、若丑，所行、所造，如实知之。</p>
<p style="text-align: left">
	　　复更施意，成尽漏心，彼观此苦，如实知之；复观苦集，亦知苦尽，亦知苦出要，如实知之。彼以作是观，欲漏心得解脱，有漏、无明漏心得解脱；已得解脱，便得解脱智：<a>生死</a>已尽，梵行已立，所作已办，更不复受有，如实知之。是时，尊者罗云便成阿<a>罗汉</a>。</p>
<p style="text-align: left">
	　　是时，尊者罗云已成罗汉，便从座起，更整衣服，往至世尊所，头面礼足，在一面住，白世尊曰：&ldquo;所求已得，诸漏除尽。&rdquo;</p>
<p style="text-align: left">
	　　尔时，世尊告诸比丘：&ldquo;诸得阿罗汉者，无有与罗云等也。论有漏尽，亦是罗云比丘。论持禁戒者，亦是罗云比丘。所以然者？诸过去如来、等正觉，亦有此罗云比丘。欲言佛子，亦是罗云比丘。亲从佛生，法之上者。&rdquo;</p>
<p style="text-align: left">
	　　尔时，世尊告诸比丘：&ldquo;我声闻中第一<a>弟子</a>能持禁戒，所谓罗云比丘是。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;具足禁戒法，诸根亦成就，</p>
<p style="text-align: left">
	　　渐渐当逮得，一切结使尽。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;二人出现于世甚为难得。云何为二人？所谓如来、至真、等正觉出现于世甚为难得，转轮圣王出现于世甚为难得。此二人出现于<a>世间</a>甚为难得。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;二人出现于世甚为难得。云何为二人？所谓辟支佛出现世间甚为难得，如来弟子漏尽阿罗汉出现世间甚为难得。是谓，比丘，此二人者出现于世甚为难得。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有此二法，在于世间，甚为烦恼。云何为二法？所谓作众恶本，起诸怨嫌；复不造善行诸德之本。是谓，比丘，有此二法甚为烦恼。是故，诸比丘，当觉知此烦恼法，亦当觉知不烦恼法。诸烦恼之法，当念断除；不烦恼之法，当念修行。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;邪见众生所念、所趣及余诸行，一切无可贵者，世间人民所不贪乐。所以然者？以其邪见不善故也。犹如有诸苦果之子，所谓苦果、<a>苦参</a>子、葶苈子、毕地槃持子，及诸余苦子，便于良地种此诸子，然后生苗犹复故苦。所以然者？以其子本苦故。此邪见众生亦复如是，所作身行、口行、意行，所趣、所念及诸恶行，一切无可贵者，世间人民所不贪乐。所以然者？以其邪见恶不善故。是故，诸比丘，当除邪见，习行正见。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;正见众生所念、所趣及诸余行，一切尽可贵敬，世间人民所可贪乐。所以者何？以其正见妙故。犹如有诸甜果，若<a>甘蔗</a>、若蒲桃果及诸一切甘美之果，有人修治良地，而取种之；然后生子皆悉甘美，人所贪乐。所以然者？以其果子本甘美故。此正见众生亦复如是，所念、所趣及诸余行，一切皆可贪乐，世间人民无不喜者。所以者何？以其正见妙故。是故，诸比丘，当习行正见。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，尊者阿难在闲静之处，独自思惟，便生是念：&ldquo;诸有生民，兴爱欲想，便生欲爱，昼夜习之，无有厌足。&rdquo;</p>
<p style="text-align: left">
	　　尔时，尊者阿难向暮即从座起，著衣正服，便往至世尊所；到已，头面礼足，在一面坐。尔时，尊者阿难白世尊曰：&ldquo;向在闲静之处，便生此念：&lsquo;诸有众生，兴欲爱想，便生欲爱，长夜习之，无有厌足。&rsquo;&rdquo;</p>
<p style="text-align: left">
	　　世尊告曰：&ldquo;如是，阿难，如汝所言：&lsquo;诸有人民，兴欲爱想，便增欲想，长夜习之，无有厌足。&rsquo;所以者何？昔者，阿难，过去世时有转轮圣王，名曰顶生，以法治化，无有奸罔，七宝成就。所谓七宝者：轮宝、象宝、马宝、珠宝、玉女宝、<a>居士</a>宝、典兵宝，是谓七宝。复有千子，勇猛强壮，能降伏诸恶，统领四天下，不加刀杖。阿难当知，尔时顶生圣王便生此念：&lsquo;我今有此阎浮提地，人民炽盛，多诸珍宝。我亦曾从耆年长老边闻：西有瞿耶尼土，人民炽盛，多诸珍宝。我今当往统彼国土。&rsquo;尔时，阿难，顶生适生斯念，将四部兵，从此阎浮地没，便往至瞿耶尼土。</p>
<p style="text-align: left">
	　　&ldquo;尔时，彼土人民见圣王来，皆悉前迎，礼跪问讯：&lsquo;善来！大王，今此瞿耶尼国，人民炽盛，惟愿圣王当于此治化诸人民，使从法教！&rsquo;尔时，阿难，圣王顶生即于瞿耶尼统领人民，乃经数百千年。</p>
<p style="text-align: left">
	　　&ldquo;是时，圣王顶生复于余时便生此念：&lsquo;我有阎浮提，人民炽盛，多诸珍宝，亦雨七宝，乃至于膝；今亦复有此瞿耶尼，人民炽盛，多诸珍宝。我亦曾从长年许闻：复有弗于逮，人民炽盛，多诸珍宝。我今当往统彼国土，以法治化。&rsquo;尔时，阿难，顶生圣王适生斯念，将四部兵，从瞿耶尼没，便往至弗于逮。</p>
<p style="text-align: left">
	　　&ldquo;尔时，彼土人民见圣王来，皆悉前迎，礼跪问讯，异口同响而作是语：&lsquo;善来！大王，今此弗于逮，人民炽盛，多诸珍宝。惟愿大王当于此治化诸人民，使从法教！&rsquo;尔时，阿难，顶生圣王即于弗于逮统领人民，乃经百千万岁。</p>
<p style="text-align: left">
	　　&ldquo;是时，圣王顶生复于余时便生此念：&lsquo;我于阎浮提，人民炽盛，多诸珍宝，亦雨七宝，乃至于膝；今亦复有此瞿耶尼，人民炽盛，多诸珍宝；今亦复有此弗于逮国，人民炽盛，多诸珍宝。我亦曾从耆年长老边闻：复有郁单越，人民炽盛，多诸珍宝，所为自由，无固守者；寿不中夭，正寿千岁同，在彼寿终必生天上，不堕余趣；著劫波育衣，食自然<a>粳米</a>。我今当往统领彼国土，以法治化。&rsquo;</p>
<p style="text-align: left">
	　　&ldquo;尔时，阿难，顶生圣王适生斯念，将四部兵，从弗于逮没，便往至郁单越。遥见彼土郁然青色，见已，便问左右臣曰：&lsquo;汝等普见此土郁然青色不乎？&rsquo;对曰：&lsquo;唯然，见之。&rsquo;王告群臣曰：&lsquo;此是柔软之草，软若天衣而无有异。此等诸贤常于斯坐。&rsquo;</p>
<p style="text-align: left">
	　　&ldquo;小复前行，遥见彼土晃然黄色，便告诸臣曰：&lsquo;汝等普见此土晃然黄色不乎？&rsquo;对曰：&lsquo;皆悉见之。&rsquo;大王曰：&lsquo;此名自然粳米，此等诸贤恒食此食。如今卿等，亦当食此粳米。&rsquo;</p>
<p style="text-align: left">
	　　&ldquo;尔时，圣王小复前行，复见彼土普悉平正，遥见高台显望殊特，复告诸臣：&lsquo;汝等颇见此土普地平正乎？&rsquo;对曰：&lsquo;如是，皆悉见之。&rsquo;大王报曰：&lsquo;此名劫波育树衣，汝等亦复当著此树衣。&rsquo;</p>
<p style="text-align: left">
	　　&lsquo;尔时，阿难，彼土人民见大王来，皆起前迎，礼跪问讯，异音同响而作是说：&lsquo;善来！圣王，此郁单越，人民炽盛，多诸珍宝。惟愿大王当于此治化诸人民，使从法教！&rsquo;尔时，阿难，顶生圣王即于郁单越统领人民，乃经百千万岁。</p>
<p style="text-align: left">
	　　&ldquo;是时，顶生圣王复于余时便生此念：&lsquo;我今有阎浮地，人民炽盛，多诸珍宝，亦雨七宝，乃至于膝；今亦复有此瞿耶尼、弗于逮及此郁单越，人民炽盛，多诸珍宝。我亦曾从耆年长老边闻：有三十三天快乐无比，寿命极长，衣食自然，玉女营从，不可称计。我今当往领彼天宫，以法治化。&rsquo;</p>
<p style="text-align: left">
	　　&ldquo;尔时，阿难，顶生圣王适生斯念，将四部兵，从郁单越没，便往至三十三天上。尔时，天帝释遥见顶生圣王来，便作是说：&lsquo;善来！大王，可就此坐。&rsquo;尔时，阿难，顶生圣王即共释提桓因一处坐。二人共坐，不可分别；颜貌举动，言语声响，一而不异。尔时，阿难，顶生圣王在彼，乃经数千百岁已，便生此念：&lsquo;我今有此阎浮地，人民炽盛，多诸珍宝，亦雨七宝，乃至于膝；亦有瞿耶尼，亦复有弗于逮，亦复有郁单越，人民炽盛，多诸珍宝。我今至此三十三天，我今宜可害此天帝释，便于此间独王诸天。&rsquo;尔时，阿难，顶生圣王适生此念，即于座上自退堕，至阎浮里地，及四部兵皆悉堕落。尔时，亦失轮宝，莫知所在，象宝、马宝同时命终，珠宝自灭，玉女宝、居士宝、典兵宝斯皆命终。</p>
<p style="text-align: left">
	　　&ldquo;尔时，顶生圣王身得重病，诸宗族亲属普悉云集，问讯王病：&lsquo;云何，大王，若使大王命终之后，有人来问此义：&ldquo;顶生大王临命终时，有何言教？&rdquo;设有此问，当何以报之？&rsquo;顶生圣王报曰：&lsquo;若使我命终，命终之后有人问者，以此报之：&ldquo;顶生王者，领此四天下而无厌足，复至三十三天，在彼经数百千岁，意犹生贪，欲害天帝，便自堕落，即取命终。&rdquo;&rsquo;</p>
<p style="text-align: left">
	　　&ldquo;汝今，阿难，勿怀狐疑。尔时，顶生王者岂异人乎？莫作是观！所以然者？时顶生王者即我身是。尔时，我领此四天下，及至三十三天，于五欲中，无有厌足。阿难，当以此方便，证知所趣：兴贪欲心，倍增其想，于爱欲中而无厌足；欲求厌足，当从圣贤智慧中求！&rdquo;</p>
<p style="text-align: left">
	　　尔时，世尊于大众中，便说此偈：</p>
<p style="text-align: left">
	　　&ldquo;贪淫如时雨，于欲无厌足，</p>
<p style="text-align: left">
	　　乐少而苦多，智者所屏弃。</p>
<p style="text-align: left">
	　　正使受天欲，五乐而自娱，</p>
<p style="text-align: left">
	　　不如断爱心，正觉之弟子。</p>
<p style="text-align: left">
	　　食福经亿劫，福尽还入狱，</p>
<p style="text-align: left">
	　　受乐讵几时，辄受地狱痛！</p>
<p style="text-align: left">
	　　&ldquo;是故，阿难，当以此方便，知于欲而去欲，永不兴其想。当作是学！&rdquo;</p>
<p style="text-align: left">
	　　尔时，阿难闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，生漏<a>婆罗门</a>便往至世尊所，共相问讯，在一面坐。是时，生漏婆罗门白世尊曰：&ldquo;当云何观恶知识人？&rdquo;</p>
<p style="text-align: left">
	　　世尊告曰：&ldquo;当观如观月。&rdquo;</p>
<p style="text-align: left">
	　　婆罗门曰：&ldquo;当云何观善知识？&rdquo;</p>
<p style="text-align: left">
	　　世尊告曰：&ldquo;当观如观月。&rdquo;</p>
<p style="text-align: left">
	　　婆罗门曰：&ldquo;<a>沙门</a>瞿昙今所说者，略说其要，未解广义。惟愿瞿昙广普说义，使未解者解！&rdquo;</p>
<p style="text-align: left">
	　　世尊告曰：&ldquo;婆罗门，谛听！谛听！善思念之，吾当与汝广演其义。&rdquo;</p>
<p style="text-align: left">
	　　婆罗门对曰：&ldquo;如是，瞿昙。&rdquo;生漏婆罗门从佛受教。</p>
<p style="text-align: left">
	　　世尊告曰：&ldquo;犹如，婆罗门，月末之月，昼夜周旋，但有其损，未有其盈，彼以减损；或复有时而月不现，无有见者。此亦如是，婆罗门，若恶知识，经历昼夜，渐无有信，无有戒，无有闻，无有施，无有智慧。彼以无有信、戒、闻、施、智慧，是时彼恶知识身坏命终，入地狱中。是故，婆罗门，我今说是恶知识者，犹如月末之月。</p>
<p style="text-align: left">
	　　&ldquo;犹如，婆罗门，月初生时，随所经过日夜，光明渐增，稍稍盛满，便于十五日具足盛满，一切众生靡不见者。如是，婆罗门，若善知识，经历日夜，增益信、戒、闻、施、智慧。彼以增益信、戒、施、闻、智慧，尔时善知识身坏命终，生天上善处。是故，婆罗门，我今说此善知识所趣，犹月盛满。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;若人有贪欲，瞋恚、痴不尽，</p>
<p style="text-align: left">
	　　于善渐有减，犹如月向尽。</p>
<p style="text-align: left">
	　　若人无贪欲，瞋恚、痴亦尽，</p>
<p style="text-align: left">
	　　于善渐有增，犹如月盛满。</p>
<p style="text-align: left">
	　　&ldquo;是故，婆罗门，当学如月初！&rdquo;</p>
<p style="text-align: left">
	　　尔时，生漏婆罗门白世尊曰：&ldquo;善哉！瞿昙，犹如屈者得伸，冥者见明，迷者见路，于暗冥然明。此亦如是，沙门瞿昙无数方便为我<a>说法</a>，我今自归世尊及法、众僧，自今以往，听我为优婆塞！尽形寿不<a>杀生</a>。&rdquo;</p>
<p style="text-align: left">
	　　尔时，生漏闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我今当说善知识法，亦当说恶知识法。谛听！谛听！善思念之。&rdquo;</p>
<p style="text-align: left">
	　　诸比丘对曰：&ldquo;如是，世尊。&rdquo;尔时，诸比丘从佛受教。</p>
<p style="text-align: left">
	　　世尊告曰：&ldquo;彼云何名为恶知识法？于是，比丘，恶知识人便生此念：&lsquo;我于豪族<a>出家</a>学道，余比丘者卑贱家出家。&rsquo;依己姓望，毁訾余人，是谓名为恶知识法。</p>
<p style="text-align: left">
	　　&ldquo;复次，恶知识人便生此念：&lsquo;我极精进奉诸<a>正法</a>，余比丘者不精进持戒。&rsquo;复以此义，毁呰他人，而自贡高，是谓为恶知识法。</p>
<p style="text-align: left">
	　　&ldquo;复次，恶如识者复作是念：&lsquo;我三昧成就；余比丘者无有三昧，心意错乱，而不一定。&rsquo;彼依此三昧，常自贡高，毁呰他人，是谓名为恶知识法。</p>
<p style="text-align: left">
	　　&ldquo;复次，恶知识复作是念：&lsquo;我智慧第一，此余比丘无有智慧。&rsquo;彼依此智慧，而自贡高，毁呰他人，是谓名为恶知识法。</p>
<p style="text-align: left">
	　　&ldquo;复次，恶知识人复作是念：&lsquo;我今常得饭食、床褥、卧具、病瘦医药，此余比丘不能得此供养之具。&rsquo;彼依此利养之物，而自贡高，毁呰他人，是谓名为恶知识法。是谓，比丘，恶知识人行此邪业。</p>
<p style="text-align: left">
	　　&ldquo;彼云何为善知识之法？于是，比丘，善知识人不作是念：&lsquo;我豪族家生，此余比丘不是豪族家。&rsquo;己身与彼而无有异，是谓名为善知识法。</p>
<p style="text-align: left">
	　　&ldquo;复次，善知识人不作是念：&lsquo;我今持戒，此余比丘不持戒行。&rsquo;己身与彼无有增减。彼依此戒，不自贡高，不毁他人。是谓，比丘，名为善知识法。</p>
<p style="text-align: left">
	　　&ldquo;复次，比丘，善知识人复不作是念：&lsquo;我三昧成就，此余比丘意乱不定。&rsquo;己身与彼亦无增减。彼依此三昧，不自贡高，亦不毁呰他人。是谓，比丘，名为善知识法。</p>
<p style="text-align: left">
	　　&ldquo;复次，比丘，善知识人不作是念：&lsquo;我智慧成就，此余比丘无有智慧。&rsquo;己身与彼亦无增减。彼依此智慧，不自贡高，亦不毁呰他人。是谓，比丘，名为善知识法。</p>
<p style="text-align: left">
	　　&ldquo;复次，比丘，善知识人不作是念：&lsquo;我能得衣被、饭食、床褥、卧具、疾病医药，此余比丘不能得衣被、饭食、床褥、卧具、疾病医药。&rsquo;己身与彼无增减。彼依此利养，不自贡高，亦不毁他人。是谓，比丘，名为善知识法。&rdquo;</p>
<p style="text-align: left">
	　　尔时，世尊告诸比丘：&ldquo;我今与汝分别恶知识法，亦复与汝说善知识法。是故，诸比丘，恶知识法当共远离，善知识法念共修行。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在释翅尼拘留园，与大比丘众五百人俱。</p>
<p style="text-align: left">
	　　尔时，国中豪贵诸大释种五百余人，欲有所论，集普义讲堂。尔时，世典婆罗门便往诣彼释种所，语彼释种言：&ldquo;云何，诸君，此中颇有沙门、婆罗门及世俗人，能与吾共论议乎？&rdquo;</p>
<p style="text-align: left">
	　　尔时，众多释报世典婆罗门曰：&ldquo;此中今有二人，高才博学，居在迦毗罗越国。云何为二人？一名、周利槃特比丘；二名、瞿昙，释种如来、至真、等正觉。众中少知无闻，亦无智慧，言语丑陋，不别去就，如此槃特之比。又此迦维罗越一国之中，无知无闻，亦无黠慧，为人丑陋，多诸秽恶，如此瞿昙之比。汝今可与彼论议，设婆罗门能与彼二人论议得胜者，我等五百余人，便当供养随时所须，亦当相惠千镒纯金。&rdquo;</p>
<p style="text-align: left">
	　　尔时，彼婆罗门便生此心：&ldquo;此迦毗罗越释种，悉皆聪明，多诸技术，奸宄虚伪，无有正行。设吾与彼二人论议而得胜者，何足为奇？或复彼人得吾便者，便为愚者所伏。思此二理，吾不堪与彼论议也。&rdquo;作是语已，便退而去。</p>
<p style="text-align: left">
	　　是时，周利槃特到时著衣持钵，入迦毗罗越乞食。时，世典婆罗门遥见周利槃特来，便作是念：&ldquo;我今当往问彼人义。&rdquo;时，世典婆罗门便往至比丘所，语周利槃特曰：&ldquo;沙门，为字何等？&rdquo;</p>
<p style="text-align: left">
	　　周利槃特曰：&ldquo;止！婆罗门，何须问字？所以来此欲问义者，时可问之。&rdquo;</p>
<p style="text-align: left">
	　　婆罗门言：&ldquo;沙门，能与吾共论议乎？&rdquo;</p>
<p style="text-align: left">
	　　周利槃特言：&ldquo;我今尚能与梵天论议，何况与汝盲无目人乎？&rdquo;</p>
<p style="text-align: left">
	　　婆罗门言：&ldquo;盲者即非无目人乎？无目则非盲耶？此是一义，岂非烦重！&rdquo;</p>
<p style="text-align: left">
	　　是时，周利槃特便腾逝空中作十八变。尔时，婆罗门便作是念：&ldquo;此沙门止有神足，不解论议。设当与吾解此义者，身便当与作弟子。&rdquo;</p>
<p style="text-align: left">
	　　是时，尊者<a>舍利弗</a>以天耳听闻有是语：&ldquo;周利槃特与世典婆罗门作此论议。&rdquo;是时，尊者<a>舍利</a>弗即变身作槃特形，隐槃特形，使不复现，语婆罗门曰：&ldquo;汝婆罗门，若作是念&lsquo;此沙门止有神足，不堪论议&rsquo;者，汝今谛听！吾当说之，报汝向议，依此论本，当更引喻。汝今，婆罗门，名字何等？&rdquo;</p>
<p style="text-align: left">
	　　婆罗门曰：&ldquo;吾名梵天。&rdquo;</p>
<p style="text-align: left">
	　　周利槃特问曰：&ldquo;汝是丈夫乎？&rdquo;</p>
<p style="text-align: left">
	　　婆罗门曰：&ldquo;吾是丈夫。&rdquo;</p>
<p style="text-align: left">
	　　复问：&ldquo;是人乎？&rdquo;</p>
<p style="text-align: left">
	　　婆罗门报曰：&ldquo;是人。&rdquo;</p>
<p style="text-align: left">
	　　周利槃特问曰：&ldquo;云何，婆罗门，丈夫亦是人，人亦是丈夫，此亦是一义，岂非烦重乎？然婆罗门，盲与无目，此义不同。&rdquo;</p>
<p style="text-align: left">
	　　婆罗门曰：&ldquo;云何，沙门，名之为盲？&rdquo;</p>
<p style="text-align: left">
	　　周利槃特曰：&ldquo;犹如不见今世、后世，生者、灭者，善色、恶色，若好、若丑，众生所造<a>善恶</a>之行，如实而不知，永无所睹，故称之为盲。&rdquo;</p>
<p style="text-align: left">
	　　婆罗门曰：&ldquo;云何为无眼者乎？&rdquo;</p>
<p style="text-align: left">
	　　周利槃特曰：&ldquo;眼者，无上智慧之眼。彼人无此智慧之眼，故称之为无目也。&rdquo;</p>
<p style="text-align: left">
	　　婆罗门言：&ldquo;止！止！沙门，舍此杂论，我今欲问深义。云何，沙门，颇不依法得<a>涅槃</a>乎？&rdquo;</p>
<p style="text-align: left">
	　　周利槃特报曰：&ldquo;不依五盛阴而得涅槃。&rdquo;</p>
<p style="text-align: left">
	　　婆罗门曰：&ldquo;云何，沙门，此五盛阴有缘生耶？<a>无缘</a>生乎？&rdquo;</p>
<p style="text-align: left">
	　　周利槃特对曰：&ldquo;此五盛阴有缘生，非无缘也。&rdquo;</p>
<p style="text-align: left">
	　　婆罗门曰：&ldquo;何等是五盛阴缘？&rdquo;</p>
<p style="text-align: left">
	　　比丘曰：&ldquo;爱是缘也。&rdquo;</p>
<p style="text-align: left">
	　　婆罗门曰：&lsquo;何者是爱？&rdquo;</p>
<p style="text-align: left">
	　　比丘报曰：&ldquo;生者是也。&rdquo;</p>
<p style="text-align: left">
	　　婆罗门曰：&ldquo;何者名为生？&rdquo;</p>
<p style="text-align: left">
	　　比丘曰：&ldquo;即爱是也。&rdquo;</p>
<p style="text-align: left">
	　　婆罗门曰：&ldquo;爱有何道？&rdquo;</p>
<p style="text-align: left">
	　　沙门曰：&ldquo;贤圣八品道是。所谓正见、正业、正语、正命、正行、正方便、<a>正念</a>、正定，是谓名为贤圣八品道。&rdquo;</p>
<p style="text-align: left">
	　　尔时，周利槃特广为说法已，婆罗门从比丘闻如此教已，诸尘垢尽，得<a>法眼</a>净；即于其处，身中刀风起而命终。是时，尊者舍利弗还复其形，飞在空中，还诣所止。</p>
<p style="text-align: left">
	　　是时，尊者周利槃特比丘往至普集讲堂，众多释种所；到已，语彼释言：&ldquo;汝等速办酥油、薪柴，往耶维世典婆罗门。&rdquo;是时，释种即办薪、油，往耶维世典婆罗门，于四道头起鋀婆；各各相率，便往至尊者周利槃特比丘所；到已，头面礼足，在一面坐。</p>
<p style="text-align: left">
	　　时，诸释种以此偈，向尊者周利槃特说曰：</p>
<p style="text-align: left">
	　　&ldquo;耶维起鋀婆，不违尊者教，</p>
<p style="text-align: left">
	　　我等获大利，得遇此福佑。&rdquo;</p>
<p style="text-align: left">
	　　是时，尊者周利槃特便以此偈而报释曰：</p>
<p style="text-align: left">
	　　&ldquo;今转尊法轮，降伏诸外道，</p>
<p style="text-align: left">
	　　智慧如大海，此来降梵志。</p>
<p style="text-align: left">
	　　所作善恶行，去来今现在，</p>
<p style="text-align: left">
	　　亿劫不忘失，是故当作福。&rdquo;</p>
<p style="text-align: left">
	　　是时，尊者周利槃特广与彼诸释种说法已，诸释白周利槃特言：&ldquo;若尊者须衣被、饮食、床褥、卧具、病瘦医药，我等尽当事事供给，惟愿受请，勿拒微情！&rdquo;时，尊者周利槃特默然可之。</p>
<p style="text-align: left">
	　　尔时，诸释种闻尊者周利槃特所说，欢喜奉行。</p>
<p style="text-align: left">
	　　闻如是：一时，佛在罗阅城迦兰陀竹园所，与大比丘五百人俱。</p>
<p style="text-align: left">
	　　尔时，提婆达兜恶人便往至婆罗留支王子所，告王子言：&ldquo;昔者，民氓寿命极长，如今人寿不过百年。王子当知：人命无常，备不登位，中命终者不亦痛哉！王子，时可断父王命，统领国人。我今当杀沙门瞿昙，作无上至真、等正觉。于摩竭国界，新王、新佛，不亦快哉！如日贯云，靡所不照；如月云消，众星中明。&rdquo;尔时，婆罗留支王子即收父王，著铁牢中，更立臣佐，统领人民。</p>
<p style="text-align: left">
	　　尔时，有众多比丘入罗阅城乞食，便闻提婆达兜教王子收父王，著铁牢中，更立臣佐。是时，众多比丘乞食已，还归所在，摄举衣钵，往至世尊所，头面礼足，白世尊曰：&ldquo;朝入城乞食，闻提婆达兜愚人教王子使收父王，闭著牢狱，更立臣佐。复敕王子言：&lsquo;汝杀父王，我害如来，于此摩竭国界，新王、新佛，不亦快哉！&rsquo;&rdquo;</p>
<p style="text-align: left">
	　　尔时，世尊告诸比丘：&ldquo;若主治化，不以正理，尔时臣佐亦行非法；臣佐已行非法，尔时王太子亦行非法；太子已行非法，尔时群臣、长吏亦行非法；群臣、长吏已行非法，尔时国界人民亦行非法；国界人民已行非法，尔时人众兵马亦行非法；兵众已行非法，尔时日月倒错，运度失时；日月已失时，便无年岁；已无年岁，日差月错，无复精光；日月已无精光，尔时星宿现怪；星宿已现变怪，便有暴风起；已有暴风起，神祇瞋恚；神祇已瞋恚，尔时风雨不时。尔时谷子在地者便不长大，人民之类、蜎飞蠕动，颜色改变，寿命极短。</p>
<p style="text-align: left">
	　　&ldquo;若复有时，王法治正，尔时群臣亦行正法；群臣已行正法，时王太子亦行正法；王太子已行正法，尔时长吏亦行正法；长吏已行正法，国界人民亦行正法；日月顺常，风雨以时，灾怪不现；神祇欢喜，五谷炽盛，君臣和穆相视，如兄如弟，终无增损；有形之类，颜色光润，食自消化，无有灾害，寿命极长，人所爱敬。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;犹如牛渡水，导者而不正，</p>
<p style="text-align: left">
	　　一切皆不正，斯由本导故。</p>
<p style="text-align: left">
	　　众生亦如是，众中必有导，</p>
<p style="text-align: left">
	　　导者行非法，况复下细人！</p>
<p style="text-align: left">
	　　萌类尽受苦，由王法不正，</p>
<p style="text-align: left">
	　　以知非法行，一切民亦然。</p>
<p style="text-align: left">
	　　犹如牛渡水，导者而行正，</p>
<p style="text-align: left">
	　　从者亦皆正，斯由本导故。</p>
<p style="text-align: left">
	　　众生亦如是，众中必有导，</p>
<p style="text-align: left">
	　　导者行正法，况复下庶人！</p>
<p style="text-align: left">
	　　萌类尽受乐，由王法教正，</p>
<p style="text-align: left">
	　　以知正法行，一切民亦然。</p>
<p style="text-align: left">
	　　&ldquo;是故，诸比丘，当舍非法而行正法。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>