<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 增壹阿含经</strong></p>
<p style="text-align: left">
	　　一子品第九</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，<a>世尊</a>告诸<a>比丘</a>：&ldquo;犹如母人，心怀笃信，唯有一子，恒作是念：&lsquo;云何当教授彼，使成为人？&rsquo;&rdquo;</p>
<p style="text-align: left">
	　　尔时，诸比丘白世尊曰：&ldquo;我等，世尊，不解此义。世尊是诸法之本，如来所陈，靡不承受。惟愿世尊与诸比丘说此深法，闻已奉行！&rdquo;</p>
<p style="text-align: left">
	　　尔时，世尊告诸比丘：&ldquo;谛听！谛听！善思念之，吾当为汝分别其义。&rdquo;</p>
<p style="text-align: left">
	　　诸比丘对曰：&ldquo;如是，世尊。&rdquo;尔时，诸比丘从佛受教。</p>
<p style="text-align: left">
	　　世尊告曰：&ldquo;犹彼优婆斯心怀笃信，作是教训：&lsquo;汝今在家，当如质多长者，亦如象童子。所以然者？此是其限，此是其量。世尊受证<a>弟子</a>，所谓质多长者、象童子也。&rsquo;若童子意欲剃除须发，著三法衣，<a>出家</a>学道，当如<a>舍利弗</a>、目揵连比丘。所以然者？此是其限，此是其量。所谓<a>舍利</a>弗、目揵连比丘，好学<a>正法</a>，莫作邪业，兴起非法；设汝生此染著之想，便当坠堕三恶趣中。善念专心，不得者得，不获者获，未得证者，今当受证。所以然者？诸比丘，信施之重，实不可消，令人不得至道。是故，诸比丘，莫生染著之意，已生当灭。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，<a>欢喜</a>奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;笃信优婆斯唯有一女，彼当云何教训成就？&rdquo;</p>
<p style="text-align: left">
	　　尔时，诸比丘白世尊曰：&ldquo;我等，世尊，不解此义。世尊是诸法之本，如来所陈，靡不承受。惟愿世尊与诸比丘说此深法，闻已奉行！&rdquo;</p>
<p style="text-align: left">
	　　尔时，世尊告诸比丘：&ldquo;谛听！谛听！善思念之，吾当为汝分别其义。&rdquo;</p>
<p style="text-align: left">
	　　诸比丘对曰：&ldquo;如是。&rdquo;尔时，诸比丘从佛受教。</p>
<p style="text-align: left">
	　　世尊告曰：&ldquo;犹彼笃信优婆斯教训女曰：&lsquo;汝今在家者，当如拘雠多罗优婆斯、难陀母。所以然者？此是其限，此是其量。世尊受证弟子，所谓拘雠多罗优婆斯、难陀母是。&rsquo;若女意欲剃除须发，著三法衣，出家学道者，当如谶摩<a>比丘尼</a>、优钵华色比丘尼。所以然者？此是其量，此是其限。所谓谶摩比丘尼、优钵华色比丘尼，好学正法，莫作邪业，兴起非法；设汝生此染著之想，便当坠堕三恶趣中。善念专心，不果者果，不获者获，未得证者，今当受证。所以然者？诸比丘，信施之重，实不可消，令人不得至道之趣。是故，诸比丘，莫生染著之想，已生当灭。如是，诸比丘，当作是学！&rdquo;</p>
<p style="text-align: left">
	　　尔时，诸比闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我不见一法疾于心者，无譬可喻。犹如猕猴舍一取一，心不专定；心亦如是，前想、后想所不同者，以方便法不可摸则，心回转疾。是故，诸比丘，凡夫之人不能观察心意。是故，诸比丘，常当降伏心意，令趣善道，亦当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我不见一法疾于心者，无譬可喻。犹如猕猴舍一取一，心不专定；心亦如是，前想、后想所念不同。是故，诸比丘，凡夫之人不能观察心意所由。是故，诸比丘，常当降伏心意，得趣善道。是故，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我恒观见一人心中所念之事，此人如屈伸臂顷堕泥犁中。所以然者？由恶心故，心之生病坠堕<a>地狱</a>。&rdquo;</p>
<p style="text-align: left">
	　　尔时，世尊便说偈言：</p>
<p style="text-align: left">
	　　&ldquo;犹如有一人，心怀瞋恚想，</p>
<p style="text-align: left">
	　　今告诸比丘，广演其义趣：</p>
<p style="text-align: left">
	　　今正是其时，设有命终者，</p>
<p style="text-align: left">
	　　假令入地狱，由心秽行故。</p>
<p style="text-align: left">
	　　&ldquo;是故，诸比丘，当降伏心，勿生秽行。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我恒观见一人心中所念之事，如屈伸臂顷而生天上。所以然者？由善心故；已生善心，便生天上。&rdquo;</p>
<p style="text-align: left">
	　　尔时，世尊便说偈言：</p>
<p style="text-align: left">
	　　&ldquo;设复有一人，而生善妙心，</p>
<p style="text-align: left">
	　　今告诸比丘，广演其义趣：</p>
<p style="text-align: left">
	　　今正是其时，设有命终者，</p>
<p style="text-align: left">
	　　便得生天上，由心善行故。</p>
<p style="text-align: left">
	　　&ldquo;是故，诸比丘，当发净意，勿生秽行。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我于此众中，不见一法最胜最妙，眩惑世人，不至永寂，缚著牢狱，无有解已。所谓男子见女色已，便起想著，意甚爱敬，令人不至永寂，缚著牢狱，无有解已。意不舍离，周旋往来，今世后世，回转五道，动历劫数。&rdquo;</p>
<p style="text-align: left">
	　　尔时，世尊便说偈曰：</p>
<p style="text-align: left">
	　　&ldquo;<a>梵音</a>柔软声，如来说难见，</p>
<p style="text-align: left">
	　　或复有时见，系念在目前。</p>
<p style="text-align: left">
	　　亦莫与女人，往来与言语，</p>
<p style="text-align: left">
	　　恒罗伺捕人，不得至无为。</p>
<p style="text-align: left">
	　　&ldquo;是故，诸比丘，当除诸色，莫起想著。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我于此众中，不见一法最胜最妙，眩惑世人，不至永寂，缚著牢狱，无有解已。所谓女见男子色已，便起想著，意甚爱敬，令人不至永寂，缚著牢狱，无有解已。意不舍离，周旋往来，今世后世，回转五道，动历劫数。&rdquo;</p>
<p style="text-align: left">
	　　尔时，世尊便说偈曰：</p>
<p style="text-align: left">
	　　&ldquo;若生颠倒想，兴念恩爱心，</p>
<p style="text-align: left">
	　　除念意染著，便无此诸秽。</p>
<p style="text-align: left">
	　　&ldquo;是故，诸比丘，当除诸色，莫起想著。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我于此众中，不见一法，无欲想便起欲想，已起欲想便增益；无瞋恚想便起瞋恚，已起瞋恚便增多；无睡眠想便起睡眠，已起睡眠便增多；无调戏想便起调戏，已起调戏便增多；无疑想便起疑想，已起疑想便增多。亦当观恶露不净想，设作乱想，无欲想便有欲想，已有欲想便增多；瞋恚、睡眠，本无疑想便起疑想，疑想已起便增多。是故，诸比丘，莫作乱想，常当专意。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我于此法中，不见一法，未有欲想便不生欲想，已生欲想便能灭之；未生瞋恚想便不生，已生瞋恚想便能灭之；未生睡眠想便不生，已生睡眠想便能灭之；未生调戏想便不生，已生调戏想便能灭之；未生疑想便不生，已生疑想便能灭之。亦当观恶露不净，已观恶露不净，未生欲想便不生，已生便能灭之；未生瞋恚便不生，已生瞋恚便能灭之；乃至疑，未生疑想便不生，已生疑想便能灭之。是故，诸比丘，常当专意观不净想。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　二斯及二心，一堕、一生天，</p>
<p style="text-align: left">
	　　男女想受乐，二欲想在后。</p>
<p style="text-align: left">
	　　护心品第十</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;当<a>修行</a>一法，当广布一法。修行一法，广布一法已，便得<a>神通</a>，诸行寂静，得<a>沙门</a>果，至泥洹界。云何为一法？所谓无放逸行。云何为无放逸行？所谓护心也。云何护心？于是，比丘，常守护心有漏、有漏法。当彼宁护心有漏、有漏法，于有漏法便得悦豫，亦有信乐，住不移易，恒专其意，自力劝勉。</p>
<p style="text-align: left">
	　　&ldquo;如是，比丘，彼无放逸行，恒自谨慎。未生欲漏便不生，已生欲漏便能使灭；未生有漏便不生，已生有漏便能使灭；未生无明漏便不生，已生无明漏便能使灭。比丘于彼无放逸行，闲静一处，恒<a>自觉</a>知而自游戏，欲漏心便得<a>解脱</a>，有漏心、无明漏心便得解脱；已得解脱，便得解脱智：<a>生死</a>已尽，梵行已立，所作已办，更不复受有，如实知之。&rdquo;</p>
<p style="text-align: left">
	　　尔时，世尊便说斯偈：</p>
<p style="text-align: left">
	　　&ldquo;无骄<a>甘露</a>迹，放逸是死径，</p>
<p style="text-align: left">
	　　无慢则不死，慢者即是死。</p>
<p style="text-align: left">
	　　&ldquo;是故，诸比丘，当念修行无放逸行。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;当修行一法，当广布一法。修行一法，广布一法已，便得神通，诸行寂静，得沙门果，至泥洹处。云何为一法？谓无放逸行于诸善法。云何无放逸行？所谓不触娆一切众生，不害一切众生，不恼一切众生，是谓无放逸行。</p>
<p style="text-align: left">
	　　&ldquo;彼云何名善法？所谓贤圣八道品：等见、等方便、等语、等行、等命、等治、等念、等定，是谓善法。&rdquo;</p>
<p style="text-align: left">
	　　尔时，世尊便说偈曰：</p>
<p style="text-align: left">
	　　&ldquo;施一切众生，不<a>如法</a>施人，</p>
<p style="text-align: left">
	　　虽施众生福，一人法施胜。</p>
<p style="text-align: left">
	　　&ldquo;是故，诸比丘，当修行善法。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;当云何观檀越施主？&rdquo;</p>
<p style="text-align: left">
	　　尔时，诸比丘白世尊曰：&ldquo;世尊是诸法之王，惟愿世尊与诸比丘而说此义，闻已尽当奉持！&rdquo;</p>
<p style="text-align: left">
	　　尔时，世尊告诸比丘：&ldquo;谛听！谛听！善思念之，我当与汝分别其义。&rdquo;</p>
<p style="text-align: left">
	　　对曰：&ldquo;如是，世尊。&rdquo;尔时，诸比丘从佛受教。</p>
<p style="text-align: left">
	　　世尊告曰：&ldquo;檀越施主当恭敬如子<a>孝顺</a>父母，养之、侍之，长益五阴，于阎浮利地现种种义。观檀越主能成人戒、闻、三昧、智慧，诸比丘多所<a>饶益</a>，于三宝中无所罣碍，能施卿等衣被、饮食、床榻、卧具、病瘦医药。是故，诸比丘，当有慈心于檀越所，小恩常不忘，况复大者！恒以慈心向彼檀越，说身、口、意清净之行，不可称量，亦无有限。身行慈，口行慈，意行慈，使彼檀越所施之物，终不唐捐，获其大果，成大福佑，有大名称，流闻<a>世间</a>，甘露法味。如是，诸比丘，当作是学！&rdquo;</p>
<p style="text-align: left">
	　　尔时，世尊便说偈曰：</p>
<p style="text-align: left">
	　　&ldquo;施以成大财，所愿亦成就，</p>
<p style="text-align: left">
	　　王及诸贼盗，不能侵彼物。</p>
<p style="text-align: left">
	　　施以得王位，绍继转轮处，</p>
<p style="text-align: left">
	　　七宝具足成，本施之所致。</p>
<p style="text-align: left">
	　　布施成天身，首著杂宝冠，</p>
<p style="text-align: left">
	　　与诸妓女游，本施之果报。</p>
<p style="text-align: left">
	　　施得天帝释，天王威力盛，</p>
<p style="text-align: left">
	　　千眼庄严形，本施之果报。</p>
<p style="text-align: left">
	　　布施成佛道，三十二相具，</p>
<p style="text-align: left">
	　　转无上法轮，本施之果报。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;檀越施主当云何承事供养精进持戒诸贤<a>圣人</a>？&rdquo;</p>
<p style="text-align: left">
	　　尔时，诸比丘白世尊曰：&ldquo;世尊是诸法之王，惟愿世尊与诸比丘而说此义，闻已尽当奉持！&rdquo;</p>
<p style="text-align: left">
	　　尔时，世尊告诸比丘：&ldquo;谛听！谛听！善思念之，我当与汝分别其义。&rdquo;</p>
<p style="text-align: left">
	　　对曰：&ldquo;如是，世尊。&rdquo;尔时，诸比丘从佛受教。</p>
<p style="text-align: left">
	　　世尊告曰：&ldquo;檀越施主承事供养精进持戒诸多闻者，犹如与迷者指示其路，粮食乏短而给施食，恐怖之人令无忧恼，惊畏者教令莫惧，无所归者与作覆护，盲者作眼目，与病作医王。犹如田家农夫修治田业，除去秽草，便能成就谷食。比丘常当除弃五盛阴病，求入<a>无畏</a>泥洹城中。如是，诸比丘，檀越施主承事供养精进持戒诸多闻者当施。&rdquo;</p>
<p style="text-align: left">
	　　尔时，阿那邠持长者集在彼众。尔时，长者阿那邠持白世尊曰：&ldquo;如是，世尊。如是，如来。一切施主及与受者犹吉祥瓶，诸受施人如毗沙王，劝人行施如亲父母，受施之人是后世良佑，一切施主及与受者犹如<a>居士</a>。&rdquo;</p>
<p style="text-align: left">
	　　世尊告曰：&ldquo;如是，长者，如汝所言。&rdquo;</p>
<p style="text-align: left">
	　　阿那邠持长者白世尊曰：&ldquo;自今已后，门不安守，亦不拒逆比丘、比丘尼、优婆塞、优婆斯，及诸行路乏粮食者。&rdquo;</p>
<p style="text-align: left">
	　　尔时，阿那邠持长者白世尊曰：&ldquo;惟愿世尊及比丘众受弟子请！&rdquo;尔时，世尊默然受长者请。</p>
<p style="text-align: left">
	　　尔时，长者见世尊默然受请，即<a>礼佛</a>三匝，还归所在；到舍已，即其夜办具甘馔种种饭食，广敷坐具，自白：&ldquo;时到，食具已办，惟愿世尊愿时临顾！&rdquo;</p>
<p style="text-align: left">
	　　尔时，世尊将诸比丘众，著衣持钵，诣舍卫城，至长者家；到已，各自就座，诸比丘僧亦各随次坐。</p>
<p style="text-align: left">
	　　尔时，长者见佛、比丘众坐定，手自斟酌，行种种饮食；已行种种饮食，各收钵坐，更取卑座，在如来前欲听闻法。</p>
<p style="text-align: left">
	　　尔时，长者白世尊言：&ldquo;善哉！如来听诸比丘随所须物三衣、钵盂、针筒、尼师坛、衣裳、法澡罐，及余一切沙门杂物，尽听弟子家取之。&rdquo;</p>
<p style="text-align: left">
	　　尔时，世尊告诸比丘：&ldquo;汝等若须衣裳、钵器及尼师坛、法澡罐，及余一切沙门杂物，听使此取，勿足疑难，起想著心。&rdquo;</p>
<p style="text-align: left">
	　　尔时，世尊与长者阿那邠持说微妙之法。说妙法已，便从座起而去。当于尔时，阿那邠持复于四城门而广惠施，第五市中，第六在家，须食与食，须浆与浆，须车乘、妓乐、香熏、璎珞，悉皆与之。</p>
<p style="text-align: left">
	　　尔时，世尊闻长者阿那邠持于四城门中广作惠施，复于大市布施贫乏，复于家内布施无量。尔时，世尊告诸比丘：&ldquo;我弟子中第一优婆塞好喜布施，所谓须达长者是。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，阿那邠持长者便往至世尊所，头面礼世尊足，在一面坐。世尊告曰：&ldquo;云何，长者，贵家恒布施贫乏耶？&rdquo;</p>
<p style="text-align: left">
	　　长者对曰：&ldquo;如是，世尊，恒布施贫乏，于四城门而广布施，复在家中给与所须。世尊，我或时作是念，并欲布施野兽、飞鸟、猪、狗之属。我亦无是念：&lsquo;此应与，此不应与。&rsquo;亦复无是念：&lsquo;此应与多，此应与少。&rsquo;我恒有是念：&lsquo;一切众生皆由食而存其命，有食便存，无食便丧。&rsquo;&rdquo;</p>
<p style="text-align: left">
	　　世尊告曰：&ldquo;善哉！善哉！长者，汝乃以<a>菩萨</a>心，专精一意而广惠施。然此众生由食得济，无食便丧。长者，汝当获大果，得大名称，有大果报，声彻十方，得甘露法味。所以然者？菩萨之处恒以平等心而以惠施，专精一意，念众生类，由食而存，有食便济，无食便丧。是谓，长者，菩萨心所安处而广惠施。&rdquo;</p>
<p style="text-align: left">
	　　尔时，世尊便说偈曰：</p>
<p style="text-align: left">
	　　&ldquo;尽当普惠施，终无吝悔心，</p>
<p style="text-align: left">
	　　必当遇良友，得济到<a>彼岸</a>。</p>
<p style="text-align: left">
	　　&ldquo;是故，长者，当平等意而广惠施。如是，长者，当作是学！&rdquo;</p>
<p style="text-align: left">
	　　尔时，长者闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;如我今日审知众生根原所趣，亦知布施之报。最后一抟之余，己不自食，惠施他人。尔时，不起憎嫉之心如毛发许。以此众生不知施之果报，如我皆悉知之。施之果报，平等之报，心无有异。是故，众生不能平等施而自堕落，恒有悭嫉之心，缠裹心意。&rdquo;</p>
<p style="text-align: left">
	　　尔时，世尊便说偈曰：</p>
<p style="text-align: left">
	　　&ldquo;众生不自觉，如来之言教，</p>
<p style="text-align: left">
	　　常当普惠施，专向真人所。</p>
<p style="text-align: left">
	　　志性以清净，所获福倍多，</p>
<p style="text-align: left">
	　　等共分其福，后得大果报。</p>
<p style="text-align: left">
	　　所施今善哉，心向广<a>福田</a>，</p>
<p style="text-align: left">
	　　于此人间逝，必生于天上。</p>
<p style="text-align: left">
	　　已到彼善处，快乐自娱乐，</p>
<p style="text-align: left">
	　　吉祥甚欢悦，一切无乏短。</p>
<p style="text-align: left">
	　　以天威德业，玉女为营从，</p>
<p style="text-align: left">
	　　平等之施报，故获此福佑。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;汝等莫畏福报。所以然者？此是受乐之应，甚可爱敬，所以名为福者，有此大报。汝等当畏无福。所以然者？此名苦之原本，愁忧苦恼不可称记，无有爱乐，此名无福。比丘，昔我自念七年行慈心，复过七劫不来此世，复于七劫中生光音天，复于七劫生空梵天处为大梵天，无与等者，统百千世界。三十六返为天帝释形，无数世为转轮王。是故，诸比丘，作福莫倦。所以然者？此名受乐之应，甚可爱敬，是谓名为福。汝等当畏无福。所以然者？苦之原本，愁忧苦恼不可称记，此名无福。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;快哉福报！所愿者得，</p>
<p style="text-align: left">
	　　速至灭尽，到无为处。</p>
<p style="text-align: left">
	　　正使亿数，天魔波旬，</p>
<p style="text-align: left">
	　　亦不能娆，为福业者。</p>
<p style="text-align: left">
	　　彼恒自求，贤圣之道，</p>
<p style="text-align: left">
	　　便尽除苦，后无有忧。</p>
<p style="text-align: left">
	　　&ldquo;是故，诸比丘，为福莫厌。是故，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;若有承顺一法，不离一法，魔波旬不能得其便，亦不能来触娆人。云何为一法？谓功德福业。所以然者？自忆往昔在道树下，与诸菩萨集在一处，弊魔波旬将诸兵众数千万亿，种种形貌，兽头人身不可称计，天、龙、鬼、神、阿须伦、迦留罗、摩休勒等，皆来云集。</p>
<p style="text-align: left">
	　　&ldquo;时，魔波旬而语我言：&lsquo;沙门速投于地！&rsquo;佛以福德大力，降伏魔怨，诸尘垢消，无有诸秽，便成无上正真道。诸比丘，当观此义，其有比丘功德具足者，弊魔波旬不能得其便，坏其功德。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;有福快乐，无福者苦，</p>
<p style="text-align: left">
	　　今世后世，为福受乐。</p>
<p style="text-align: left">
	　　&ldquo;是故，诸比丘，为福莫倦。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;若有比丘修行一法，便不能坏败恶趣，一为趣善，一为趣泥洹。云何修行一法，不能坏败恶趣？所谓心无笃信，是谓修此一法不坏败恶趣。云何修行一法趣善处者？所谓心行笃信，是谓修此一法得趣善处。云何修行一法得至泥洹？所谓恒专心念，是谓修行此法得至泥洹。是故，诸比丘，专精心意，念诸善本。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;若有一人出现于世，此众生类便增寿益算，颜色光润，气力炽盛，快乐无极，音声和雅。云何为一人？所谓如来、至真、等正觉。此谓一人出现于世，此众生类便增寿益算，颜色光润，气力炽盛，快乐无极，音声和雅。是故，诸比丘，常当专精一心<a>念佛</a>。如是，诸比丘，当作是学！</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　无慢二、念、檀，二施悭无厌，</p>
<p style="text-align: left">
	　　施福、魔波旬，恶趣及一人。</p>
		

	
	

		</div></div><hr><script charset='utf-8' src='../../js/footer.js'></script></body></html>