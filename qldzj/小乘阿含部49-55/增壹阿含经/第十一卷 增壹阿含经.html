<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十一卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十一卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十一卷 增壹阿含经</strong></p>
<p style="text-align: left">
	　　善知识品第二十</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，<a>世尊</a>告诸<a>比丘</a>：&ldquo;当亲近善知识，莫习恶行，信于恶业。所以然者？诸比丘，亲近善知识已，信便增益，闻、施、智慧普悉增益。若比丘亲近善知识，莫习恶行。所以然者？若近恶知识，便无信、戒、闻、施、智慧。是故，诸比丘，当亲近善知识，莫近恶知识。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，<a>欢喜</a>奉行。</p>
<p style="text-align: left">
	　　闻如是：一时，佛在罗阅城迦罗陀竹园所，与大比丘五百人俱，前后围绕而为<a>说法</a>。</p>
<p style="text-align: left">
	　　尔时，提婆达兜将五百比丘去如来不远而经过。世尊遥见提婆达兜自将门徒，便说此偈：</p>
<p style="text-align: left">
	　　&ldquo;莫亲恶知识，亦莫愚从事，</p>
<p style="text-align: left">
	　　当近善知识，人中最胜者。</p>
<p style="text-align: left">
	　　人本无有恶，习近恶知识，</p>
<p style="text-align: left">
	　　后必种恶根，永在暗冥中。&rdquo;</p>
<p style="text-align: left">
	　　是时，提婆达兜五百<a>弟子</a>闻世尊说此偈已，便来至世尊所，头面礼足，在一面坐；斯须退坐，向世尊悔过：&ldquo;我等愚惑，无所识知，惟愿世尊受我等忏悔！&rdquo;</p>
<p style="text-align: left">
	　　尔时，世尊受彼五百比丘忏悔，便与说法，令得信根。</p>
<p style="text-align: left">
	　　尔时，五百比丘在闲静之处思惟深法。所以然者？族姓子<a>出家</a>学道，以信坚固，修无上梵行。尔时，彼五百比丘便成阿<a>罗汉</a>：<a>生死</a>已尽，所作已办，梵行已立，更不复受胎有，如实知之。尔时，五百人成阿罗汉。</p>
<p style="text-align: left">
	　　是时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊与无央数之众围绕说法。是时，昙摩留支在静室中，独自思惟，入禅三昧，观见前身在大海中作鱼，身长七百由旬。即从静室起，犹如力土屈伸臂顷，便往至大海中故死尸上而经行。</p>
<p style="text-align: left">
	　　尔时，昙摩留支便说此偈：</p>
<p style="text-align: left">
	　　&ldquo;生死无数劫，<a>流转</a>不可计，</p>
<p style="text-align: left">
	　　各各求所安，数数受苦恼。</p>
<p style="text-align: left">
	　　设复见身已，意欲造舍宅，</p>
<p style="text-align: left">
	　　一切支节坏，形体不得全。</p>
<p style="text-align: left">
	　　心已离诸行，爱著永无余，</p>
<p style="text-align: left">
	　　更不受此形，长乐<a>涅槃</a>中。&rdquo;</p>
<p style="text-align: left">
	　　尔时，尊者昙摩留支说此偈已，即从彼没，来至舍卫祇洹精舍，往至世尊所。尔时，世尊见昙摩留支来，作是告曰：&ldquo;善哉！昙摩留支，久来此间。&rdquo;</p>
<p style="text-align: left">
	　　瞿摩留支白世尊曰：&ldquo;如是，世尊，久来此间。&rdquo;</p>
<p style="text-align: left">
	　　尔时，上坐及诸比丘各生斯念：&ldquo;此昙摩留支恒在世尊左右，然今世尊告曰：&lsquo;善哉！昙摩留支，久来此间。&rsquo;&rdquo;</p>
<p style="text-align: left">
	　　尔时，世尊知诸比丘心中所念，欲断狐疑故，便告诸比丘：&ldquo;非为昙摩留支久来此间，故我言此义。所以然者？昔者过去无数劫时，有定光如来、至真、等正觉、明行成为、善逝、<a>世间</a>解、无上士、道法御、<a>天人</a>师，为佛、众佑，出现于世，治在钵摩大国，与大比丘众十四万八千人俱。尔时，四部之众不可称计，国王、臣吏、人民之类，皆来供养给其所须。</p>
<p style="text-align: left">
	　　&ldquo;尔时，有梵志名耶若达，在雪山侧住，看诸秘谶，天文、地理靡不贯博，书<a>疏文</a>字亦悉了知，讽诵一句五百言大人之相亦复了知，事诸火神、日月、星宿，教五百弟子宿夜不倦。耶若达梵志有弟子名曰云雷，颜貌端正，世之希有，发绀青色。云雷梵志聪明博见，靡事不通，恒为耶若达所见爱敬，不去须臾。是时，<a>婆罗门</a>所行咒术，尽皆备举。</p>
<p style="text-align: left">
	　　&ldquo;尔时，云雷梵志便作是念：&lsquo;我今所应学者悉皆备已。&rsquo;然复自念：&lsquo;书籍所载，诸有学梵志行术过者，当报师恩。又我今日所应学者皆复知之，我今宜可报于师恩。然复贫匮，空无所有可用供养师者；宜当往诣国界求所须者。&rsquo;</p>
<p style="text-align: left">
	　　&ldquo;尔时，云雷梵志便往至师所，而白师曰：&lsquo;梵志所学技术之法，今悉知已。然复书籍所载，诸有学术过者，当报师恩。然复贫乏，无有金银珍宝可用供养者，今欲诣国界求索财物，用供养师。&rsquo;</p>
<p style="text-align: left">
	　　&ldquo;尔时，耶若达婆罗门便作是念：&lsquo;此云雷梵志我之所爱，不去心首。设吾死者，尚不能别离，何况今日欲舍吾去！我今当作何方宜使留得住耶？&rsquo;</p>
<p style="text-align: left">
	　　&ldquo;是时，耶若达梵志即告云雷曰：&lsquo;汝梵志，今故有婆罗门所应学者，卿尚不知。&rsquo;是时，云雷梵志便前白师：&lsquo;惟愿见教，何者未诵？&rsquo;是时，耶若达梵志便思惟造五百言诵，告云雷曰：&lsquo;今有此书名五百言诵，汝可受之。&rsquo;云雷白言：&lsquo;愿师见授，欲得讽诵！&rsquo;比丘当知：尔时，耶若达便授弟子此五百言诵。未经几日，悉皆流利。</p>
<p style="text-align: left">
	　　&ldquo;是时，耶若达婆罗门告五百弟子曰：&lsquo;此云雷梵志技术悉备，无事不通。即以立名，名曰超术。此超术梵志极为高才，天文、地理靡不观博，书疏文字亦悉了知。&rsquo;尔时，超术梵志复经数日，复白师曰：&lsquo;梵志所学技术之法，今悉知已。然复书籍所载，诸有学术过者，当报师恩。加复贫乏，无有金银珍宝可用供养师者，今欲诣国界求索财物，用供养师，惟愿听许！&rsquo;尔时，耶若达梵志告曰：&lsquo;汝知是时。&rdquo;超术梵志前礼师足，便退而去。</p>
<p style="text-align: left">
	　　&ldquo;尔时，钵摩大国去城不远，有众梵志普集一处，欲共大祠，亦欲讲论。时，有八万四千梵志共集。第一上座亦复讽诵外道书疏，莫不练知；天文、地理、星宿变怪，皆悉了知。各欲散时，便以五百两金及金杖一枚、金澡罐一枚、牛千头，用奉上师，与第一上座。</p>
<p style="text-align: left">
	　　&ldquo;尔时，超术梵志闻：去钵摩大国不远，有诸梵志八万四千集在一处，其有试术过者，便与五百两金及金杖一枚、金澡罐一杖、大牛千头。是时，超术梵志自念：&lsquo;我今何故家家乞求？不如诣彼大众共捔技术。&rsquo;是时，超术梵志便往至大众所。</p>
<p style="text-align: left">
	　　&ldquo;尔时，众多梵志遥见超术梵志，各各高声唤曰：&lsquo;善哉！祠主，今获大利，乃使梵天躬自下降。&rsquo;时，八万四千诸梵志等各起共迎，异口同音而作是语：&lsquo;善来！大梵神天。&rsquo;时，超术梵志便生此念：&lsquo;此诸梵志谓呼吾是梵天，然复吾亦非梵天。&rsquo;是时，超术梵志语诸婆罗门曰：&lsquo;止！止！诸贤，勿呼吾是梵天也，汝等岂不闻乎？雪山北有大梵志众师，名耶若达，天文、地理靡不贯练。&rsquo;诸梵志曰：&lsquo;吾等闻之，但不见耳！&rsquo;超术梵志曰：&lsquo;我是其弟子，名曰超术。&rsquo;是时，超术梵志便向彼众第一上座而告之曰：&lsquo;设知技术者，向吾说之。&rsquo;</p>
<p style="text-align: left">
	　　&ldquo;尔时，彼众第一上座即向超术梵志诵<a>三藏</a>技术，无有漏失。时，超术婆罗门复语彼上座曰：&lsquo;一句五百言，今可说之。&rsquo;是时，彼上座曰：&lsquo;我不解此义，何等是一句五百言者？&rsquo;时，超术梵志告曰：&lsquo;诸贤，默然听说一句五百言大人之相。&rsquo;比丘当知：尔时，超术梵志便诵三藏之术，及一句五百言大人之相。尔时，八万四千梵志叹未曾有：&lsquo;甚奇！甚特！我等初不闻一句五百言大人之相，今尊者宜在上头第一上座。&rsquo;</p>
<p style="text-align: left">
	　　&ldquo;尔时，超术梵志移彼上座已，便在第一上头坐。尔时，彼众上座极怀瞋恚，发此誓愿：&lsquo;今此人移我坐处，自补其处。我今所诵经籍，持戒苦行，设当有福者，尽持用作誓：此人所生之处，所欲作事，我恒当坏败其功。&rsquo;</p>
<p style="text-align: left">
	　　&ldquo;是时，彼施之主即出五百两金及金杖一枚、金澡罐一枚、牛千头、好女一人，持用与上座使咒愿。尔时，上座告主人曰：&lsquo;我今受此五百两金及金杖、金澡罐，当用供养师。此女人及牛千头，还施主人。所以然者？吾不习欲，亦不积财。&rsquo;</p>
<p style="text-align: left">
	　　&ldquo;是时，超术梵志受此金杖、澡罐已，便往诣钵摩大国。其王名曰光明。时，彼国王请定光如来及比丘众衣食供养。时，彼国王告令城内：&lsquo;其有人民有香华，尽不得卖。若有卖者，当重罚之。吾自出买，不须转卖。&rsquo;复敕人民：&lsquo;扫洒令净，勿使有土沙秽恶；悬缯幡盖，香汁涂地，作倡妓乐，不可称计。&rsquo;</p>
<p style="text-align: left">
	　　&ldquo;尔时，彼梵志见已，便问行道人曰：&lsquo;今是何日？扫洒道路，除治不净，悬缯幡盖，不可称计，将非国主太子有所娉娶？&rsquo;彼行道人报曰：&lsquo;梵志不知耶？钵摩大国王今请定光如来、至真、等正觉，衣食供养，故平治道路，悬缯幡盖耳！&rsquo;</p>
<p style="text-align: left">
	　　&ldquo;然梵志秘记亦有此语：&lsquo;如来出世，甚难得遇，时时乃出，实不可见。犹如优昙钵华，时时乃出；此亦如是，如来出现于世，甚不可值。&rsquo;又梵志书亦有此语：&lsquo;有二人出世甚难得值。云何二人？如来及转轮圣王，此二人出现甚难得值。&rsquo;尔时，彼复作是念：&lsquo;我今何急速报师恩？今且以此五百两金奉上定光如来。&rsquo;复作是念：&lsquo;书记所载，如来不受金银珍宝。我可持此五百两金，用买香华，散如来上。&rsquo;</p>
<p style="text-align: left">
	　　&ldquo;是时，梵志即入城内求买香华。尔时，城中行人报曰：&lsquo;梵志不知耶？国王有教令，其有香华卖者当重罚之。&rsquo;时，彼超术梵志便作是念：&lsquo;是我薄佑，求华不获，将知如何？&rsquo;便还出城，在门外立。</p>
<p style="text-align: left">
	　　&ldquo;尔时，有婆罗门女名曰善味，持水瓶行取水，手执五枚华。梵志见已，语彼女人曰：&lsquo;大妹，我今须华，愿妹见卖与我。&rsquo;梵志女曰：&lsquo;我何时是汝妹？为识我父母不？&rsquo;时，超术梵志复生此念：&lsquo;此女人性行宽博，意在戏笑。&rsquo;即复语言：&lsquo;贤女，我当与价，是非见惠此华。&rsquo;梵志女曰：&lsquo;岂不闻大王有严教，不得卖华乎？&rsquo;</p>
<p style="text-align: left">
	　　&ldquo;梵志曰：&lsquo;贤女，此事无苦，王不奈汝何！我今急须此五枚华，我得此华，汝得贵价。&rsquo;梵志女曰：&lsquo;汝急须华，欲作何等？&rsquo;梵志报曰：&lsquo;我今见有良地，欲种此华。&rsquo;梵志女曰：&lsquo;此华已离其根，终不可生。云何方言我欲种之？&rsquo;梵志报曰：&lsquo;如我今日所见良田，种死灰尚生，何况此华！&rsquo;</p>
<p style="text-align: left">
	　　&ldquo;梵志女曰：&lsquo;何者是良田，种死灰乃生乎？&rsquo;梵志报曰：&lsquo;贤女，有定光佛、如来、至真、等正觉，出现于世。&rsquo;梵志女曰：&lsquo;定光如来为何等类？&rsquo;梵志即报彼女曰：&lsquo;定光如来者，有如是之德，有如是之戒，成诸功德。&rsquo;梵志女曰：&lsquo;设有功德者，欲求何等福？&rsquo;梵志报曰：&lsquo;愿我后生当如定光如来、至真、等正觉，禁戒、功德亦当如是。&rsquo;</p>
<p style="text-align: left">
	　　&ldquo;梵志女曰：&lsquo;设汝许我世世作夫妇，我便与汝华。&rsquo;梵志曰：&lsquo;我今所行，意不著欲。&rsquo;梵志女曰：&lsquo;如我今身不求为汝作妻，使我将来世与汝作妻。&rsquo;超术梵志曰：&lsquo;<a>菩萨</a>所行，无有爱惜，设与我作妻者，必坏我心。&rsquo;梵志女曰：&lsquo;我终不坏汝施意，正使持我身施与人者，终不坏施心。&rsquo;是时，便持五百金钱，用买五枚华，与彼女人，共作誓愿，各自别去。</p>
<p style="text-align: left">
	　　&ldquo;是时，定光如来、至真、等正觉时到著衣持钵，与比丘僧前后围绕，入钵摩大国。时，超术梵志遥见定光如来颜貌端正，见莫不欢，诸根寂静，行不错乱，有三十二相、八十种好，犹如澄水无有秽浊，光明彻照，无所罣碍，亦如宝山，出诸山上；见已，便发欢喜心，于如来所持此五茎华，至定光如来所；到已，在一面住。</p>
<p style="text-align: left">
	　　&ldquo;时，超术梵志白定光佛言：&lsquo;愿见采受！设世尊今不授决者，便当于此处断其命根，不愿此生。&rsquo;尔时，世尊告曰：&lsquo;梵志，不可以此五茎华授无上等正觉。&rsquo;梵志白言：&lsquo;愿世尊与我说菩萨所行法！&rsquo;定光佛告曰：&lsquo;菩萨所行，无所爱惜！&rsquo;</p>
<p style="text-align: left">
	　　&ldquo;尔时，梵志便说偈言：</p>
<p style="text-align: left">
	　　&ldquo;&lsquo;不敢以父母，持施与外人，</p>
<p style="text-align: left">
	　　诸佛真人长，亦复不敢施。</p>
<p style="text-align: left">
	　　日月周行世，此二不可施，</p>
<p style="text-align: left">
	　　余者尽可施，意决无有难。&rsquo;</p>
<p style="text-align: left">
	　　&ldquo;尔时，定光佛复以此偈报梵志曰：</p>
<p style="text-align: left">
	　　&ldquo;&lsquo;如汝所说施，亦不如来言。</p>
<p style="text-align: left">
	　　当忍亿劫苦，施头身耳目，</p>
<p style="text-align: left">
	　　妻子国财宝，车马仆从人，</p>
<p style="text-align: left">
	　　设能堪与者，今当授汝决。&rsquo;</p>
<p style="text-align: left">
	　　&ldquo;尔时，摩纳复说此偈：</p>
<p style="text-align: left">
	　　&ldquo;&lsquo;大山炽如火，亿劫堪顶戴，</p>
<p style="text-align: left">
	　　不能坏道意，惟愿时授决。&rsquo;</p>
<p style="text-align: left">
	　　&ldquo;尔时，定光如来默然不语。时，彼梵志手执五茎华，右膝著地，散定光如来，并作是说：&lsquo;持是福佑，使将来世当如定光如来、至真、等正觉，而无有异！&rsquo;即自散发在于淤泥：&lsquo;若如来授我决者，便当以足蹈我发上过。&rsquo;比丘当知：尔时，定光如来观察梵志心中所念，便告梵志曰：&lsquo;汝将来世当作释迦文佛、如来、至真、等正觉。&rsquo;</p>
<p style="text-align: left">
	　　&ldquo;时，超术梵志有同学，名昙摩留支，在如来边，见定光佛授超术梵志决，又足蹈发上；见已，便作是说：&lsquo;此秃头<a>沙门</a>何忍，乃举足蹈此清净梵志发上？此非人行！&rsquo;&rdquo;</p>
<p style="text-align: left">
	　　佛告诸比丘：&ldquo;尔时耶若达梵志者，岂异人乎？莫作是观！所以然者？尔时耶若达者，今白净王是。尔时八万四千梵志上座者，今提婆达兜身是也。时超术梵志者，即我身是也。是时梵志女卖华者，今瞿夷是也。尔时祠主者，今执杖梵志是也。尔时昙摩留支，口所造行，吐不善响，今昙摩留支是也。然复昙摩留支无数劫中恒作畜生，最后受身在大海作鱼，身长七百由旬。从彼命终，来生此间，与善知识从事，恒亲近善知识，习诸善法，根门通利。以此因缘故，我言：&lsquo;久来此间。&rsquo;昙摩留支亦复自陈：&lsquo;如是，世尊，久来此间。&rsquo;是故，诸比丘，常当修习身、口、意行。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我今当说，有人似师子者，有似羊者。汝等谛听！善思念之。&rdquo;</p>
<p style="text-align: left">
	　　诸比丘对曰：&ldquo;如是，世尊。&rdquo;尔时，诸比丘从佛受教。</p>
<p style="text-align: left">
	　　世尊告曰：&ldquo;彼人云何似师子者？于是，比丘，或有人得供养衣被、饮食、床卧具、病瘦医药；彼得已，便自食啖，不起染著之心，亦无有欲意，不起诸想，都无此念，自知出要之法；设使不得利养，不起乱念，无增减心。犹师子王食啖小畜，尔时，彼兽王亦不作是念：&lsquo;此者好，此者不好。&rsquo;不起染著之心，亦无欲意，不起诸想。此人亦复如是，若得供养衣被、饭食、床卧具、病瘦医药，彼得已，便自食啖，不起想著之意；设使不得，亦无诸念。</p>
<p style="text-align: left">
	　　&ldquo;犹如有人受人供养衣被、饭食、床卧具、病瘦医药，得已，便自食啖，起染著之心，生爱欲意，不知出要之道；设使不得，恒生此想念。彼人得供养已，向诸比丘而自贡高，毁蔑他人：&lsquo;我所能得衣被、饭食、床卧具、病瘦医药，此诸比丘不能得之。&rsquo;犹如大群羊中有一羊，出群已，诣大粪聚；此羊饱食屎已，还至羊群中，便自贡高：&lsquo;我能得好食，此诸羊不能得食。&rsquo;此亦如是，若有一人，得利养衣被、床卧具、病瘦医药，起诸乱想，生染著心，便向诸比丘而自贡高：&lsquo;我能得供养，此诸比丘不能得供养。&rsquo;是故，诸比丘，当学如师子王，莫如羊也。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;若有众生知反复者，此人可敬，小恩尚不忘，何况大恩！设使离此间千由旬、百千由旬，故不为远，犹近我不异。所以然者？比丘当知：我恒叹誉知返复者。诸有众生不知反复者，大恩尚不忆，何况小者！彼非近我，我不近彼，正使著<a>僧伽</a>梨在吾左右，此人犹远。所以然者？我恒不说无反复者。是故，诸比丘，当念反复，莫学无反复。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;若有人懈惰，种不善行，于事有损。若能不懈惰而精进者，此者最妙，于诸善法便有增益。所以然者？<a>弥勒</a>菩萨经三十劫应当作佛、至真、等正觉，我以精进力、勇猛之心，使弥勒在后。过去恒沙多萨阿竭、阿罗诃、三耶三佛，皆由勇猛而得成佛。以此方便，当知懈惰为苦，作诸恶行，于事有损。若能精进勇猛心强，诸善功德便有增益。是故，诸比丘，当念精进，勿有<a>懈怠</a>。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;阿练比丘当<a>修行</a>二法。云何二法？所谓止与观也。若阿练比丘得休息止，则戒律成就，不失威仪，不犯禁行，作诸功德。若复阿练比丘得观已，便观此苦，如实知之；观苦集，观苦尽，观苦出要，如实知之。彼如是观已，欲漏心得<a>解脱</a>，有漏心、无明漏心得解脱，便得解脱智：生死已尽，梵行已立，所作已办，更不复受有，如实知之。</p>
<p style="text-align: left">
	　　&ldquo;过去诸多萨阿竭、阿罗诃、三耶三佛皆由此二法而得成就。所以然者？犹如菩萨坐树王下时，先思惟此法止与观也。若菩萨摩诃萨得止已，便能降伏魔怨；若复菩萨得观已，寻成三达智，成无上至真、等正觉。是故，诸比丘，阿练比丘当求方便，行此二法。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;若有阿练比丘在闲静处，不在众中，恒当恭敬，发欢喜心。若复阿练比丘在闲静处，无有恭敬，不发欢喜心；正使在大众中，为人所论不知阿练之法，云：&lsquo;此阿练比丘无恭敬心，不发欢喜！&rsquo;</p>
<p style="text-align: left">
	　　&ldquo;复次，比丘，阿练比丘在闲静处，不在众中，常当精进，莫有懈慢，悉当解了诸法之要。若复阿练比丘在闲静之处，有懈慢心，作诸恶行；彼在众中，为人所论：&lsquo;此阿练比丘懈怠，无有精进。&rsquo;是故，比丘，阿练比丘在闲静处，不在众中，常当下意发欢喜心，莫有懈慢，无有恭敬，念行精进，意不移转，于诸善法，悉当具足。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有二人不能善说法语。云何为二人？无信之人与说信法，此事甚难；悭贪之人为说施法，此亦甚难。若复，比丘，无信之人与说信法，便兴瞋恚，起伤害心。犹如狗恶，加复伤鼻，倍更瞋恚。诸比丘，此亦如是，无信之人与说信法，便起瞋恚，生伤害心。若复，比丘，悭贪之人与说施法，便生瞋恚，起伤害心。犹如痈疮未熟，复加刀割，痛不可忍。此亦如是，悭贪之人与说施法，倍复瞋恚，起伤害心。是谓，比丘，此二人难为说法。</p>
<p style="text-align: left">
	　　&ldquo;复次，比丘，有二人易为说法。云何为二？有信之人与说信法，不悭贪人与说施法。若，比丘，有信之人与说信法，便得欢喜，意不变悔。犹如有病之人，与说除病之药，便得平复。此亦如是，有信之人与说信法，便得欢喜，心不改变。若复无贪之人与说施法，即得欢喜，无有悔心。犹如有男女端正，自喜沐浴手面；复有人来，持好华奉上，倍有颜色；复以好衣服饰奉上其人，彼人得已，益怀欢喜。此亦如是，无悭贪之人与说施法，便得欢喜，无有悔心。是谓，比丘，此二人易为说法。是故，诸比丘，当学有信，亦当学布施，莫有悭贪。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有二法与凡夫人，得大功德，成大果报，得<a>甘露</a>味，至无为处。云何为二法？供养父母，是谓二人获大功德，成大果报。若复供养一生补处菩萨，获大功德，得大果报。是谓，比丘，施此二人获大功德，受大果报，得甘露味，至无为处。是故，诸比丘，常念<a>孝顺</a>供养父母。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;教二人作善不可得报恩。云何为二？所谓父母也。若复，比丘，有人以父著左肩上，以母著右肩上，至千万岁，衣被、饭食、床蓐卧具、病瘦医药，即于肩上放于屎溺，犹不能得报恩。比丘当知：父母恩重，抱之、育之，随时将护，不失时节，得见日月，以此方便，知此恩难报。是故，诸比丘，当供养父母，常当孝顺，不失时节。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，尊者槃特告弟朱利槃特曰：&ldquo;若不能持戒者，还作白衣！&rdquo;是时，朱利槃特闻此语已，便诣祇洹精舍门外立而堕泪。</p>
<p style="text-align: left">
	　　尔时，世尊以天眼清净，观是朱利槃特比丘在门外立，而悲泣不能自胜。时，世尊从静室起，如似经行至祇洹精舍门外，告朱利槃特曰：&ldquo;比丘，何故在此悲泣？&rdquo;</p>
<p style="text-align: left">
	　　朱利槃特报曰：&ldquo;世尊，兄见驱逐：&lsquo;若不能持戒者，还作白衣，不须住此。&rsquo;是故悲泣耳！&rdquo;</p>
<p style="text-align: left">
	　　世尊告曰：&ldquo;比丘，勿怀畏怖，我成无上等正觉，不由卿兄槃特得道。&rdquo;</p>
<p style="text-align: left">
	　　尔时，世尊手执朱利槃特诣静室教，使就坐。世尊复教使执扫篲：&ldquo;汝诵此字，为字何等？&rdquo;</p>
<p style="text-align: left">
	　　是时，朱利槃特诵得扫，复忘篲；若诵得篲，复忘扫。</p>
<p style="text-align: left">
	　　尔时，尊者朱利槃特诵此篲扫乃经数日。然此扫篲复名除垢，朱利槃特复作是念：&ldquo;何者是除？何者是垢？垢者灰土瓦石，除者清净也。&rdquo;复作是念：&ldquo;世尊何故以此教悔我？我今当思惟此义。&rdquo;以思惟此义，复作是念：&ldquo;今我身上亦有尘垢，我自作喻，何者是除？何者是垢？&rdquo;彼复作是念：&ldquo;缚结是垢，智慧是除。我今可以智慧之篲，扫此结缚。&rdquo;</p>
<p style="text-align: left">
	　　尔时，尊者朱利槃特思惟五盛阴成者、败者，所谓此色、色集、色灭，是谓痛、想、行、识成者、败者。尔时，思惟此五盛阴已，欲漏心得解脱，有漏心、无明漏心得解脱；已得解脱，便得解脱智；生死已尽，梵行已立，所作已办，更不复受胎有，如实知之。</p>
<p style="text-align: left">
	　　尊者朱利槃特便成阿罗汉，已成阿罗汉，即从座起，诣世尊所，头面礼足，在一面坐，白世尊曰：&ldquo;今已有智，今已有慧，今已解扫篲。&rdquo;</p>
<p style="text-align: left">
	　　世尊告曰：&ldquo;比丘，云何解之？&rdquo;</p>
<p style="text-align: left">
	　　朱利槃特报曰：&ldquo;除者谓之慧，垢者谓之结。&rdquo;</p>
<p style="text-align: left">
	　　世尊告曰：&ldquo;善哉！比丘，如汝所言，除者是慧，垢者是结。&rdquo;</p>
<p style="text-align: left">
	　　尔时，尊者朱利槃特向世尊而说此偈：</p>
<p style="text-align: left">
	　　&ldquo;今诵此已足，如尊之所说，</p>
<p style="text-align: left">
	　　智慧能除结，不由其余行。&rdquo;</p>
<p style="text-align: left">
	　　世尊告曰：&ldquo;比丘，如汝所言，以智慧，非由其余。&rdquo;</p>
<p style="text-align: left">
	　　尔时，尊者闻世尊所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有此二法，不可敬待，亦不足爱著，世人所捐弃。云何为二法？怨憎共会，此不可敬待，亦不足爱著，世人所捐弃；恩爱别离，不可敬待，亦不足爱著，世人所捐弃。是谓，比丘，有此二法，世人所不喜，不可敬待。</p>
<p style="text-align: left">
	　　&ldquo;比丘，复有二法，世人所不弃。云何为二法？怨憎别离，世人之所喜；恩爱集一处，甚可爱敬，世人之所喜。是谓，比丘，有此二法，世人所喜。</p>
<p style="text-align: left">
	　　&ldquo;我今说此怨憎共会、恩爱别离；复说怨憎别离、恩爱共会，有何义？有何缘？&rdquo;</p>
<p style="text-align: left">
	　　比丘报曰：&ldquo;世尊诸法之王，惟愿世尊与我等说，诸比丘闻已，当共奉行！&rdquo;</p>
<p style="text-align: left">
	　　世尊告曰：&ldquo;谛听！善思念之，吾当为汝分别说之。诸比丘，此二法由爱兴，由爱生，由爱成，由爱起；当学除其爱，不令使生。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>