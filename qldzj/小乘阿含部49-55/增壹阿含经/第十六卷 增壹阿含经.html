<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十六卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十六卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十六卷 增壹阿含经</strong></p>
<p style="text-align: left">
	　　高幢品第二十四之三</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，<a>世尊</a>告诸<a>比丘</a>：&ldquo;有三事现在前，尔时善男子、善女人获福无量。云何为三？信现在前，善男子、善女人获福无量；若财现在前，尔时善男子、善女人获福无量；若复持梵行现在前，尔时善男子、善女人获福无量。是谓，比丘，有此三事现在前，获福无量！&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;信、财、梵难得，受者持戒人，</p>
<p style="text-align: left">
	　　觉此三事已，智者随时施。</p>
<p style="text-align: left">
	　　长夜获安隐，诸天恒扶将。</p>
<p style="text-align: left">
	　　在彼自娱乐，五欲无厌足。</p>
<p style="text-align: left">
	　　&ldquo;以是，诸比丘，若善男子、善女人，当求方便，成此三法。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，<a>欢喜</a>奉行。</p>
<p style="text-align: left">
	　　闻如是：一时，佛在拘深城瞿师罗园中。</p>
<p style="text-align: left">
	　　尔时，拘深比丘恒好斗讼，犯诸恶行，面相谈说，或时刀杖相加。尔时，世尊清旦往诣彼比丘所；到已，世尊告彼比丘：&ldquo;汝等比丘，慎莫斗讼，莫相是非。诸比丘，当共和合，共一师侣，同一水乳，何为斗讼？&rdquo;</p>
<p style="text-align: left">
	　　尔时，拘深比丘白世尊曰：&ldquo;惟愿世尊勿忧此事！我当自虑此理；如此过状，自识其罪。&rdquo;</p>
<p style="text-align: left">
	　　世尊告曰：&ldquo;汝等云何？为王种作道，为畏恐故作道，为以世险故作道耶？&rdquo;</p>
<p style="text-align: left">
	　　诸比丘对曰：&ldquo;非也，世尊。&rdquo;</p>
<p style="text-align: left">
	　　世尊告曰：&ldquo;云何，比丘，汝等岂非欲离<a>生死</a>，求无为道故作道乎？然五阴之身实不可保。&rdquo;</p>
<p style="text-align: left">
	　　诸比丘对曰：&ldquo;如是，世尊，如世尊教，我等族姓子所以<a>出家</a>学道者，以求无为道，灭五阴身，是以学道。&rdquo;</p>
<p style="text-align: left">
	　　世尊告曰：&ldquo;诸比丘，不应作道而复斗诤，手拳相加，面相是非，恶声相向。汝等当应成就此行：共同一法，共一师受，亦当行此六种之法，亦当行此身、口、意行，亦当行此供养诸梵<a>行者</a>。&rdquo;</p>
<p style="text-align: left">
	　　诸比丘对曰：&ldquo;此是我等事，世尊勿足虑此事！&rdquo;</p>
<p style="text-align: left">
	　　尔时，世尊告拘深比丘：&ldquo;云何，愚人！汝等不信如来语乎？方语如来勿虑此事，然汝等自当受此邪见之报。&rdquo;</p>
<p style="text-align: left">
	　　尔时，世尊重告彼比丘曰：&ldquo;过去久远，此舍卫城中有王名曰长寿王，聪明黠慧，无事不知，然善明刀剑之法，又乏宝物，诸藏无充，财货减少，四部之兵，亦复不多，臣佐之属，亦复减少。当于尔时，波罗柰国有王名梵摩达，勇猛刚健，靡不降伏，钱财、七宝，悉皆满藏，四部之兵，亦复不乏，臣佐具足。</p>
<p style="text-align: left">
	　　&ldquo;尔时，梵摩达王便作是念：&lsquo;此长寿王无有臣佐，又乏财货，无有珍宝，我今可往攻伐其国。&rsquo;尔时，梵摩达王即便兴兵，往伐其国。</p>
<p style="text-align: left">
	　　&ldquo;尔时，长寿王闻兴兵攻伐其国，即说方计：&lsquo;我今虽无七宝之财、臣佐之属、四部之兵，彼王虽复多诸兵众，如我今日一夫之力，足能坏彼百千之众，杀害众生，不可称计。不可以一世之荣，作永世之罪。我今可出此城，更在他国，使无斗诤。&rsquo;</p>
<p style="text-align: left">
	　　&ldquo;尔时，长寿王不语臣佐，将第一夫人，及将一人，出舍卫城，入深山中。是时，舍卫城中臣佐、人民，以不见长寿王，便遣信使，往诣梵摩达王所，而作是说：&lsquo;惟愿大王来至此土，今长寿王莫知所在。&rsquo;是时，梵摩达王来至迦尸国中，而自治化。</p>
<p style="text-align: left">
	　　&ldquo;然长寿王有二夫人，皆怀妊，临欲在产。是时，夫人自梦在都市中生，又日初出，四部之兵，手执五尺刀，各共围绕，而独自产，无有佐者；见已，便自惊觉，以此因缘白长寿王。王告夫人曰：&lsquo;我今在此深山之中，何缘乃当在舍卫城内，在都市中产乎？汝今欲生者，当如鹿生。&rsquo;是时，夫人曰：&lsquo;设我不得如此产者，正尔取死。&rsquo;是时，长寿王闻此语已，即于其夜，更改衣服，不将人众，入舍卫城。</p>
<p style="text-align: left">
	　　&ldquo;时，长寿王有一大臣，名曰善华，甚相爱念；有小事缘出城，而见长寿王入城。时，彼善华大臣熟视王已，便舍而去，叹息堕泪，复道而行。时，长寿王便逐彼大臣，将在屏处而语言：&lsquo;慎莫出口。&rsquo;大臣对曰：&lsquo;如大王教，不审明王有何教敕？&rsquo;长寿王曰：&lsquo;忆我旧恩，便有反复。&rsquo;时臣对曰：&lsquo;大王有教令，我当办之。&rsquo;长寿王曰：&lsquo;我夫人者，昨夜梦在都市中产，又有四部之兵而见围绕，生一男儿，极自端正。若不如梦产者，七日之中，当取命终。&rsquo;大臣报曰：&lsquo;我今堪办此事，如王来敕。&rsquo;作此语已，各舍而去。</p>
<p style="text-align: left">
	　　&ldquo;是时，大臣便往至梵摩达王所；到已，而作是说：&lsquo;七日之中，意欲观看大王军众，象兵、马兵、车兵、步兵，竟为多少。&rsquo;是时，梵摩达敕左右曰：&lsquo;时催上兵众，如善华语。&rsquo;是时，善华大臣七日之中即集兵众，在舍卫都市中。是时，彼夫人七日之中，来在都市中。时，善华大臣遥见夫人来，便作是说：&lsquo;善来！贤女，今正是时。&rsquo;</p>
<p style="text-align: left">
	　　&lsquo;尔时，夫人见四部兵众已，便怀欢喜，敕左右人，施张大幔。时，夫人日初出时，便生男儿，端正无双，世之希有。时，夫人抱儿还诣山中。时，长寿王遥见夫人抱儿而来，便作是语：&lsquo;使儿老寿，受命无极。&rsquo;夫人白王：&lsquo;愿王当与立字！&rsquo;时，王即以立字，名曰长生。</p>
<p style="text-align: left">
	　　&ldquo;时，长生太子年向八岁。父王长寿有小因缘入舍卫城。尔时，长寿王昔臣劫比，见王入城，从头至足而熟观视；见已，便往至梵摩达王所；到已，而作是说：&lsquo;大王，极为放逸，长寿王者今在此城。&rsquo;时，王瞋恚，敕左右人催收捕长寿王。</p>
<p style="text-align: left">
	　　&ldquo;是时，左右大臣将此劫比，东西求索。时，劫比遥见长寿王，便目示语大臣曰：&lsquo;此是长寿王。&rsquo;即前收捕，至梵摩达王所；到已，白言：&lsquo;大王，长寿王者，此人身是。&rsquo;国中人民，悉皆闻知捉得长寿王身。</p>
<p style="text-align: left">
	　　&ldquo;时，夫人亦复闻长寿王为梵摩达所捉得，闻已，便作是念：&lsquo;我今复用活为？宁共大王一时同命。&rsquo;是时，夫人即将太子入舍卫城。夫人语太子曰：&lsquo;汝今更求活处。&rsquo;时，长生太子闻已，默然不语。时，夫人径往至梵摩达王所。王遥见来，欢喜踊跃，不能自胜，即敕大臣：&ldquo;将此夫人及长寿王，至四衢道头，分作四分。&rdquo;时，诸大臣受王教令，将长寿王及夫人身，皆取返缚，绕舍卫城，使万民见。尔时，人民之类，莫不痛心！</p>
<p style="text-align: left">
	　　&ldquo;时，长生太子在大众中，见将父母诣市取杀，颜色不变。时，长寿王还顾告长生曰：&lsquo;汝莫见长，亦莫见短。&rsquo;尔时，便说此偈：</p>
<p style="text-align: left">
	　　&ldquo;&lsquo;怨怨不休息，自古有此法；</p>
<p style="text-align: left">
	　　无怨能胜怨，此法终不朽。&rsquo;</p>
<p style="text-align: left">
	　　&ldquo;是时，诸臣自相谓曰：&lsquo;此长寿王极为愚惑！长生太子竟是何人，在我等前而说此偈？&rsquo;时，长寿王告诸臣曰：&lsquo;我不愚惑，但其中智者乃明吾语耳！诸贤当知：以我一夫之力，足能坏此百万之众。然我复作是念：&ldquo;此众生类死者难数，不可以我一身之故，历世受罪。怨怨不休息，自古有此法；无怨能胜怨，此法终不朽。&rdquo;&rsquo;</p>
<p style="text-align: left">
	　　&ldquo;时，彼诸臣将长寿王及夫人身，到四衢道头，分作四分，即而舍去，各还所在。时，长生太子向暮收拾薪草，耶维父母而去。</p>
<p style="text-align: left">
	　　&ldquo;尔时，梵摩达王在高楼上，遥见有小儿耶维长寿王及夫人身，见已，敕左右曰：&lsquo;此必是长寿王亲里，汝催收捉来。&rsquo;时，诸臣民即往诣彼，未到之顷，儿已走去。</p>
<p style="text-align: left">
	　　&ldquo;时，长生太子便作是念：&lsquo;此梵摩达王杀我父母，又住我国中，我今当报父母之怨。&rsquo;是时，长生太子便往至弹琴师所，到已，便作是说：&lsquo;我今欲学弹琴。&rsquo;时琴师问曰：&lsquo;今汝姓谁？父母为所在？&rsquo;小儿对曰：&lsquo;我无父母，我本住此舍卫城中，父母早死。&rsquo;琴师报曰：&lsquo;欲学者便学之。&rsquo;</p>
<p style="text-align: left">
	　　&ldquo;比丘当知：尔时，长生太子便学弹琴歌曲。时，长生太子素自聪明，未经数日，便能弹琴歌曲，无事不知。是时，长生太子抱琴诣梵摩达王所，在象厩中，非人之时而独弹琴，并复清歌。</p>
<p style="text-align: left">
	　　&ldquo;尔时，梵摩达王在高楼上，闻弹琴歌曲之声，便问敕左右人曰：&lsquo;此何人在象厩中，而独弹琴歌戏？&rsquo;臣佐报曰：&lsquo;此舍卫城中有小儿，而独弹琴歌戏。&rsquo;时，王告侍者曰：&lsquo;可约敕使此小儿来在此戏，吾欲见之。&rsquo;时，彼使人唤此小儿，来至王所。是时，梵摩达王问小儿：&lsquo;汝昨夜在象厩中弹琴乎？&rsquo;对曰：&ldquo;如是，大王。&rdquo;梵摩达曰：&lsquo;汝今可在吾侧，弹琴歌舞，我当供给衣被、饭食。&rsquo;</p>
<p style="text-align: left">
	　　&ldquo;比丘当知：尔时，长生太子在梵摩达前，弹琴歌舞，极为精妙。时，梵摩达王闻此琴音，极怀欢喜，便告长生太子：&lsquo;当与吾守藏珍宝。&rsquo;时，长生太子受王教敕，未曾有失，恒随王意，先笑后语，恒认王意。尔时，梵摩达王复告敕曰：&lsquo;善哉！善哉！汝今作人极为聪明，今复敕汝宫内可否？汝悉知之。&rsquo;是时，长生太子在内宫中，以此琴音教诸妓女，亦复教乘象、马技术，无事不知。</p>
<p style="text-align: left">
	　　&ldquo;是时，梵摩达意欲出游园馆，共相娱乐，即敕长生，催驾宝羽之车。时，长生太子即受王教，令寻驾宝羽之车，被象金银鞍勒，还来白王：&lsquo;严驾已办，王知是时。&rsquo;梵摩达王乘宝羽之车，使长生御之，及将四部兵众。</p>
<p style="text-align: left">
	　　&ldquo;时，长生太子御车引导，恒离大众。时，梵摩达王问长生太子曰：&lsquo;今日军众，悉为所在？&rsquo;长生对曰：&lsquo;臣亦不知军众所在？&rsquo;时王告曰：&lsquo;可小停住，吾体疲极，欲小止息。&rsquo;时，长生太子即自停住，使王憩息。比顷，军众未至。</p>
<p style="text-align: left">
	　　&ldquo;比丘当知：尔时，梵摩达王即枕太子长生膝上睡眠。时，长生太子以见王眠，便作是念：&lsquo;此王于我极是大怨，又取我父母杀之，加住我国界，今不报怨者，何时当报怨？我今正尔断其命根！&rsquo;时，长生太子右手自拔剑，左手捉王发，然复作是念：&lsquo;我父临欲命终时，而告我言：&ldquo;长生当知：亦莫见长，亦莫见短。&rdquo;加说此偈：&ldquo;怨怨不休息，自古有此法；无怨能胜怨，此法终不朽。&rdquo;我今舍此怨！&rsquo;即还内剑，如是再三。复作是念：&lsquo;此王于我极是大怨，又取我父母杀之，加住我国界，今不报怨者，何日当克？我今正尔断其命根，乃名为报怨。&rsquo;是时，复作忆念：&lsquo;汝长生，亦莫见长，亦莫见短，父王有是教敕：&ldquo;怨怨不休息，自古有此法；无怨能胜怨，此法终不朽。&rdquo;我今可舍此怨！&rsquo;即还内剑。</p>
<p style="text-align: left">
	　　&ldquo;是时，王梵摩达梦见长寿王儿长生太子，欲取我杀，即便恐惧，寻时得觉。时，长生太子曰：&lsquo;大王，何故惊起，乃至于斯？&rsquo;梵摩达曰：&lsquo;向者睡眠，梦见长寿王儿长生太子拔剑欲取吾杀，是故惊耳！&rsquo;</p>
<p style="text-align: left">
	　　&ldquo;是时，长生太子便作是念：&lsquo;今此王已知我是长生太子。&rsquo;即右手拔剑，左手捉发，而语王曰：&lsquo;我今正是长寿王儿长生太子。然王是我大怨，又取我父母杀之，加住我国界，今不报怨，何日当克？&rsquo;时，梵摩达王即向长生而作是说：&lsquo;我今命在汝手，愿垂原舍，得全生命！&rsquo;长生报曰：&lsquo;我可活王，然王不全我命。&rsquo;王报长生：&lsquo;惟愿垂济，吾终不取汝杀！&rsquo;</p>
<p style="text-align: left">
	　　&ldquo;是时，长生太子与王共作言誓：&lsquo;俱共相济命者，终不相害。&rsquo;比丘当知：尔时，长生太子即活王命。是时，梵摩达王语长生太子言：&lsquo;愿太子还与我严驾宝羽之车，还诣国界。&rsquo;是时，太子即严驾宝羽之车，二人共乘，径来至舍卫城。</p>
<p style="text-align: left">
	　　&ldquo;时，王梵摩达即集群臣而作是说：&lsquo;设卿等见长寿王儿，欲取何为？&rsquo;其中或有大臣而作是说：&lsquo;当断手足。&rsquo;或有言：&lsquo;当分身三段。&rsquo;或有言：&lsquo;当取杀之。&rsquo;是时，长生太子在王侧坐，正身正意，思惟来言。时，梵摩达王躬自手捉长生太子，语诸人言：&lsquo;此是长寿王儿长生太子，此人身是。卿等勿得复有语，敢有所说。所以然者？长生太子见活吾命，吾亦活此人命。&rsquo;时，诸群臣闻此语已，叹未曾有：&lsquo;此王、太子甚奇！甚特！及能于怨而不报怨。&rsquo;</p>
<p style="text-align: left">
	　　&ldquo;时，梵摩达王问长生曰：&lsquo;汝应取我杀，何故见放，复不杀之？将有何因缘？今愿闻之。&rsquo;长生对曰：&lsquo;大王，善听！父王临欲命终之时，而作是说：&ldquo;汝今亦莫见长，亦莫见短。&rdquo;又作是语：&ldquo;怨怨不休息，自古有此法；无怨能胜怨，此法终不朽。&rdquo;是时，群臣闻父王此语，皆相谓言：&ldquo;此王狂惑，多有所说，长生者竟是何人？&rdquo;长寿王对曰：&ldquo;卿等当知：其中有智之人，乃明此语耳！&rdquo;忆父王此语已，是故全王命根耳！&rsquo;梵摩达王闻此语已，甚奇所作，叹未曾有，乃能守亡父教敕，不有所堕。</p>
<p style="text-align: left">
	　　&ldquo;时，梵摩达王语太子曰：&lsquo;汝今所说之义，吾犹不解，今可与吾说其义，使得意解。&rsquo;时，长生太子对曰：&lsquo;大王，善听！我当说之：梵摩达王取长寿王杀；设复长寿王本所有群臣极有亲者，亦当取王杀之；设复梵摩达王所有臣佐，复当取长寿王臣佐杀之，是谓怨怨终不断绝。欲使怨断者，唯有无报人，我今观此义已，是故不害王也。&rsquo;是时，梵摩达王闻此语已，甚怀踊跃，不能自胜：&lsquo;此王太子极为聪明，乃能广演其义。&rsquo;</p>
<p style="text-align: left">
	　　&ldquo;时，王梵摩达即向忏悔：&lsquo;是我罪过，而取长寿王杀之。&rsquo;即自脱天冠与长生使著，复加嫁女，还付舍卫国土、人民，寻付长生使领。王还波罗柰治。</p>
<p style="text-align: left">
	　　&ldquo;比丘当知：然古昔诸王有此常法；虽有此诤国之法，犹相堪忍，不相伤害。况汝等比丘，以信坚固，出家学道，舍贪欲、瞋恚、愚痴心，今复诤竞，不相和顺，各不相忍而不忏改？诸比丘，当以此因缘，知斗非其宜然。同一师侣，共一水乳，勿共斗讼。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;无斗无有诤，慈心愍一切，</p>
<p style="text-align: left">
	　　无患于一切，诸佛所叹誉。</p>
<p style="text-align: left">
	　　&ldquo;是故，诸比丘，当<a>修行</a>忍辱。如是，诸比丘，当作是学！&rdquo;</p>
<p style="text-align: left">
	　　是时，拘深比丘白世尊曰：&ldquo;惟愿世尊，勿虑此事！我等自当分明此法。世尊，虽有此语，其事不然。&rdquo;是时，世尊便舍而去，诣跋耆国。</p>
<p style="text-align: left">
	　　尔时，跋耆国中有三族姓子：阿那律、难提、金毗罗。然彼族姓子，共作制限：其有出乞食者，后住者便扫洒地使净，事事不乏。其得食来者分与使食，足者则善，不足者随意所如。有遗余者，泻著器中，便舍而去。若复最后乞食来者，足者则善，不足者便取器中食而自著钵中。尔时，便取水瓶，更著水安置一处，即当一日扫除房舍。复更在闲静之处，正身正意，系念在前，思惟妙法。然复彼人终不共语，各自寂然。</p>
<p style="text-align: left">
	　　尔时，尊者阿那律思惟欲不净想，念恃喜安而游初禅。是时，难提、金毗罗知阿那律心中所念，亦复思惟欲不净想，念恃喜安而游初禅。若复尊者阿那律思惟二禅、三禅、四禅，尔时尊者难提、金毗罗亦复思惟二禅、三禅、四禅。若复尊者阿那律思惟空处、识处、不用处、有想无想处，是时尊者难提、金毗羅亦复思惟空处、识处、不用处、有想无想处。若复尊者阿那律思惟灭尽定，尔时尊者难提、金毗罗亦复思惟灭尽定。如此诸法，诸贤思惟此法。</p>
<p style="text-align: left">
	　　尔时，世尊往师子国中。尔时，守国人遥见世尊来，便作是说：&ldquo;<a>沙门</a>勿来入国中。所以然者？此国中有三族姓子，名阿那律、难提、金毗罗，慎莫触娆！&rdquo;</p>
<p style="text-align: left">
	　　是时，尊者阿那律以天眼清净及天耳通，闻守国人与世尊作如是说，使世尊不得入国。是时，尊者阿那律即出告守门人曰：&ldquo;勿遮！世尊今来，欲至此看。&rdquo;</p>
<p style="text-align: left">
	　　是时，尊者阿那律寻入告金毗罗曰：&ldquo;速来！世尊今在门外。&rdquo;</p>
<p style="text-align: left">
	　　是时，尊者三人即从三昧起，往至世尊所；到已，头面礼足，在一面住，各自称言：&ldquo;善来！世尊。&rdquo;尊者阿那律前取世尊钵，尊者难提前敷座，尊者金毗罗取水与世尊洗足。</p>
<p style="text-align: left">
	　　尔时，世尊告阿那律曰：&ldquo;汝等三人在此和合，无有他念，乞食如意乎？&rdquo;</p>
<p style="text-align: left">
	　　阿那律曰：&ldquo;如是，世尊，乞食不以为劳。所以然者？若我思惟初禅时，尔时难提、金毗罗亦复思惟初禅。若我思惟二禅、三禅、四禅、空处、识处、不用处、有想无想处、灭尽三昧，尔时难提、金毗罗亦复思惟二禅、三禅、四禅、空处、识处、不用处、有想无想处、灭尽定。如是，世尊，我等思惟此法。&rdquo;</p>
<p style="text-align: left">
	　　世尊告曰：&ldquo;善哉！善哉！阿那律，汝等颇有是时，更得上人法乎？&rdquo;</p>
<p style="text-align: left">
	　　阿那律报曰：&ldquo;如是，世尊，我等更得上人法。&rdquo;</p>
<p style="text-align: left">
	　　世尊告曰：&ldquo;何者是上人之法？&rdquo;</p>
<p style="text-align: left">
	　　阿那律曰：&ldquo;有此妙法，出上人法上，若复我等以慈心，遍满一方，二方、三方、四方亦复如是，四维上下亦复如是，一切中一切，以慈心遍满其中，无数无限，不可称计，而自游戏。复以悲心、喜心、护心，遍满一方，二方、三方、四方亦复如是，四维上下而自游戏。是谓，世尊，我等更得此上人之法。&rdquo;</p>
<p style="text-align: left">
	　　尔时，尊者难提、金毗罗语阿那律曰：&ldquo;我等何日至汝许问此义乎？今在世尊前而自称说。&rdquo;</p>
<p style="text-align: left">
	　　阿那律曰：&ldquo;汝等亦未曾至我许而问此义？但诸天来至我所而说此义。是故，在世尊前而说此义耳！但我长夜之中知诸贤心意，然诸贤得此三昧故，在世尊前说此语耳！&rdquo;</p>
<p style="text-align: left">
	　　尔时，说此法时，长寿大将至世尊所，头面礼足，在一面坐。是时，长寿大将白世尊曰：&ldquo;今日世尊与此诸人而<a>说法</a>乎？&rdquo;</p>
<p style="text-align: left">
	　　是时，世尊以此因缘具向长寿大将说之。</p>
<p style="text-align: left">
	　　是时，大将白世尊曰：&ldquo;跋耆大国快得大利，有此三族姓子而自游化：阿那律、难提、金毗罗。&rdquo;</p>
<p style="text-align: left">
	　　世尊告曰：&ldquo;如是，大将，如汝所言，跋耆大国快得善利！且舍跋耆大国，摩竭大国快得善利，乃有此三族姓子！若当摩竭大国人民之类，忆此三族姓子，便长夜获安隐。大将当知：若县邑城郭有此三族姓子者，彼城郭之中，人民之类，长夜获安隐。此三族姓子所生之家，亦获大利，乃能生此上尊之人，彼父母五种亲族，若当忆此三人者，亦获大利。若复天、龙、鬼、神忆此三族姓子者，亦获大利。若有人叹说阿<a>罗汉</a>者，亦当叹说此三人。若有人叹说无贪欲、无愚痴、無瞋恚者，亦当叹说此三人。若有人叹说此<a>福田</a>者，亦当叹说此三人。如我于三阿僧祇劫所行勤苦，成无上道，使此三人成此法义。是故，大将，当于此三族姓子，起欢喜心。如是，大将，当作是学！&rdquo;</p>
<p style="text-align: left">
	　　尔时，大将闻世尊所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有三结使，系缚众生，不能从此岸至<a>彼岸</a>。云何为三？所谓身邪、戒盗、疑。</p>
<p style="text-align: left">
	　　&ldquo;彼云何名为身邪结？所谓计身有我，生吾我之想，有众生想，有命、有寿、有人、有士夫、有缘、有著，是谓名为身邪之结。</p>
<p style="text-align: left">
	　　&ldquo;彼云何名为疑结？所谓有我耶？<a>无我</a>耶？有生耶？无生耶？有我、人、<a>寿命</a>耶？无我、人、寿命耶？有父母耶？无父母耶？有今世、后世耶？无今世、后世耶？有沙门、<a>婆罗门</a>耶？无沙门、婆罗门耶？世有阿罗汉耶？世无阿罗汉耶？有得证者耶？无得证者耶？是谓名为疑结。</p>
<p style="text-align: left">
	　　&ldquo;彼云何名为为戒盗结？所谓戒盗者，我当以此戒生大姓家，生长者家，生婆罗门家，若生天上及诸神中，是谓名为戒盗结。</p>
<p style="text-align: left">
	　　&ldquo;是谓，比丘，有此三结系缚众生，不能从此岸至彼岸。犹如两牛同一轭，终不相离；此众生类，亦复如是，三结所系，不能得从此岸至彼岸。</p>
<p style="text-align: left">
	　　&ldquo;云何此岸？云何彼岸？所谓此岸者，身邪是；彼岸者，所谓身邪灭是。是谓，比丘，三结系缚众生，不能从此岸至彼岸。是故，诸比丘，当求方便，灭此三结。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;此三三昧，云何为三？空三昧、无愿三昧、无想三昧。</p>
<p style="text-align: left">
	　　&ldquo;彼云何名为空三昧？所谓空者，观一切诸法，皆悉空虚，是谓名为空三昧。</p>
<p style="text-align: left">
	　　&ldquo;彼云何名为无想三昧？所谓无想者，于一切诸法，都无想念，亦不可见，是谓名为无想三昧。</p>
<p style="text-align: left">
	　　&ldquo;云何名为无愿三昧？所谓无愿者，于一切诸法，亦不愿求，是谓名为无愿三昧。</p>
<p style="text-align: left">
	　　&ldquo;如是，比丘，有不得此三三昧，久在生死，不能自<a>觉悟</a>。如是，诸比丘，当求方便，得此三三昧。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　幢、毗沙、法王，瞿默、神足化，</p>
<p style="text-align: left">
	　　斋戒、现在前，长寿、结、三昧。</p>
		

	
	

		</div></div><hr><script charset='utf-8' src='../../js/footer.js'></script></body></html>