<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十五卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十五卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十五卷 增壹阿含经</strong></p>
<p style="text-align: left">
	　　七日品之二</p>
<p style="text-align: left">
	　　闻如是：一时，佛在阿逾阇江水边，与大<a>比丘</a>众五百人俱。</p>
<p style="text-align: left">
	　　时，大均头在闲静之处，而作是念：&ldquo;颇有此义增益功德，为无此理？&rdquo;是时，均头即从座起，往至<a>世尊</a>所，头面礼足，在一面坐。尔时，均头白佛言：&ldquo;世尊，向者在闲静之处，而作是念：&lsquo;颇有此理，所行众事，得益功德耶？&rsquo;我今问世尊，惟愿说之！&rdquo;</p>
<p style="text-align: left">
	　　世尊告曰：&ldquo;可得增益功德。&rdquo;</p>
<p style="text-align: left">
	　　均头白佛言：&ldquo;云何得增益功德？&rdquo;</p>
<p style="text-align: left">
	　　世尊告曰：&ldquo;增益有七事，其福不可称量，亦复无人能算计此者。云何为七？于是，族姓子、若族姓女未曾起<a>僧伽</a>蓝处，于中兴立者，此初福不可计。</p>
<p style="text-align: left">
	　　&ldquo;复次，均头，若善男子、善女人能持床座施彼僧伽蓝者及与比丘僧，是谓，均头，第二之福不可称计。</p>
<p style="text-align: left">
	　　&ldquo;复次，均头，若善男子、善女人以食施彼比丘僧，是谓，均头，第三之福不可称计。</p>
<p style="text-align: left">
	　　&ldquo;复次，均头，若善男子、善女人以遮雨衣给施比丘僧者，是谓，均头，第四功德其福不可量。</p>
<p style="text-align: left">
	　　&ldquo;复次，均头，若族姓子、女若以药施比丘僧者，是谓第五之福不可称计。</p>
<p style="text-align: left">
	　　&ldquo;复次，均头，若善男子、善女人旷野作好井者，是谓，均头，第六之功德也，不可称计。</p>
<p style="text-align: left">
	　　&ldquo;复次，均头，善男子、善女人近道作舍，使当来过去得止宿者，是谓，均头，第七功德不可称计。</p>
<p style="text-align: left">
	　　&ldquo;是谓，均头，七功德之法其福不可量。若行，若坐，正使命终，其福随后，如影随形，其德不可称计。言当有尔许之福，亦如大海水不可升斗量之，言当有尔许之水，此七功德亦复如是，其福不可称限。是故，均头，善男子、善女人当求方便，成办七功德。如是，均头，当作是学！&rdquo;</p>
<p style="text-align: left">
	　　尔时，均头闻佛所说，<a>欢喜</a>奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;汝等当<a>修行</a>死想，思惟死想。&rdquo;</p>
<p style="text-align: left">
	　　时，彼座上有一比丘白世尊言：&ldquo;我常修行、思惟死想。&rdquo;</p>
<p style="text-align: left">
	　　世尊告曰：&ldquo;汝云何思惟、修行死想？&rdquo;</p>
<p style="text-align: left">
	　　比丘白佛言：&ldquo;思惟死想时，意欲存七日，思惟七觉意，于如来法中多所<a>饶益</a>，死后无恨。如是，世尊，我思惟死想。&rdquo;</p>
<p style="text-align: left">
	　　世尊告曰：&ldquo;止！止！比丘，此非行死想之行，此名为放逸之法。&rdquo;</p>
<p style="text-align: left">
	　　复有一比丘白世尊言：&ldquo;我能堪任修行死想。&rdquo;</p>
<p style="text-align: left">
	　　世尊告曰：&ldquo;汝云何修行、思惟死想？&rdquo;</p>
<p style="text-align: left">
	　　比丘白佛言：&ldquo;我今作是念：&lsquo;意欲存在六日，思惟如来<a>正法</a>已，便取命终，此则有所增益。&rsquo;如是思惟死想。&rdquo;</p>
<p style="text-align: left">
	　　世尊告曰：&ldquo;止！止！比丘，汝亦是放逸之法，非思惟死想也。&rdquo;</p>
<p style="text-align: left">
	　　复有比丘白佛言：&ldquo;欲存在五日。&rdquo;或言四日，或言三日、二日、一日者。</p>
<p style="text-align: left">
	　　尔时，世尊告诸比丘：&ldquo;止！止！比丘，此亦是放逸之法，非为思惟死想。&rdquo;</p>
<p style="text-align: left">
	　　尔时，复有一比丘白世尊言：&ldquo;我能堪忍修行死想。&rdquo;比丘白佛言：&ldquo;我到时，著衣持钵，入舍卫城乞食；乞食已，还出舍卫城，归所在，入静室中，思惟七觉意而取命终。此则思惟死想。&rdquo;</p>
<p style="text-align: left">
	　　世尊告曰：&ldquo;止！止！比丘，此亦非思惟、修行死想。汝等诸比丘所说者，皆是放逸之行，非是修行死想之法。&rdquo;</p>
<p style="text-align: left">
	　　是时，世尊重告比丘：&ldquo;其能如婆迦利比丘者，此则名为思惟死想。彼比丘者，善能思惟死想，厌患此身恶露不净。若比丘思惟死想，系意在前，心不移动，念出入息往还之数，于其中间思惟七觉意，则于如来法多所饶益。所以然者？一切诸行皆空、皆寂，起者、灭者皆是幻化，无有真实。是故，比丘，当于出入息中思惟死想，便脱生、老、病、死、愁、忧、苦、恼。如是，比丘，当知作如是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，波斯匿王即敕群臣：&ldquo;速严宝羽之车，吾欲往世尊所，<a>礼拜</a>问讯。&rdquo;</p>
<p style="text-align: left">
	　　是时，大王即出城，至世尊所，头面礼足，在一面坐。尔时，如来与无央数之众，围绕<a>说法</a>。是时，七尼揵子，复有七裸形人，复有七黑梵志，复有七裸形<a>婆罗门</a>，去世尊不远而过。</p>
<p style="text-align: left">
	　　是时，波斯匿王见此诸人去世尊不远而过，即白佛言：&ldquo;观此诸人经过不住，皆是少欲知足，无有家业。今此<a>世间</a>阿<a>罗汉</a>者，此人最为上首。所以然者？于众人中极为苦行，不贪利养。&rdquo;</p>
<p style="text-align: left">
	　　世尊告曰：&ldquo;大王，竟未识真人罗汉，不以裸形露体名为阿罗汉。大王当知：此皆非真实之行，当念观察久远来变，又复当观可亲、知亲、可近、知近。所以然者？过去久远世时有七梵志，在一处学，年极衰弊，以草为衣裳，食以果蓏，起诸邪见，各生此念：&lsquo;我等持此苦行之法，使后作大国王，或求释、梵、四天王。&rsquo;</p>
<p style="text-align: left">
	　　&ldquo;尔时，有阿私陀天师是诸婆罗门祖父，知彼梵志心中所念，即从梵天上没，来至七婆罗门所。是时，阿私陀天师去天服饰，作婆罗门形，在露地经行。是时，七梵志遥见阿私陀经行，各怀瞋恚，而作是语：&lsquo;此是何等著欲之人？在我等梵行人前行，今当咒灰灭之。&rsquo;是七梵志即手掬水洒彼，梵志咒曰：&lsquo;汝今速为灰土！&rsquo;然婆罗门遂怀瞋恚，天师颜色倍更端正。所以然者？慈能灭瞋。是时，七梵志便作是念：&lsquo;我等将不为禁戒退转乎？我等正起瞋恚，彼人便自端正。&rsquo;</p>
<p style="text-align: left">
	　　&ldquo;尔时，七人与天师便说此偈：</p>
<p style="text-align: left">
	　　&ldquo;&lsquo;为天乾沓和？罗刹鬼神乎？</p>
<p style="text-align: left">
	　　是时名何等？我等欲知之。&rsquo;</p>
<p style="text-align: left">
	　　&ldquo;是时，阿私陀天师即时报偈曰：</p>
<p style="text-align: left">
	　　&ldquo;&lsquo;非天乾沓和，非鬼罗刹神，</p>
<p style="text-align: left">
	　　天师阿私陀，今我身是也。</p>
<p style="text-align: left">
	　　&ldquo;&lsquo;我今知汝心中所念，故从梵天上来下耳！梵天去此极为玄远，彼帝释身亦复如是，转轮圣王亦不可得，不可以此苦行作释、梵、四天王，&rsquo;</p>
<p style="text-align: left">
	　　&ldquo;是时，天师阿私陀便说此偈：</p>
<p style="text-align: left">
	　　&ldquo;&lsquo;心内苦干念，外服而粗犷，</p>
<p style="text-align: left">
	　　但勤修<a>正见</a>，远离于恶道。</p>
<p style="text-align: left">
	　　心戒清净行，口行亦复然，</p>
<p style="text-align: left">
	　　远离于恶念，必当生天上。&rsquo;</p>
<p style="text-align: left">
	　　&ldquo;是时，七梵志白天师曰：&lsquo;审是天师乎？&rsquo;报曰：&lsquo;是也。但念梵志不以裸形得生天上；未必修此苦行，得生梵天之处；又非露暴形体，作若干苦行，得生彼处；能摄心意，使不移动，便生天上。不可以卿等所习得生彼处。&rsquo;大王，观察此义，不以裸形名为阿罗汉。其凡夫之人欲知真人者，此事不然；然复真人能分别所习凡夫之行。又复凡夫之人不能知凡夫之行，真人便能知凡夫之行。但大王知之，当方便知久远已来非适今也，当以观之。如是，大王，当以方便学之。&rdquo;</p>
<p style="text-align: left">
	　　尔时，波所匿王白世尊言：&ldquo;如来所说甚为快哉！非世人所能晓了，然国事猥多，欲还所止。&rdquo;</p>
<p style="text-align: left">
	　　佛告王曰：&ldquo;王宜知时。&rdquo;</p>
<p style="text-align: left">
	　　尔时，王即从座起，礼世尊足，便退而去。</p>
<p style="text-align: left">
	　　尔时，波斯匿王闻佛所说，欢喜奉行。</p>
<p style="text-align: left">
	　　闻如是：一时，佛在释翅迦毗罗卫国尼拘屡园，与大比丘众五百人俱。</p>
<p style="text-align: left">
	　　尔时，世尊食后，从尼拘屡园往至毗罗耶致聚中，在一树下坐。是时，执杖释种出迦毗罗越，至世尊所，在前默然而住。尔时，执杖释种问世尊言：&ldquo;<a>沙门</a>作何敕教？为何等论？&rdquo;</p>
<p style="text-align: left">
	　　世尊告曰：&ldquo;梵志当知：我之所论，非天、龙、鬼、神所能及也；亦非著世，复非住世。我之所论，正谓斯耳！&rdquo;</p>
<p style="text-align: left">
	　　是时，执杖释种俨头叹吒已，便退而去。尔时，如来即从座起，还诣所止。</p>
<p style="text-align: left">
	　　尔时，世尊告诸比丘：&ldquo;向者，在彼园中坐，有执杖释种来至我所，而问我言：&lsquo;沙门为作何等论？&rsquo;吾报之曰：&lsquo;我之所论，非天、世人所能及也；亦非著世，复非住世。我之所论，正谓斯耳！&rsquo;是时，执杖释种闻此语已，便退而去。&rdquo;</p>
<p style="text-align: left">
	　　尔时，有一比丘白世尊言：&ldquo;云何亦不著世，复非住世？&rdquo;</p>
<p style="text-align: left">
	　　世尊告曰：&ldquo;如我所论者，都不著世，如今于欲而得<a>解脱</a>，断于释种狐疑，无有众想。我之所论者，正谓此耳！&rdquo;世尊作此语已，即起入室。</p>
<p style="text-align: left">
	　　是时，诸比丘各相谓言：&ldquo;世尊向所论者，略说其义，谁能堪任广说此义乎？&rdquo;</p>
<p style="text-align: left">
	　　是时，诸比丘自相谓言：&ldquo;世尊恒叹誉尊者大迦栴延，今唯有迦栴延能说此义耳！&rdquo;</p>
<p style="text-align: left">
	　　是时，众多比丘语迦栴延曰：&ldquo;向者，如来略说其义，惟愿尊者当广演说之，事事分别，使诸人得解！&rdquo;</p>
<p style="text-align: left">
	　　迦栴延报曰：&ldquo;犹如聚落有人出于彼村，欲求真实之物。彼若见大树，便取斫杀，取其枝叶而舍之去。然今汝等亦复如是，舍如来已，来从枝求实。然彼如来皆观见之，靡不周遍，照明世间，为天、人导。如来者是法之真主，汝等亦当有此时节，自然当遇如来说此义。&rdquo;</p>
<p style="text-align: left">
	　　时，诸比丘对曰：&ldquo;如来虽是法之真主，广演其义；然尊者为世尊记，堪任广说其义。&rdquo;</p>
<p style="text-align: left">
	　　迦栴延报曰：&ldquo;汝等谛听！善思念之，吾当演说分别其义。&rdquo;</p>
<p style="text-align: left">
	　　诸比丘对曰：&ldquo;甚善！&rdquo;是时，诸比丘即受其教。</p>
<p style="text-align: left">
	　　迦栴延告曰：&ldquo;今如来所言：&lsquo;我之所论，非天、龙、鬼、神之所能及，亦非著世，复非住世。然我于彼而得解脱，断诸狐疑，无复犹豫。如今众生之徒，好喜斗讼，起诸乱想。&rsquo;又如来言：&lsquo;我不于中起染著心。&rsquo;此是贪欲使，瞋恚、邪见、欲世间使，骄慢使，疑使，无明使，或遇刀杖苦痛之报，与人斗讼，起若干不善之行，起诸乱想，兴不善行。若眼见色而起识想，三事相因便有更乐，以有更乐便有痛，以有痛便有所觉，以有觉便有想，以有想便称量之，起若干种想著之念；耳闻声、鼻嗅香、舌尝味、身更细滑、意知法，而起识想，三事相因便有更乐，以有更乐便有痛，以有痛便有觉，以有觉便有想，以有想便称量之，于中起若干种想著之念。此是贪欲之使、瞋恚使、邪见使、骄慢使、欲世间使、痴使、疑使，皆起刀杖之变，若与干种之变，不可称计。</p>
<p style="text-align: left">
	　　&ldquo;若有人作是说：&lsquo;亦无眼，亦无色，而有更乐。&rsquo;此事不然。设复言：&lsquo;无更乐有痛者。&rsquo;此亦不然。设言：&lsquo;无痛而有想著者。&rsquo;此事不然。设复有人言：&lsquo;无耳、无声，无鼻、无香，无舌、无味，无身、无细滑，无意、无法，而言有识者。&rsquo;终无此理也。设言：&lsquo;无识而有更乐者。&rsquo;此事不然。设：&lsquo;无更乐而言有痛者。&rsquo;此事不然。设言：&lsquo;无痛而有想著者。&rsquo;此事不然。若复有人言：&lsquo;有眼、有色，于中起识。&rsquo;此是必然。若言：&lsquo;耳声、鼻香、舌味、身细滑、意法，于中起识者。&rsquo;此事必然。诸贤当知：由此因缘，世尊说曰：&lsquo;我之所论，天及世人、魔若魔天不能及者；亦不著世，复不住世。然我于欲而得解脱，断于狐疑，无复犹豫。&rsquo;世尊因此缘略说其义耳！汝等心不解者，更至如来所，重问此义。设如来有所说者，好念奉持。&rdquo;</p>
<p style="text-align: left">
	　　是时，众多比丘闻迦栴延所说，亦不言善，复不言非，即从座起而去，自相谓言：&ldquo;我等当持此义往问如来。设世尊有所说者，当奉行之。&rdquo;</p>
<p style="text-align: left">
	　　是时，众多比丘往至世尊所，头面礼足，在一面坐。尔时，众多比丘以此缘本，具白世尊。尔时，如来告比丘曰：&ldquo;迦栴延比丘聪明辩才，广演其义。设汝等至吾所问此义，我亦当以此与汝说之。&rdquo;</p>
<p style="text-align: left">
	　　尔时，阿难在如来后。是时，阿难白佛言：&ldquo;此经义理极为甚深！犹如有人行路渴乏而遇<a>甘露</a>，取而食之，极为香美，食无厌足；此亦如是，其善男子、善女人所至到处，闻此法而无厌足。&rdquo;重白世尊：&ldquo;此经名何等？当云何奉行？&rdquo;</p>
<p style="text-align: left">
	　　佛告阿难：&ldquo;此经名曰甘露法味，当念奉行！&rdquo;</p>
<p style="text-align: left">
	　　尔时，阿难闻佛所说，欢喜奉行。</p>
<p style="text-align: left">
	　　莫畏品第四十一</p>
<p style="text-align: left">
	　　闻如是：一时，佛在释翅迦毗罗卫尼拘屡园中。</p>
<p style="text-align: left">
	　　是时，摩呵男释往至世尊所，头面礼足，在一面坐。尔时，摩呵男释白世尊言：&ldquo;躬从如来受此言教：&lsquo;诸有善男子、善女人断三结使，成须陀洹，名不退转，必成<a>道果</a>，更不求诸外道异学，亦复不观察余人所说。&rsquo;设当尔者，此事不然。我若见暴牛、马、骆驼，即时恐惧，衣毛皆竖。复作是念：&lsquo;设我今日怀此恐惧，当取命终者，为生何处？&rsquo;&rdquo;</p>
<p style="text-align: left">
	　　世尊告摩呵男：&ldquo;勿起恐畏之心，设当取命终，不堕三恶趣。所以然者？今有三消灭之义。云何为三？如有著于淫欲而起恼乱，复起害心向他人；已无此欲，则不起杀害之心，于现法中不起苦恼。诸有恶不善法欲自害己；设无此者，则无扰乱，便无愁忧。是谓，摩呵男，此三义诸恶不善法便堕在下，诸善之法便在于上。亦如酥瓶在水中坏，是时瓦石便沉在下，酥便浮在上；此亦如是，诸恶不善之法便在于下，诸善之法便浮在上。</p>
<p style="text-align: left">
	　　&ldquo;摩呵男，当知我昔日未成佛道，在优留毗六年勤苦，不食美味，身体羸瘦，如似百年之人，皆由不食之所致。若我欲起时，便自堕地。时，我复作是念：&lsquo;设我于中命终者，当生何处？&rsquo;时，我复作是念：&lsquo;我今命终者，必不生恶道中。&rsquo;然复义趣不可从乐至乐，要当由苦然后至乐。</p>
<p style="text-align: left">
	　　&ldquo;我尔时复游在仙人窟中。尔时，有众多尼揵子在彼学道。是时，尼揵子举手指日，曝体学道，或复有蹲而学道。我尔时往至彼所，语尼揵子：&lsquo;汝等何故离坐举手翘足乎？&rsquo;彼尼揵子曰：&lsquo;瞿昙当知：昔我先师作不善行，今所以苦者，欲灭其罪；今虽露形体，有惭辱分，亦有消灭此事。瞿昙当知：行尽苦亦尽，苦尽行亦尽，苦行已尽，便至<a>涅槃</a>。&rsquo;</p>
<p style="text-align: left">
	　　&ldquo;我尔时复语尼揵子曰：&lsquo;此事不然，亦不由行尽苦亦尽，亦不由苦尽行亦尽，得至涅槃。但令苦行尽得至涅槃者，此事然矣！但不可从乐至乐。&rsquo;尼揵子曰：&lsquo;频毗娑罗王从乐至乐，有何苦哉？&rsquo;我尔时复语尼揵子曰：&lsquo;频毗娑罗王乐何如我乐？&rsquo;尼揵子报我言：&lsquo;频毗娑罗王乐胜汝乐也。&rsquo;我尔时复语尼揵子曰：&lsquo;频毗娑罗王能使我七日七夜结跏趺坐，形体不移动乎？正使六、五、四、三、二，乃至一日结跏趺坐乎？&rsquo;尼揵子报曰：&lsquo;不也，瞿昙。&rsquo;世尊告曰：&lsquo;我能堪任结跏趺坐，形不移动。云何，尼揵子，谁者为乐？频毗娑罗王乐耶？为我乐耶？&rsquo;尼揵子曰：&lsquo;瞿昙沙门乐。&rsquo;</p>
<p style="text-align: left">
	　　&ldquo;如是，摩呵男，当以此方便，知不可从乐至乐，要当从苦至乐。犹如，摩呵男，大村左右有大池水，纵广一由旬，水满其中。若复有人，来取彼一滴水。云何，摩呵男，水何者为多？一滴水多？为池水多乎？&rdquo;</p>
<p style="text-align: left">
	　　摩呵男曰：&ldquo;池水多，非一滴水多也。&rdquo;</p>
<p style="text-align: left">
	　　世尊告曰：&ldquo;此亦如是，贤圣<a>弟子</a>诸苦已尽，永无复有，余存在者如一滴水耳！如我众中最下道者，不过七死七生而尽苦际。若复勇猛精进，便为家家，即得道迹。&rdquo;</p>
<p style="text-align: left">
	　　尔时，世尊重与摩呵男说微妙之法。彼闻法已，即从座起而去。</p>
<p style="text-align: left">
	　　尔时，摩呵男闻佛所说，欢喜奉行。</p>
<p style="text-align: left">
	　　闻如是：一时，尊者那伽婆罗在鹿野城中。</p>
<p style="text-align: left">
	　　是时，有一婆罗门年垂朽迈，昔与尊者那伽婆罗少小旧款。是时，婆罗门往至那伽婆罗所，共相问讯，在一面坐。</p>
<p style="text-align: left">
	　　尔时，梵志语那伽婆罗曰：&ldquo;汝今于乐之中，最为快乐！&rdquo;</p>
<p style="text-align: left">
	　　那伽婆罗曰：&ldquo;汝观何等义，而作是说：&lsquo;于乐之中，最为快乐&rsquo;？&rdquo;</p>
<p style="text-align: left">
	　　婆罗门报曰：&ldquo;我频七日中，七男儿死，皆勇猛高才，智慧难及；近六日之中，十二作使人无常，能堪作使，无有<a>懈怠</a>；近五日已来，四兄弟无常，多诸技术，无事不闲；近四日已来，父母命终，年向百岁，舍我去世；近三日已来，二妇复死，颜貌端正，世之希有；又复家中有八窖珍宝，昨日求之而不知处；如我今日遭此苦恼，不可称计。然，尊者，今日永离彼患，无复愁忧，正以道法而自娱乐。我观此义已，故作是说：&lsquo;于乐之中，最为快乐！&rsquo;&rdquo;</p>
<p style="text-align: left">
	　　是时，尊者那伽婆罗告彼梵志曰：&ldquo;汝何为不作方便，使彼尔许之人而不命终乎？&rdquo;</p>
<p style="text-align: left">
	　　梵志对曰：&ldquo;我亦多作方便，欲令不死，又不失财，亦复随时布施，作诸功德，祠祀诸天，供养诸长老梵志，拥护诸神，诵诸咒术，亦能瞻视星宿，亦复能和合药草，亦以甘馔饮食施彼穷厄，如此之比不可称也，然复不能济彼命根。&rdquo;</p>
<p style="text-align: left">
	　　是时，尊者那伽婆罗便说此偈：</p>
<p style="text-align: left">
	　　&ldquo;药草诸咒术，衣被饮食具，</p>
<p style="text-align: left">
	　　虽施而无益，犹抱身苦行。</p>
<p style="text-align: left">
	　　正使祭神祠，香华及沐浴，</p>
<p style="text-align: left">
	　　计校此原本，无能疗冶者。</p>
<p style="text-align: left">
	　　假使施诸物，精进持梵行，</p>
<p style="text-align: left">
	　　计校此原本，无能疗治者。&rdquo;</p>
<p style="text-align: left">
	　　是时，梵志问曰：&ldquo;当行何法，使无此苦恼之患？&rdquo;</p>
<p style="text-align: left">
	　　是时，尊者那伽婆罗便说此偈：</p>
<p style="text-align: left">
	　　&ldquo;恩爱无明本，兴诸苦恼患，</p>
<p style="text-align: left">
	　　彼灭而无余，便无复有苦。&rdquo;</p>
<p style="text-align: left">
	　　是时，彼梵志正闻语已，即时便说此偈：</p>
<p style="text-align: left">
	　　&ldquo;虽老不极老，所行如弟子，</p>
<p style="text-align: left">
	　　愿听<a>出家</a>学，使得离此灾！&rdquo;</p>
<p style="text-align: left">
	　　是时，尊者那伽婆罗即授彼三衣，使出家学道，又告之曰：&ldquo;汝今，比丘，当观此身从头至足，此发、毛、爪、齿为从何来？形体、皮肉、骨髓、肠胃悉从何来？设从此去，当至何所？是故，比丘，勿多忧念世间苦恼！又当观此毛孔之中，求方便成<a>四谛</a>。&rdquo;</p>
<p style="text-align: left">
	　　是时，尊者那伽婆罗便说此偈：</p>
<p style="text-align: left">
	　　&ldquo;除想勿多忧，不久成<a>法眼</a>，</p>
<p style="text-align: left">
	　　无常行如电，不遇此大幸！</p>
<p style="text-align: left">
	　　一一观毛孔，生者灭者原，</p>
<p style="text-align: left">
	　　无常行如电，施心向涅槃。&rdquo;</p>
<p style="text-align: left">
	　　是时，彼长老比丘受如是言教，在闲静之处，思惟此义，所以族姓子，剃除须发，以信坚固，出家学道者，欲修无上梵行：<a>生死</a>已尽，梵行已立，所作已办，更不复受胎，如实知之。是时，彼比丘便成阿罗汉。是时，有天是彼比丘旧知识，见彼比丘成阿罗汉已，便往至那伽婆罗所，在<a>虚空</a>中而说此偈：</p>
<p style="text-align: left">
	　　&ldquo;以得具足戒，在彼闲静处，</p>
<p style="text-align: left">
	　　得道心无著，除得原恶本。&rdquo;</p>
<p style="text-align: left">
	　　是时，彼天复以天华散尊者上，即于空中没不现。</p>
<p style="text-align: left">
	　　尔时，彼比丘及天闻尊者那伽婆罗所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;当观七处之善，又察四法，于此现法之中名为上人。云何，比丘，观七处之善？于是，比丘，以慈心遍满一方、二方、三方、四方，四维上下，亦复如是，尽于世间以慈心遍满其中。悲、喜、护心，空、无相、愿，亦复如是，诸根具足，饮食自量，恒自<a>觉悟</a>。如是，比丘，观七处。</p>
<p style="text-align: left">
	　　&ldquo;云何，比丘，察四处之法？于是，比丘，内自观身，除去愁忧，身意止；外复观身，身意止；内外观身，身意止。内自观痛，痛意止；外自观痛，痛意止；内外观痛，痛意止。<a>内观</a>心，心意止；外观心，心意止；内外观心，心意止，除去愁忧，无复苦患。内观法，法意止；外观法，法意止；内外观法，法意止。如是，比丘，观四法之善。</p>
<p style="text-align: left">
	　　&ldquo;若复，比丘，能如是七处善及察四法，于此现法中名为上人。是故，比丘，当求方便，办七处之善及观四法。如是，比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在释翅迦毗罗越城尼拘屡园，与大比丘众五百人俱。</p>
<p style="text-align: left">
	　　是时，众多比丘往至世尊所，头面礼足，在一面坐。尔时，众多比丘白世尊言：&ldquo;我等欲诣北方游化。&rdquo;</p>
<p style="text-align: left">
	　　世尊告曰：&ldquo;宜知是时。&rdquo;世尊复告比丘曰：&ldquo;汝等为辞<a>舍利弗</a>比丘乎？&rdquo;</p>
<p style="text-align: left">
	　　诸比丘对曰：&ldquo;不也，世尊。&rdquo;</p>
<p style="text-align: left">
	　　尔时，世尊告诸比丘：&ldquo;汝等往辞<a>舍利</a>弗比丘。所以然者？舍利弗比丘恒与诸梵行人教诫其法，说法无厌足。&rdquo;</p>
<p style="text-align: left">
	　　尔时，世尊与诸比丘说微妙之法。诸比丘闻法已，即从座起，礼世尊足，绕佛三匝，便退而去。</p>
<p style="text-align: left">
	　　尔时，舍利弗在释翅神寺中游。尔时，众多比丘往至舍利弗所，共相问讯，在一面坐。是时，众多比丘白舍利弗言：&ldquo;我等欲诣北方人间游化，今以辞世尊。&rdquo;</p>
<p style="text-align: left">
	　　舍利弗言：&ldquo;卿等当知：北方人民、沙门、婆罗门皆悉聪明，智慧难及。复有人民喜来相试。若当来问卿：&lsquo;诸贤师，作何等论？&rsquo;设当作是问者，欲云何报之？&rdquo;</p>
<p style="text-align: left">
	　　诸比丘报曰：&ldquo;设当有人来问者，我当以此义报之：&lsquo;色者无常，其无常者即是苦也；苦者<a>无我</a>；无我者空，以空无我、彼空，如是智者之所观也。痛、想、行、识亦复无常、苦、空、无我，其实空者彼无我、空，如是智者之所学也。此五盛阴皆空、皆寂，因缘合会皆归于磨灭，不得久住。八种之道，将从有七，我师所说正谓此耳！&rsquo;若刹利、婆罗门、人民之类，来问我义者，我等当以此义报之。&rdquo;</p>
<p style="text-align: left">
	　　是时，舍利弗语众多比丘曰：&ldquo;汝等坚持心意，勿为轻举。&rdquo;</p>
<p style="text-align: left">
	　　是时，舍利弗具足与诸比丘说微妙之法，即从座起而去。</p>
<p style="text-align: left">
	　　是时，众多比丘去不远，舍利弗告比丘：&ldquo;当云何行八种之道及七种之法？&rdquo;</p>
<p style="text-align: left">
	　　是时，众多比丘白舍利弗言：&ldquo;我等乃从远来，欲闻其义，惟愿说之！&rdquo;</p>
<p style="text-align: left">
	　　舍利弗报曰：&ldquo;汝等谛听！谛听！善思念之，吾今当说。&rdquo;是时，比丘而受其教。</p>
<p style="text-align: left">
	　　舍利弗告曰：&ldquo;若一心念正见者，念觉意不乱也；等治者，念一心一切诸法，法觉意也；等语者，身意精进，精进觉意也；等业者，一切诸法得生，喜觉意也；等命者，知足于贤圣之财，悉舍家财，安其形体，猗觉意也；等方便者，得贤圣四谛，尽除去诸结，定觉意也；等念者，观四意止，身无牢固，皆空无我，护觉意也；等三昧者，不获者获，不度者度，不得证者使得证也。设当有人来问此义，云何修八种道及七法？汝等当如是报之。所以然者？八种道及七法，其有比丘修此者，有漏心便得解脱。</p>
<p style="text-align: left">
	　　&ldquo;我今重告汝等，其有比丘修行思惟八种道及七法者，彼比丘便成二果而无狐疑，得阿那含、若阿罗汉。且舍此事，若不能多，一日之中行此八种道及七法者，其福不可称计，得阿那含、若阿罗汉。是故，诸贤，当求方便，行此八种道及七法者，于取道无有狐疑！&rdquo;</p>
<p style="text-align: left">
	　　尔时，诸比丘闻舍利弗所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊语迦葉曰：&ldquo;汝今年已朽迈，无少壮之意，宜可受诸长者衣裳及其饮食。&rdquo;</p>
<p style="text-align: left">
	　　大迦葉白佛言：&ldquo;我不堪任受彼衣食。今此纳衣随时乞食，快乐无比。所以然者？将来当有比丘，形体柔软，心贪好衣食，便于禅退转，不复能行苦业，又当作是语：&lsquo;过去佛时，诸比丘等亦受人请、受人衣食。我等何为不法古时<a>圣人</a>乎？&rsquo;坐贪著衣食故，便当舍服为白衣，使诸圣贤无复威神，四部之众渐渐减少；圣众已减少，如来神寺复当毁坏；如来神寺已毁坏故，经法复当凋落。是时，众生无复精光；以无精光，<a>寿命</a>遂短。是时，彼众生命终已，皆堕三恶趣。犹如今日众生之类，为福多者皆生天上；当来之世为罪多者，尽入<a>地狱</a>。&rdquo;</p>
<p style="text-align: left">
	　　世尊告曰：&ldquo;善哉！善哉！迦葉多所饶益，为世人民作良友<a>福田</a>。迦葉当知：吾般涅槃后千岁余，当有比丘于禅退转，不复行头陀之法；亦无乞食、著补纳衣，贪受长者请，受其衣食；亦复不在树下闲居之处，好喜庄饰房舍；亦不用大小便为药，但著余药草极甘美者；或于其中贪著财货，吝惜房舍，恒共斗诤。尔时，檀越施主笃信<a>佛法</a>，好喜惠施，不惜财物。是时，檀越施主命终之后尽生天上。比丘懈怠者，死入地狱中。如是，迦葉，一切诸行皆悉无常，不得久保。</p>
<p style="text-align: left">
	　　&ldquo;又迦葉当知：将来之世，当有比丘剃须发而习家业，左抱男，右抱女，又执筝箫在街巷乞食。尔时，檀越施主受福无穷，况复今日至诚乞食者！如是，迦葉，一切行无常，不可久停。迦葉当知：将来之世，若有沙门比丘当舍八种道及七种之法，如我今日于三阿僧祇劫所集法宝，将来诸比丘以为歌曲，在众人中乞食以自济命，然后檀越施主饭彼比丘众，犹获其福，况复今日而不得其福乎？我今持此法付授迦葉及阿难比丘。所以然者？吾今年老，以向八十，然如来不久当取灭度。今持法宝付嘱二人，善念诵持，使不断绝，流布世间。其有遏绝圣人言教者，便为堕边际。是故，今日嘱累汝经法，无令脱失。&rdquo;</p>
<p style="text-align: left">
	　　是时，大迦葉及阿难即从座起，长跪叉手，白世尊言：&ldquo;以何等故，以此经法付授二人，不嘱累余人乎？又复如来众中，<a>神通</a>第子不可称计，然不嘱累？&rdquo;</p>
<p style="text-align: left">
	　　世尊告迦葉曰：&ldquo;我于天上、人中，终不见此人，能受持此法宝，如迦葉、阿难之比。然声闻中亦复不出二人上者，过去诸佛亦复有此二人受持经法，如今迦葉、阿难比丘之比，极为殊妙。所以然者？过去诸佛头陀行比丘，法存则存，法没则没；然我今日迦葉比丘留住在世，<a>弥勒</a>佛出世然后取灭度。由此因缘，今迦葉比丘胜过去时比丘之众。又阿难比丘云何得胜过去侍者？过去时诸佛侍者，闻他所说，然后乃解；然今日阿难比丘，如来未发语便解，如来意须是、不须是，皆悉知之。由此因缘，阿难比丘胜过去时诸佛侍者。是故，迦葉，阿难，吾今付授汝，嘱累汝此法宝，无令缺减。&rdquo;</p>
<p style="text-align: left">
	　　尔时，世尊便说偈言：</p>
<p style="text-align: left">
	　　&ldquo;一切行无常，起者必有灭，</p>
<p style="text-align: left">
	　　无生则无死，此灭最为乐！&rdquo;</p>
<p style="text-align: left">
	　　是时，大迦葉及阿难闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>