<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九卷 增壹阿含经</strong></p>
<p style="text-align: left">
	　　惭愧品第十八</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，<a>世尊</a>告诸<a>比丘</a>：&ldquo;有二妙法拥护<a>世间</a>。云何为二法？所谓有惭、有愧也。诸比丘，若无此二法，世间则不别有父、有母、有兄、有弟、有妻子、知识、尊长、大小，便当与猪、鸡、狗、牛、羊六畜之类而同一等。以其世间有此二法拥护世间，则别有父母、兄弟、妻子、尊长、大小，亦不与六畜共同。是故，诸比丘，当习有惭、有愧。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，<a>欢喜</a>奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;世有二人，无有厌足而取命终。云何为二人？所谓得财物恒藏举之，复有得物而喜与人。是谓二人无有厌足而取命终。&rdquo;</p>
<p style="text-align: left">
	　　尔时，有比丘白世尊曰：&ldquo;我等，世尊，不解此略说之义。云何得物藏举？云何得物与人？惟愿世尊广演其义！&rdquo;</p>
<p style="text-align: left">
	　　世尊告曰：&ldquo;谛听！谛听！善思念之，吾当为汝分别其义。&rdquo;</p>
<p style="text-align: left">
	　　对曰：&ldquo;如是。&rdquo;</p>
<p style="text-align: left">
	　　尔时，佛告诸比丘：&ldquo;于是，有族姓子学诸技术，或习田作，或习书疏，或习计算，或习天文，或习地理，或习卜相，或学远使，或作王佐，不避寒暑、饥寒、勤苦，而自营己。彼作是功力而获财物，彼人不能食啖，亦不与妻子，亦不与奴婢亲亲之属，皆悉不与。彼所得财物，或王劫夺，或复被贼，或火烧水漂，分散异处，不获其利，即于家中有人分散此物，不得停住。是谓，比丘，得财藏举者也。</p>
<p style="text-align: left">
	　　&ldquo;彼云何得财分布？有族姓子学诸技术，或习田作，或习书疏，或习计算，或习天文、地理，或习卜相，或学远使，或作王佐，不避寒暑、饥寒、勤苦，而自营己。彼作是功力而获财物，彼人惠施众生，给与父母、奴婢、妻子，亦复广及<a>沙门</a>、<a>婆罗门</a>，造诸功德，种天上之福。是谓，比丘，得而惠施。是谓，比丘，二人无厌足。如前一人得财物而举者，当念舍离；第二人得而广布，当学此业。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;常当法施，勿习食施。所以然者？汝等今有果报之佑，使我<a>弟子</a>恭敬于法，不贪利养。设贪利养者，则有大过于如来所。何以故？谓众生类不分别法，毁世尊教；已毁世尊教，后不复得至<a>涅槃</a>道，我便有耻。所以然者？谓如来弟子贪著利养，不行于法，不分别法，毁世尊教，不顺<a>正法</a>；已毁世尊教，复不至涅槃道。汝今，比丘，当念法施，勿思欲施，便得称誉，名闻四远，恭敬于法，不贪财物，此则无有羞耻。所以然者？如来弟子以好法施，不贪思欲之施。是谓，比丘，当念法施，勿学财施。汝等比丘，吾说此义为因，何义而说此缘乎？&rdquo;</p>
<p style="text-align: left">
	　　尔时，诸比丘白世尊曰：&ldquo;惟愿世尊事事分别！&rdquo;</p>
<p style="text-align: left">
	　　尔时，世尊告诸比丘：&ldquo;昔有一人请吾供养，然吾尔时有遗余法而可除弃。有二比丘从远方来，形体困笃，颜色变易。尔时，我便语彼比丘，作是语：&lsquo;有遗余法而可除弃，随时须者，便可取之而自营己。&rsquo;</p>
<p style="text-align: left">
	　　&ldquo;时，一比丘便作是念：&lsquo;世尊今日有遗余法而可除弃，随时须者，便可取之。设复我等不取食者，便当以此食舍于净地，若著水中。然今我等宜取此食，以充虚乏，加得气力。&rsquo;尔时，彼比丘复作是学：&lsquo;佛亦作是说：&ldquo;当行法施，莫行思欲之施。所以然者？施中之上无过财施，然复法施于中最尊。&rdquo;我今堪任竟日不食，犹得自济，不须受彼信施之福。&rsquo;尔时，彼比丘便自息意，不取彼施，形体困笃，不自顾命。</p>
<p style="text-align: left">
	　　&ldquo;彼时，第二比丘复作是念：&lsquo;世尊亦有遗余之法而可除者，设我等不取食者，便当困笃。今以此食用充虚乏，加得气力，昼夜安宁。&rsquo;尔时，彼比丘便取食之，昼夜安隐，气力充足。&rdquo;</p>
<p style="text-align: left">
	　　佛告诸比丘：&ldquo;彼比丘虽复取彼供养，除去虚乏，气力充足，不如先前比丘可敬、可贵，甚可尊重。彼比丘长夜名称远闻，于律知足，易充易满。诸比丘当<a>学法</a>施，勿学思欲之施。我前所说者，由此因缘。&rdquo;</p>
<p style="text-align: left">
	　　尔时，世尊说此语已，便从座起而去。</p>
<p style="text-align: left">
	　　是时，众多比丘复作是念：&ldquo;向者世尊略说其要，竟不广普，便从座起，入寂静室。今此众中，谁能堪任于此略义而广普演其义者也？&rdquo;是时，众多比丘复作是念：&ldquo;今尊者<a>舍利弗</a>，世尊所誉，我当尽共诣彼<a>舍利</a>弗所。&rdquo;是时，众多比丘便往至尊者舍利弗所，共相<a>礼拜</a>，在一面坐。在一面坐已，是时，众多比丘所可从世尊闻事，尽向舍利弗说之。</p>
<p style="text-align: left">
	　　是时，尊者舍利弗告诸比丘：&ldquo;云何世尊弟子贪著利养，不<a>修行</a>法？云何世尊弟子贪修行法，不贪利养？&rdquo;</p>
<p style="text-align: left">
	　　尔时，众多比丘白舍利弗曰：&ldquo;我等乃从远来，请问其义，得修行之。尊者舍利弗堪任者，便与我等广演其义。&rdquo;</p>
<p style="text-align: left">
	　　舍利弗告曰：&ldquo;谛听！谛听！善思念之，吾当与汝广演其义。&rdquo;</p>
<p style="text-align: left">
	　　尔时，众多比丘对曰：&ldquo;如是。&rdquo;</p>
<p style="text-align: left">
	　　舍利弗告曰：&ldquo;世尊弟子所学寂静念安，声闻弟子不如是学；世尊吐教所应灭法，而诸比丘亦不灭之；于中<a>懈怠</a>，起诸乱想，所应为者而不肯行，所不应为者便修行之。</p>
<p style="text-align: left">
	　　&ldquo;尔时，诸贤长老比丘于三处便有羞耻。云何为三？世尊常乐寂静之处，尔时声闻不作是学，长老比丘便有羞耻。世尊教人当灭此法，然彼比丘不灭此法，长老比丘便有羞耻。于中起乱想之念，意不专一，长老比丘便有羞耻。</p>
<p style="text-align: left">
	　　&ldquo;诸贤当知：中比丘于三处便有羞耻。云何为三？世尊常乐寂静之处，尔时声闻不作是学，中比丘便有羞耻。世尊教人当灭此法，然彼比丘不灭此法，中比丘便有羞耻。于中起乱想之念，意不专一，中比丘便有羞耻。</p>
<p style="text-align: left">
	　　&ldquo;诸贤当知：年少比丘于三处便有羞耻。云何为三？世尊弟子常乐寂静之处，尔时声闻不作是学，年少比丘便有羞耻。世尊教人当灭此法，然彼比丘不灭此法，年少比丘便有羞耻。于中复起乱想之念，意不专一，年少比丘便有羞耻。是谓，诸贤，贪著于财，不著于法。&rdquo;</p>
<p style="text-align: left">
	　　诸比丘白舍利弗曰：&ldquo;云何比丘贪著于法，不著于财？&rdquo;</p>
<p style="text-align: left">
	　　舍利弗曰：&ldquo;于是，比丘，世尊乐寂静之处，声闻亦学如来乐寂静之处；世尊所说当灭此法，诸比丘便灭此法；不懈怠，意亦不乱，所应<a>行者</a>便修行之，所不应行者便不行之。</p>
<p style="text-align: left">
	　　&ldquo;诸贤当知：长老比丘于三处便有名称。云何为三？世尊乐寂静之处，声闻亦乐寂静之处，长老比丘便有名称。世尊教人当灭此法，尔时比丘便灭此法，长老比丘便有名称。于中不起乱想之念，意常专一，长老比丘便有名称。</p>
<p style="text-align: left">
	　　&ldquo;诸贤当和：中比丘于三处便有名称。云何为三？世尊乐寂静之处，声闻亦乐寂静之处，中比丘便有名称。世尊教人当灭此法，尔时比丘便灭此法，中比丘便有名称。于中不起乱想之念，意常专一，中比丘便得名称。</p>
<p style="text-align: left">
	　　&ldquo;诸贤当知：年少比丘于三处便有名称。云何为三？于是，比丘，世尊乐寂静之处，年少比丘亦乐寂静之处，年少比丘便有名称。世尊教人当灭此法，尔时比丘便灭此法，年少比丘便有名称。于中不起乱想之念，意常专一，年少比丘便有名称。</p>
<p style="text-align: left">
	　　&ldquo;诸贤当知：贪之为病，甚大灾患，瞋恚亦然。贪淫、瞋恚灭者，便得处中之道，眼生、智生，诸缚休息，得至涅槃。悭嫉为病，亦复极重，烦恼烧煮，骄慢亦深。幻伪不真，无惭、无愧，不能舍离，淫欲败正。慢、增上慢亦复不舍。此二慢灭，便得处中之道，眼生、智生，诸缚休息，得至涅槃。&rdquo;</p>
<p style="text-align: left">
	　　比丘白曰：&ldquo;云何，尊者舍利弗，处中之道，眼生、智生，诸缚休息，得至涅槃？&rdquo;</p>
<p style="text-align: left">
	　　舍利弗言：&ldquo;诸贤当知：所谓贤圣八品道是，所谓<a>正见</a>、正治、正语、正行、正命、正方便、<a>正念</a>、正三昧。是谓，诸贤，处中之道，眼生、智生，诸缚休息，得至涅槃。&rdquo;</p>
<p style="text-align: left">
	　　尔时，众多比丘闻尊者舍利弗所说，观喜奉行。</p>
<p style="text-align: left">
	　　闻如是：一时，佛在罗阅城迦兰陀竹园所，与大比丘众五百人俱。</p>
<p style="text-align: left">
	　　尔时，世尊到时，著衣持钵，入罗阅城乞食，在一街巷。尔时，彼巷有一梵志妇，欲饭食婆罗门，即出门，遥见世尊，便往至世尊所，问世尊曰：&ldquo;颇见婆罗门不？&rdquo;</p>
<p style="text-align: left">
	　　尔时，尊者大迦葉先在其巷。世尊便举手指示曰：&ldquo;此是婆罗门。&rdquo;</p>
<p style="text-align: left">
	　　是时，梵志妇熟视如来面，默然不语。尔时，世尊便说此偈：</p>
<p style="text-align: left">
	　　&ldquo;无欲无恚者，去愚无有痴，</p>
<p style="text-align: left">
	　　漏尽阿<a>罗汉</a>，是谓名梵志。</p>
<p style="text-align: left">
	　　无欲无恚者，去愚无有痴，</p>
<p style="text-align: left">
	　　以舍结使聚，是谓名梵志。</p>
<p style="text-align: left">
	　　无欲无恚者，去愚无有痴，</p>
<p style="text-align: left">
	　　以断吾我慢，是谓名梵志。</p>
<p style="text-align: left">
	　　若欲知法者，三佛之所说，</p>
<p style="text-align: left">
	　　至诚自归彼，最尊无有上！&rdquo;</p>
<p style="text-align: left">
	　　尔时，世尊告大迦葉曰：&ldquo;汝可往为此梵志妇，便现身，得免宿罪。&rdquo;</p>
<p style="text-align: left">
	　　是时，迦葉从佛受教，往至梵志妇舍已，就座而坐。是时，彼婆罗门妇便供办肴膳，种种饮食，以奉迦葉。</p>
<p style="text-align: left">
	　　是时，迦葉即受食饮，欲度人故，而为彼人说此达嚫：</p>
<p style="text-align: left">
	　　&ldquo;祠祀火为上，众书颂为最，</p>
<p style="text-align: left">
	　　王为人中尊，众流海为上，</p>
<p style="text-align: left">
	　　众星月为首，照明日为先。</p>
<p style="text-align: left">
	　　四维及上下，于诸方域境，</p>
<p style="text-align: left">
	　　天与世间人，佛为最尊上。</p>
<p style="text-align: left">
	　　欲求其福者，<a>当归</a>于三佛。&rdquo;</p>
<p style="text-align: left">
	　　是时，彼梵志妇闻此语已，即欢喜踊跃，不能自胜，前白大迦葉曰：&ldquo;惟愿梵志恒受我请，在此舍食！&rdquo;</p>
<p style="text-align: left">
	　　是时，大迦葉即受彼请，在彼处受彼食。是时，婆罗门妇见迦葉食讫，更取一卑座，在迦葉前坐。是时，迦葉以次与说微妙之法，所谓论者：施论、戒论、生天之论，欲为不净，断漏为上，<a>出家</a>为要。尊者大迦葉已知彼梵志妇心开意解，甚怀欢喜。诸佛所可常<a>说法</a>者&mdash;&mdash;苦、集、尽、道，是时尊者大迦葉悉为梵志妇说之。时，梵志妇即于座上诸尘垢尽，得<a>法眼</a>净。犹如新净白亵，无有尘垢，易染为色；时梵志妇亦复如是，即于座上得法眼净。彼已得法、见法，分别其法，无有狐疑，已逮<a>无畏</a>，自归三尊：佛、法、圣众，受持<a>五戒</a>。是时，尊者大迦葉重为梵志妇说微妙法已，即从座起而去。</p>
<p style="text-align: left">
	　　迦葉去未久时，妇夫婿来至家。婆罗门见妇颜色甚悦，非复常人。时，婆罗门即问其妇，妇即以此因缘具向夫婿说之。时，婆罗门闻是语已，便将其妇共诣精舍，往至世尊所。时，婆罗门与世尊共相问讯，在一面坐。婆罗门妇头面礼世尊足，在一面坐。时，婆罗门白世尊曰：&ldquo;向有婆罗门来至我家，今为所在？&rdquo;</p>
<p style="text-align: left">
	　　尔时，尊者大迦葉去世尊不远，结跏跌坐，正身正意，思惟妙法。</p>
<p style="text-align: left">
	　　尔时，世尊遥指示大迦葉曰：&ldquo;此是尊长婆罗门也！&rdquo;</p>
<p style="text-align: left">
	　　婆罗门曰：&ldquo;云何，瞿昙，沙门即是婆罗门耶？沙门与婆罗门岂不异乎？&rdquo;</p>
<p style="text-align: left">
	　　世尊告曰：&ldquo;欲言沙门者，即我身是。所以然者？我即是沙门。诸有奉持沙门戒律，我皆已得。如今欲论婆罗门者，亦我身是。所以然者？我即是婆罗门也，诸过去婆罗门，所持法行，吾已悉知。欲论沙门者，即大迦葉是。所以然者？诸有沙门律，迦葉比丘皆悉包揽。欲论婆罗门者，亦是迦葉比丘。所以然者？诸有婆罗门奉持禁戒，迦葉比丘皆悉了知。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;我不说梵志，能知咒术者，</p>
<p style="text-align: left">
	　　唱言生梵天，此则不离缚。</p>
<p style="text-align: left">
	　　无缚无生趣，能脱一切结，</p>
<p style="text-align: left">
	　　不复称天福，即沙门梵志。&rdquo;</p>
<p style="text-align: left">
	　　尔时，婆罗门白世尊曰：&ldquo;言结缚者，何等名为结乎？&rdquo;</p>
<p style="text-align: left">
	　　世尊告曰：&ldquo;欲爱是结，瞋恚是结，愚痴是结。如来者无此欲爱，永灭无余。瞋恚、愚痴亦复如是，如来无复此结。&rdquo;</p>
<p style="text-align: left">
	　　婆罗门曰：&ldquo;惟愿世尊说深妙法，无复有此诸结缚著！&rdquo;</p>
<p style="text-align: left">
	　　是时，世尊渐与彼婆罗门说微妙之论，所谓论者：施论、戒论、生天之论，欲为不净，断漏为上，出家为要。尔时，世尊知彼婆罗门心开意解，甚怀欢喜。古昔诸佛常所说法&mdash;&mdash;苦、集、尽、道，尔时世尊尽为婆罗门说之。时，婆罗门即于座上诸尘垢尽，得法眼净。犹如新净白亵，无有尘垢，易染为色；时婆罗门亦复如是，即于座上得法眼净。彼已得法、见法，分别其法，无有狐疑，已逮无畏，自归三尊：佛、法、圣众，受持五戒，为如来真子，无复退还。</p>
<p style="text-align: left">
	　　尔时，彼婆罗门夫妇闻佛所说，欢喜奉行。</p>
<p style="text-align: left">
	　　闻如是：一时，佛在罗阅城迦兰陀竹园所，与大比丘众五百人俱。</p>
<p style="text-align: left">
	　　尔时，王阿阇世有象，名那罗祇梨，极为凶弊，暴虐勇健，能降外怨。缘彼象力，使摩竭一国，无不靡伏。</p>
<p style="text-align: left">
	　　尔时，提婆达兜便往至王阿阇世所，到已而作是说：&ldquo;大王当知：今此象恶，能降伏众怨，可以醇酒，饮彼象醉。清旦，沙门瞿昙必来入城乞食，当放此醉象，蹋蹈杀之。&rdquo;</p>
<p style="text-align: left">
	　　时，王阿阇世闻提婆达兜教，即告令国中：&ldquo;明日清旦，当放醉象，勿令人民在里巷游行。&rdquo;</p>
<p style="text-align: left">
	　　是时，提婆达兜告王阿阇世曰：&ldquo;若彼沙门瞿昙有一切智，知当来事者，明日必不入城乞食。&rdquo;</p>
<p style="text-align: left">
	　　王阿阇世曰：&ldquo;亦如尊教，设有一切智者，明日清旦不入城乞食。&rdquo;</p>
<p style="text-align: left">
	　　尔时，罗阅城内男女大小事佛之者，闻王阿阇世清旦当放醉象害于如来；闻已，各怀愁忧，便往至世尊所，头面礼足，在一面住，白世尊曰：&ldquo;明日清旦，愿世尊勿复入城！所以然者？王阿阇世今有教令，敕语城内人民之类：&lsquo;明日勿复在里巷行来，吾欲放醉象，害沙门瞿昙。设沙门有一切智，明日清旦不入城乞食。&rsquo;惟愿世尊勿复入城！伤害如来，世人丧目，无复救护。&rdquo;</p>
<p style="text-align: left">
	　　世尊告曰：&ldquo;止！止！诸优婆塞，勿怀愁恼。所以然者？如来之身非俗数身，然不为他人所害，终无此事。诸优婆塞当知：阎浮里地东西广七千由旬，南北长二十一千由旬。瞿耶尼纵广八千由旬，如半月形。弗于逮纵广九千由旬，土地方正。郁单越纵广十千由旬，土地圆如满月。正使此四天下醉象满其中，如似稻、麻、<a>丛林</a>，其数如是，犹不能得动如来毫毛，况复得害于如来？终无此事！</p>
<p style="text-align: left">
	　　&ldquo;则舍四天下，复有如千天下、千日月、千须弥山、千四海水、千阎浮提、千瞿耶尼、千弗于逮、千郁单越、千四天王天、千三十三天、千兜术天、千艳天、千化<a>自在</a>天、千他化自在天，此名千世界。乃至二千世界，此名中千世界。乃至三千世界，此名三千<a>大千世界</a>。满其中伊罗钵龙王，犹不能动如来一毛，况复此象欲害如来哉？终无是处。所以然者？如来神力不可思议，如来出世，终不为人所伤害也。汝等各归所在，如来自当知此变趣。&rdquo;尔时，世尊与四部众广为说微妙之法。时，优婆塞、优婆斯闻正法已，各从座起，头面礼足，便退而去。</p>
<p style="text-align: left">
	　　尔时，世尊清旦著衣持钵，欲入罗阅城乞食。是时，提头赖吒天王将乾沓惒等，从东方来，侍从世尊。是时，毗留勒王将拘槃荼众，从南方来，侍从如来。西方天王毗留波叉将诸龙众，侍从如来。北方天王拘毗罗将罗刹鬼众，侍从如来。是时，释提桓因将诸<a>天人</a>数千万众，从兜术天没，来至世尊所。时，梵天王将诸梵天数千万众，从梵天上来至世尊所。释、梵、四天王及二十八天，大鬼神王各各相谓言：&ldquo;我等今日当观二神，龙象共斗，谁者胜负？&rdquo;</p>
<p style="text-align: left">
	　　时，罗阅城四部之众遥见世尊将诸比丘入城乞食，时城内人民皆举声唤曰。王阿阇世复闻此声，问左右曰：&ldquo;此是何等声响，乃彻此间？&rdquo;</p>
<p style="text-align: left">
	　　侍臣对曰：&ldquo;此是如来入城乞食，人民见已，故有此声。&rdquo;</p>
<p style="text-align: left">
	　　阿阇世曰：&ldquo;沙门瞿昙亦无圣道，不知人心来变之验。&rdquo;王阿阇世即敕象师：&ldquo;汝速将象饮以醇酒，鼻带利剑，即放使走！&rdquo;</p>
<p style="text-align: left">
	　　尔时，世尊将诸比丘诣城门，适举足入门。时，天地大动，诸神尊天在<a>虚空</a>中散种种之华。时，五百比丘见醉象来，各各驰走，莫知所如。时，彼暴象遥见如来，便走趣向。侍者阿难见醉象来，在世尊后，不自安处，白世尊曰：&ldquo;此象暴恶，将恐相害，宜可远之。&rdquo;</p>
<p style="text-align: left">
	　　世尊告曰：&ldquo;勿惧！阿难，吾今当以如来神力降伏此象。&rdquo;</p>
<p style="text-align: left">
	　　如来观察暴象不近不远，便化左右作诸师子王，于彼象后作大火坑。时，彼暴象见左右师子王及见火坑，即失尿放粪，无走突处，便前进向如来。</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;汝莫害于龙，龙现甚难遇，</p>
<p style="text-align: left">
	　　不由害龙已，而得生善处。&rdquo;</p>
<p style="text-align: left">
	　　尔时，暴象闻世尊说此偈，如被火燃，即自解剑，向如来跪，双膝投地，以鼻舐如来足。</p>
<p style="text-align: left">
	　　时，世尊伸右手摩象头，而作是说：</p>
<p style="text-align: left">
	　　&ldquo;瞋恚<a>生地</a>狱，亦作蛇蚖形，</p>
<p style="text-align: left">
	　　是故当舍恚，更莫受此身。&rdquo;</p>
<p style="text-align: left">
	　　尔时，神尊诸天在虚空中，以若干百千种华散如来上。是时，世尊与四部之众、天、龙、鬼、神说微妙法。尔时，见降象男女六万余人诸尘垢尽，得法眼净，八万天人亦得法眼净。时，彼醉象身中刀风起，身坏命终，身四天王宫。</p>
<p style="text-align: left">
	　　尔时，诸比丘、<a>比丘尼</a>，诸优婆塞、优婆夷，及天、龙、鬼、神，闻世尊所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，尊者难陀著极妙之衣，色曜人目，著金厕履屣，复文饰两目，手执钵器，欲入舍卫城。尔时，众多比丘遥见尊者难陀著极妙之衣，入舍卫城乞食。尔时，众多比丘便往至世尊所，头面礼足，在于一面坐；须臾退坐，白世尊曰：&ldquo;向者，难陀比丘著极妙之衣，色曜人目，入舍卫城乞食。&rdquo;</p>
<p style="text-align: left">
	　　尔时，世尊告一比丘：&ldquo;汝速往至难陀比丘所：&lsquo;如来呼卿！&rsquo;&rdquo;</p>
<p style="text-align: left">
	　　对曰：&ldquo;如是，世尊。&rdquo;时，彼比丘受世尊教，头面礼足而去，往至难陀比丘所；到已，语难陀曰：&ldquo;世尊呼卿！&rdquo;</p>
<p style="text-align: left">
	　　是时，难陀闻比丘语，即来至世尊所；到已，头面礼足，在一面坐。</p>
<p style="text-align: left">
	　　是时，世尊告难陀曰：&ldquo;汝今何故著此极妙之衣，又著金厕履屣，入舍卫城乞食？&rdquo;时，尊者难陀默然不语。</p>
<p style="text-align: left">
	　　世尊复重告曰：&ldquo;云何，难陀，汝岂不以信牢固出家学道乎？&rdquo;</p>
<p style="text-align: left">
	　　难陀对曰：&ldquo;如是，世尊。&rdquo;</p>
<p style="text-align: left">
	　　世尊告曰：&ldquo;汝今族姓子不应律行，以信牢固出家学道，何由复著极妙之衣，摩治形服，欲入舍卫城乞食？与彼白衣有何差别？&rdquo;</p>
<p style="text-align: left">
	　　尔时，世尊便说此谒：</p>
<p style="text-align: left">
	　　&ldquo;何日见难陀，能持阿练行，</p>
<p style="text-align: left">
	　　心乐沙门法，头陀度无极？</p>
<p style="text-align: left">
	　　&ldquo;汝今，难陀，更莫造此如是之行！&rdquo;</p>
<p style="text-align: left">
	　　尔时，尊者难陀及四部众闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，尊者难陀不堪行梵行，欲脱法衣，习白衣行。</p>
<p style="text-align: left">
	　　尔时，众多比丘往至世尊所，头面礼足，在一面坐。尔时，众多比丘尼白世尊曰：&ldquo;难陀比丘不堪行梵行，欲脱法服，习居家行。&rdquo;</p>
<p style="text-align: left">
	　　尔时，世尊告一比丘：&ldquo;汝往至难陀所，云：&lsquo;如来唤卿。&rsquo;&rdquo;</p>
<p style="text-align: left">
	　　对曰：&ldquo;如是，世尊。&rdquo;</p>
<p style="text-align: left">
	　　时，彼比丘受世尊教，即从座起，礼世尊足，便退而去，至彼难陀比丘所，云：&ldquo;世尊唤难陀。&rdquo;</p>
<p style="text-align: left">
	　　对曰：&ldquo;如是。&rdquo;</p>
<p style="text-align: left">
	　　尔时，难陀比丘寻随此比丘至世尊所，头面礼足，在一面坐。是时，世尊告难陀曰：&ldquo;云何，难陀，不乐修梵行，欲脱法衣，修白衣行乎？&rdquo;</p>
<p style="text-align: left">
	　　难陀对曰：&ldquo;如是，世尊。&rdquo;</p>
<p style="text-align: left">
	　　世尊告曰：&ldquo;何以故，难陀？&rdquo;</p>
<p style="text-align: left">
	　　难陀对曰：&ldquo;欲心炽然，不能自禁！&rdquo;</p>
<p style="text-align: left">
	　　世尊告曰：&ldquo;云何，难陀，汝非族姓子出家学道乎？&rdquo;</p>
<p style="text-align: left">
	　　难陀对曰：&ldquo;如是，世尊，我是族姓子，以信牢固出家学道。&rdquo;</p>
<p style="text-align: left">
	　　世尊告曰：&ldquo;汝族姓子，此非其宜，已舍家学道，修清净行，云何舍于正法而欲习秽污？难陀当知：有二法无厌足，若有人习此法者终无厌足。云何为二法？所谓淫欲及饮酒，是谓二法无厌足。若有人习此二法，终无厌足；缘此行果，亦不能得无为之处。是故，难陀，当念舍此二法，后必成无漏之报。汝今，难陀，善修梵行！趣道之果，靡不由之。&rdquo;</p>
<p style="text-align: left">
	　　尔时，世尊便说此谒：</p>
<p style="text-align: left">
	　　&ldquo;盖屋不密，天雨则漏，</p>
<p style="text-align: left">
	　　人不惟行，漏淫、怒、痴。</p>
<p style="text-align: left">
	　　盖屋善密，天雨不漏，</p>
<p style="text-align: left">
	　　人能惟行，无淫、怒、痴。&rdquo;</p>
<p style="text-align: left">
	　　尔时，世尊复作是念：&ldquo;此族姓子欲意极多，我今宜可以火灭火。&rdquo;是时，世尊即以神力手执难陀，犹如力人屈伸臂顷，将难陀至香山上。尔时，山上有一岩穴，复有一瞎猕猴在彼住止。是时，世尊右手执难陀而告之曰：&ldquo;汝难陀，颇见此瞎猕猴不？&rdquo;</p>
<p style="text-align: left">
	　　对曰：&ldquo;如是，世尊。&rdquo;</p>
<p style="text-align: left">
	　　世尊告曰：&ldquo;何者为妙？为孙陀利释种妙耶？为此瞎猕猴妙乎？&rdquo;</p>
<p style="text-align: left">
	　　难陀对曰：&ldquo;犹如有人伤极恶犬鼻，复加毒涂，彼犬倍恶；此亦如是，孙陀利释女，今以此瞎猕猴相比，不可为喻。犹如大火[卄/積]焚烧山野，加益以干薪，火转炽然；此亦如是，我念彼释女，不去心怀！&rdquo;</p>
<p style="text-align: left">
	　　尔时，世尊如屈伸臂顷，从彼山不现，便至三十三天。尔时，三十三天上诸天普集善法讲堂。去善法讲堂不远，复有宫殿，五百玉女自相娱乐，纯有女人，无有男子。尔时，难陀遥见五百天女，作倡伎乐，自相娱乐；见已，问世尊曰：&ldquo;此是何等，五百天女作倡伎乐，自相娱乐？&rdquo;</p>
<p style="text-align: left">
	　　世尊告曰：&ldquo;汝难陀自往问之。&rdquo;</p>
<p style="text-align: left">
	　　是时，尊者难陀便往至五百天女所，见彼宫舍，敷好坐具若干百种，纯是女人，无有男子。是时，尊者难陀问彼天女曰：&ldquo;汝等是何天女，各相娱乐，快乐如是？&rdquo;</p>
<p style="text-align: left">
	　　天女报曰：&ldquo;我等有五百人，悉皆清净，无有夫主。我等闻有世尊弟子，名曰难陀，是佛姨母儿。彼于如来所，清净修梵行，命终之后当生此间，与我等作夫主，共相娱乐。&rdquo;</p>
<p style="text-align: left">
	　　是时，尊者难陀甚怀喜悦，不能自胜，便作是念：&ldquo;我今是世尊弟子，且又复是姨母儿，此诸天女皆当为我作妇。&rdquo;是时，难陀便退而去，至世尊所。</p>
<p style="text-align: left">
	　　世尊告曰：&ldquo;云何，难陀，彼玉女何所言说？&rdquo;</p>
<p style="text-align: left">
	　　难陀报曰：&ldquo;彼玉女各作是说：&lsquo;我等各无夫主，闻有世尊弟子善修梵行，命终之后，当来生此。&rsquo;&rdquo;</p>
<p style="text-align: left">
	　　世尊告曰：&ldquo;难陀，汝意云何？难陀，汝意云何？&rdquo;</p>
<p style="text-align: left">
	　　难陀报曰：&ldquo;尔时，即自生念：&lsquo;我是世尊弟子，又且复是佛姨母儿，此诸天女尽当与我作妻。&rsquo;&rdquo;</p>
<p style="text-align: left">
	　　世尊告曰：&ldquo;快哉！难陀，善修梵行，我当与汝作证，使此五百女人皆为给使。&rdquo;</p>
<p style="text-align: left">
	　　世尊复告曰：&ldquo;云何，难陀，孙陀利释女妙耶？为是五百天女妙乎？&rdquo;</p>
<p style="text-align: left">
	　　难陀报曰：&ldquo;犹如山顶瞎猕猴在孙陀利前，无有光泽，亦无有色；此亦如是，孙陀利在彼天女前，亦复如是，无有光泽。&rdquo;</p>
<p style="text-align: left">
	　　世尊告曰：&ldquo;汝善修梵行，我当证汝得此五百天女。&rdquo;</p>
<p style="text-align: left">
	　　尔时，世尊便作是念：&ldquo;我今当以火灭难陀火。&rdquo;犹如力人屈伸臂顷，世尊右手执难陀臂将至<a>地狱</a>中。尔时，地狱众生受若干苦恼。尔时，彼地狱中有一大镬，空无有人；见已，便生恐惧，衣毛皆竖，前白世尊曰：&ldquo;此诸众生皆受苦痛，唯有此釜而独空无人。&rdquo;</p>
<p style="text-align: left">
	　　世尊告曰：&ldquo;此者名为阿毗地狱。&rdquo;</p>
<p style="text-align: left">
	　　尔时，难陀倍复恐怖，衣毛皆竖，白世尊曰：&ldquo;此是阿毗地狱，而狱自空，亦无罪人？&rdquo;</p>
<p style="text-align: left">
	　　世尊告曰：&ldquo;汝难陀自往问之。&rdquo;</p>
<p style="text-align: left">
	　　是时，尊者难陀便自往问曰：&ldquo;云何，狱卒，此是何狱？此是何狱空无有人？&rdquo;</p>
<p style="text-align: left">
	　　狱卒报曰：&ldquo;比丘当知：释迦文<a>佛弟子</a>名曰难陀，彼于如来所，净修梵行，身坏命终，生善处天上，于彼寿千岁，快自娱乐。复于彼终，生此阿毗地狱中，此空镬者即是其室。&rdquo;</p>
<p style="text-align: left">
	　　时，尊者难陀闻此语已，便怀怖懅，衣毛皆竖，即生此念：&ldquo;此之空釜，正为我耳！&rdquo;来至世尊所，头面礼足，白世尊曰：&ldquo;愿受忏悔，我自罪缘，不修梵行，触娆如来。&rdquo;</p>
<p style="text-align: left">
	　　尔时，尊者难陀便说此偈：</p>
<p style="text-align: left">
	　　&ldquo;人生不足贵，天寿尽亦丧，</p>
<p style="text-align: left">
	　　地狱痛酸苦，唯有涅槃乐。&rdquo;</p>
<p style="text-align: left">
	　　尔时，世尊告难陀曰：&ldquo;善哉！善哉！如汝所言，涅槃者最是快乐。难陀，听汝忏悔，汝愚、汝痴，自知有咎，于如来所。今受汝悔过，后更莫犯！&rdquo;</p>
<p style="text-align: left">
	　　尔时，世尊屈伸臂顷，手执难陀，从地狱不现，便至舍卫城祇树给孤独园。</p>
<p style="text-align: left">
	　　尔时，世尊告难陀曰：&ldquo;汝今，难陀，当修二法。云何为二法？所谓止与观也。复当更修二法。云何为二法？<a>生死</a>不可乐，知涅槃为乐，是谓二法。复当更修二法。云何为二法？所谓智与辩也。&rdquo;尔时，世尊以此种种法向难陀说。</p>
<p style="text-align: left">
	　　是时，尊者难陀从世尊受教已，从座起，礼世尊足，便退而去，至安陀园；到已，在一树下结跏跌坐，正身正意，系念在前，思惟如来如此言教。是时，尊者在闲静处，恒思惟如来教，不去须臾，所以族姓子，以信牢固出家学道，修无上梵行：生死已尽，梵行已立，所作已办，更不复受有，如实知之。是时，尊者难陀便成阿罗汉。已成阿罗汉，即从座起，整衣服，至世尊所，头面礼足，在一面坐。</p>
<p style="text-align: left">
	　　是时，尊者难陀白世尊曰：&ldquo;世尊前许证弟子五百天女者，今尽舍之。&rdquo;</p>
<p style="text-align: left">
	　　世尊告曰：&ldquo;汝今生死已尽，梵行已立，吾即舍之。&rdquo;</p>
<p style="text-align: left">
	　　尔时，便说偈曰：</p>
<p style="text-align: left">
	　　&ldquo;我今见难陀，修行沙门法，</p>
<p style="text-align: left">
	　　诸恶皆以息，头陀无有失。&rdquo;</p>
<p style="text-align: left">
	　　尔时，世尊告诸比丘言：&ldquo;得阿罗汉者，今难陀比丘是。无淫、怒、痴，亦是难陀比丘。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在释翅瘦迦毗罗越尼拘留园中，与大比丘五百人俱。</p>
<p style="text-align: left">
	　　尔时，大爱道瞿昙弥，便往至世尊所，头面礼足，白世尊曰：&ldquo;愿世尊长化愚冥，恒护生命！&rdquo;</p>
<p style="text-align: left">
	　　世尊告曰：&ldquo;瞿昙弥，不应向如来作是言：&lsquo;如来延寿无穷，恒护其命。&rsquo;&rdquo;</p>
<p style="text-align: left">
	　　是时，大爱道瞿昙弥即说此偈：</p>
<p style="text-align: left">
	　　&ldquo;云何礼最胜，世间无与等，</p>
<p style="text-align: left">
	　　能断一切疑，由是说此语？&rdquo;</p>
<p style="text-align: left">
	　　尔时，世尊复以偈报瞿昙弥曰：</p>
<p style="text-align: left">
	　　&ldquo;精进意难缺，恒有勇猛心，</p>
<p style="text-align: left">
	　　平等视声闻，此则礼如来。&rdquo;</p>
<p style="text-align: left">
	　　是时，大爱道白世尊曰：&ldquo;自今以后当礼世尊，如今如来敕视一切众生，意无增减。天上、人中及阿须伦，如来为最上！&rdquo;</p>
<p style="text-align: left">
	　　是时，世尊可大爱道所说。大爱道即从座起，头面礼足，便退而去。</p>
<p style="text-align: left">
	　　尔时，世尊告诸比丘：&ldquo;我声闻中第一弟子广识多知，所谓大爱道是。&rdquo;</p>
<p style="text-align: left">
	　　是时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有此二人，于如来众而兴诽谤。云何为二人？谓非法言是法，谓法言是非法，是谓二人诽谤如来。复有二人不诽谤如来。云何为二？所谓非法即是非法，真法即是真法，是谓二人不诽谤如来。是故，诸比丘，非法当言非法，真法当言真法。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;有此二人获福无量。云何为二？所谓应称誉者便叹誉之，不应称者亦不称叹之，是谓二人获福无量。复有二人受罪无量。何等为二？所谓可称叹反更诽谤，不应称叹者而更称叹。诸比丘，莫作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>