<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十九卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十九卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四十九卷 增壹阿含经</strong></p>
<p style="text-align: left">
	　　大爱道般<a>涅槃</a>品第五十二之一</p>
<p style="text-align: left">
	　　闻如是：一时，佛在毗舍离普会讲堂所，与大<a>比丘</a>众五百人俱。</p>
<p style="text-align: left">
	　　尔时，大爱道游于毗舍离城高台寺中，与大<a>比丘尼</a>众五百人俱，皆是<a>罗汉</a>，诸漏已尽。尔时，大爱道闻诸比丘说：&ldquo;如来不久当取灭度，不过三月，当在拘夷那竭娑罗双树间。&rdquo;尔时，大爱道便作是念：&ldquo;我不堪任见如来取灭度，亦复不堪任见阿难取灭度，我今宜可先取灭度。&rdquo;</p>
<p style="text-align: left">
	　　尔时，大爱道便往至<a>世尊</a>所，头面礼足，在一面坐。尔时，大爱道前白佛言：&ldquo;我闻世尊不久当取灭度，却后不过三月，在拘夷那竭娑罗双树间。我今不堪见世尊及阿难取灭度也，惟愿世尊听我先取灭度！&rdquo;尔时，世尊默然可之。</p>
<p style="text-align: left">
	　　尔时，大爱道重白佛言：&ldquo;自今已后，惟愿世尊与诸比丘尼说戒！&rdquo;</p>
<p style="text-align: left">
	　　佛告之曰：&ldquo;我今听比丘尼，还与比丘尼说禁戒。如我本所施行禁戒，无令差错。&rdquo;</p>
<p style="text-align: left">
	　　尔时，大爱道前<a>礼佛</a>足，在佛前立。尔时，大爱道复白佛言：&ldquo;我今更不见如来颜色，亦不见将来诸佛，不受胞胎，永处无为，今日违离圣颜，永更不睹。&rdquo;</p>
<p style="text-align: left">
	　　时，大爱道绕佛七匝，亦复绕阿难七匝，尽绕诸比丘众，却退而去。还诸比丘尼众中，告诸比丘尼曰：&ldquo;我今欲入无为涅槃界。所以然者？如来不久当取灭度。汝等各宜随所行。&rdquo;</p>
<p style="text-align: left">
	　　尔时，差摩比丘尼、优钵色比丘尼、基利施比丘尼、舍仇梨比丘尼、奢摩比丘尼、钵陀兰遮比丘尼、婆罗遮罗比丘尼、迦旃延比丘尼、阇耶比丘尼及五百比丘尼，往至世尊所，在一面立。尔时，五百比丘尼，差摩比丘尼最为上首，而白佛言：&ldquo;我等诸人闻如来不久当取灭度。我等不忍见世尊及阿难先取灭度，惟愿世尊听我等先取灭度！我等今取涅槃，正是其宜。&rdquo;尔时，世尊默然可之。时差摩比丘尼及五百比丘尼见世尊默然可之，前礼佛足，绕三匝，便退而去，还诣本房。</p>
<p style="text-align: left">
	　　时，大爱道闭讲堂门，击揵椎，于露地敷坐具，腾在<a>虚空</a>，于虚空中坐卧经行，或出火焰，身下出烟，身上出火；身下出水，身上出烟；举身放焰，举身放烟；左胁出水，右胁出火；右胁出水，左胁出火；前出火，后出水；前出水，后出火；举身出火，举身出水。</p>
<p style="text-align: left">
	　　尔时，大爱道作若干变化，还在本座，结跏跌坐，正身正意，系念在前，而入初禅；从初禅起而入二禅；从第二禅起而入第三禅；从三禅起入第四禅；从第四禅起入空处；从空处起入识处；从识处起入不用处；从不用处起入有想无想处；从有想无想处起入想知灭；从想知灭起还入有想无想处；从有想无想起入不用处；从不用处起还入识处；从识处起还入空处；从空处起还入第四禅；从第四禅起还入三禅；从三禅起入二禅中；从二禅起还入初禅；从初禅起入二禅；从二禅起还入三禅；从三禅起还入四禅；已入四禅便取灭度。</p>
<p style="text-align: left">
	　　尔时，天地大动，东踊西没，西踊东没，四边都踊中央没，又四面凉风起，诸天在空作倡伎乐，欲界诸天涕零悲泣，犹如春月天降甘雨，神妙之天杂碎优钵华香，又杂碎栴檀而散其上。</p>
<p style="text-align: left">
	　　尔时，差摩比丘尼、优钵色比丘尼、基梨施瞿昙弥比丘尼、舍瞿离比丘尼、奢摩比丘尼、钵陀兰遮比丘尼、婆罗遮罗比丘尼、迦旃延比丘尼、阇耶比丘尼，如此上首五百比丘尼等，各各于露地敷坐，飞在虚空，于虚空之中坐卧经行，作十八变，乃至入想知灭，各取灭度。</p>
<p style="text-align: left">
	　　尔时，毗舍离城内有大将名曰耶输提，将五百童子集普会讲堂，有所讲说。时，耶输提及五百童子遥见五百比丘尼作十八变，见已<a>欢喜</a>，跃跃无量，各共叉手而向彼所。</p>
<p style="text-align: left">
	　　尔时，世尊而告阿难曰：&ldquo;汝往至耶输提大将所，而告之曰：&lsquo;速办五百床具，五百坐具，五百瓶酥，五百瓶油，五百舆华，五百裹香，五百车薪。&rsquo;&rdquo;</p>
<p style="text-align: left">
	　　尔时，阿难前白佛言：&ldquo;不审世尊欲何施为？&rdquo;</p>
<p style="text-align: left">
	　　佛告之曰：&ldquo;大爱道已取灭度，及五百比丘尼泥洹，我等欲供养<a>舍利</a>。&rdquo;</p>
<p style="text-align: left">
	　　尔时，阿难悲泣交集，不能自胜：&ldquo;大爱道取灭度何其速哉！&rdquo;</p>
<p style="text-align: left">
	　　尔时，阿难以手挥泪，便往至耶输提大将所。</p>
<p style="text-align: left">
	　　尔时，耶输提遥见阿难来，皆起前迎，并作是说：&ldquo;善来！阿难，欲何告敕？又行非常。&rdquo;</p>
<p style="text-align: left">
	　　尔时，阿难报曰：&ldquo;我是佛使，欲有所告敕。&rdquo;</p>
<p style="text-align: left">
	　　时，大将咸共问曰：&ldquo;欲何所告敕？&rdquo;</p>
<p style="text-align: left">
	　　阿难报曰：&ldquo;世尊告大将曰：&lsquo;当办五百床具，五百坐具，五百瓶酥，五百瓶油，五百舆华，五百裹香，五百车薪。大爱道及五百比丘尼皆取灭度，我等往供养舍利。&rsquo;&rdquo;</p>
<p style="text-align: left">
	　　尔时，大将悲泣交集，而作是说：&ldquo;大爱道取灭度何其速哉！及五百比丘尼取灭度甚为速哉！谁当教授我等，<a>教化</a>分檀布施？&rdquo;</p>
<p style="text-align: left">
	　　尔时，耶输提大将即办五百床具，五百坐具，五百瓶油、酥、薪，及诸耶维之具，往至世尊所，头面礼足，在一面立。尔时，耶输提大将白世尊言：&ldquo;如来所约敕，供养之具今日已办。&rdquo;</p>
<p style="text-align: left">
	　　佛告曰：&ldquo;汝今各取大爱道身及五百比丘尼身，出毗舍离，到旷野之处。吾欲于彼供养舍利。&rdquo;</p>
<p style="text-align: left">
	　　耶输提大将白佛言：&ldquo;唯然，世尊。&rdquo;</p>
<p style="text-align: left">
	　　是时，长者即往至大爱道等所，告一人曰：&ldquo;汝今施梯，登墙入内，徐开门，无令有声。&rdquo;</p>
<p style="text-align: left">
	　　是时，彼人如彼教敕即入开门，复敕五百人各举舍利著于床上。尔时，有二<a>沙弥</a>尼在，一名、难陀，二名、优般难陀。是时，二沙弥尼语大将曰：&ldquo;止！止！大将，勿触扰诸师。&rdquo;</p>
<p style="text-align: left">
	　　耶输提大将报曰：&ldquo;汝师不为睡眠，皆取灭度。&rdquo;</p>
<p style="text-align: left">
	　　尔时，二沙弥尼闻诸师皆取灭度，心怀恐怖，即自思惟，观有集之法皆是尽法，即于坐处得三明六通。尔时，二沙弥尼即飞在虚空中，先至旷野之中作十八变，坐卧经行，身出水火，变化无量，即于无余涅槃界而取般涅槃。</p>
<p style="text-align: left">
	　　尔时，世尊将诸比丘僧，前后围绕，往至大爱道比丘尼寺中。尔时，世尊告阿难、难陀、罗云：&ldquo;汝等举大爱道身，我当躬自供养。&rdquo;</p>
<p style="text-align: left">
	　　是时，释提桓因知世尊心中所念，即从三十三天上，譬如力士屈伸臂顷，来至毗舍离，到世尊所，头面礼足，在一面立。其中漏尽比丘皆见释提桓因及三十三天，其不漏尽有欲比丘及比丘尼、优婆塞、优婆夷未漏尽者，亦不见释提桓因及三十三天。</p>
<p style="text-align: left">
	　　尔时，梵天王遥知如来心中所念，将诸梵天从梵天上没，来至世尊所，头面礼足，在一面立。</p>
<p style="text-align: left">
	　　尔时，毗<a>沙门</a>天王知世尊心中所念，将诸阅叉、鬼神，到如来所，头面礼足，在一面立。</p>
<p style="text-align: left">
	　　尔时，提地赖吒天王将诸乾沓和，从东方来至如来所，头面礼足，在一面立。毗娄勒叉天王将诸无数拘槃荼，从南方来至世尊所，头面礼足，在一面立。毗娄波叉天王将诸龙神来至如来所，头面礼足，在一面立。及欲界、<a>色界</a>、无色界诸天，各各知如来心中所念，来至世尊所，头面礼足，在一面立。</p>
<p style="text-align: left">
	　　尔时，释提桓因、毗沙门天王前白佛言：&ldquo;惟愿世尊勿自劳神，我等自当供养舍利！&rdquo;</p>
<p style="text-align: left">
	　　佛告诸天：&ldquo;止！止！天王，如来自当知时。此是如来所应<a>修行</a>，非是天、龙、鬼、神所及也。所以然者？父母生子多有所益，长养恩重，乳哺怀抱，要当报恩，不得不报恩。然诸天当知：过去诸佛世尊所生母先取灭度，然后诸佛世尊皆自供养耶维舍利。正使将来诸佛世尊所生之母先取灭度，然后诸佛皆自供养。以此方便，知如来应自供养，非天、龙、鬼、神所及也。&rdquo;</p>
<p style="text-align: left">
	　　尔时，毗沙门天王告五百鬼曰：&ldquo;汝等往至栴檀林中，取香薪来，当供养耶维。&rdquo;时，五百鬼闻天王语已，即往至栴檀林中，取栴檀薪来至旷野之间。</p>
<p style="text-align: left">
	　　是时，世尊躬自举床一脚，难陀举一脚，罗云举一脚，阿难举一脚，飞在虚空，往至彼冢间；其中四部之众：比丘、比丘尼、优婆塞、优婆夷，举五百比丘尼舍利至于冢间。尔时，世尊告耶输提大将曰：&ldquo;汝今更办二床具、二坐具、二车薪、香华，供养二沙弥尼身。&rdquo;</p>
<p style="text-align: left">
	　　耶输提大将白佛言：&ldquo;唯然，世尊。&rdquo;寻时，即办供养之具。</p>
<p style="text-align: left">
	　　尔时，世尊以栴檀木各传与诸天。是时，世尊复告大将曰：&ldquo;汝今各取五百舍利，各分别而供养之。二沙弥尼亦复使然。&rdquo;</p>
<p style="text-align: left">
	　　时，大将受<a>佛教</a>已，各各分别而取供养，即取耶维。尔时，世尊复以栴檀木著大爱道身上。</p>
<p style="text-align: left">
	　　尔时，世尊便说斯偈：</p>
<p style="text-align: left">
	　　&ldquo;一切行无常，生者必有尽，</p>
<p style="text-align: left">
	　　不生则不死，此灭为最乐！&rdquo;</p>
<p style="text-align: left">
	　　尔时，诸天、人民皆悉云集，在于冢间；天、人大众十亿姟那术。时大将火灭已，复取舍利而起偷婆。</p>
<p style="text-align: left">
	　　佛告大将曰：&ldquo;汝今取五百比丘尼舍利与起偷婆，长夜之中受福无量！所以然者？<a>世间</a>有四人起于偷婆。云何为四？若有人与如来、至真、等正觉起于偷婆，与转轮圣王，与辟支佛及如来<a>弟子</a>漏尽阿罗汉与起偷婆者，受福无量！&rdquo;尔时，世尊与诸天、人民说微妙之法，劝令欢喜。尔时，天与人有一亿，诸尘垢尽，得<a>法眼</a>净。</p>
<p style="text-align: left">
	　　尔时，诸天、人民、乾沓和、阿须轮、四部之众闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园，与大比丘众五百人俱。</p>
<p style="text-align: left">
	　　尔时，舍卫城内有比丘尼名曰婆陀，将五百比丘尼于彼游化。时，婆陀比丘尼在闲静之处，而自思惟，结跏跌坐，系念在前，自忆无数<a>宿命</a>之事，复自笑。有比丘尼遥见婆陀比丘尼笑，见已，便往至比丘尼所：&ldquo;今婆陀比丘尼独在树下而笑，将有何缘？&rdquo;</p>
<p style="text-align: left">
	　　时，五百比丘尼即相将至婆陀比丘尼所，头面礼足。尔时，五百比丘尼白婆陀曰：&ldquo;有何因缘独座树下而笑耶？&rdquo;</p>
<p style="text-align: left">
	　　尔时，婆陀比丘尼告五百比丘尼曰：&ldquo;我向者在此树下自忆无数宿命之事，复见昔日所经历身，死此生彼，皆悉观见。&rdquo;</p>
<p style="text-align: left">
	　　时，五百比丘尼复白言：&ldquo;惟愿当说曩昔之缘！</p>
<p style="text-align: left">
	　　时，婆陀比丘尼告五百比丘尼曰：&ldquo;过去久远九十一劫有佛出世，名曰毗婆尸如来、至真、等正觉、明行成为、善逝、世间解、无上士、道法御、<a>天人</a>师，号佛、众佑，出现于世。尔时，世界名槃头摩，人民炽盛，不可称计。尔时，如来游彼国界，将十六万八千比丘众，前后围绕而为<a>说法</a>。时佛名号流布四远：&lsquo;毗婆尸佛者众相具足，是一切人良佑<a>福田</a>。&rsquo;尔时，彼国界中有童子名曰梵天，颜貌端正，世之希有。</p>
<p style="text-align: left">
	　　&ldquo;时，彼童子手执宝盖而行诸街巷中。时有<a>居士</a>妇亦复端正，亦从此道行，众人皆共观看。时童子便作是念：&lsquo;我今亦复端正，手执宝盖，众人皆不观视我身，此诸人民皆共观此女人。我今要当作方便，使人观视我。&rsquo;时彼童子即出彼城，往至毗婆尸佛所，手执宝华，供养七日七夜，亦作誓愿：&lsquo;设当毗婆尸佛有此神足，有此神力，是世间、天上福田，持此功德，使我将来之世作女人身，人民见之莫不喜踊。&rsquo;</p>
<p style="text-align: left">
	　　&ldquo;尔时，彼童子七日七夜供养彼佛已，随命长短，后便生三十三天，于彼作女人身，极为端正，玉女中第一，以五事功德胜彼天女。云何为五？所谓天寿、天色、天乐、天威福、天<a>自在</a>。时三十三天见已，各自说曰：&lsquo;此天女者，极为殊妙，无与等者。&rsquo;其中或有天子作是说：&lsquo;此天女我应得以为天后。&rsquo;各相竞争。时大天王说曰：&lsquo;汝等勿共斗讼，其中能说极妙法者，便以此天女与之作妇。&rsquo;</p>
<p style="text-align: left">
	　　&ldquo;尔时，有一天子便说斯偈：</p>
<p style="text-align: left">
	　　&ldquo;&lsquo;若起若复坐，寤寐无有欢，</p>
<p style="text-align: left">
	　　设我眠睡时，然后乃无欲。&rsquo;</p>
<p style="text-align: left">
	　　&ldquo;尔时，复有天子而说斯偈：</p>
<p style="text-align: left">
	　　&ldquo;&lsquo;汝今故为乐，于眠无念想，</p>
<p style="text-align: left">
	　　我今兴欲念，如似打战鼓。&rsquo;</p>
<p style="text-align: left">
	　　&ldquo;尔时，复有天子而说斯偈：</p>
<p style="text-align: left">
	　　&ldquo;&lsquo;设复打战鼓，犹有休息时，</p>
<p style="text-align: left">
	　　我欲驰速疾，如水流不停。&rsquo;</p>
<p style="text-align: left">
	　　&ldquo;尔时，复有天子而说斯偈：</p>
<p style="text-align: left">
	　　&ldquo;&lsquo;如水漂大木，犹有休息时，</p>
<p style="text-align: left">
	　　我恒思想欲，如杀象不眗。&rsquo;</p>
<p style="text-align: left">
	　　&ldquo;尔时，诸天中最尊天子，与诸天人而说斯偈：</p>
<p style="text-align: left">
	　　&ldquo;&lsquo;汝等犹闲暇，各能说斯偈：</p>
<p style="text-align: left">
	　　我今不自知，为存为亡乎？&rsquo;</p>
<p style="text-align: left">
	　　&ldquo;尔时，诸天人白彼天子曰：&lsquo;善哉！天子，所说偈者极为清妙。今以此天女奉贡天王。&rsquo;尔时，天女即入天王宫。汝等诸妹勿有犹豫。所以然者？尔时童子供养佛上宝盖者，岂异人乎？莫作是观！尔时童子身者，即我身是也。</p>
<p style="text-align: left">
	　　&ldquo;过去三十一劫有式诘如来，出现于世，游化于野马世界，与大比丘众十六万人俱。尔时，彼天女后便命终而生人中，受女人身，极为端正，世之希有。时式诘如来到时，著衣持钵，入野马城乞食。时彼天女人复为长者妇，以好饮食，奉上式诘如来，亦作誓愿：&lsquo;持此功德之业，所生之处莫堕三恶趣，颜貌端正，与人殊异。&rsquo;</p>
<p style="text-align: left">
	　　&ldquo;尔时，彼女人后便命终，生三十三天，于彼复作女人身，极为端正，有五事功德胜彼诸天。尔时天女，岂异人乎？莫作是观！所以然者？彼女人者，则我身是。</p>
<p style="text-align: left">
	　　&ldquo;即于彼劫毗舍罗婆如来出现于世，尔时天女随寿长短，命终之后来生人中，受女人身，颜貌端正，世之希有。复与长者居士作妇。尔时，长者妇复以妙衣好服奉上如来，发此誓愿：&lsquo;使我将来之世得作女身。&rsquo;时彼妇女命终之后生三十三天，颜貌端正，胜彼天女。尔时彼女人者，岂异人乎？莫作斯观！所以然者？尔时女人者，则我身是。</p>
<p style="text-align: left">
	　　&ldquo;时彼女人随寿长短，命终之后，来生人中，在波罗柰大城，与月光长者作妇婢，颜貌粗丑，人所恶见。自毗舍罗婆去世，更无佛出。尔时，辟支佛游化。时月光长者妇告其婢曰：&lsquo;汝在外游行，求觅沙门，颜貌端正，入吾意者，将来在家，吾欲供养。&rsquo;尔时，彼婢即<a>出家</a>中，在外求觅沙门，遇见辟支佛城内游乞，然颜貌粗恶，姿色丑弊。时彼婢使语辟支佛曰：&lsquo;大家欲见，愿屈至家。&rsquo;即入白主：&lsquo;沙门已至，可往相见。&rsquo;</p>
<p style="text-align: left">
	　　&ldquo;时长者妇见沙门已，心不欢乐，即语其婢：&lsquo;此还发遣，吾不布施。所以然者？由其颜貌粗弊故。&rsquo;尔时，其婢语夫人曰：&lsquo;设夫人不惠施沙门者，我今日所应食分，尽用惠施。&rsquo;时彼夫人即出食分，细麨一升。时彼婢便授与沙门，辟支佛受此食已，飞在虚空，作十八变。时长者婢复作誓愿：&lsquo;持此功德，所生之处莫堕三恶趣，使我将来之世，得作女人，极为端正。&rsquo;</p>
<p style="text-align: left">
	　　&ldquo;时彼辟支<a>佛手</a>擎钵饭，绕城三匝。时月光长者将五百商人集普会讲堂。时彼城中男女大小，见辟支佛擎钵饭，飞在虚空，见已，相谓言：&lsquo;斯是何人功德乃尔乎？谁遇此辟支佛饭食惠施？&rsquo;</p>
<p style="text-align: left">
	　　&ldquo;时长者婢语夫人曰：&lsquo;愿出观向沙门神德，飞在虚空，作十八变，神德无量。&rsquo;时长者妇告其婢曰：&lsquo;今所惠施沙门之食，设获福者，尽持与我，我当与汝二日食值。&rsquo;其婢报曰：&lsquo;不堪任以福相与。&rsquo;夫人告曰：&lsquo;与汝四日食值，乃至十日食值。&rsquo;其婢报曰：&lsquo;我不堪任以福相与。&rsquo;夫人告曰：&lsquo;我今与汝百枚金钱。&rsquo;其婢报曰：&lsquo;我不须。&rsquo;夫人复告：&lsquo;与汝二百，乃至千枚金钱。&rsquo;其婢报曰：&lsquo;我亦不须。&rsquo;夫人告曰：&lsquo;我免汝身，使不作婢。&rsquo;婢报曰：&lsquo;我亦不须求为良人。&rsquo;夫人复告：&lsquo;汝作夫人，我为婢使。&rsquo;其婢报曰：&lsquo;我亦不须求为夫人。&rsquo;夫人告曰：&lsquo;我今当取汝挝打，毁兀耳鼻，截汝手足，当断汝头。&rsquo;其婢报曰：&lsquo;如斯之痛，尽堪任受，终不以福而相惠施；身属大家，心善各异。&rsquo;尔时，长者妇即挝其婢。</p>
<p style="text-align: left">
	　　&ldquo;时五百商人各作斯论：&lsquo;此神人者今来乞食，必当是我家施与。&rsquo;时月光长者发遣诸人，还来入家，见夫人取婢鞭打，即问之曰：&lsquo;以何因缘而鞭此婢？&rsquo;</p>
<p style="text-align: left">
	　　&ldquo;时婢便以斯因缘具白。时月光长者欢喜踊跃，不能自胜，即摄夫人以为婢使，使其婢代夫人处。</p>
<p style="text-align: left">
	　　&ldquo;尔时，波罗柰城有王治化，名梵摩达。时彼大王闻月光长者饭辟支佛，甚怀喜悦，乃遇真人，随时惠施。梵摩达王即遣人召月光长者，而告之曰：&lsquo;汝实饭神仙真人乎？&rsquo;长者白王：&lsquo;实遇真人，以食惠施。&rsquo;时梵摩达王寻时赏赐，更增职位。时长者婢随寿长短，命终之后生三十三天，颜貌殊妙，世之希有，五事功德胜彼诸天。诸妹，莫作是观！尔时长者婢，即我身是也。</p>
<p style="text-align: left">
	　　&ldquo;于此贤劫中有佛出世，名拘楼孙如来，时彼天女随寿长短，命终之后生于人中。尔时，与耶若达梵志作女。时此女人复饭如来，发誓愿，求作女人身。后命终生三十三天，颜貌端正，胜诸天女；复从彼命终，生于人中。</p>
<p style="text-align: left">
	　　&ldquo;尔时，拘那含牟尼佛出现于世。时彼天女为长者女，复以金华供养拘那含牟尼佛：&lsquo;持此功德，所生之处，莫堕三恶趣，使我后身得作女人身。&rsquo;时此女人随寿长短，命终之后生三十三天，于彼端正，出众天女上，有五事功德而不可及。尔时长者女供养拘那含牟尼佛，岂异人乎？莫作斯观！尔时长者女人，则我身是。</p>
<p style="text-align: left">
	　　&ldquo;时彼天女随寿长短，来生人中，复与长者作妇，颜貌殊特，世间希有。</p>
<p style="text-align: left">
	　　&ldquo;尔时，迦葉如来出现于世，时长者妇七日七夜，供养迦葉佛，发誓愿言：&lsquo;使我将来世得作女人身。&rsquo;时长者妇随寿长短，命终之后生三十三天，有五事功德胜彼天女。尔时长者妇供养迦葉佛者，岂异人乎？莫作斯观！尔时长者妇，则我身是。</p>
<p style="text-align: left">
	　　&ldquo;于此贤劫释迦文佛出现于世，时彼天女命终之后生罗阅城中，与劫毗罗<a>婆罗门</a>作女，颜貌端正，出诸女人表。劫毗罗婆罗门女正以紫磨金像，至彼女人所，黮如似墨，意不贪五欲。诸妹，莫作斯观！此女人身岂异人乎？尔时婆罗门女者，则我身是也。</p>
<p style="text-align: left">
	　　&ldquo;诸妹当知：缘昔日功报，与比钵罗摩纳作妇，所谓摩诃迦葉是。尊大迦葉先自出家，后日我方出家，自忆昔日所经历女人之身，是以今故自笑耳！我以无智自蔽，供养六如来，求作女人身。以此因缘，故笑昔日所经历。&rdquo;</p>
<p style="text-align: left">
	　　尔时，众多比丘闻婆陀比丘尼自忆宿命无数世时事，即往世尊所，头面礼足，在一面坐，以此因缘，具白如来。</p>
<p style="text-align: left">
	　　尔时，世尊告诸比丘：&ldquo;汝等颇见声闻之中比丘尼，自忆无数世事如斯人乎？&rdquo;</p>
<p style="text-align: left">
	　　诸比丘白佛：&ldquo;不见，世尊。&rdquo;</p>
<p style="text-align: left">
	　　佛告诸比丘：&ldquo;我声闻中第一弟子自忆宿命无数世事，劫毗罗比丘尼是。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，有一比丘往至世尊所，头面礼足，在一面座，须臾退座，前白佛言：&ldquo;劫为长短、为有限乎？&rdquo;</p>
<p style="text-align: left">
	　　佛告比丘：&ldquo;劫极长远，我今与汝引譬，专意听之，吾今当说！&rdquo;尔时，比丘从佛受教。</p>
<p style="text-align: left">
	　　世尊告曰：&ldquo;比丘当知：犹如铁城纵广一由旬，高一由旬，芥子满其中，无空缺处。设有人来，百岁取一芥子，其铁城芥子犹有减尽，然后乃至为一劫，不可称计。所以然者？<a>生死</a>长远，无有边际，众生恩爱缚著，流<a>转生</a>死，死此生彼，无有穷已。我于其中厌患生死。如是，比丘，当求巧便，免此爱著之想。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>