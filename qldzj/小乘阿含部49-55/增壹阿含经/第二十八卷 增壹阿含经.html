<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十八卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十八卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十八卷 增壹阿含经</strong></p>
<p style="text-align: left">
	　　听法品第三十六</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，<a>世尊</a>告诸<a>比丘</a>：&ldquo;随时听法有五功德，随时承受不失次第。云何为五？未曾闻者，便得闻之；以得闻者，重讽诵之；见不邪倾；无有狐疑；即解甚深之义。随时听法有五功德，是故，诸比丘，当求方便，随时听法。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，<a>欢喜</a>奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;造作浴室有五功德。云何为五？一者、除风，二者、病得差，三者、除去尘垢，四者、身体轻便，五者、得肥白。是谓，比丘，造作浴室有此五功德。是故，诸比丘，若有四部之众欲求此五功德者，当求方便，造立浴室。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;施人杨枝有五功德。云何为五？一者、除风，二者、除涎唾，三者、生藏得消，四者、口中不臭，五者、眼得清净。是谓，比丘，施人杨枝有五功德。若善男子、善女人求此五功德，当念以杨枝用惠施。如是，比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;汝等颇见屠牛之人，以此财业后得乘车马、大象乎？&rdquo;</p>
<p style="text-align: left">
	　　诸比丘对曰：&ldquo;非也，世尊。&rdquo;</p>
<p style="text-align: left">
	　　世尊告曰：&ldquo;善哉！诸比丘，我亦不见、不闻屠牛之人杀害牛已，得乘车马、大象。所以然者？我亦不见屠牛之人得乘车马、大象，终无此理。云何，比丘，汝等颇见屠羊、杀猪，或猎捕鹿，如此之人作此恶已，得此财业后得乘车马、大象乎？&rdquo;</p>
<p style="text-align: left">
	　　诸比丘对曰：&ldquo;非也，世尊。&rdquo;</p>
<p style="text-align: left">
	　　世尊告曰：&ldquo;善哉！诸比丘，我亦不见、不闻屠牛之人杀害生类已，得乘车马、大象，终无此理。汝等比丘，若见杀牛之人乘车马者，此是前世之德，非今世福也；皆是前世宿行所致也。汝等若见杀羊之人得乘车马者，当知此人前世宿福之所种也。所以然者？皆由杀心不除故也。何以故？若有人亲近恶人，好喜<a>杀生</a>，种<a>地狱</a>之罪，若来人中，<a>寿命</a>极短。若复有人好喜偷盗，种地狱罪。如彼屠牛之人，贱取贵卖，诳惑世人，不按<a>正法</a>。屠牛之人亦复如是，由杀心故，致此罪咎，不得乘车马、大象。是故，诸比丘，当起慈心于一切众生。如是，诸比丘，当作是学！</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。尔时，世尊与大比丘众五百人俱。</p>
<p style="text-align: left">
	　　尔时，释提桓因如屈伸臂顷，来至世尊所，头面礼足，在一面坐。尔时，释提桓因白世尊言：&ldquo;如来亦说，夫如来出世必当为五事。云何为五？当转法轮；当度父母；无信之人立于信地；未发<a>菩萨</a>心令发菩萨意；于其中间当受佛决。此五因缘如来出现必当为之。今如来母在三十三天，欲得闻法。今如来在阎浮里内，四部围绕，国王人民皆来云集。善哉！世尊，可至三十三天与母<a>说法</a>。&rdquo;是时，世尊默然受之。</p>
<p style="text-align: left">
	　　尔时，难陀、优槃难陀龙王便作是念：&ldquo;此诸秃头<a>沙门</a>在我上飞，当作方便，使不陵虚。&rdquo;是时，龙王便兴瞋恚，放大火风，使阎浮里内，洞燃火燃。</p>
<p style="text-align: left">
	　　是时，阿难白佛言：&ldquo;此阎浮里内，何故有此烟火？&rdquo;</p>
<p style="text-align: left">
	　　世尊告曰：&ldquo;此二龙王便生此念：&lsquo;秃头沙门恒在我上飞，我等当共制之，令不陵虚。&rsquo;便兴瞋恚，放此烟火，由此因缘，故致此变。&rdquo;</p>
<p style="text-align: left">
	　　是时，大迦葉即从座起，白世尊言：&ldquo;我今欲往，与彼共战。&rdquo;</p>
<p style="text-align: left">
	　　世尊告曰：&ldquo;此二龙王极为凶恶，难可受化，卿还就座。&rdquo;</p>
<p style="text-align: left">
	　　是时，尊者阿那律即从座起，白世尊言：&ldquo;我今欲往降彼恶龙。&rdquo;</p>
<p style="text-align: left">
	　　世尊告白：&ldquo;此二恶龙极为凶暴，难可受化，卿还就座。&rdquo;</p>
<p style="text-align: left">
	　　是时，离越、尊者迦旃延、尊者<a>须菩提</a>、尊者优陀夷、尊者婆竭，各从座起，白世尊言：&ldquo;我今欲往降伏恶龙。&rdquo;</p>
<p style="text-align: left">
	　　世尊告曰：&ldquo;此二龙王极为凶恶，难可受化，卿还就坐。&rdquo;</p>
<p style="text-align: left">
	　　尔时，尊者大目揵连即从座起，偏露右肩，长跪叉手，白佛言：&ldquo;欲往诣彼降伏恶龙。&rdquo;</p>
<p style="text-align: left">
	　　世尊告白：&ldquo;此二龙王极为凶恶，难可降化，卿今云何化彼龙王？&rdquo;</p>
<p style="text-align: left">
	　　目连白佛言：&ldquo;我先至彼化形极大，恐怯彼龙，后复化形极为微小，然后以常法则而降伏之。&rdquo;</p>
<p style="text-align: left">
	　　世尊告曰：&ldquo;善哉！目连，汝能堪任降伏恶龙。然今，目连，坚持心意，勿兴乱想。所以然者？彼龙凶恶，备触娆汝。&rdquo;</p>
<p style="text-align: left">
	　　是时，目连即<a>礼佛</a>足，屈伸臂顷，于彼没不现，往至须弥山上。尔时，难陀、优槃难陀龙王绕须弥山七匝，极兴瞋恚，放大烟火。</p>
<p style="text-align: left">
	　　是时，目连自隐本形，化作大龙王，有十四头，绕须弥山十四匝，放大火烟，当在二龙王上住。</p>
<p style="text-align: left">
	　　是时，难陀、优槃难陀龙王见大龙王有十四头，便坏恐怖，自相谓言：&ldquo;我等今日当试此龙王威力，为审胜吾不乎？&rdquo;</p>
<p style="text-align: left">
	　　尔时，难陀、优槃难陀龙王以尾掷大海中，以水洒三十三天，亦不著目连身。是时，尊者大目连复以尾著大海水中，水乃至到梵迦夷天，并复洒二龙王身上。</p>
<p style="text-align: left">
	　　是时，二龙王自相谓言：&ldquo;我等尽其力势，以水洒三十三天，然此大龙王复过我上去。我等正有七头，今此龙王十四头。我等绕须弥山七匝，今此龙王绕须弥山十四匝。我今二龙王当共并力与共战斗！&rdquo;</p>
<p style="text-align: left">
	　　是时，二龙王极怀瞋恚，雷电霹雳，放大火炎。是时，尊者大目连便作是念：&ldquo;凡龙战斗以火霹雳，设我以火霹雳共战斗者，阎浮里内人民之类，及三十三天皆当被害。我今化形极小，当与战斗。&rdquo;是时，目连即化形使小，便入龙口中，从鼻中出；或从鼻入，从耳中出；或入耳中，从眼中出；以出眼中，在眉上行。</p>
<p style="text-align: left">
	　　尔时，二龙王极怀恐惧，即作是念：&ldquo;此大龙王极有威力，乃能从口中入，鼻中出；从鼻入，眼中出。我等今日实为不如。我等龙种今有四生：卵生、胎生、湿生、化生，然无有出我等者。今此龙王威力乃尔，不堪共斗。我等性命死在斯须！&rdquo;皆怀恐惧，衣毛皆竖。</p>
<p style="text-align: left">
	　　是时，目连以见龙王心怀恐惧，还隐其形，作常形容，在眼睫上行。是时，二龙王见大目连，自相谓言：&ldquo;此是目连沙门，亦非龙王，甚奇！甚特！有大威力，乃能与我等共斗。&rdquo;是时，二龙王白目连言：&ldquo;尊者何为触娆我乃尔？欲何所诫敕？&rdquo;</p>
<p style="text-align: left">
	　　目连报曰：&ldquo;汝等昨日而作是念：&lsquo;云何秃头沙门恒在我上飞，今当制御之。&rsquo;&rdquo;</p>
<p style="text-align: left">
	　　龙王报曰：&ldquo;如是，目连。&rdquo;</p>
<p style="text-align: left">
	　　目连告曰：&ldquo;龙王当知：此须弥山者是诸天道路，非汝所居之处。&rdquo;</p>
<p style="text-align: left">
	　　龙王报曰：&ldquo;惟愿恕之，不见重责，自今以后更不敢触娆，兴恶乱想，惟愿听为<a>弟子</a>！&rdquo;</p>
<p style="text-align: left">
	　　目连报曰：&ldquo;汝等莫自归我身，我所自归者，汝等便自归之。&rdquo;</p>
<p style="text-align: left">
	　　龙王白目连：&ldquo;我等今日自归如来。&rdquo;</p>
<p style="text-align: left">
	　　目连告曰：&ldquo;汝等不可依此须弥山，自归世尊；今可共我至舍卫城，乃得自归。&rdquo;</p>
<p style="text-align: left">
	　　是时，目连将二龙王，如屈伸臂顷，从须弥山上至舍卫城。尔时，世尊与无央数之众而为说法。是时，目连告二龙王曰：&ldquo;汝等当知：今日世尊与无央数之众而为说法，不可作汝形至世尊所。&rdquo;</p>
<p style="text-align: left">
	　　龙王报曰：&ldquo;如是，目连。&rdquo;</p>
<p style="text-align: left">
	　　是时，龙王还隐龙形，化作人形，不长不短，容貌端正，如桃华色。</p>
<p style="text-align: left">
	　　是时，目连至世尊所，头面礼足，在一面坐。是时，目连语龙王曰：&ldquo;今正是时，宜可前进！&rdquo;</p>
<p style="text-align: left">
	　　是时，龙王闻目连语，即从座起，长跪叉手，白世尊言：&ldquo;我等二族姓子，一名难陀，二名优槃难陀，自归如来，受持<a>五戒</a>。惟愿世尊听为优婆塞，尽形寿不复杀生！&rdquo;尔时，世尊弹指可之。时，二龙王还复故坐，欲得闻法。</p>
<p style="text-align: left">
	　　尔时，波斯匿王便作是念：&ldquo;有何因缘，使此阎浮利内烟火乃尔？&rdquo;是时，王波斯匿乘宝羽之车出舍卫城，至世尊所。尔时，人民之类遥见王来，咸共起迎：&ldquo;善来！大王，可就此坐。&rdquo;</p>
<p style="text-align: left">
	　　时，二龙王默然不起。是时，波斯匿王礼世尊足，在一面坐。是时，大王白世尊言：&ldquo;我今欲有所问，惟愿世尊事事敷演！&rdquo;</p>
<p style="text-align: left">
	　　世尊告白：&ldquo;欲有所问，今正是时。&rdquo;</p>
<p style="text-align: left">
	　　波斯匿王白佛言：&ldquo;有何因缘，令此阎浮里内烟火乃尔？&rdquo;</p>
<p style="text-align: left">
	　　世尊告曰：&ldquo;难陀、优槃难陀龙王之所造。然今，大王，勿怀恐惧，今日更无烟火之变。&rdquo;</p>
<p style="text-align: left">
	　　是时，波斯匿王便作是念：&ldquo;我今是国之大王，人民宗敬，名闻四远。今此二人为从何来？见吾至此，亦不起迎。设住吾境界者当取闭之，设他界来者当取杀之。&rdquo;</p>
<p style="text-align: left">
	　　是时，龙王知波斯匿心中所念，便兴瞋恚。尔时，龙王便作是念：&ldquo;我等无过于此王所，更欲反害吾身；要当取此国王及迦夷国人，尽取杀之。&rdquo;是时，龙王即从座起，礼世尊足，即便而去，离祇洹不远，便不复现。</p>
<p style="text-align: left">
	　　是时，波斯匿王见此人去，未久，白世尊言：&ldquo;国事猥多，欲还宫中。&rdquo;</p>
<p style="text-align: left">
	　　世尊告曰：&ldquo;宜知是时。&rdquo;</p>
<p style="text-align: left">
	　　是时，波斯匿王即从座起，便退而去，告群臣曰：&ldquo;向者二人为从何道去？速捕取之。&rdquo;是时，诸臣闻王教令，即驰走求之而不知处，便还宫中。</p>
<p style="text-align: left">
	　　是时，难陀、优槃难陀龙王各生此念：&ldquo;我等无过于彼王所，方欲取我等害之；我等当共害彼人民，使无遗余。&rdquo;是时，龙王复作是念：&ldquo;国中人民有何过失？当取舍卫城人民害之。&rdquo;复重作是念：&ldquo;舍卫国人有何过失于我等？当取王宫官属尽取杀之。&rdquo;</p>
<p style="text-align: left">
	　　尔时，世尊以知龙王心中所念，告目连曰：&ldquo;汝今当救波斯匿王，无令为难陀、优槃难陀龙王所害。&rdquo;</p>
<p style="text-align: left">
	　　目连对曰：&ldquo;如是，世尊。&rdquo;</p>
<p style="text-align: left">
	　　是时，目连受<a>佛教</a>诫，礼世尊足，便退而去；在王宫上，结跏趺坐，令身不现。是时，二龙王雷吼霹雳，暴风疾雨，在王宫上，或雨瓦石，或雨刀剑，未堕地之顷，便为优钵莲华在<a>虚空</a>中。是时，龙王倍复瞋恚，雨大高山于宫殿上。是时，目连复化使作种种饮食。是时，龙王倍复瞋恚炽盛，雨诸刀剑。是时，目连复化使作极好衣裳。是时，龙王倍复瞋恚，复雨大沙砾石，在波斯匿宫上，未堕地之顷，便化作七宝。</p>
<p style="text-align: left">
	　　是时，波斯匿王见宫殿中雨种种七宝，欢喜踊跃，不能自胜，便作是念：&ldquo;阎浮里内有德之人，无复过我，唯除如来。所以然者？我家中种<a>粳米</a>一根上生，收拾得一斛米，饭以<a>甘蔗</a>之浆，极为香美。今复于宫殿上雨七宝，我便能作转轮圣王乎！&rdquo;是时，波斯匿王领诸婇女收摄七宝。</p>
<p style="text-align: left">
	　　是时，二龙王自相谓言：&ldquo;今将有何意？我等来时欲害波斯匿王，今日变化乃至于斯；所有力势今日尽现，犹不能动波斯匿王毫厘之分。&rdquo;</p>
<p style="text-align: left">
	　　是时，龙王见大目揵连在宫殿上结跏趺坐，正身正意，形不倾斜；见已，便作是念：&ldquo;此必是大目连之所为也。&rdquo;是时，二龙王以见目连，便退而去。是时，目连见龙王去，还舍神足，至世尊所，头面礼足，在一面坐。</p>
<p style="text-align: left">
	　　时，波斯匿王便作是念：&ldquo;今此种种饮食不应先食，当先奉上如来，然后自食。&rdquo;是时，波斯匿王即车载珍宝，及种种饮食，往至世尊所：&ldquo;昨日天雨七宝及此饮食，惟愿纳受！&rdquo;</p>
<p style="text-align: left">
	　　尔时，大目揵连去如来不远。佛告王曰：&ldquo;汝今可持七宝饮食之具，与大目连。所以然者？蒙目连恩，得更生圣贤之地。&rdquo;</p>
<p style="text-align: left">
	　　波斯匿王白佛言：&ldquo;有何因缘，言我更生？&rdquo;</p>
<p style="text-align: left">
	　　世尊告曰：&ldquo;汝朝不至我所，欲得听法乎？尔时，有二人亦来听法。王生此念：&lsquo;我于此国界，最为豪尊，众人所敬。然此二人为从何来？见我不起承迎。&rsquo;&rdquo;</p>
<p style="text-align: left">
	　　时，王白佛：&ldquo;实然，世尊。&rdquo;</p>
<p style="text-align: left">
	　　世尊告曰：&ldquo;此亦非人，乃是难陀、优槃难陀龙王。彼知王意，自相谓言：&lsquo;我等无过于此人王，何故反来害我？要当方宜灭此国界。&rsquo;我等寻知龙王心中所念，即敕目连，今可救波斯匿王，无令为龙所害也。即受我教，在宫殿上，隐形不现，作此变化。是时，龙王极怀瞋恚，雨沙砾石于宫殿上，未堕地之顷，化作七宝、衣裳、饮食之具。由此因缘，大王，今日便为更生。&rdquo;</p>
<p style="text-align: left">
	　　是时，波斯匿王便怀恐怖，衣毛皆竖，前跪膝行至如来前，而白佛言：&ldquo;惟愿世尊恩垂过厚，得济生命！&rdquo;复礼目连足，头面礼敬：&ldquo;蒙尊之恩，得济生命！&rdquo;</p>
<p style="text-align: left">
	　　尔时，国王便说此偈：</p>
<p style="text-align: left">
	　　&ldquo;唯尊寿无穷，长夜护其命，</p>
<p style="text-align: left">
	　　度脱苦穷厄，蒙尊得脱难。&rdquo;</p>
<p style="text-align: left">
	　　是时，波斯匿王以天香华散如来身，便作是说：&ldquo;我今持此七宝奉上三尊，惟愿纳受！&rdquo;头面礼足，绕佛三匝，便退而去。</p>
<p style="text-align: left">
	　　是时，世尊便作是念：&ldquo;此四部之众多有<a>懈怠</a>，皆不听法；亦不求方便，使身作证；亦不复求未获者获，未得者得；我今宜可使四部之众渴仰于法。&rdquo;尔时，世尊不告四部之众，复不将侍者，如屈伸臂顷，从祇洹不现，往至三十三天。</p>
<p style="text-align: left">
	　　尔时，释提桓因遥见世尊来，将诸天众，前迎世尊，头面礼足，请令就座，并作是说：&ldquo;善来！世尊，久违觐省。&rdquo;</p>
<p style="text-align: left">
	　　是时，世尊便作是念：&ldquo;我今当以神足之力自隐形体，使众人不见我为所在。&rdquo;尔时，世尊复作是念：&ldquo;我今于三十三天，<a>化身</a>极使广大。&rdquo;</p>
<p style="text-align: left">
	　　尔时，天上善法讲堂有金石纵广一由旬。尔时，世尊石上结跏跌坐，遍满石上。尔时，如来母摩耶将诸天女至世尊所，头面礼足，在一面坐，并作是说：&ldquo;违奉甚久，今来至此，实蒙大幸，渴仰思见，佛今日方来。&rdquo;是时，母摩耶头面礼足已，在一面坐；释提桓因亦礼如来足，在一面坐；三十三天礼如来足，在一面坐。是时，诸天之众见如来在彼增益天众，减损阿须伦。</p>
<p style="text-align: left">
	　　尔时，世尊渐与彼诸天之众说于妙论，所谓论者：施论、戒论、生天之论，欲不净想，淫为秽恶，出要为乐。尔时，世尊以见诸来大众及诸<a>天人</a>心开意解，诸佛世尊常所说法&mdash;&mdash;苦、集、尽、道，普与诸天说之，各于坐上，诸尘垢尽，得<a>法眼</a>净。复有十八亿天女之众而见道迹，三万六千天众得法眼净。是时，如来母即从座起，礼如来足，还入宫中。</p>
<p style="text-align: left">
	　　尔时，释提桓因白佛言：&ldquo;我今当以何食饭如来乎？为用人间之食？为用自然天食？&rdquo;</p>
<p style="text-align: left">
	　　世尊告曰：&ldquo;可用人间之食用食如来。所以然者？我身生于人间，长于人间，于人间得佛。&rdquo;</p>
<p style="text-align: left">
	　　释提桓因白佛言：&ldquo;如是，世尊。&rdquo;是时，释提桓因复白佛言：&ldquo;为用天上时节？为用人间时节？&rdquo;</p>
<p style="text-align: left">
	　　世尊告曰：&ldquo;用人间时节。&rdquo;</p>
<p style="text-align: left">
	　　对曰：&ldquo;如是，世尊。&rdquo;</p>
<p style="text-align: left">
	　　是时，释提桓因即以人间之食，复以人间时节饭食如来。</p>
<p style="text-align: left">
	　　尔时，三十三天各各自相谓言：&ldquo;我等今见如来竟日饭食。&rdquo;</p>
<p style="text-align: left">
	　　是时，世尊便作是念：&ldquo;我今当入如是三昧，欲使诸天进便进，欲使诸天退便退。&rdquo;是时，世尊以入此三昧，进却诸天，随其时宜。</p>
<p style="text-align: left">
	　　是时，人间四部之众不见如来久，往至阿难所，白阿难言：&ldquo;如来今为所在？渴仰欲见。&rdquo;</p>
<p style="text-align: left">
	　　阿难报曰：&ldquo;我等亦复不知如来所在！&rdquo;</p>
<p style="text-align: left">
	　　是时，波斯匿王、优填王至阿难所，问阿难曰：&ldquo;如来今日竟为所在？&rdquo;</p>
<p style="text-align: left">
	　　阿难报曰：&ldquo;大王，我亦不知如来所在！&rdquo;</p>
<p style="text-align: left">
	　　是时，二王思睹如来，遂得苦患。尔时，群臣至优填王所，白优填王曰：&ldquo;今为所患？&rdquo;</p>
<p style="text-align: left">
	　　时，王报曰：&ldquo;我今以愁忧成患。&rdquo;</p>
<p style="text-align: left">
	　　群臣白王：&ldquo;云何以愁忧成患？&rdquo;</p>
<p style="text-align: left">
	　　其王报曰：&ldquo;由不见如来故也。设我不见如来者，便当命终。&rdquo;</p>
<p style="text-align: left">
	　　是时，群臣便作是念：&ldquo;当以何方便，使优填王不令命终？我等宜作如来形像。&rdquo;是时，群臣白王言：&ldquo;我等欲作形像，亦可恭敬承事作礼。&rdquo;</p>
<p style="text-align: left">
	　　时，王闻此语已，欢喜踊跃，不能自胜，告群臣曰：&ldquo;善哉！卿等所说至妙。&rdquo;</p>
<p style="text-align: left">
	　　群臣白王：&ldquo;当以何宝作如来形像？&rdquo;</p>
<p style="text-align: left">
	　　是时，王即敕国界之内诸奇巧师匠，而告之曰：&ldquo;我今欲作形像。&rdquo;</p>
<p style="text-align: left">
	　　巧匠对曰：&ldquo;如是，大王。&rdquo;</p>
<p style="text-align: left">
	　　是时，优填王即以牛头栴檀作如来形像高五尺。</p>
<p style="text-align: left">
	　　是时，波斯匿王闻优填王作如来形像高五尺而供养。是时，波斯匿王复召国中巧匠，而告之曰：&ldquo;我今欲造如来形像，汝等当时办之。&rdquo;时，波斯匿王而生此念：&ldquo;当用何宝，作如来形像耶？&rdquo;斯须复作是念：&ldquo;如来形体，黄如天金，今当以金作如来形像。&rdquo;是时，波斯匿王纯以紫磨金作如来像高五尺。尔时，阎浮里内始有此二如来形像。</p>
<p style="text-align: left">
	　　是时，四部之众往至阿难所，白阿难曰：&ldquo;我等渴仰于如来，所思欲觐尊，如来今日竟为所在？&rdquo;</p>
<p style="text-align: left">
	　　阿难报曰：&ldquo;我等亦复不知如来所在。但今共至阿那律所而问此义。所以然者？尊者阿那律天眼第一，清净无瑕秽。彼以天眼见千世界、二千世界、三千<a>大千世界</a>，彼能知见。&rdquo;</p>
<p style="text-align: left">
	　　是时，四部之众共阿难往至阿那律所，白阿那律曰：&ldquo;今此四部之众来至我所，而问我曰：&lsquo;今日如来竟为所在？&rsquo;惟愿尊者以天眼观如来今为所在！&rdquo;</p>
<p style="text-align: left">
	　　是时，尊者阿那律报曰：&ldquo;汝等且止！吾今欲观如来竟为所在。&rdquo;</p>
<p style="text-align: left">
	　　是时，阿那律正身正意，系念在前，以天眼观阎浮里内而不见之。复以天眼观拘耶尼、弗于逮、郁单曰而不见之。复观四天王、三十三天、艳天、兜术天、化<a>自在</a>天、他化自在天，乃至观梵天而不见之。复观千阎浮地、千瞿耶尼、千郁单曰、千弗于逮、千四天王、千艳天、千兜术天、千化自在天、千他化自在天、千梵天，而不见如来。复观三千大千刹土而复不见。即从座起，语阿难曰：&ldquo;我今已观三千大千刹土而不见之。&rdquo;</p>
<p style="text-align: left">
	　　是时，阿难及四部之众默然而止。阿难作是念：&ldquo;如来将不般<a>涅槃</a>乎？&rdquo;</p>
<p style="text-align: left">
	　　是时，三十三天各各自相谓言：&ldquo;我等快得善利，惟愿七佛常现于世，天及世人多所润益！&rdquo;或有天子而作是语：&ldquo;且置七佛，但使有六佛者，此亦甚善。&rdquo;或有天子言：&ldquo;但使有五佛。&rdquo;或言：&ldquo;四佛。&rdquo;或言：&ldquo;三佛。&rdquo;或言：&ldquo;二佛出现世者，多所润益。&rdquo;</p>
<p style="text-align: left">
	　　时，释提桓因告诸天曰：&ldquo;且置七佛，乃至二佛，但使今日释迦文佛久住世者，则多所<a>饶益</a>。&rdquo;</p>
<p style="text-align: left">
	　　尔时，如来意欲使诸天来，诸天便来；意欲使诸天去，诸天便去。是时，三十三天各各自相谓言：&ldquo;如来何故竟日而食？&rdquo;</p>
<p style="text-align: left">
	　　是时，释提桓因告三十三天曰：&ldquo;如来今日食以人间时节，不用天上时节。&rdquo;</p>
<p style="text-align: left">
	　　是时，世尊以经三月，便作是念：&ldquo;阎浮里人四部之众不见吾久，甚有虚渴之想。我今当舍神足，使诸声闻知如来在三十三天。&rdquo;是时，世尊即舍神足。</p>
<p style="text-align: left">
	　　时，阿难往阿那律所，白阿那律言：&ldquo;今四部之众甚有虚渴，欲见如来。然今如来不取灭度乎？&rdquo;</p>
<p style="text-align: left">
	　　是时，阿那律语阿难曰：&ldquo;昨夜有天来至我所，云：&lsquo;如来在三十三天善法讲堂。&rsquo;汝今且止！吾今欲观如来所在。&rdquo;是时，尊者阿那律即结跏跌坐，正身正意，心不移动，以天眼观三十三天，见世尊在壁方一由旬石上坐。是时，阿那律即从三昧起，语阿难曰：&ldquo;如来今在三十三天与母说法。&rdquo;</p>
<p style="text-align: left">
	　　是时，阿难及四部之众欢喜踊跃，不能自胜。是时，阿难问四部众曰：&ldquo;谁能堪任至三十三天问讯如来？&rdquo;</p>
<p style="text-align: left">
	　　阿那律曰：&ldquo;今尊者目连神足第一，愿屈神力往问讯佛。&rdquo;</p>
<p style="text-align: left">
	　　是时，四部之众白目连曰：&ldquo;今日如来在三十三天，惟愿尊者持四部姓名，问讯如来！又持此义往白如来：&lsquo;世尊在阎浮里内<a>世间</a>得道，唯屈威神还至世间！&rsquo;&rdquo;</p>
<p style="text-align: left">
	　　目连报曰：&ldquo;甚善！诸贤。&rdquo;</p>
<p style="text-align: left">
	　　是时，目连受四部之教，屈伸臂顷，往至三十三天，到如来所。是时，释提桓因及三十三天遥见目连来，诸天各生此念：&ldquo;正是僧使，若当是诸王之使。&rdquo;是时，诸天皆起往迎：&ldquo;善来！尊者。&rdquo;</p>
<p style="text-align: left">
	　　是时，目连遥见世尊与无央数之众而为说法，见已，生此念：&ldquo;世尊在此天中，亦复烦闹。&rdquo;目连往至世尊所，头面礼足，在一面立。</p>
<p style="text-align: left">
	　　尔时，目连白佛言：&ldquo;世尊，四部之众问讯如来：起居轻利，游步康强。&rdquo;又白此事：&ldquo;如来生长阎浮里内，于世间得道。惟愿世尊还来至世间，四部虚渴，欲见世尊。&rdquo;</p>
<p style="text-align: left">
	　　世尊告曰：&ldquo;使四部之众进业无倦。云何，目连，四部之众游化劳乎？无斗讼耶？外道异学无触娆乎？&rdquo;</p>
<p style="text-align: left">
	　　目连报曰：&ldquo;四部之众行道无倦。&rdquo;</p>
<p style="text-align: left">
	　　&ldquo;但，目连，汝向者作是念言：&lsquo;如来在此亦烦闹。&rsquo;此事不然。所以然者？我说法时亦不经久，设我作是念，欲使诸天来，诸天便来；欲便诸天不来，诸天则不来。目连，汝还世间，却后七日，如来当往僧迦尸国大池水侧。&rdquo;</p>
<p style="text-align: left">
	　　是时，目连屈伸臂顷，还诣舍卫城祇树给孤独园，往诣四部众，而告之曰：&ldquo;诸贤当知：却后七日，如来当来下至阎浮里地僧迦尸大池水侧。&rdquo;</p>
<p style="text-align: left">
	　　尔时，四部众闻此语已，欢喜踊跃，不能自胜。是时，波斯匿王、优填王、恶生王、优陀延王、频毗娑罗王，闻如来却后七日，当至僧迦尸国大池水侧，极怀欢喜，不能自胜。是时，毗舍离人民之众，迦毗罗越释种，拘夷罗越人民之众，闻如来当来至阎浮里地，闻已，欢喜踊跃，不能自胜。</p>
<p style="text-align: left">
	　　尔时，波斯匿集四种之兵，诣池水侧，欲见世尊。是时，五王皆集兵众往世尊所，欲得觐省如来及人民之众。迦毗罗越释皆悉往世尊所，及四部之众皆悉往世尊所，欲得见如来。</p>
<p style="text-align: left">
	　　尔时，临七日头，释提桓因告自在天子曰：&ldquo;汝今从须弥山顶至僧迦尸池水，作三道路，观如来不用神足至阎浮地。&rdquo;</p>
<p style="text-align: left">
	　　自在天子报曰：&ldquo;此事甚佳，正尔时办。&rdquo;尔时，自在天子即化作三道&mdash;&mdash;金、银、水精。是时，金道当在中央，夹水精道侧、银道侧，化作金树。当于尔时，诸神妙尊天，七日之中皆来听法。</p>
<p style="text-align: left">
	　　尔时，世尊与数千万众前后围绕，而为说法，说：&ldquo;五盛阴苦。云何为五？所谓色、痛、想、行、识。云何为色阴？所谓此四大身，是四大所造色，是谓名为色阴也。彼云何名为痛阴？所谓苦痛、乐痛、不苦不乐痛，是谓名为痛阴。彼云何名想阴？所谓三世共会，是谓名为想阴。彼云何名为行阴？所谓身行、口行、意行，此名行阴。彼云何名为识阴？所谓眼、耳、鼻、口、身、<a>意识</a>，此名识阴。</p>
<p style="text-align: left">
	　　&ldquo;彼云何名为色？所谓色者，寒亦是色，热亦是色，饥亦是色，渴亦是色。云何名为痛？所谓痛者，痛者名觉。为觉何物？觉苦、觉乐、觉不苦不乐，故名为觉也。云何名为想？所谓想者，想亦是知。知青、黄、白、黑，知苦乐，故名为知。云何名为行？所谓<a>行者</a>，能有所成，故名为行。为成何等？或成恶行，或成善行，故名为行。云何名为识？所谓识者，识别是非，亦识诸味，此名为识也。</p>
<p style="text-align: left">
	　　&ldquo;诸天子当知：此五盛阴，知三恶道、天道、人道；此五盛阴灭，便知有涅槃之道。&rdquo;尔时，说此法时，有六万天人得法眼净。</p>
<p style="text-align: left">
	　　尔时，世尊与诸天人说法已，即从座起，诣须弥山顶，说此偈：</p>
<p style="text-align: left">
	　　&ldquo;汝等当勤学，于<a>佛法</a>圣众，</p>
<p style="text-align: left">
	　　当灭死径路，如人钩调象。</p>
<p style="text-align: left">
	　　若能于此法，而无懈怠者，</p>
<p style="text-align: left">
	　　便当尽<a>生死</a>，无有苦原本。&rdquo;</p>
<p style="text-align: left">
	　　尔时，世尊说此偈已，便诣中道。是时，梵天在如来右处银道侧，释提桓因在水精道侧，及诸天人在虚空中散华<a>烧香</a>，作倡伎乐，娱乐如来。</p>
<p style="text-align: left">
	　　是时，优钵华色<a>比丘尼</a>闻如来今日当至阎浮提僧迦尸池水侧，闻已，便生此念：&ldquo;四部之众、国王、大臣、国中人民，靡不往者。设我当以常法往者，此非其宜。我今当作转轮圣王形容往见世尊。&rdquo;是时优钵华色比丘尼还隐其形，作转轮圣王形，七宝具足。所谓七宝者，轮宝、象宝、马宝、珠宝、玉女宝、典兵宝、典藏宝，是谓七宝。</p>
<p style="text-align: left">
	　　尔时，尊者须菩提在罗阅城耆阇崛山中，在一山侧缝衣裳。是时，须菩提闻世尊今日当来至阎浮里地，四部之众靡不见者，&ldquo;我今者宜可时往问讯<a>礼拜</a>如来。&rdquo;尔时，尊者须菩提便舍缝衣之业，从座起，右脚著地。是时，彼复作是念：&ldquo;此如来形，何者是世尊，为是眼、耳、鼻、口、身、意乎？往见者复是地、水、火、风种乎？一切诸法皆悉空寂，无造、无作。如世尊所说偈言：</p>
<p style="text-align: left">
	　　&ldquo;&lsquo;若欲礼佛者，及诸最胜者，</p>
<p style="text-align: left">
	　　阴持入诸种，皆悉观无常。</p>
<p style="text-align: left">
	　　曩昔过去佛，及以当来者，</p>
<p style="text-align: left">
	　　如今现在佛，此皆悉无常。</p>
<p style="text-align: left">
	　　若欲礼佛者，过去及当来，</p>
<p style="text-align: left">
	　　说于现在中，当观于空法。</p>
<p style="text-align: left">
	　　若欲礼佛者，过去及当来，</p>
<p style="text-align: left">
	　　现在及诸佛，当计于<a>无我</a>。&rsquo;</p>
<p style="text-align: left">
	　　&ldquo;此中无我、无命、无人、无造作，亦无形容有教、有授者，诸法皆悉空寂。何者是我？我者无主。我今归命真法之聚。&rdquo;尔时，尊者须菩提还坐缝衣。</p>
<p style="text-align: left">
	　　是时，优钵华色比丘尼作转轮圣王形，七宝导从至世尊所。是时，五国王遥见转轮圣王来，欢喜踊跃，不能自胜，自相谓言：&ldquo;甚奇！甚特！世间出二珍宝：如来、转轮圣王。&rdquo;</p>
<p style="text-align: left">
	　　尔时，世尊将数万天人从须弥山顶来，至池水侧。是时，世尊举足蹈地，此三千大千世界六变震动。是时，化转轮圣王渐渐至世尊所，诸小国王及人民之类各各避之。是时，化圣王觉知以近世尊，还复本形，作比丘尼，礼世尊足。五王见已，各自称怨，自相谓言：&ldquo;我等今日极有所失，我等先应见如来，然今此比丘尼先见之。&rdquo;是时，比丘尼至世尊所，头面礼足，而白佛言：&ldquo;我今礼最胜尊，今日先得觐省，我优钵华色比丘尼是如来弟子。&rdquo;</p>
<p style="text-align: left">
	　　尔时，世尊与彼比丘尼而说偈言：</p>
<p style="text-align: left">
	　　&ldquo;善业以先礼，最初无过者，</p>
<p style="text-align: left">
	　　空无<a>解脱</a>门，此是礼佛义。</p>
<p style="text-align: left">
	　　若欲礼佛者，当来及过去，</p>
<p style="text-align: left">
	　　当观空无法，此名礼佛义。&rdquo;</p>
<p style="text-align: left">
	　　是时，五王及人民之众不可称计，往至世尊所，各自称名。&ldquo;我是迦尸国王波斯匿。&rdquo;&ldquo;我是拔嗟国王，名曰优填。&rdquo;&ldquo;我是五都人民之主，名曰恶生。&rdquo;&ldquo;我是南海之主，名优陀延。&rdquo;&ldquo;我是摩竭国频毗娑罗王。&rdquo;尔时，十一那术人民云集，及四部之众最尊长者，千二百五十人往至世尊所，头面礼足，在一面立。</p>
<p style="text-align: left">
	　　尔时，优填王手执牛头栴檀像，并以偈向如来说：</p>
<p style="text-align: left">
	　　&ldquo;我今欲所问，慈悲护一切，</p>
<p style="text-align: left">
	　　作佛形像者，为得何等福？&rdquo;</p>
<p style="text-align: left">
	　　尔时，世尊复以偈报曰：</p>
<p style="text-align: left">
	　　&ldquo;大王今听之，少多演其义，</p>
<p style="text-align: left">
	　　作佛形像者，今当粗说之。</p>
<p style="text-align: left">
	　　眼根初不坏，后得天眼视，</p>
<p style="text-align: left">
	　　白黑而分明，作佛形像德。</p>
<p style="text-align: left">
	　　形体当完具，意正不迷惑，</p>
<p style="text-align: left">
	　　势力倍常人，造佛形像者。</p>
<p style="text-align: left">
	　　终不堕恶趣，终辄生天上，</p>
<p style="text-align: left">
	　　于彼作天王，造佛形像福。</p>
<p style="text-align: left">
	　　余福不可计，其福不思议，</p>
<p style="text-align: left">
	　　名闻遍四远，造佛形像福。</p>
<p style="text-align: left">
	　　&ldquo;善哉！善哉！大王，多所饶益，天、人蒙佑。&rdquo;</p>
<p style="text-align: left">
	　　尔时，优填王极怀欢悦，不能自胜。</p>
<p style="text-align: left">
	　　尔时，世尊与四部众及与五王演说妙论，所谓论者：施论、戒论、生天之论，欲不净想，漏为大患，出要为妙。尔时，世尊以知四部之众心开意解，诸佛世尊常所说法&mdash;&mdash;苦、集、尽、道，尽与彼说之。尔时，座上天及人民六万余人，诸尘垢尽，得法眼净。</p>
<p style="text-align: left">
	　　尔时，五王白世尊言：&ldquo;此处福妙最是神地，如来始从忉利天来下至此说法。今欲建立此处，使永存不朽。&rdquo;</p>
<p style="text-align: left">
	　　世尊告曰：&ldquo;汝等五王，于此处造立神寺，长夜受福，终不朽败。&rdquo;</p>
<p style="text-align: left">
	　　诸王报曰：&ldquo;当云何造立神寺？&rdquo;</p>
<p style="text-align: left">
	　　尔时，世尊伸右手，从地中出迦葉如来寺，视五王而告之曰：&ldquo;欲作神寺者，当以此为法。&rdquo;</p>
<p style="text-align: left">
	　　尔时，五王即于彼处起大神寺。</p>
<p style="text-align: left">
	　　尔时，世尊告诸比丘：&ldquo;诸过去恒沙如来翼从多少，亦如今日而无有异。正使当来诸佛世尊翼从多少，亦如今日而无有异。今此经名游天法本。如是，诸比丘，当作是学！&rdquo;</p>
<p style="text-align: left">
	　　尔时，四部之众及五国王闻佛所说，欢言奉行！</p>
		

	
	

		</div></div><hr><script charset='utf-8' src='../../js/footer.js'></script></body></html>