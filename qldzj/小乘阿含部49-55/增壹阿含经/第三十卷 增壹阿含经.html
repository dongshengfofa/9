<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十卷 增壹阿含经</strong></p>
<p style="text-align: left">
	　　六重品第三十七之二</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，尊者<a>舍利弗</a>往诣<a>世尊</a>所，头面礼足，在一面坐。尔时，<a>舍利</a>弗白世尊言：&ldquo;我今已在舍卫城夏坐，意欲人间游化。&rdquo;</p>
<p style="text-align: left">
	　　世尊告曰：&ldquo;今正是时。&rdquo;时，舍利弗即从座起，头面礼足，便退而去。</p>
<p style="text-align: left">
	　　时，舍利弗去未久，有一<a>比丘</a>怀诽谤意，白世尊言：&ldquo;舍利弗与诸比丘共诤，竞不忏悔，今游行人间。&rdquo;</p>
<p style="text-align: left">
	　　尔时，世尊告一比丘：&ldquo;汝速往持吾声，唤舍利弗。&rdquo;</p>
<p style="text-align: left">
	　　比丘对曰：&ldquo;如是，世尊。&rdquo;</p>
<p style="text-align: left">
	　　佛敕目连、阿难：&ldquo;汝等使诸房中召诸比丘诣世尊所。所以然者？舍利弗所入三昧，今当在如来前作师子吼。&rdquo;</p>
<p style="text-align: left">
	　　是时，诸比丘闻<a>佛教</a>已，各集世尊所，头面礼足，在一面坐。是时，彼比丘受世尊教，即彼至舍利弗所，语舍利弗言：&ldquo;如来欲得相见。&rdquo;</p>
<p style="text-align: left">
	　　尔时，舍利弗往至佛所，头面礼足，在一面坐。是时，佛告舍利弗言：&ldquo;卿向者去未久，有秽行比丘来至我所，而白我言，云舍利弗比丘与诸比丘共诤，亦不悔过，在人间游化。审实尔乎？&rdquo;</p>
<p style="text-align: left">
	　　舍利弗白佛言：&ldquo;如来自当知之。&rdquo;</p>
<p style="text-align: left">
	　　世尊告曰：&ldquo;我自知耳！但今大众各怀狐疑。汝今于大众中，可以己辩而自明净。&rdquo;</p>
<p style="text-align: left">
	　　舍利弗白佛言：&ldquo;自出母胎，年向八十，每自思惟，未曾<a>杀生</a>，亦不妄语，正使于调戏之中亦不妄语，亦复未曾斗乱彼此；设不专意之时，或能有此行耳！我今，世尊，心意清净，岂当与梵行人共斗诤乎？亦如此地，亦受净，亦受不净，屎尿秽恶皆悉受之，脓血涕唾终不逆之，然此地亦不言恶，亦不言善。我亦如是，世尊，心不移转，何得与梵行人共诤而远游行？心不专者能有此耳！我今心正，何得与梵行人共诤而远游乎？亦如水，亦能使好物净，亦能使不好物净；彼水不作是念：&lsquo;我净是、置是。&rsquo;我亦如是，无有异想，何得与梵行人共斗而远游乎？犹如炽火焚烧山野，不择好丑，终无想念。我亦如是，岂当有意与梵行人共诤乎？亦如扫帚，不择好丑，皆能除之，终无想念。犹如牛无其双角，极自良善，亦不凶暴，善可将御，随意所至，终无疑难。唯然，世尊，我心如是，亦不兴想有所伤害，岂当与梵行人共诤而远游乎？亦如旃陀罗女著弊坏衣，在人间乞食亦无<a>禁忌</a>。我亦如是，世尊，亦无想念，当兴诤讼而远游也？亦如脂釜，处处漏坏，有目之人皆悉观见处处漏出。我亦如是，世尊，九孔之中漏出不净，岂当与梵行人共诤？犹如女人年少端正，复以死尸系彼女颈，而厌患之。世尊，我亦如是，厌患此身如彼无异，岂当与梵行人共诤而远游乎？此事不然！世尊自当知之，彼比丘亦当知之。设当有是者，愿彼比丘受我忏悔！&rdquo;</p>
<p style="text-align: left">
	　　尔时，世尊告彼比丘：&ldquo;汝今可自悔过。所以然者？若不悔者，头便破为七分。&rdquo;</p>
<p style="text-align: left">
	　　是时，彼比丘心怀恐怖，衣毛皆竖，即从座起，礼如来足，白世尊言：&ldquo;我今自知犯舍利弗，惟愿世尊受我忏悔！&rdquo;</p>
<p style="text-align: left">
	　　世尊告曰：&ldquo;汝比丘，自向舍利弗忏悔。若不尔者，头便破为七分。&rdquo;</p>
<p style="text-align: left">
	　　是时，彼比丘即向舍利弗头面礼足，白舍利弗言：&ldquo;惟愿受我忏悔，愚不别真！&rdquo;</p>
<p style="text-align: left">
	　　尔时，世尊告舍利弗：&ldquo;汝今可受此比丘悔过，又以手摩头。所以然者？若当不受此比丘忏悔者，头破为七分。&rdquo;</p>
<p style="text-align: left">
	　　尔时，舍利弗以手摩头，语比丘曰：&ldquo;听汝忏悔！如愚如惑，此<a>佛法</a>中极为旷大，能随时悔过者，善哉！今受汝忏悔，后更莫犯。&rdquo;如是再三。</p>
<p style="text-align: left">
	　　是时，舍利弗告彼比丘曰：&ldquo;汝更莫犯。所以然者？有六法入<a>地狱</a>，六法生天，六法至<a>涅槃</a>处。云何为六？欲害他人；我已起此害心，便<a>欢喜</a>踊跃，不能自胜；我当教人使害他，于中起害心；已得害人，于中起欢喜；我当得此不馨之问；未起此事便怀愁忧。是谓有此六法，令人堕恶趣。</p>
<p style="text-align: left">
	　　&ldquo;云何有六，令人至善处？所谓身戒具足，口戒具足，意戒具足，命根清净，无杀害心，无妒嫉心。是谓有此六法，生于善处。</p>
<p style="text-align: left">
	　　&ldquo;云何修六法至于涅槃？所谓六思念法。云何为六？所谓身行慈无瑕秽；口行慈无瑕秽；意行慈无瑕秽；若得利养之具，能与人等共分之而无吝想；奉持禁戒无瑕疵，智者所贵，如是之戒能具足；诸有邪见、<a>正见</a>、贤圣出要，能得尽苦本，如是诸见皆悉分明。是谓六法得至涅槃。汝今，比丘，当求方便，行此六法。如是，比丘，当作是学！&rdquo;</p>
<p style="text-align: left">
	　　尔时，彼比丘重从座起，礼舍利弗足：&ldquo;我今重自忏悔，如愚如惑而不别真。惟愿舍利弗，受我悔过，后不复犯！&rdquo;</p>
<p style="text-align: left">
	　　舍利弗曰：&ldquo;听汝悔过！贤圣法中极为旷大，能自改往修来，莫复更犯。&rdquo;</p>
<p style="text-align: left">
	　　尔时，彼比丘闻舍利弗所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;我今当说第一最空法，汝等善思念之。&rdquo;</p>
<p style="text-align: left">
	　　诸比丘对曰：&ldquo;如是，世尊。&rdquo;尔时，诸比丘从佛受教。</p>
<p style="text-align: left">
	　　世尊告曰：&ldquo;彼云何名为第一最空之法？若眼起时则起，亦不见来处，灭时则灭，亦不见灭处；除假号法、因缘法。云何假号、因缘？所谓是有则有，此生则生，无明缘行，行缘识，识缘名色，名色缘六入，六入缘更乐，更乐缘痛，痛缘爱，爱缘受，受缘有，有缘生，生缘死，死缘愁、忧、苦、恼，不可称计。如是苦阴成此因缘。</p>
<p style="text-align: left">
	　　&ldquo;无是则无，此灭则灭。无明灭则行灭，行灭则识灭，识灭则名色灭，名色灭则六入灭，六入灭则更乐灭，更乐灭则痛灭，痛灭则爱灭，爱灭则受灭，受灭则有灭，有灭则生灭，生灭则死灭，死灭则愁、忧、苦、恼，皆悉灭尽，除假号之法。耳、鼻、舌、身、意法亦复如是，起时则起，亦不知来处，灭时则灭，亦不知灭处，除其假号之法。彼假号法者，此起则起，此灭则灭。此六入亦无人造作，亦名色、六入法，由父母而有胎者亦无，因缘而有，此亦假号，要前有对，然后乃有。犹如钻木求火，以前有对，然后火生；火亦不从木出，亦不离木。若复有人劈木求火亦不能得，皆由因缘合会，然后有火。此六情起病亦复如是，皆由缘会于中起病。此六入起时则起，亦不见来，灭时则灭，亦不见灭；除其假号之法，因由父母合会而有。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;先当受胞胎，渐渐如冻酥，</p>
<p style="text-align: left">
	　　遂复如息肉，后转如像形。</p>
<p style="text-align: left">
	　　先生头项颈，<a>转生</a>手足指，</p>
<p style="text-align: left">
	　　支节各各生，发毛爪齿成。</p>
<p style="text-align: left">
	　　若母饮食时，种种若干馔，</p>
<p style="text-align: left">
	　　精气用活命，受胎之原本。</p>
<p style="text-align: left">
	　　形体以成满，诸根不缺漏，</p>
<p style="text-align: left">
	　　由母得出生，受胎苦如是。</p>
<p style="text-align: left">
	　　&ldquo;比丘当知：因缘合会，乃有此身耳！又复，比丘，一人身中骨有三百六十，毛孔九万九千，脉有五百，筋有五百，虫八万户。比丘当知：六入之身有如是灾变。比丘，当念思惟：&lsquo;如是之患，谁作此骨？谁合此筋脉？谁造此八万户虫？&rsquo;尔时，彼比丘作是念思惟，便获二果：若阿那含、若阿<a>罗汉</a>。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;三百六十骨，在此人身中，</p>
<p style="text-align: left">
	　　古佛之所演，我今亦说之。</p>
<p style="text-align: left">
	　　筋有五百枚，脉数亦如是，</p>
<p style="text-align: left">
	　　虫有八万种，九万九千毛。</p>
<p style="text-align: left">
	　　当观身如是，比丘勤精进，</p>
<p style="text-align: left">
	　　速得罗汉道，往至涅槃界。</p>
<p style="text-align: left">
	　　此法皆空寂，愚者之所贪，</p>
<p style="text-align: left">
	　　智者心欢悦，闻此空法本。</p>
<p style="text-align: left">
	　　&ldquo;是谓，比丘，此名第一最空之法。与汝等说如来之所施行之法，我今已为起慈哀心，我今已办，常当念<a>修行</a>其法，在闲居之处，坐禅思惟，勿有<a>懈怠</a>。今不修行，后悔无益！此是我之教训。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，生漏梵志往至世尊所，共相问讯，在一面坐。尔时，生漏梵志白世尊言：&ldquo;瞿昙，刹利今日意欲何求？有何行业？为著何教？为究竟何事？<a>婆罗门</a>意欲何求？有何行业？为著何教？究竟何事？国王今日意欲何求？有何行业？为著何教？为究竟何事？盗贼今日意欲何求？有何行业？为著何教？为究竟何事？女人今日意欲何求？有何行业？为著何教？为究竟何事？&rdquo;</p>
<p style="text-align: left">
	　　尔时，世尊告梵志曰：&ldquo;刹利种者，常好斗讼，多诸技术，好喜作务，所要究竟终不中休。&rdquo;</p>
<p style="text-align: left">
	　　梵志问曰：&ldquo;梵志意何所求？&rdquo;</p>
<p style="text-align: left">
	　　世尊告曰：&ldquo;梵志意好咒术，要作居家，乐闲静之处，意在梵天。&rdquo;</p>
<p style="text-align: left">
	　　又问曰：&ldquo;国王意何所求？&rdquo;</p>
<p style="text-align: left">
	　　世尊告曰：&ldquo;梵志当知：王意所欲得国政，意在兵仗，贪著财宝。&rdquo;</p>
<p style="text-align: left">
	　　&ldquo;盗贼意何所求？&rdquo;</p>
<p style="text-align: left">
	　　世尊告曰：&ldquo;贼意盗窃，心在奸邪，欲使人类不知所作。&rdquo;</p>
<p style="text-align: left">
	　　&ldquo;女人意何所求？&rdquo;</p>
<p style="text-align: left">
	　　世尊告曰：&ldquo;女人意在男子，贪著财宝，心系男女，心欲自由。&rdquo;</p>
<p style="text-align: left">
	　　尔时，梵志白世尊言：&ldquo;甚奇！甚特！尽知尔许之变，如实不虚。今日比丘意何所求？&rdquo;</p>
<p style="text-align: left">
	　　世尊告曰：&ldquo;戒德具足，心游道法，意在<a>四谛</a>，欲至涅槃，此是比丘之所求也。&rdquo;</p>
<p style="text-align: left">
	　　是时，生漏梵志白世尊言：&ldquo;如是，世尊，比丘所行意不可移转，其义实尔。瞿昙，涅槃者极为快乐。如来所说乃为过多，犹如盲者得视，聋者得听，在暗者见明，今日如来所说亦复如是，而无有异。我今国事猥多，欲还所止。&rdquo;</p>
<p style="text-align: left">
	　　世尊告曰：&ldquo;宜知是时。&rdquo;是时，生漏梵志即从座起，绕佛三匝，便退而去。</p>
<p style="text-align: left">
	　　尔时，生漏梵志闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，生漏梵志往至世尊所，头面礼足，在一面坐。尔时，梵志白世尊言：&ldquo;此中颇有比丘，云何得修梵行无有缺漏，清净修梵行？&rdquo;</p>
<p style="text-align: left">
	　　世尊告曰：&ldquo;若有人戒律具足而无所犯，此名清净修得梵行。复次，梵志，若有眼见色，不起想著，不起识念，除恶想，去不善法，得全眼根，是谓此人清净修梵行。若耳闻声、鼻嗅香、舌知味、身知细滑、意知法，都无识想，不起想念，清净得修梵行，全其意根，如此之人得修梵行，无有缺漏。&rdquo;</p>
<p style="text-align: left">
	　　婆罗门白佛言：&ldquo;何等之人不修梵行，不具足清净行？&rdquo;</p>
<p style="text-align: left">
	　　世尊告曰：&ldquo;若有人俱会者，此名非梵行。&rdquo;</p>
<p style="text-align: left">
	　　婆罗门白佛言：&ldquo;何等之人漏行不具足？&rdquo;</p>
<p style="text-align: left">
	　　世尊告曰：&ldquo;若有人与女人交接，或手足相触，戢在心怀而不忘失。是谓，梵志，行不具足，漏诸淫泆，与淫、怒、痴共相应。</p>
<p style="text-align: left">
	　　&ldquo;复次，梵志，或与女人共相调戏，言语相加。是谓，梵志，此人行不全具，漏淫、怒、痴，梵行不具足修清净行。</p>
<p style="text-align: left">
	　　&ldquo;复次，梵志，若有女人恶眼相视而不移转，于中便起淫、怒、痴想，生诸乱念。是谓，梵志，此人梵行不净，不修梵行。</p>
<p style="text-align: left">
	　　&ldquo;复次，梵志，若复有人远闻，或闻哭声，或闻笑声，于中起淫、怒、痴，起诸乱想。是谓，梵志，此人不清净修梵行，与淫、怒、痴共相应，行不全具。</p>
<p style="text-align: left">
	　　&ldquo;复次，梵志，若有人曾见女人，后更生想，忆其头目，于中生想；在屏闲之处，生淫、怒、痴，与恶行相应。是谓，梵志，此人不修梵行。&rdquo;</p>
<p style="text-align: left">
	　　是时，生漏梵志白世尊言：&ldquo;甚奇！甚特！此<a>沙门</a>瞿昙亦知梵行，亦知不梵行；亦知漏行，亦知不漏行。所以然者？我今亦生此念：&lsquo;诸有人民与女人手足相加，起诸乱想。&rsquo;我时便生此念：&lsquo;此人行不清净，与淫、怒、痴共相应。第一更乐者，女人是也。第一可欲者，所谓眼眼相视，然彼女人或语、或笑，系缀男子，或共言语而系缀男子。&rsquo;是时，我便生此念：&lsquo;此六人尽行不清净行。如来今日所说甚过，犹如盲者得目，迷者见路，愚者闻道，有目之人见色，如来<a>说法</a>亦复如是。我今自归佛、法、众，自今之后不复杀生，惟愿受为优婆塞！&rsquo;&rdquo;</p>
<p style="text-align: left">
	　　尔时，生漏梵志闻佛所说，欢喜奉行。</p>
<p style="text-align: left">
	　　闻如是：一时，佛在毗舍离城外林中，与大比丘众五百人俱。</p>
<p style="text-align: left">
	　　尔时，尊者马师到时，著衣持钵，入城乞食。是时，萨遮尼揵子遥见马师来，即往语马师曰：&ldquo;汝师说何等义？有何教训？以何教诫向<a>弟子</a>说法乎？&rdquo;</p>
<p style="text-align: left">
	　　马师报曰：&ldquo;梵志，色者无常，无常者即是苦，苦者即是<a>无我</a>，无我者即是空也，空者彼不我有，我非彼有。如是者智人之所学也。痛、想、行、识无常，此五盛阴无常，无常者即是苦，苦者即是无我，无我者即是空，空者彼非我有，我非彼有。卿欲知者，我师教诫其义如是，与诸弟子说如是义。&rdquo;</p>
<p style="text-align: left">
	　　是时，尼揵子以两手掩耳，而作是言：&ldquo;止！止！马师，我不乐闻此语。设瞿昙沙门有此教者，我实不乐闻。所以然者？如我义者色者是常，沙门义者无常。何日当见沙门瞿昙与共论议？当除沙门瞿昙颠倒之心。&rdquo;</p>
<p style="text-align: left">
	　　尔时，毗舍离城五百童子集在一处，欲有所论。是时，尼揵子往至五百童子所，语童子曰：&ldquo;汝等皆来，共至沙门瞿昙所。所以然者？意欲与彼沙门瞿昙共论，使彼沙门得见正谛之道。沙门所说者色者无常，如我义者色者是常。犹如力士手执长毛之羊，随意将东西，亦无疑难；我今亦复如是，与彼沙门瞿昙论议，随我捉舍而无疑难。犹如猛象凶暴而有六牙，在深水中戏，亦无所难；我今亦复如是，与彼论议亦无疑难。犹如两健丈夫而捉一劣者，在火上炙，随意转侧，亦无疑难；我今与彼论义亦无疑难。我论议中尚能害象，何况人乎！亦能使象东、西、南、北，岂不如人乎？今此讲堂梁柱无情之物，尚能使移转，何况与人共论能胜！我使彼血从面孔出而命终。&rdquo;</p>
<p style="text-align: left">
	　　其中或有童子而作是言：&ldquo;尼揵子终不能与沙门论议，但恐沙门瞿昙与尼揵子论议耳！&rdquo;或有作是说：&ldquo;沙门不与尼揵子论议，尼揵子能与沙门共论议。&rdquo;是时，尼揵子便作是念：&ldquo;设令沙门瞿昙所说，如马师比丘者，足得相畴；若更有义者，闻已当知。&rdquo;</p>
<p style="text-align: left">
	　　是时，尼揵子将五百童子，前后围绕，往至世尊所，共相问讯，在一面坐。是时，尼揵子白世尊言：&ldquo;云何，瞿昙，有何教诫？以何教诫训诸弟子？&rdquo;</p>
<p style="text-align: left">
	　　佛告尼揵子：&ldquo;我之所说，色者无常，无常即是苦，苦者即是无我，无我者即是空，空者彼非我有，我非彼有；痛、想、行、识及五盛阴皆悉无常，无常即是苦，苦者无我，无我者是空，空者彼非我有，我非彼有，我之教诫其义如是。&rdquo;</p>
<p style="text-align: left">
	　　尼揵子报曰：&ldquo;我不乐闻此义。所以然者？如我所解义，色者是常。&rdquo;</p>
<p style="text-align: left">
	　　世尊告曰：&ldquo;汝今且专心意，思惟妙理，然后说之。&rdquo;</p>
<p style="text-align: left">
	　　尼揵子报曰：&ldquo;我今所说色者是常，此五百童子其义亦尔。&rdquo;</p>
<p style="text-align: left">
	　　世尊告曰：&ldquo;汝今所说色者是常，此五百童子其义亦尔。&rdquo;</p>
<p style="text-align: left">
	　　世尊告曰：&ldquo;汝今以己之辩说之，何为引彼五百人乎？&rdquo;</p>
<p style="text-align: left">
	　　尼揵子报曰：&ldquo;我今说色是常，沙门欲何等言论？&rdquo;</p>
<p style="text-align: left">
	　　世尊告曰：&ldquo;我今说色者无常，亦复无我。权诈合数有此色者，亦无真实，无固、无牢，亦如雪抟，是磨灭之法，是变易之法。汝今方说色者是常，我还问汝，随意报我。云何，尼揵子，转轮圣王还于己国得<a>自在</a>不乎？又彼大王不应脱者而脱之，不应系者而系之，可得尔乎？&rdquo;</p>
<p style="text-align: left">
	　　尼揵子报曰：&ldquo;此圣王有此自在之力，不应杀者能杀之，不应系者能系之。&rdquo;</p>
<p style="text-align: left">
	　　世尊告曰：&ldquo;云何，尼揵子，转轮圣王当复老乎？头白、面皱、衣裳垢坌？&rdquo;是时，尼揵子默然不报。世尊再三问之，彼亦再三默然不报。</p>
<p style="text-align: left">
	　　是时，密迹金刚力士手执金刚之杵，在<a>虚空</a>中而告之曰：&ldquo;汝今不报论者，于如来前破汝头作七分！&rdquo;</p>
<p style="text-align: left">
	　　尔时，世尊告尼揵子曰：&ldquo;汝今观虚空中。&rdquo;</p>
<p style="text-align: left">
	　　是时，尼揵子仰观空中，见密迹金刚力士，又闻空中语：&ldquo;设汝不报如来论者，当破汝头作七分！&rdquo;见已惊恐，衣毛皆竖，白世尊言：&ldquo;惟愿瞿昙当见救济，今更问论当畴对！&rdquo;</p>
<p style="text-align: left">
	　　世尊告曰：&ldquo;云何，尼揵子，转轮圣王当复老乎？亦当头白、齿落、皮缓、面皱耶？&rdquo;</p>
<p style="text-align: left">
	　　尼揵子报曰：&ldquo;沙门瞿昙，虽有此语，如我义者，色者是常。&rdquo;</p>
<p style="text-align: left">
	　　世尊告曰：&ldquo;汝善思惟而后报之，前之与后义不相应。但具论圣王当复老乎？亦当头白、齿落、皮缓、面皱耶？&rdquo;</p>
<p style="text-align: left">
	　　尼揵子报曰：&ldquo;转轮圣王许使老。&rdquo;</p>
<p style="text-align: left">
	　　世尊告曰：&ldquo;转轮圣王常能于己国得自由，何以故不能却老、却病、却死？我不用老、病、死，我是常之，应欲使然者，其义可乎？&rdquo;</p>
<p style="text-align: left">
	　　是时，尼揵子默然不对，愁忧不乐，寂然不语。</p>
<p style="text-align: left">
	　　是时，尼揵子身体汗出，汗污衣裳，亦彻坐处，乃至于地。世尊告曰：&ldquo;尼揵子，汝在大众中而师子吼：&lsquo;汝等童子共我至瞿昙所，与共论议，当降伏，如捉长毛之羊，随意东西，而无疑难；亦如大象入深水中，随意自游，亦无所畏；亦如两健丈夫捉一劣者，在火上炙，随意转侧。&rsquo;又复汝说：&lsquo;我常能论害大象，如此梁柱草木斯皆无情，与共论议能使屈伸低仰，亦能使腋下流汗。&rsquo;&rdquo;</p>
<p style="text-align: left">
	　　尔时，世尊举三法衣，示尼揵子曰：&ldquo;汝观如来腋无流汗，然汝今日返更有汗，乃彻乎地。&rdquo;是时，尼揵子复默然不对。</p>
<p style="text-align: left">
	　　尔时，有童子名头摩，集在彼众中。是时，头摩童子白世尊言：&ldquo;我今堪任有所施行，亦欲所说。&rdquo;</p>
<p style="text-align: left">
	　　世尊告曰：&ldquo;随意说之。&rdquo;</p>
<p style="text-align: left">
	　　头摩童子白佛言：&ldquo;犹如去村落不远有好浴池，然彼浴池有虫饶脚。然村落人民，男女大小往至浴池所，而出此虫，各各以瓦石取此虫打之，伤破手脚，彼虫意欲还入水者，终无此事。此尼揵子亦复如是，初意猛盛，与如来共论，心怀妒意，兼抱骄慢。如来尽以除之，永无有余。此尼揵子更终不能重至如来所而共论议。&rdquo;</p>
<p style="text-align: left">
	　　是时，尼揵子语头摩童子曰：&ldquo;汝今愚惑，不别真伪，亦不与汝共论，乃与沙门瞿昙共论。&rdquo;是时，尼揵子白佛言：&ldquo;唯问义理，当更说之。&rdquo;</p>
<p style="text-align: left">
	　　世尊告曰：&ldquo;云何，尼揵子，转轮圣王欲使老、病、死不至，可得尔乎？彼圣大王果此愿耶？&rdquo;</p>
<p style="text-align: left">
	　　尼揵子报曰：&ldquo;不果此愿也。&rdquo;</p>
<p style="text-align: left">
	　　&ldquo;欲使有此色，欲使无此色，可果乎？&rdquo;</p>
<p style="text-align: left">
	　　尼揵子报曰：&ldquo;不果也，瞿昙。&rdquo;</p>
<p style="text-align: left">
	　　世尊告曰：&ldquo;云何，尼揵子，色者是常，为是无常？&rdquo;</p>
<p style="text-align: left">
	　　尼揵子报曰：&ldquo;色者无常。&rdquo;</p>
<p style="text-align: left">
	　　&ldquo;设复无常，为变易法，汝复见此是我，许我是彼有乎？&rdquo;</p>
<p style="text-align: left">
	　　对曰：&ldquo;不也，瞿昙。&rdquo;</p>
<p style="text-align: left">
	　　&ldquo;痛、想、行、识为是常，为是非常？&rdquo;</p>
<p style="text-align: left">
	　　对曰：&ldquo;无常。&rdquo;</p>
<p style="text-align: left">
	　　世尊告曰：&ldquo;设复无常，为变易之法，汝颇见有乎？&rdquo;</p>
<p style="text-align: left">
	　　对曰：&ldquo;无也。&rdquo;</p>
<p style="text-align: left">
	　　世尊告曰：&ldquo;此五盛阴是常、无常也？&rdquo;</p>
<p style="text-align: left">
	　　尼揵子报曰：&ldquo;无常也。&rdquo;</p>
<p style="text-align: left">
	　　佛言：&ldquo;设复无常，为变易法，汝颇见有乎？&rdquo;</p>
<p style="text-align: left">
	　　对曰：&ldquo;无也。&rdquo;</p>
<p style="text-align: left">
	　　&ldquo;云何，尼揵子，汝言是常，此理不与义相违乎？&rdquo;</p>
<p style="text-align: left">
	　　是时，尼揵子白世尊言：&ldquo;我今愚痴，不别<a>真谛</a>，乃兴此怀，与瞿昙共论，言色是常。犹如猛兽师子遥见人来，有恐怖心乎？终无此事！今日如来亦复如是，无有毫厘。我今狂惑，未明深义，乃敢触娆。沙门瞿昙所说过多，犹如盲者得眼，聋者彻听，迷者见路，无目者见色。沙门瞿昙亦复如是，无数方便而为说法。我今自归沙门瞿昙、法、比丘僧，自今已后尽形寿，听为优婆塞，不复杀生。惟愿瞿昙及比丘僧，当受我请！欲饭佛及比丘僧。&rdquo;尔时，世尊默然受请。</p>
<p style="text-align: left">
	　　是时，尼揵子见世尊默然受请，即从座起，绕佛三匝，头面礼足而去，往诣毗舍离童子所；到已，语童子曰：&ldquo;汝等所应供养我具，当以时给我，莫以非时。我今请沙门瞿昙及比丘僧，明当饭之。&rdquo;</p>
<p style="text-align: left">
	　　是时，诸童子各办饮食之具，持用与之。是时，尼揵子即以其夜，办种种甘馔饮食，敷好坐具，而白：&ldquo;时到，今正是时，惟愿屈神！&rdquo;</p>
<p style="text-align: left">
	　　是时，世尊到时，著衣持钵，将诸比丘僧入毗舍离，往至尼揵子家，到已就座，及比丘僧各次第坐。是时，尼揵子已见佛、比丘僧坐定，自手斟酌，行种种饮食，见佛、比丘僧食讫，行清净水，便取一小座，在如来前坐，欲得闻法。</p>
<p style="text-align: left">
	　　尔时，世尊渐与说妙论，所谓论者：施论、戒论、生天之论，欲为秽恶，淫不净行，出要为乐。尔时，世尊已见尼揵子心开意解，诸佛世尊常所说法&mdash;&mdash;苦、集、尽、道，尽与彼尼揵子说之。是时，尼揵子即于座上，诸尘垢尽，得<a>法眼</a>净。</p>
<p style="text-align: left">
	　　是时，世尊便说此偈：</p>
<p style="text-align: left">
	　　&ldquo;祠祀火为上，诗书颂为首，</p>
<p style="text-align: left">
	　　人中王为最，众流海为源，</p>
<p style="text-align: left">
	　　星中月为明，光明日最胜。</p>
<p style="text-align: left">
	　　上下及四方，诸地所出物，</p>
<p style="text-align: left">
	　　天及人民类，佛为无上尊。</p>
<p style="text-align: left">
	　　欲求其德者，三佛为最上。&rdquo;</p>
<p style="text-align: left">
	　　尔时，世尊说此偈已，即从座起而去。是时，尼揵子五百弟子闻师受佛<a>教化</a>，闻已，各各自相谓言：&ldquo;我等大师，云何师宗瞿昙？&rdquo;是时，诸弟子出毗舍离城，在中道立。是时，尼揵子欲至佛所听法。是时，世尊与尼揵子说法，助令欢喜。尼揵子闻法已，即从座起，头面礼足，便退而去。</p>
<p style="text-align: left">
	　　是时，尼揵子弟子遥见师来，各各自相谓言：&ldquo;此沙门瞿昙弟子今著道来，各各取瓦石而打杀之。&rdquo;</p>
<p style="text-align: left">
	　　时，诸童子闻尼揵子为弟子所杀，往至世尊所，头面礼足，在一面坐。尔时，诸童子白世尊言：&ldquo;如来所可教化尼揵子者，今为弟子所杀。今已命终，为生何处？&rdquo;</p>
<p style="text-align: left">
	　　世尊告曰：&ldquo;彼是有德之人，四谛具足，三结使灭，成须陀洹，必尽苦际。今日命终，生三十三天，彼见<a>弥勒</a>佛已，当尽苦际。此是其义，当念修行。&rdquo;</p>
<p style="text-align: left">
	　　尔时，诸童子白世尊言：&ldquo;甚奇！甚特！此尼揵子至世尊所，捔论议。还以己论而自缚，来受如来化。夫见如来者终无虚妄！犹如有人入海取宝，必有所克获，终不空还；此亦如是，其有众生至如来所者，要得法宝，终不空还。&rdquo;</p>
<p style="text-align: left">
	　　尔时，世尊与诸童子说微妙法，使令欢喜。尔时，诸童子从佛闻法已，即从座起，绕佛三匝，头面礼足，便退而去。</p>
<p style="text-align: left">
	　　尔时，诸童子闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>