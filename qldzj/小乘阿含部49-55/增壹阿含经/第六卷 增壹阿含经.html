<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 增壹阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 增壹阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六卷 增壹阿含经</strong></p>
<p style="text-align: left">
	　　利养品第十三</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，<a>世尊</a>告诸<a>比丘</a>：&ldquo;受人利养甚为不易，令人不得至无为之处。所以然者？若修罗陀比丘不贪利养者，终不于我法中，舍三法衣而作居家。</p>
<p style="text-align: left">
	　　&ldquo;修罗陀比丘本作阿练若行：到时乞食，一处一坐，或正中食，树下露坐，乐闲居之处，著五纳衣，或持三衣，或乐冢间，勤身苦行，行此头陀。是时，修罗陀比丘常受蒲呼国王供养，以百味之食，日来给与。</p>
<p style="text-align: left">
	　　&ldquo;尔时，彼比丘意染此食，渐舍阿练若行：到时乞食，一处一坐，正中食，树下露坐，闲居之处，著五纳衣，或持三衣，或乐冢间，勤身苦体。尽舍此已，去三法衣，还为白衣；屠牛<a>杀生</a>，不可称计，身坏命终，<a>生地</a>狱中。诸比丘，以此方便，知利养甚重，令人不得至无上正真之道。若未生利养心，制令不生；已生，求方便使灭。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，<a>欢喜</a>奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊告诸比丘：&ldquo;当灭一法，我证<a>神通</a>，诸漏得尽。云何为一法？所谓味欲。是故，诸比丘，当灭此味欲，我证汝等成神通果，诸漏得尽。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;众生著此味，死堕恶趣中，</p>
<p style="text-align: left">
	　　今当舍此欲，便成阿<a>罗汉</a>。</p>
<p style="text-align: left">
	　　&ldquo;是故，诸比丘，常当舍此味著之想。如是，诸比丘，当作是学！&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，于舍卫城内，有一长者，适丧一子，甚爱敬念，未曾能舍。彼见子死，便生狂惑，周旋往来，不停一处。若见人时，便作是语：&ldquo;颇有见我儿乎？&rdquo;</p>
<p style="text-align: left">
	　　尔时，彼人渐渐往至祇洹精舍，到世尊所，在一面住。尔时，彼人白世尊曰：&ldquo;瞿昙<a>沙门</a>，颇见我儿乎？&rdquo;</p>
<p style="text-align: left">
	　　世尊告长者曰：&ldquo;何故颜貌不悦，诸根错乱？&rdquo;</p>
<p style="text-align: left">
	　　尔时，长者报瞿昙曰：&ldquo;焉得不尔？所以然者？我今唯有一子，舍我无常，甚爱敬念，未曾离目前；哀愍彼子，故令我生狂。我今问沙门，见我儿耶？&rdquo;</p>
<p style="text-align: left">
	　　世尊告曰：&ldquo;如是，长者，如汝所问：生、老、病、死，世之常法；恩爱别离苦、怨憎会苦，子舍汝无常，岂得不念乎？&rdquo;</p>
<p style="text-align: left">
	　　尔时，彼人闻世尊所说，不入其怀，便舍而退去；前行见人，复作是语：&ldquo;沙门瞿昙说言曰：&lsquo;恩爱分别，便有快乐。&rsquo;如沙门所说，为审尔不？&rdquo;</p>
<p style="text-align: left">
	　　前人对曰：&ldquo;恩爱别离，有何乐哉？&rdquo;</p>
<p style="text-align: left">
	　　当于尔时，去舍卫城不远，有众多人而共博戏。尔时，彼人便作是念：&ldquo;此诸男子聪明智慧，无事不知。我今当以此义问彼诸人。&rdquo;</p>
<p style="text-align: left">
	　　尔时，即诣博戏所，问众人曰：&ldquo;沙门瞿昙向我说曰：&lsquo;恩爱别离苦、怨憎会苦，此者快乐。&rsquo;诸人等今于意云何？&rdquo;</p>
<p style="text-align: left">
	　　是时，诸博戏者报斯人曰：&ldquo;恩爱别离，有何乐哉？言快乐者，此义不然。&rdquo;</p>
<p style="text-align: left">
	　　是时，彼人便作是念：&ldquo;审知如来言终不虚妄！云何恩爱别离，当有乐耶？此义不然。&rdquo;</p>
<p style="text-align: left">
	　　尔时，彼人入舍卫城，至宫门外称：&ldquo;沙门瞿昙而作是教：&lsquo;恩爱别离、怨憎之会，此者快乐。&rsquo;&rdquo;</p>
<p style="text-align: left">
	　　尔时，舍卫城及中宫内，普传此语，靡不周遍。当于尔时，大王波斯匿及摩利夫人，共在高楼之上相娱乐戏。尔时，王波斯匿告摩利夫人曰：&ldquo;沙门瞿昙审有斯语：&lsquo;恩爱离别、怨憎之会，此皆快乐。&rsquo;&rdquo;</p>
<p style="text-align: left">
	　　夫人报曰：&ldquo;吾不从如来闻此言教，设当如来有此教者，事亦不虚。&rdquo;</p>
<p style="text-align: left">
	　　王波斯匿告曰：&ldquo;犹如师教<a>弟子</a>：&lsquo;为是、舍是。&rsquo;弟子报言：&lsquo;如是，大师。&rsquo;汝今摩利亦复如是，彼瞿昙沙门虽作是说，汝应作是言：&lsquo;如是不异，无有虚妄。&rsquo;然卿速去，不须在吾前立。&rdquo;</p>
<p style="text-align: left">
	　　尔时，摩利夫人语竹膊<a>婆罗门</a>曰：&ldquo;汝今往诣祇洹精舍，到如来所，持我名字，礼世尊足，复以此义具白世尊云：&lsquo;舍卫城内及中宫人有此言论：&ldquo;沙门瞿昙言：恩爱别离、怨憎合会，此皆快乐。&rdquo;不审世尊有此教耶？&rsquo;若世尊有所言说者，汝善承受，还向我说。&rdquo;</p>
<p style="text-align: left">
	　　是时，竹膊婆罗门受夫人教敕，寻往至祇洹精舍，到世尊所，共相问讯；共相问讯已，在一面坐。</p>
<p style="text-align: left">
	　　时，彼梵志白世尊曰：&ldquo;摩利夫人礼世尊足，问讯如来起居轻利，游步康强乎？训化盲冥，得无劳耶？&rdquo;复作是语：&ldquo;此舍卫城内普传此言：&lsquo;沙门瞿昙而作是教：恩爱别离、怨憎之会，此乐快哉！&rsquo;不审世尊有是言教耶？&rdquo;</p>
<p style="text-align: left">
	　　尔时，世尊告竹膊婆罗门曰：&ldquo;于此舍卫城内，有一长者丧失一子，彼念此子，狂惑失性，东西驰走，见人便问：&lsquo;谁见我子？&rsquo;然婆罗门，恩爱别离苦、怨憎会苦，此皆无有欢乐。昔日此舍卫城中，复有一老母无常，亦复狂惑，不识东西；复有一老父无常；亦复有兄弟姊妹皆悉无常。彼见此无常之变，生狂失性，不识东西。婆罗门，昔日此舍卫城中有一人新迎妇，端正无双。尔时，彼人未经几时，便自贫穷。时，彼妇父母见此人贫，便生此念：&lsquo;吾当夺女，更嫁与余人。&rsquo;彼人窃闻妇家父母欲夺吾妇，更嫁与余家。尔时，彼人衣里带利刀，便往至妇家。当于尔时，彼妇在墙外纺作。是时，彼人往至妇父母家问：&lsquo;我妇今为所在？&rsquo;妇母报言：&lsquo;卿妇在墙外阴中纺作。&rsquo;尔时，彼人便往至妇所；到已，问妇曰：&lsquo;云卿父母欲夺汝更余嫁耶？&rsquo;妇报言：&lsquo;信有此语，然我不乐闻此言耶！&rsquo;尔时，彼人即拔利剑，取妇刺杀，复取利剑，自刺其腹，并复作是语：&lsquo;我二人俱取死。&rsquo;婆罗门，当以此方便，知恩爱别离、怨憎会苦，此皆愁忧，实不可言！&rdquo;</p>
<p style="text-align: left">
	　　尔时，竹膊婆罗门白世尊曰：&ldquo;如是，世尊，有此诸恼，实苦不乐。所以然者？昔我有一子，舍我无常，昼夜追忆，不离心怀。时我念儿，心意狂惑，驰走东西，见人便问：&lsquo;谁见我儿？&rsquo;沙门瞿昙今所说者，诚如所言。国事烦多，欲还所止。&rdquo;</p>
<p style="text-align: left">
	　　世尊告曰：&ldquo;今正是时。&rdquo;</p>
<p style="text-align: left">
	　　竹膊婆罗门即从座起，绕佛三匝而去；往来至摩利夫人所，以此因缘具白夫人。</p>
<p style="text-align: left">
	　　时，摩利夫人复至波斯匿王所，到已，白大王曰：&ldquo;今欲有所问，惟愿大王事事见报！云何，大王，为念琉璃王子不？&rdquo;</p>
<p style="text-align: left">
	　　王报言：&ldquo;甚念爱愍，不去心首。&rdquo;</p>
<p style="text-align: left">
	　　夫人问曰：&ldquo;若当王子有迁变者，大王，为有忧也？&rdquo;</p>
<p style="text-align: left">
	　　王复报言：&ldquo;如是，夫人，如汝所言。&rdquo;</p>
<p style="text-align: left">
	　　夫人问曰：&ldquo;大王当知：恩爱别离，皆兴愁想。云何，大王，为念伊罗王子乎？&rdquo;</p>
<p style="text-align: left">
	　　王报言：&ldquo;我甚爱敬！&rdquo;</p>
<p style="text-align: left">
	　　夫人问曰：&ldquo;大王，若当王子有迁变者，有愁忧耶？</p>
<p style="text-align: left">
	　　王报言：&ldquo;甚有愁忧！&rdquo;</p>
<p style="text-align: left">
	　　夫人报言：&ldquo;当以此方便，知恩爱别离，无有欢乐。云何，大王，念萨罗陀刹利种不？&rdquo;</p>
<p style="text-align: left">
	　　王报言：&ldquo;甚爱敬念！&rdquo;</p>
<p style="text-align: left">
	　　夫人言：&ldquo;云何，大王，若使萨罗陀夫人有变易者，大王为有忧耶？&rdquo;</p>
<p style="text-align: left">
	　　王报言：&ldquo;吾有愁忧。&rdquo;</p>
<p style="text-align: left">
	　　夫人言：&ldquo;大王，当知恩爱别离，此皆是苦。&rdquo;</p>
<p style="text-align: left">
	　　夫人言：&ldquo;王念我不？&rdquo;</p>
<p style="text-align: left">
	　　王言：&ldquo;我爱念汝。&rdquo;</p>
<p style="text-align: left">
	　　夫人言：&ldquo;设当我身有变易者，大王有愁忧乎？&rdquo;</p>
<p style="text-align: left">
	　　王言：&ldquo;设汝身有变易，便有愁忧。&rdquo;</p>
<p style="text-align: left">
	　　&ldquo;大王，当以此方便，知恩爱别离、怨憎合会，无欢乐心。&rdquo;</p>
<p style="text-align: left">
	　　夫人言：&ldquo;云何，大王，念迦尸、拘萨罗人民乎？&rdquo;</p>
<p style="text-align: left">
	　　王言：&ldquo;我甚爱念迦尸、拘萨罗人民！&rdquo;</p>
<p style="text-align: left">
	　　夫人言：&ldquo;迦尸、拘萨罗人民设当变易者，大王有愁忧乎？&rdquo;</p>
<p style="text-align: left">
	　　王言：&ldquo;迦尸、拘萨罗人民当有变易者，我命不存，况言愁忧乎？所以然者？我因迦尸、拘萨罗国人民力，当得自存。以此方便，知命尚不存，何况不生愁忧乎？&rdquo;</p>
<p style="text-align: left">
	　　夫人言：&ldquo;以此知之，恩爱别离，皆有此苦，无有欢乐。&rdquo;</p>
<p style="text-align: left">
	　　尔时，王波斯匿右膝著地，叉手合掌而向世尊，作是说：&ldquo;甚奇！甚奇！彼世尊而说此法。若当彼沙门瞿昙来者，尔乃可得共言论。&rdquo;复语夫人：&ldquo;自今以后，当更看汝胜于常日，所著服饰与吾无异。&rdquo;</p>
<p style="text-align: left">
	　　尔时，世尊闻摩利夫人与大王立此论本，告诸比丘：&ldquo;摩利夫人甚大聪明，设当王波斯匿问我此语者，我亦当以此义向彼王说之，如夫人向王所说而无有异。&rdquo;</p>
<p style="text-align: left">
	　　又告诸比丘：&ldquo;我声闻中第一得证优婆斯，笃信牢固，所谓摩利夫人是。&rdquo;</p>
<p style="text-align: left">
	　　尔时，诸比丘闻佛所说，欢喜奉行。</p>
<p style="text-align: left">
	　　闻如是：一时，佛在拔祇国尸牧摩罗山鬼林鹿园中。</p>
<p style="text-align: left">
	　　尔时，那忧罗公长者往至世尊所，头面礼足，在一面坐；须臾退坐，白世尊曰：&ldquo;我今年朽，加复抱病，多诸忧恼。惟愿世尊随时教训，使众生类长夜获安隐！&rdquo;</p>
<p style="text-align: left">
	　　尔时，世尊告长者曰：&ldquo;如汝所言，身多畏痛，何可恃怙？但以薄皮而覆其上。长者当知：其有依凭此身者，正可见须臾之乐；此是愚心，非智慧者所贵。是故，长者，虽身有病，令心无病。如是，长者，当作是学！</p>
<p style="text-align: left">
	　　尔时，长者闻说斯言，从座起，礼世尊足，便退而去。</p>
<p style="text-align: left">
	　　尔时，长者复作是念：&ldquo;我今可往至尊者<a>舍利弗</a>所问斯义。&rdquo;是时，<a>舍利</a>弗去彼不远，在树下坐。是时，那优罗公往至舍利弗所，头面礼足，在一面坐。</p>
<p style="text-align: left">
	　　是时，舍利弗问长者：&ldquo;颜貌和悦，诸根寂静，必有所因。长者，故当从佛闻法耶？&rdquo;</p>
<p style="text-align: left">
	　　时，长者白舍利弗言：&ldquo;云何，尊者舍利弗，颜貌焉得不和悦乎？所以然者？向者世尊以<a>甘露</a>之法，溉灌胸怀。&rdquo;</p>
<p style="text-align: left">
	　　舍利弗言：&ldquo;云何，长者，以甘露之法，溉灌胸怀？&rdquo;</p>
<p style="text-align: left">
	　　长者报言：&ldquo;于是，舍利弗，我至世尊所，头面礼足，在一面坐。尔时，我白世尊曰：&lsquo;年朽长大，恒抱疾病，多诸苦痛，不可称计。惟愿世尊分别此身，普使众生，获此安隐！&rsquo;尔时，世尊便告我言：&lsquo;如是，长者，此身多诸衰苦，但以薄皮而覆其上。长者当知：其有恃怙此身者，正可有斯须臾之乐，不知长夜受苦无量。是故，长者，此身虽有患，当使心无患。如是，长者，当作是学！&rsquo;世尊以此甘露之法，而见溉灌。&rdquo;</p>
<p style="text-align: left">
	　　舍利弗言：&ldquo;云何，长者，更不重问如来此义乎？云何身有患、心有患？云何身有病、心无病？&rdquo;</p>
<p style="text-align: left">
	　　长者白舍利弗言：&ldquo;实无此辩重问世尊，身有患、心有患，身有患、心无患。尊者舍利弗必有此辩，愿具分别！&rdquo;</p>
<p style="text-align: left">
	　　舍利弗言：&ldquo;谛听！谛听！善思念之，吾当与汝广演其义。&rdquo;</p>
<p style="text-align: left">
	　　对曰：&ldquo;如是，舍利弗。&rdquo;从彼受教。</p>
<p style="text-align: left">
	　　舍利弗告长者曰：&ldquo;于是，长者，凡夫之人不见<a>圣人</a>，不受圣教，不顺其训；亦不见善知识，不与善知识从事。彼计色为我，色是我所，我是色所；色中有我，我中有色，彼色、我色合会一处。彼色、我色以集一处，色便败坏，迁移不停，于中复起愁忧苦恼。痛、想、行、识皆观我有识，识中有我，我中有识，彼识、我识合会一处。彼识、我识以会一处，识便败坏，迁移不停，于中复起愁忧苦恼。如是，长者，是为身亦有患，心亦有患。&rdquo;</p>
<p style="text-align: left">
	　　长者问舍利弗曰：&ldquo;云何身有患、心无患耶？&rdquo;</p>
<p style="text-align: left">
	　　舍利弗言：&ldquo;于是，长者，贤圣弟子承事圣贤，<a>修行</a>禁法，与善知识从事，亲近善知识。彼亦不观我有色；不见色中有我，我中有色；不见色是我所，我是色所。彼色迁转不住，彼色以移易，不生愁忧、苦恼、忧色之患；亦复不见痛、想、行、识。不见识中有我，我中有识；亦不见识我所，亦不见我所识。彼识、我识以会一处，识便败坏，于中不起愁忧、苦恼。如是，长者，是为身有患而心无患。是故，长者，当作是习，遗身去心，亦无染著。如是，长者，当作是学！&rdquo;</p>
<p style="text-align: left">
	　　尔时，那忧罗公闻舍利弗所说，欢喜奉行。</p>
<p style="text-align: left">
	　　闻如是：一时，佛在舍卫国祇树给孤独园。</p>
<p style="text-align: left">
	　　尔时，世尊与数千万众，前后围绕而为<a>说法</a>。尔时，江侧婆罗门身负重担，便至世尊所；到已，舍担一面，在世尊所，默然而住。尔时，彼婆罗门作是思惟：&ldquo;今日沙门瞿昙与数千万众，前后围绕而为说法；我今清净，与沙门瞿昙等无有异。所以然者？沙门瞿昙食好粳粮，种种肴馔；今我食果蓏以自济命。&rdquo;</p>
<p style="text-align: left">
	　　尔时，世尊以知婆罗门心中所念，告诸比丘：&ldquo;其有众生以二十一结染著心者，当观彼人必堕恶趣，不生善处。云何为二十一结？瞋心结、恚害心结、睡眠心结、调戏心结、疑是心结、怒为心结、忌为心结、恼为心结、嫉为心结、憎为心结、无惭心结、无愧心结、幻为心结、奸为心结、伪为心结、诤为心结、骄为心结、慢为心结、妒为心结、增上慢为心结、贪为心结。诸比丘，若有人有此二十一结染著心者，当观其人必堕恶趣，不生善处。犹如白氎新衣，久久朽故，多诸尘垢，意欲染成其色，青、黄、赤、黑终不得成。何以故？以有尘垢故。如是，比丘，若有人以此二十一结染著心者，当观其人必堕恶趣，不生善处。</p>
<p style="text-align: left">
	　　&ldquo;设复有人无此二十一结染著心者，当知斯人必生天上，不堕<a>地狱</a>中。犹如新净白氎，随意欲作何色，青、黄、赤、黑必成其色，终不败坏。所以然者？以其净故。此亦如是，其有无此二十一结染著心者，当观其人必生天上，不堕恶趣。</p>
<p style="text-align: left">
	　　&ldquo;若彼贤圣弟子起瞋恚心结，观已，便能息之。起恚害心结、起睡眠心结、起调戏心结、起疑心结、起怒心结、起忌心结、起恼心结、起嫉心结、起憎心结、起无惭心结、起无愧心结、起幻心结、起奸心结、起伪心结、起诤心结、起骄心结、起慢心结、起妒心结、起增上慢心结、起贪心结。</p>
<p style="text-align: left">
	　　&ldquo;若彼贤圣弟子无瞋、无恚、无有愚惑，心意和悦，以慈心普满一方而自娱乐；二方、三方、四方亦尔。四维上下，于一切中，一切亦一切<a>世间</a>，以无限无量，不可称计，心无恚怒而自游戏。以此慈心，遍满其中，得欢喜已，心意便正。复以悲心普满一方而自娱乐；二方、三方、四方亦尔。四维上下，于一切中，一切亦一切世间，以无量无限，不可称计，心无恚怒而自游戏。以此悲心，遍满其中，得欢喜已，心意便正。复以喜心普满一方而自娱乐；二方、三方、四方亦尔。四维上下，于一切中，一切亦一切世间，以无量无限，不可称计，心无恚怒而自游戏。以此喜心，遍满其中，得欢喜已，心意便正。复以护心普满一方而自娱乐；二方、三方、四方亦尔。四维上下，于一切中，一切亦一切世间，以无量无限，不可称计，心无恚怒而自游戏。以此护心，遍满其中，得欢喜已，心意便正，便于如来所成于信根，根本不移，竖高显幢，不可移动。诸天、龙、神、阿须伦、沙门、婆罗门，或世人民，于中得欢喜，心意便正。此是如来、至真、等正觉、明行成为、善逝、世间解、无上士、道法御、<a>天人</a>师，号佛、众佑，于中得欢喜，心意便正，亦复成就于法。如来法者，甚为清净，不可移动，人所爱敬。如是智者当作是观，便于中而得欢喜，亦复成就于众。如来圣众甚为清净，性行纯和，法法成就：戒成就、三昧成就、智慧成就、<a>解脱</a>成就、解脱见慧成就。圣众者，四双八辈。此是如来圣众，可敬可贵，实可承事。于中得欢喜，心意便正。</p>
<p style="text-align: left">
	　　&ldquo;彼复以此三昧，心清净无瑕秽，诸结使尽，亦无沾污，性行柔软，逮于神通，便得自识无量<a>宿命</a>事，所从来处，靡不知之。若一生、二生、三生、四生、五生、十生、二十生、三十生、四十生、五十生、百生、千生、百千生，成败劫、不成败劫、成败不成败劫、无数成败劫、无数不成败劫，我曾在彼，字某、名某、姓某，如是生、如是食、受如是苦乐，受命长短，从彼终生彼间，从彼终生此间，如是自识无数宿命事。</p>
<p style="text-align: left">
	　　&ldquo;复以此三昧，心清净无瑕秽，知众生心所念之事。彼复以天眼观众生类：有生者、有终者，善色、丑色，善趣、恶趣，若好、若丑，随众生行所作果报，皆悉知之。或有众生，身行恶，口行恶，心行恶，诽谤贤圣，邪见造邪见行，身坏命终，生三恶道，趣泥犁中。或复有众生，身行善，口行善，意行善，不诽谤贤圣，<a>正见</a>、无有邪见，身坏命终，生天上善处。是谓清净天眼观众生类：有生者、有终者，善色、丑色，善趣、恶趣，若好，若丑，随众生行所作果报，皆悉知之。</p>
<p style="text-align: left">
	　　&ldquo;彼复以此三昧，心清净无瑕秽，无有结使，心性柔软，逮于神通。复以漏尽通而自娱乐。彼观此苦，如实知之；复观苦集，复观苦尽，复观苦出要，如实知之。彼作是观已，欲漏心得解脱，有漏心、无明漏心得解脱；已得解脱，便得解脱智：<a>生死</a>已尽，梵行已立，所作已办，更不复受有，如实知之。如是，比丘，贤圣弟子心得解脱，虽复食粳粮、善美种种肴膳，抟若须弥，终无有罪。所以然者？以无欲、尽爱故，以无瞋、尽恚故，以无愚痴、尽愚痴故，是谓比丘中比丘，则内极沐浴已。&rdquo;</p>
<p style="text-align: left">
	　　尔时，江侧婆罗门白世尊曰：&ldquo;瞿昙沙门，可往至孙陀罗江侧沐浴。&rdquo;</p>
<p style="text-align: left">
	　　世尊告曰：&ldquo;云何，婆罗门，名之为孙陀罗江水？&rdquo;</p>
<p style="text-align: left">
	　　婆罗门曰：&ldquo;孙陀罗江水是福之深渊，世之光明。其有人物在彼河水浴者，一切诸恶皆悉除尽。&rdquo;</p>
<p style="text-align: left">
	　　尔时，世尊便说此偈：</p>
<p style="text-align: left">
	　　&ldquo;此身无数劫，经历彼河浴，</p>
<p style="text-align: left">
	　　及诸小陂池，靡不悉周遍。</p>
<p style="text-align: left">
	　　愚者常乐彼，暗行不清净，</p>
<p style="text-align: left">
	　　宿罪内充躯，彼河焉能救？</p>
<p style="text-align: left">
	　　净者常快乐，禁戒清亦快，</p>
<p style="text-align: left">
	　　清者作清行，彼愿必果成。</p>
<p style="text-align: left">
	　　设护不与取，行慈不杀生，</p>
<p style="text-align: left">
	　　守诚不妄语，心等无增减，</p>
<p style="text-align: left">
	　　汝今于此浴，必获安隐处。</p>
<p style="text-align: left">
	　　彼河何所至？犹盲投乎冥。&rdquo;</p>
<p style="text-align: left">
	　　尔时，婆罗门白世尊曰：&ldquo;止！止！瞿昙，犹如偻者得伸，暗者见明，迷者示道，于暗室燃明，无目者为作眼目。如是，沙门瞿昙，无数方便说此妙法，愿听为道！&rdquo;</p>
<p style="text-align: left">
	　　尔时，江侧婆罗门即得作道，受具足戒，所以族姓子，<a>出家</a>学道，修无上梵行：生死已尽，梵行已立，所作已办，更不复受有，如实知之。是时，尊者孙陀罗谛利即成阿罗汉。</p>
<p style="text-align: left">
	　　尔时，尊者孙陀罗谛利闻佛所说，欢喜奉行。</p>
<p style="text-align: left">
	　　闻如是：一时，佛在罗阅城耆阇崛山中，与大比丘五百人俱。</p>
<p style="text-align: left">
	　　尔时，释提桓因日时已过，向暮便往至世尊所，头面礼足，在一面坐。</p>
<p style="text-align: left">
	　　尔时，释提桓因即以偈颂问如来义：</p>
<p style="text-align: left">
	　　&ldquo;能说能宣布，渡流成无漏，</p>
<p style="text-align: left">
	　　以渡生死渊，今问瞿昙义。</p>
<p style="text-align: left">
	　　我观此众生，所作福佑业，</p>
<p style="text-align: left">
	　　造行若干种，施谁福最尊？</p>
<p style="text-align: left">
	　　尊今灵鹫山，惟愿演此义，</p>
<p style="text-align: left">
	　　知释意所趣，亦为施者宣。&rdquo;</p>
<p style="text-align: left">
	　　尔时，世尊以偈答曰：</p>
<p style="text-align: left">
	　　&ldquo;四趣告福无，四果具足成，</p>
<p style="text-align: left">
	　　诸学得迹人，宜信奉其法。</p>
<p style="text-align: left">
	　　无欲亦无恚，愚尽成无漏，</p>
<p style="text-align: left">
	　　尽度一切渊，施彼成大果。</p>
<p style="text-align: left">
	　　诸此众生类，所作福德业，</p>
<p style="text-align: left">
	　　造行若干种，施僧获福多。</p>
<p style="text-align: left">
	　　此众度无量，犹海出珍宝，</p>
<p style="text-align: left">
	　　圣众亦如是，演慧光明法。</p>
<p style="text-align: left">
	　　拘翼彼善处，能施众僧者，</p>
<p style="text-align: left">
	　　获福不可计，最胜之所说。&rdquo;</p>
<p style="text-align: left">
	　　尔时，释提桓因闻佛所说已，即<a>礼佛</a>足，便于彼退而去。</p>
<p style="text-align: left">
	　　尔时，释提桓因闻佛所说，欢喜奉行。</p>
<p style="text-align: left">
	　　闻如是：一时，佛在罗阅城耆阇崛山中，与大比丘五百人俱。</p>
<p style="text-align: left">
	　　尔时，尊者<a>须菩提</a>亦在王舍城耆阇崛山侧，别作屋庐而自禅思。尔时，尊者须菩提身得苦患，甚为沉重，便作是念：&ldquo;我此苦痛为从何生？复从何灭？为至何所？&rdquo;尔时，尊者须菩提便于露地而敷坐具，直身正意，专精一心，结跏跌坐，思惟诸入欲害苦痛。</p>
<p style="text-align: left">
	　　尔时，释提桓因知尊者须菩提所念，便以偈敕波遮旬曰：</p>
<p style="text-align: left">
	　　&ldquo;善业脱诸缚，居在灵鹫山，</p>
<p style="text-align: left">
	　　今得极重患，乐空诸根定。</p>
<p style="text-align: left">
	　　速来往问疾，觐省尊上颜，</p>
<p style="text-align: left">
	　　既得获大福，种德莫过是。&rdquo;</p>
<p style="text-align: left">
	　　时，波遮旬对曰：&ldquo;如是，尊者。&rdquo;</p>
<p style="text-align: left">
	　　尔时，释提桓因将五百天人及波遮旬，譬如士夫屈伸臂顷，便从三十三天没，来至灵鹫山中，离尊者须菩提不远，复以此偈语波遮旬曰：</p>
<p style="text-align: left">
	　　&ldquo;汝今觉善业，乐禅三昧定，</p>
<p style="text-align: left">
	　　柔和清净音，令使从禅起。&rdquo;</p>
<p style="text-align: left">
	　　波遮旬对曰：&ldquo;如是。&rdquo;</p>
<p style="text-align: left">
	　　尔时，波遮旬从释提桓因闻语已，便调琉璃之琴，前至须菩提所，便以此偈叹须菩提曰：</p>
<p style="text-align: left">
	　　&ldquo;结尽永无余，诸念不错乱，</p>
<p style="text-align: left">
	　　诸尘垢悉尽，愿速从禅觉。</p>
<p style="text-align: left">
	　　心息渡有河，降魔度诸结，</p>
<p style="text-align: left">
	　　功德如大海，愿速从定起。</p>
<p style="text-align: left">
	　　眼净如莲华，诸秽永不著，</p>
<p style="text-align: left">
	　　无归与作归，空定速时起。</p>
<p style="text-align: left">
	　　渡四流无为，善解无老病，</p>
<p style="text-align: left">
	　　以脱有为灾，唯尊时定觉。</p>
<p style="text-align: left">
	　　五百天在上，释主躬自来，</p>
<p style="text-align: left">
	　　欲觐圣尊颜，解空速时起。&rdquo;</p>
<p style="text-align: left">
	　　尔时，尊者须菩提即从座起，复叹波遮旬曰：&ldquo;善哉！波遮旬，汝今音与琴合，琴与音合，而无有异。然琴音不离歌音，歌音不离琴音，二声共合，乃成妙声。&rdquo;</p>
<p style="text-align: left">
	　　尔时，释提桓因便往至尊者须菩提所，头面礼足，在一面坐。尔时，释提桓因白须菩提言：&ldquo;云何，善业，所抱患苦有增损乎？今此身病为从何生？身生耶？意生乎？&rdquo;</p>
<p style="text-align: left">
	　　尔时，尊者须菩提语释提桓因言：&ldquo;善哉！拘翼，法法自生，法法自灭；法<a>法相</a>动，法法自息。犹如，拘翼，有毒药，复有害毒药。天帝释，此亦如是，法法相乱，法法自息，法能生法，黑法用白法治，白法用黑法治。天帝释，贪欲病者用不净治，瞋恚病者用慈心治，愚痴病者用智慧治。如是，释提桓因，一切所有皆归于空，<a>无我</a>、无人，无寿、无命，无士、无夫，无形、无像，无男、无女。犹如，释提桓因，风坏大树，枝叶雕落；雷雹坏苗，华果初茂，无水自萎；天降时雨，生苗得存。如是，天帝释，法法相乱，法法自定。我本所患疼<a>痛苦</a>恼，今日已除，无复患苦。&rdquo;</p>
<p style="text-align: left">
	　　是时，释提桓因白须菩提言：&ldquo;我亦有愁忧苦恼，今闻此法无复有愁忧。众事猥多，欲还天上。已亦有事及诸天事，皆悉猥多。&rdquo;</p>
<p style="text-align: left">
	　　时，须菩提言：&ldquo;今正是时，宜可时去。&rdquo;</p>
<p style="text-align: left">
	　　是时，释提桓因即从座起，前礼须菩提足，绕三匝而去。</p>
<p style="text-align: left">
	　　是时，尊者须菩提便说此偈：</p>
<p style="text-align: left">
	　　&ldquo;能仁说此语，根本悉具足，</p>
<p style="text-align: left">
	　　智者获安隐，闻法息诸病。&rdquo;</p>
<p style="text-align: left">
	　　尔时，释提桓因闻尊者须菩提所说，欢喜奉行。</p>
<p style="text-align: left">
	　　调达及二经，皮及利师罗，</p>
<p style="text-align: left">
	　　竹膊、孙陀利，善业、释提桓。</p>
		

	
	

		</div></div><hr><script charset='utf-8' src='../../js/footer.js'></script></body></html>