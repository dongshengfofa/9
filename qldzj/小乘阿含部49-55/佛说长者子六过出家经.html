<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说长者子六过出家经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说长者子六过出家经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说长者子六过<a>出家</a>经</strong></p>
<p style="text-align: left">　　闻如是。一时婆伽婆在舍卫城祇树给孤独园。尔时<a>僧伽</a>罗摩长者子。乃至六出家为道便。往至<a>世尊</a>所。头面礼足在一面立。时僧伽罗摩长者子白世尊言。愿世尊听出家学道。时僧伽罗摩得出家学道。时世尊告僧伽罗摩<a>比丘</a>。汝当行二法。云何为二。止观是也。僧伽罗摩比丘白佛言。甚解世尊。甚解如来。世尊告曰。我取要而说。云何言甚解耶。僧伽罗摩白佛言。止者诸结永息。观者世尊。观一切诸法。世尊告曰。善哉善哉。僧伽罗摩。我取要<a>说法</a>能广分别。时僧伽罗摩即从佛受如此教。在闲静处而思惟此义。在闲静处思惟此义已。族姓子剃除须发着三法衣。以信坚固出家学道修无上梵行尽<a>生死</a>原梵行已立所作已办。更不复受母胞胎。时尊者僧伽罗摩便成阿<a>罗汉果</a>。时僧伽罗摩未出家时有妇母在。闻女夫出家。僧伽罗摩长者子乃至七反。于如来所出家学道。更不习欲舍家业仆从。时僧伽罗摩妇母便将女诣僧伽罗摩比丘所。在前默然立再三叹息。便作是语。汝僧伽罗摩。无义无礼不端思惟舍我女。于如来所出家学道。诸有舍卫城王及大臣长者<a>婆罗门</a>刹利。见我女者悉皆迷惑莫知所在。如常怀敬念愿与居止。汝不思惟而弃我女。时尊者僧伽罗摩便说偈言。</p>
<p style="text-align: left">　　此外更无要此外亦无比</p>
<p style="text-align: left">　　此外更无观善虑无过此</p>
<p style="text-align: left">　　尔时尊者僧伽罗摩妇母。语僧伽罗摩言。我女意有何咎何过。乃使汝捐弃。于如来所出家学道。时尊者僧伽罗摩。便说偈曰。</p>
<p style="text-align: left">　　恶口常诽谤嫉姤心怀奸</p>
<p style="text-align: left">　　嗔恚喜妄语如来说大恶</p>
<p style="text-align: left">　　尔时尊者僧伽罗摩妇及妇母。从头至足皆悉观。此比丘从足至头亦复悉观。我尊者僧伽罗摩足。便作是言。愿尊者。忏悔我愚痴所为亦不别真。僧伽罗摩言。愿妹常安隐<a>寿命</a>延长。时僧伽罗摩妇便语母言。僧伽罗摩称我为妹。此必不复乐欲。便语僧伽罗摩言。愿尊者僧伽罗摩。忏悔愚痴所为然不别真。僧伽罗摩言。愿妹安隐寿命延长。时僧伽罗摩妇及妇母。头面礼足绕三匝。再三叹息便退去。时尊者阿难。从舍卫城遥见尊者僧伽罗摩妇及妇母。见已便作是语。诸妹见僧伽罗摩不耶。僧伽罗摩妇对曰。见僧伽罗摩亦与言语。然我愿不果。时尊者阿难。默然而行。时尊者阿难还自诣房。收摄衣钵澡手洗足。以尼师檀着肩上诣世尊所。头面礼足在一面坐。须臾退坐以此因缘具白世尊。尔时世尊便说偈曰。</p>
<p style="text-align: left">　　腐树求萌芽火中求水渧</p>
<p style="text-align: left">　　水中而求火无欲而求欲</p>
<p style="text-align: left">　　尔时世尊告诸比丘。我声闻中第一比丘能降伏魔。所谓僧伽罗摩比丘是。尔时诸比丘闻佛所说。<a>欢喜</a>奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>