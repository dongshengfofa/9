<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 别译杂阿含经初诵' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 别译杂阿含经初诵</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 别译杂阿含经初诵</strong></p>
<p style="text-align: left">
	　　（八四）</p>
<p style="text-align: left">
	　　如是我闻。一时佛在舍卫国祇树给孤独园。尔时有一<a>婆罗门</a>。往诣佛所。问讯佛已。在于佛前。而说偈言。</p>
<p style="text-align: left">
	　　云何戒具足威仪不阙减</p>
<p style="text-align: left">
	　　修习何等业成就何等法</p>
<p style="text-align: left">
	　　而能得名为三明婆罗门</p>
<p style="text-align: left">
	　　尔时<a>世尊</a>说偈答曰。</p>
<p style="text-align: left">
	　　能知于<a>宿命</a>见天及恶趣</p>
<p style="text-align: left">
	　　尽于<a>生死</a>有三通并三明</p>
<p style="text-align: left">
	　　心得好<a>解脱</a>断欲及一切</p>
<p style="text-align: left">
	　　成就上三明我名为三明</p>
<p style="text-align: left">
	　　时婆罗门闻佛所说。踊跃<a>欢喜</a>。退坐而去。</p>
<p style="text-align: left">
	　　（八五）</p>
<p style="text-align: left">
	　　如是我闻。一时佛在舍卫国祇树给孤独园。尔时世尊晨朝着衣持钵。阿难从佛向舍卫城。时于粪聚窟中。见<a>夫妻</a>二人。年几老大。柱杖战栗。如老鹳雀。佛遥见已。告阿难言。汝见夫妻二人极为老朽在粪窟中不。阿难白佛言。唯然已见。佛告阿难。如斯老人。若年少时。在舍卫城中。应为第一长者。剃除须发。被服法衣。应得<a>罗汉</a>。若少年时。聚积财钱。应为第二长者。若<a>出家</a>者。剃除须发。被服法衣。应得阿那含。若第三时。聚集钱财。应为第三长者。剃除须发。被服法衣。应得须陀洹。如今老熟。亦不能聚财。不能精勤。亦不得上人法。</p>
<p style="text-align: left">
	　　尔时世尊即说偈言。</p>
<p style="text-align: left">
	　　少不修梵行亦不聚财宝</p>
<p style="text-align: left">
	　　犹如老鹳雀迻止守空池</p>
<p style="text-align: left">
	　　不修于梵行壮不聚财宝</p>
<p style="text-align: left">
	　　念壮所好乐住立如曲弓</p>
<p style="text-align: left">
	　　佛说是已。诸<a>比丘</a>闻佛所说。欢喜奉行。</p>
<p style="text-align: left">
	　　（八六）</p>
<p style="text-align: left">
	　　如是我闻。一时佛在舍卫国祇树给孤独园。尔时有一老婆罗门。年耆根熟。先于往日。多造众恶。极为粗弊。毁犯所禁。不信福善。不先作福。临终之时。无所依止。往诣佛所。问讯佛已。在一面坐。而白佛言。世尊。我于往日。多造众恶。极为粗弊。毁犯所禁。不能修福。又不修善。亦复不能先作福德。临终之时。无所依止。佛言。实如汝语。老婆罗门言。善哉瞿昙。当为我说。使我长夜获于安乐。得义得利。佛言。实如汝说。汝于往日。身口意业。不作善行。毁犯禁戒。不修福德。不能先造。临命终时。作所怙恃。汝于今者。实为衰老。先造众罪。所作粗恶。不造福业。不修善行。不能先造。可畏之时。所归依处。譬如有人。将欲死时。思愿逃避。入善舍宅。以自救护。如是之事。都不可得。是故今当身修善行。意口亦然。若三业善。临命之时。即是舍宅。可逃避处。</p>
<p style="text-align: left">
	　　尔时世尊即说偈言。</p>
<p style="text-align: left">
	　　人生<a>寿命</a>促必将付于死</p>
<p style="text-align: left">
	　　衰老之所侵无有能救者</p>
<p style="text-align: left">
	　　是以应畏死唯有入<a>佛法</a></p>
<p style="text-align: left">
	　　若修善法者是则归依处</p>
<p style="text-align: left">
	　　佛说是已。第二经无差别。应求归依处。大人宜修善。第三长行别。偈则不同。偈言。</p>
<p style="text-align: left">
	　　壮盛及衰老三时皆过去</p>
<p style="text-align: left">
	　　余命既无几常为老所患</p>
<p style="text-align: left">
	　　近到阎王际婆罗门欲生</p>
<p style="text-align: left">
	　　二间无住处汝都无资粮</p>
<p style="text-align: left">
	　　应作小明灯依凭于精勤</p>
<p style="text-align: left">
	　　前除于诸使不复生老死</p>
<p style="text-align: left">
	　　（八七）</p>
<p style="text-align: left">
	　　如是我闻。一时佛在舍卫国祇树给孤独园。尔时有一老婆罗门。往至佛所。问讯佛已。在一面坐。白佛言。世尊。吾今朽迈。往昔已来。造作众恶。未曾作福。未更修善。又所不行离于怖畏救护之法。善哉瞿昙。为我<a>说法</a>。使我命终有所救护。屋宅归依逃避之处。佛告婆罗门。<a>世间</a>炽然。何谓炽然。谓老病死。以是之故。应身修善。口意亦然。汝都不修身口意善。汝今若能于身口意修于善者。即是汝之船济。乃至死时能为汝救护。为汝屋宅。为汝归依逃避之处。</p>
<p style="text-align: left">
	　　尔时世尊即说偈言。</p>
<p style="text-align: left">
	　　譬如失火家焚烧于屋宅</p>
<p style="text-align: left">
	　　宜急出财宝以置无火处</p>
<p style="text-align: left">
	　　生老病死火焚烧于众生</p>
<p style="text-align: left">
	　　宜应修惠施赈众于贫穷</p>
<p style="text-align: left">
	　　世间金宝等王贼水火侵</p>
<p style="text-align: left">
	　　死时悉舍离无有随人者</p>
<p style="text-align: left">
	　　施逐人不舍犹如坚牢藏</p>
<p style="text-align: left">
	　　王贼及水火无能侵夺者</p>
<p style="text-align: left">
	　　悭贪不布施是名常睡眠</p>
<p style="text-align: left">
	　　修施济匮乏是名为<a>觉悟</a></p>
<p style="text-align: left">
	　　佛说是已。诸比丘闻佛所说。欢喜奉行。</p>
<p style="text-align: left">
	　　（八八）</p>
<p style="text-align: left">
	　　如是我闻。一时佛在舍卫国祇树给孤独园。尔时乌答摩纳往至佛所。问讯佛已在一面坐。而作是言。瞿昙。我<a>如法</a>乞财。供养父母。又以正理。使得乐处。正理供给。得大福不。佛言。如是供养实得大福。佛言。摩纳。不限汝也。一切如法乞财。又以正理供养父母。正理使乐。正理供给。获无量福。何以故。当知是人梵天即在其家。若正理供养父母。是阿阇梨即在其家。若能正理供养父母。正理得乐。一切皆遥敬其家。若能正理供养父母。正理使乐。正理供给。当知大天即在其家。若能正理供养父母。正理与乐供给。当知一切诸天即在其家。何以故。梵天王由正理供养父母故。得生梵世。若欲供养阿阇梨者。供养父母。即是阿阇梨。若欲<a>礼拜</a>。先应礼拜父母。若欲事火。先当供养父母。若欲事天。先当供养父母。即是供养诸天。</p>
<p style="text-align: left">
	　　尔时世尊即说偈言。</p>
<p style="text-align: left">
	　　梵天及火神阿阇梨诸天</p>
<p style="text-align: left">
	　　若供养彼者应奉养二亲</p>
<p style="text-align: left">
	　　今世得名誉来世生梵天</p>
<p style="text-align: left">
	　　（八九）</p>
<p style="text-align: left">
	　　如是我闻。一时佛在舍卫国祇树给孤独园。尔时有一摩纳。名优北伽。往诣佛所。稽首问讯。在一面坐。白佛言。世尊。婆罗门如法乞财。聚设大祀。教他设祀。如是之祀。为当作祀。为当不作。尔时世尊说偈答言。</p>
<p style="text-align: left">
	　　马脂及人脂牛脂并美食</p>
<p style="text-align: left">
	　　吸风开祀门此六名大祀</p>
<p style="text-align: left">
	　　作业虽广大仙圣所毁呰</p>
<p style="text-align: left">
	　　牂羊及羖羊牛王诸小牛</p>
<p style="text-align: left">
	　　一切<a>杀生</a>类此不为正祀</p>
<p style="text-align: left">
	　　如是是邪祀众圣所不过</p>
<p style="text-align: left">
	　　若设正祀者终不恼群生</p>
<p style="text-align: left">
	　　不害有生命设祀断诸有</p>
<p style="text-align: left">
	　　是名为正祀若设如是祀</p>
<p style="text-align: left">
	　　大仙必往彼施及祀场余</p>
<p style="text-align: left">
	　　宜与彼应供清净心惠施</p>
<p style="text-align: left">
	　　时施施何处当施胜<a>福田</a></p>
<p style="text-align: left">
	　　云何胜福田所谓修梵行</p>
<p style="text-align: left">
	　　若能如是施斯名广大祀</p>
<p style="text-align: left">
	　　设如是大祀以如法聚财</p>
<p style="text-align: left">
	　　净水手自与若能如是施</p>
<p style="text-align: left">
	　　诸天生信敬名为自他利</p>
<p style="text-align: left">
	　　必获大果报如是设大祀</p>
<p style="text-align: left">
	　　唯有智者能能生于净信</p>
<p style="text-align: left">
	　　亦得心解脱恼害不能加</p>
<p style="text-align: left">
	　　得世间众乐得生于胜处</p>
<p style="text-align: left">
	　　是名为智者所设之大祀</p>
<p style="text-align: left">
	　　佛说是已。优北伽摩纳闻佛所说。欢喜而去。</p>
<p style="text-align: left">
	　　（九○）</p>
<p style="text-align: left">
	　　如是我闻。一时佛在舍卫国祇树给孤独园。时有摩纳。名优北伽。往诣佛所。稽首问讯。在一面坐。白佛言。世尊。婆罗门如法乞财。聚敛大祀。教他设祀。如是之祀。为当作祀。为当不作。尔时世尊说偈答言。</p>
<p style="text-align: left">
	　　施设大祀具不扰害群生</p>
<p style="text-align: left">
	　　若能如是祀所作皆清净</p>
<p style="text-align: left">
	　　是名祀深隐梵<a>行者</a>所受</p>
<p style="text-align: left">
	　　现于世间中名闻极远者</p>
<p style="text-align: left">
	　　远离于战诤如是祀可赞</p>
<p style="text-align: left">
	　　诸佛所称善祀及祀之道</p>
<p style="text-align: left">
	　　以清净惠施宜施彼应供</p>
<p style="text-align: left">
	　　施时施何处斯名广大祀</p>
<p style="text-align: left">
	　　诸天所信敬以如法聚财</p>
<p style="text-align: left">
	　　净水手自与若能如是祀</p>
<p style="text-align: left">
	　　名为自他利必获大果报</p>
<p style="text-align: left">
	　　如是之大祀唯有智者能</p>
<p style="text-align: left">
	　　能生于净信亦得心解脱</p>
<p style="text-align: left">
	　　恼害不能加得世间最乐</p>
<p style="text-align: left">
	　　得生于胜处名为有智者</p>
<p style="text-align: left">
	　　佛说是已。优北伽闻佛所说。欢喜而去。</p>
<p style="text-align: left">
	　　（九一）</p>
<p style="text-align: left">
	　　如是我闻。一时佛在舍卫国祇树给孤独园。尔时有一摩纳。名曰佛移。往诣佛所。稽首问讯。在一面坐。白佛言。世尊。为有几法教在家人处于家中。得现报利。并得利乐。佛告摩纳。有四法。使在家人。得现世报。获利益乐。何谓为四。一能精勤。二能守护诸根。三得善知识。四正理养命。云何精勤。随所作业。家计资生。或为王臣。或为农夫。或复治生。或复牧人。随其所作。不惮劬劳。寒暑风雨。饥渴饱满。蚊虻蝇蜂。虽有勤苦。不舍作业。为成业故。终不休废。是名精勤。云何名为守护诸根。若族姓子。如法聚财。设有方计。不为王贼水火之所劫夺。怨憎之处悉不得侵。不生恶子。是名守护。云何名为近于善友。若族姓子。近于善友。而此善友资性贤良。终不奸盗。亦不放逸饮酒醉乱。吐出实言。不为欺诳。与如此人。共为亲友。未生忧恼能令不生。已生忧恼能使灭除。未生喜乐能使得生已生喜乐能使不失。是名善友。云何名为正理养命若族姓子。知其财物。量其多少。节其财用。入多于出。莫苟轻用。譬如有人食优昙果初食之时。树上甚多。既食之已醉眠七日。既醒悟已。方觉失果。宜处以理。奢俭得中。若有钱财。不能衣食。不能惠施。极自俭用。众人咸言。如此之人死如狗死。宜自筹量。不奢不俭。是名正理养命。摩纳复白佛言。修何等法。令在家人现受其利。后世得福。佛告摩纳。有四种法。能获福报。何谓为四。所谓信戒及施闻慧。云何名戒。能行不杀。乃至不饮酒。云何名施。施<a>沙门</a>婆罗门。师长父母。贫穷之者。乞与衣食床敷卧具。病瘦医药。种种所须。尽能惠与。名之为施。云何闻慧。如实知苦。知苦谛。如实知习。知习谛。如实知道。知道谛。如实知灭。知灭谛。是名闻慧具足。尔时世尊即说偈言。</p>
<p style="text-align: left">
	　　精心修事业勤守护不失</p>
<p style="text-align: left">
	　　亲近于善友能正理养命</p>
<p style="text-align: left">
	　　信戒施闻慧除断于悭贪</p>
<p style="text-align: left">
	　　若能如是者速获清净道</p>
<p style="text-align: left">
	　　如是八种法能得现利喜</p>
<p style="text-align: left">
	　　于未来之世亦得天上乐</p>
<p style="text-align: left">
	　　佛说是已。佛移摩纳闻佛所说。欢喜奉行。</p>
<p style="text-align: left">
	　　（九二）</p>
<p style="text-align: left">
	　　如是我闻。一时佛在弥絺罗国庵婆罗园。尔时婆私吒婆罗门女。新丧第六子。为丧子故。心意错乱。裸形狂走。渐走不已。至弥絺罗庵婆罗园。尔时世尊与无央数大众围绕说法。时婆私吒婆罗门女遥见世尊。还得本心。惭愧蹲地。佛告阿难。与其郁多罗僧。汝可将来。我为说法。阿难受敕。即与郁多罗僧。婆私吒婆罗门女。寻取衣着。往诣佛所。头面礼足。尔时世尊为婆罗门女。宣种种法。示教利喜。如昔诸佛。为说法要。施论戒论。生天之论。欲为不净苦恼之本。出要为乐。</p>
<p style="text-align: left">
	　　尔时世尊广为说法。知彼至心欲离盖缠。为说<a>四谛</a>苦习灭道。此婆私吒女。聪明解悟。闻法能持。譬如净白氎易受染色。婆私吒女即于坐上。见四<a>真谛</a>。见法到法。知法度疑<a>彼岸</a>。自已证法。不随他教。信不退转。于<a>佛教</a>法。得无所畏。即从坐起。合掌<a>礼佛</a>。白佛言。世尊。我今已得度于三恶。尽我形寿。归依三宝。为优婆夷。尽寿不杀。清净信向。不盗不邪淫。不妄语不饮酒。亦复如是。时彼妇女。闻法欢喜。礼佛而去。更于异时。婆私吒丧第七子。心不愁忧。亦不苦恼。亦不追念裸形狂走。</p>
<p style="text-align: left">
	　　尔时其夫婆罗突逻阇说偈问言。</p>
<p style="text-align: left">
	　　汝昔丧子时追念极荼毒</p>
<p style="text-align: left">
	　　愁忆缠心情弥时不饮食</p>
<p style="text-align: left">
	　　今者第七子遇患而命终</p>
<p style="text-align: left">
	　　汝备为慈母何故不哀念</p>
<p style="text-align: left">
	　　时婆私吒即便说偈答其夫言。</p>
<p style="text-align: left">
	　　从无量劫来受身无涯际</p>
<p style="text-align: left">
	　　由于恩爱故子孙不可计</p>
<p style="text-align: left">
	　　处处皆受身丧失亦非一</p>
<p style="text-align: left">
	　　生死旷路中受苦无穷已</p>
<p style="text-align: left">
	　　我了于生死往来之所趣</p>
<p style="text-align: left">
	　　是故于今者都无哀念情</p>
<p style="text-align: left">
	　　其夫婆罗门复说偈言。</p>
<p style="text-align: left">
	　　如汝所说者自昔未曾有</p>
<p style="text-align: left">
	　　于谁得解悟而能忘所忧</p>
<p style="text-align: left">
	　　时婆私吒复以偈答。</p>
<p style="text-align: left">
	　　婆罗门当知往日三<a>佛陀</a></p>
<p style="text-align: left">
	　　于彼弥絺罗庵婆罗园中</p>
<p style="text-align: left">
	　　说断一切苦并与尽苦道</p>
<p style="text-align: left">
	　　修八圣道分安隐得<a>涅槃</a></p>
<p style="text-align: left">
	　　时婆罗门复说偈言。</p>
<p style="text-align: left">
	　　我今亦欲诣庵婆罗园中</p>
<p style="text-align: left">
	　　咨问彼世尊除我念子苦</p>
<p style="text-align: left">
	　　时婆私吒复说偈言。</p>
<p style="text-align: left">
	　　佛身真金色圆光遍一寻</p>
<p style="text-align: left">
	　　永断众烦恼<a>超度</a>生死流</p>
<p style="text-align: left">
	　　如是大导师能调伏一切</p>
<p style="text-align: left">
	　　众生咸蒙化故号为真济</p>
<p style="text-align: left">
	　　汝今宜速往诣彼世尊所</p>
<p style="text-align: left">
	　　时婆罗门闻妇所说。欢喜踊跃。即时严驾。诣彼园中。遥见世尊。威光显赫。倍生恭敬。到已顶礼。在一面坐。尔时世尊以他心智。观察彼心。知其殷重。即时为说苦习灭道及八正道。如此等法。能至涅槃。</p>
<p style="text-align: left">
	　　时婆罗门闻是法已。悟四真谛。已得见法。寻求出家。佛即听许。既出家已。修不放逸。于三夜中。具得三明。佛记彼人得阿罗汉。是故更名为善生也。已得三明。敕其御者婆罗提言。汝可乘于所驾宝车还归于家。语婆私吒。汝于我所。可生<a>随喜</a>。所以者何。佛今为我说四谛法。又蒙出家。获于三明。是故于我应生净信。时婆罗提乘车还家。时婆私吒见车已还。问御者言。彼婆罗门见于佛不。御者白言。婆罗门即于坐上。见四真谛。既见四谛。求索出家。佛听出家。得出家已。于三夜中。获阿罗汉。尔时其妇语御者言。汝今能传是善消息。当赐汝马及千金钱。御者白言。我今不用马及金钱。我欲愿往诣佛所听受妙法。</p>
<p style="text-align: left">
	　　婆私吒言。汝若如是实为甚善。若汝出家速能获得阿罗汉道。婆私吒语其女言。汝善治家。受五欲乐。我欲出家。女孙陀利即白母言。我父尚能舍五欲乐。出家求道。我今亦当随而出家。离念兄弟眷恋之心。如大象去小象亦随。我亦如是。当随出家。执持瓦钵。而行乞食。我能修于易养之法。不作难养。婆私吒言。汝所欲者真为吉善。所愿必成。我今观汝不久必当得尽于欲离诸结使。时婆罗门婆罗阇婆私吒。并孙陀利。悉共相随。俱时出家。皆得尽于诸苦边际。</p>
<p style="text-align: left">
	　　（九三）</p>
<p style="text-align: left">
	　　如是我闻。一时佛在毗舍离国大林之中。尔时如来着衣持钵。入城乞食。食讫摄其衣钵。并复洗足。坐一树下。住于天住。时有一婆罗门。名郁凑罗突逻阇。失产乳牛。遍处推求。经于六日。不知牛处。次第求觅。趣大林中。遥见如来。在树下坐。容貌殊特。诸根寂定。心意恬静。获于最上调伏之意。如似金楼。威光赫然。见是事已。往诣佛所。即于佛前。而说偈言。</p>
<p style="text-align: left">
	　　云何比丘乐独静如是思惟何所得</p>
<p style="text-align: left">
	　　尔时世尊说偈答言。</p>
<p style="text-align: left">
	　　我于诸得失都无有愁忧</p>
<p style="text-align: left">
	　　汝莫谓于我与汝等无异</p>
<p style="text-align: left">
	　　时婆罗门复说偈言。</p>
<p style="text-align: left">
	　　此中真是梵住处实如比丘之所说</p>
<p style="text-align: left">
	　　我欲论我家中事唯愿少听我所说</p>
<p style="text-align: left">
	　　沙门汝今者宴坐林树间</p>
<p style="text-align: left">
	　　亦无有失牛六日之忧苦</p>
<p style="text-align: left">
	　　当知此沙门真为寂然乐</p>
<p style="text-align: left">
	　　汝亦不种稻何忧于灌水</p>
<p style="text-align: left">
	　　亦不忧稻穗有出不出者</p>
<p style="text-align: left">
	　　如是等众苦汝今久舍离</p>
<p style="text-align: left">
	　　亦不种胡麻又不恐荒秽</p>
<p style="text-align: left">
	　　汝亦无如是耘耨之苦恼</p>
<p style="text-align: left">
	　　当知彼沙门实为寂然乐</p>
<p style="text-align: left">
	　　我家有草敷敷来经七月</p>
<p style="text-align: left">
	　　中有众毒虫蝎螫生苦恼</p>
<p style="text-align: left">
	　　汝无如是事沙门为快乐</p>
<p style="text-align: left">
	　　汝无有七子[怡-台+龍]悷难教授</p>
<p style="text-align: left">
	　　举贷负他债汝无如是事</p>
<p style="text-align: left">
	　　沙门为快乐汝又无七女</p>
<p style="text-align: left">
	　　或有产一子或有无子者</p>
<p style="text-align: left">
	　　丧夫来归家无有如是事</p>
<p style="text-align: left">
	　　当知沙门乐亦无诸债主</p>
<p style="text-align: left">
	　　晨朝来至门债索所负者</p>
<p style="text-align: left">
	　　无有如是事沙门为快乐</p>
<p style="text-align: left">
	　　汝无有朽舍遍中诸空器</p>
<p style="text-align: left">
	　　鼷鼠在中戏蹚触出音声</p>
<p style="text-align: left">
	　　扰乱废我睡通夕不得眠</p>
<p style="text-align: left">
	　　汝无有恶妇丑陋目黄睛</p>
<p style="text-align: left">
	　　中夜强驱起日夕常骂詈</p>
<p style="text-align: left">
	　　或说家寒苦或云负他债</p>
<p style="text-align: left">
	　　沙门无此事当知为快乐</p>
<p style="text-align: left">
	　　尔时世尊复说偈言。</p>
<p style="text-align: left">
	　　婆罗门当知汝言为至诚</p>
<p style="text-align: left">
	　　无贼偷我牛已经于六日</p>
<p style="text-align: left">
	　　无有如斯事真实为快乐</p>
<p style="text-align: left">
	　　我实无稻田而生乏水想</p>
<p style="text-align: left">
	　　又不忧稻穗有出不出者</p>
<p style="text-align: left">
	　　我无如是苦常知为快乐</p>
<p style="text-align: left">
	　　我无胡麻田生草而荒秽</p>
<p style="text-align: left">
	　　我无如是事真实名为乐</p>
<p style="text-align: left">
	　　我实无草敷经历于七月</p>
<p style="text-align: left">
	　　又无毒虫出蝎螫家眷苦</p>
<p style="text-align: left">
	　　我无如是事真实为快乐</p>
<p style="text-align: left">
	　　我无有七子[怡-台+龍]悷而难教</p>
<p style="text-align: left">
	　　各自而债负为他所敦蹙</p>
<p style="text-align: left">
	　　我又无七女或产不产者</p>
<p style="text-align: left">
	　　丧夫还归家我无如此苦</p>
<p style="text-align: left">
	　　我亦无债主晨朝来扣门</p>
<p style="text-align: left">
	　　征索所负物又亦无朽舍</p>
<p style="text-align: left">
	　　满中诸空器鼷鼠戏其中</p>
<p style="text-align: left">
	　　蹚触出音声扰乱废我睡</p>
<p style="text-align: left">
	　　竟宿不得眠亦无有恶妇</p>
<p style="text-align: left">
	　　黄眼而丑陋中夜强驱起</p>
<p style="text-align: left">
	　　日夕常骂詈或说家贫苦</p>
<p style="text-align: left">
	　　或云负他债都无如斯苦</p>
<p style="text-align: left">
	　　真实为快乐婆罗门当知</p>
<p style="text-align: left">
	　　汝不断爱憎不得免是苦</p>
<p style="text-align: left">
	　　断欲离诸爱然后得快乐</p>
<p style="text-align: left">
	　　尔时世尊。为婆罗门。种种说法示教利喜。广说如上。乃至尽诸有结不受后有。时尊者郁凑罗突逻阇。得阿罗汉得解脱乐。踊跃欢喜。而说偈言。</p>
<p style="text-align: left">
	　　今我极喜乐大仙所说法</p>
<p style="text-align: left">
	　　闻法得解悟都无诸取舍</p>
<p style="text-align: left">
	　　不虚见世尊遇佛获<a>道果</a></p>
<p style="text-align: left">
	　　（九四）</p>
<p style="text-align: left">
	　　如是我闻。一时佛在娑罗婆罗门聚落。尔时世尊。于其晨朝。着衣持钵。欲入娑罗聚落乞食。有非时云起。天降于雨。如来避雨至彼聚落。时聚落中。婆罗门长者共集论处。遥见佛来咸作是言。剃发道人知何等法。佛闻其言即告之曰。汝婆罗门。有知法者不知法者。刹利<a>居士</a>。亦复如是。</p>
<p style="text-align: left">
	　　尔时世尊。即说偈言。</p>
<p style="text-align: left">
	　　终不于亲友令其生屈伏</p>
<p style="text-align: left">
	　　王者亦不取不应伏者伏</p>
<p style="text-align: left">
	　　妻不求夫伏父母衰老至</p>
<p style="text-align: left">
	　　子应致敬养不宜生勃逆</p>
<p style="text-align: left">
	　　无有众聚处而无贤良人</p>
<p style="text-align: left">
	　　无有善丈夫而不说法语</p>
<p style="text-align: left">
	　　断于贪嗔痴所说皆如法</p>
<p style="text-align: left">
	　　时诸婆罗门言。汝善知婆罗门法。来入此众。即时敷座请佛就座。为我说法。我等乐听。尔时世尊。入其众中。坐其座上。为说种种法。示教利喜。而说偈言。</p>
<p style="text-align: left">
	　　若默无所说莫知其愚智</p>
<p style="text-align: left">
	　　要因于言说然后乃别知</p>
<p style="text-align: left">
	　　若说妙法者说法趣涅槃</p>
<p style="text-align: left">
	　　是以应言说炽然于法灯</p>
<p style="text-align: left">
	　　已立仙圣幢皆由于言说</p>
<p style="text-align: left">
	　　言说即圣幢是以不应嘿</p>
<p style="text-align: left">
	　　佛说是已。从坐而去。</p>
<p style="text-align: left">
	　　（九五）</p>
<p style="text-align: left">
	　　如是我闻。一时佛游拘萨罗。尔时彼国有婆罗门。名曰天敬。其聚落中。有止客舍。尔时尊者优波摩那。为佛侍者止客舍中。如来于时。微患风动苦于背痛。尊者优婆摩那。着衣持钵。诣天敬婆罗门家。尔时天敬。在于门中剃发而坐。彼婆罗门遥见尊者。即说偈言。</p>
<p style="text-align: left">
	　　落发服法衣手中执应器</p>
<p style="text-align: left">
	　　住立我门侧将欲何所求</p>
<p style="text-align: left">
	　　时尊者优波摩那以偈答言。</p>
<p style="text-align: left">
	　　大罗汉善逝牟尼患背痛</p>
<p style="text-align: left">
	　　须少燸药水故来从汝乞</p>
<p style="text-align: left">
	　　时婆罗门。即取钵盛满苏油。黑石蜜一箧。燸药水一车。而以与之。尔时尊者。既得之已。赍诣佛所。即以此油并燸药水洗涂佛身。饮黑蜜浆背痛即愈。时天敬婆罗门。于后日朝。往诣佛所。问讯世尊在一面坐。尔时世尊。以偈问婆罗门言。</p>
<p style="text-align: left">
	　　云何婆罗门行婆罗门法</p>
<p style="text-align: left">
	　　施何获大果何者是施时</p>
<p style="text-align: left">
	　　于何福田中获得于胜报</p>
<p style="text-align: left">
	　　时婆罗门复以偈答言。</p>
<p style="text-align: left">
	　　有多教学者多闻能总持</p>
<p style="text-align: left">
	　　父母真正净颜容悉端严</p>
<p style="text-align: left">
	　　如是等名为三明婆罗门</p>
<p style="text-align: left">
	　　若施如斯处能获大果报</p>
<p style="text-align: left">
	　　随时施衣食是名胜福田</p>
<p style="text-align: left">
	　　时婆罗门复以偈问佛。</p>
<p style="text-align: left">
	　　瞿昙说何种名为婆罗门</p>
<p style="text-align: left">
	　　云何为三明施何得大果</p>
<p style="text-align: left">
	　　何者是施时云何胜福田</p>
<p style="text-align: left">
	　　尔时世尊以偈答言。</p>
<p style="text-align: left">
	　　明知于三世见人天恶趣</p>
<p style="text-align: left">
	　　得尽于生死并获诸<a>神通</a></p>
<p style="text-align: left">
	　　心智得解脱是谓为三明</p>
<p style="text-align: left">
	　　施彼得大果是名胜福田</p>
<p style="text-align: left">
	　　时天敬婆罗门。闻佛所说。欢喜而去。</p>
<p style="text-align: left">
	　　（九六）</p>
<p style="text-align: left">
	　　如是我闻。一时佛游拘萨罗国夜止娑罗林。尔时有一婆罗门。近林耕殖由晨行田。因到佛所。白佛言。世尊。我近林耕故乐此林。汝今亦乐此娑罗林。将非此中而耕种耶。时婆罗门。即说偈言。</p>
<p style="text-align: left">
	　　汝将欲种殖而乐此林耶</p>
<p style="text-align: left">
	　　无侣喜空寂以此林乐耶</p>
<p style="text-align: left">
	　　尔时世尊说偈答曰。</p>
<p style="text-align: left">
	　　我于斯林中都无有所作</p>
<p style="text-align: left">
	　　拔断其根本一切尽枯摧</p>
<p style="text-align: left">
	　　于林而无林已得出于林</p>
<p style="text-align: left">
	　　我永弃所乐<a>禅定</a>断染着</p>
<p style="text-align: left">
	　　时婆罗门复说偈言。</p>
<p style="text-align: left">
	　　汝实名佛陀于诸世间尊</p>
<p style="text-align: left">
	　　善能灭诸结离于诸畜积</p>
<p style="text-align: left">
	　　世间之最上尽后有边际</p>
<p style="text-align: left">
	　　汝倾欲华幢故号为世尊</p>
<p style="text-align: left">
	　　婆罗门。说是偈已。欢喜而去。</p>
<p style="text-align: left">
	　　（九七）</p>
<p style="text-align: left">
	　　如是我闻。一时佛游拘萨罗国。在娑罗林。时有一婆罗门。去林不远。五百摩纳。从其受学。时彼婆罗门。每念世尊如来何时来游此林。当往咨问。释我疑滞。时婆罗门。遣诸摩纳。诣林采薪。欲以祀火。时诸摩纳。既至林已。见于如来。在树下坐。端正殊特。容貌和奕。如真金楼。晖光赫然。时诸摩纳。睹如来已。寻负薪归。白其师言。和上昔日。每思见佛。今者如来。近在此林。若欲见者。宜知是时。时婆罗门。闻是语已。即诣佛所。问讯起居。在一面坐。即说偈言。</p>
<p style="text-align: left">
	　　深林极茂盛其中甚可畏</p>
<p style="text-align: left">
	　　何故独宴坐修禅无惧心</p>
<p style="text-align: left">
	　　又无众音乐可以娱自身</p>
<p style="text-align: left">
	　　云何乐闲居实为未曾有</p>
<p style="text-align: left">
	　　汝为求大梵世界<a>自在</a>主</p>
<p style="text-align: left">
	　　为求于帝释三十三天尊</p>
<p style="text-align: left">
	　　何故乐独处可畏深林中</p>
<p style="text-align: left">
	　　常修于苦行将欲何所求</p>
<p style="text-align: left">
	　　尔时世尊说偈答言。</p>
<p style="text-align: left">
	　　著有所欲者多怀诸疑惑</p>
<p style="text-align: left">
	　　于无数境界各各生染着</p>
<p style="text-align: left">
	　　一切诸结使皆因无智起</p>
<p style="text-align: left">
	　　我断无智根吐结欲埿干</p>
<p style="text-align: left">
	　　悉断于志求亦无诸谄曲</p>
<p style="text-align: left">
	　　于诸善法中证知得清净</p>
<p style="text-align: left">
	　　正得无上道修禅离欲者</p>
<p style="text-align: left">
	　　尔时婆罗门复说偈言。</p>
<p style="text-align: left">
	　　我今稽首礼归依牟尼尊</p>
<p style="text-align: left">
	　　于诸禅自在解悟无量觉</p>
<p style="text-align: left">
	　　于<a>天人</a>中尊具三十二相</p>
<p style="text-align: left">
	　　端正无与等犹彼雪山王</p>
<p style="text-align: left">
	　　于林得解脱而不着于林</p>
<p style="text-align: left">
	　　清净解脱者无生拔毒箭</p>
<p style="text-align: left">
	　　如来所说法于诸论中上</p>
<p style="text-align: left">
	　　言说最第一人中师子吼</p>
<p style="text-align: left">
	　　敷演四真谛广度于一切</p>
<p style="text-align: left">
	　　自离于大苦亦度诸群生</p>
<p style="text-align: left">
	　　咸今得安乐愿为说此法</p>
<p style="text-align: left">
	　　我今归命礼得度于彼岸</p>
<p style="text-align: left">
	　　离诸怖畏者善来住此林</p>
<p style="text-align: left">
	　　今我得值遇天人大导师</p>
<p style="text-align: left">
	　　能除灭众生一切诸苦恼</p>
<p style="text-align: left">
	　　尔时婆罗门。说是偈已。欢喜而去。</p>
<p style="text-align: left">
	　　（九八）</p>
<p style="text-align: left">
	　　如是我闻。一时佛游拘萨罗国。尔时世尊。止于孙陀利河岸。时彼岸侧。有住婆罗门。往诣佛所。问讯已讫。在一面坐。即白佛言。汝欲入此河中浴耶。佛问之曰。入此河浴有何利益。婆罗门言。今此河者古仙度处。若入洗浴能除众恶清净鲜洁。名为大吉。佛闻是已。即说偈言。</p>
<p style="text-align: left">
	　　非彼孙陀利得闭及恒河</p>
<p style="text-align: left">
	　　竭阇婆钵提入是诸河浴</p>
<p style="text-align: left">
	　　终不能洗除已作之恶业</p>
<p style="text-align: left">
	　　大力钵健提并与愚下劣</p>
<p style="text-align: left">
	　　设共于中洗乃至百千年</p>
<p style="text-align: left">
	　　终不能除恶烦恼之垢秽</p>
<p style="text-align: left">
	　　若人心真净具戒常布萨</p>
<p style="text-align: left">
	　　能修净业者常得具足戒</p>
<p style="text-align: left">
	　　不杀及不盗不淫不妄语</p>
<p style="text-align: left">
	　　能信罪福者终不嫉于他</p>
<p style="text-align: left">
	　　法水澡尘垢宜于是处洗</p>
<p style="text-align: left">
	　　虽于孙陀利竭阇等诸河</p>
<p style="text-align: left">
	　　此皆是世水饮之及洗浴</p>
<p style="text-align: left">
	　　不能除垢污并祛诸恶业</p>
<p style="text-align: left">
	　　饮浴何用为实语而调顺</p>
<p style="text-align: left">
	　　舍嗔不害物此是真净水</p>
<p style="text-align: left">
	　　若入净戒河洗除诸尘劳</p>
<p style="text-align: left">
	　　虽不除外秽能祛于内垢</p>
<p style="text-align: left">
	　　凶崄残害者婴愚造诸恶</p>
<p style="text-align: left">
	　　如是等不净秽污垢恶者</p>
<p style="text-align: left">
	　　水正洗身垢不能除此恶</p>
<p style="text-align: left">
	　　时婆罗门。闻佛所说赞言。善哉善哉。诚如所言。夫洗浴者。能除身垢。为恶业者。非洗能除。</p>
<p style="text-align: left">
	　　（九九）</p>
<p style="text-align: left">
	　　如是我闻。一时佛游拘萨罗孙陀利河岸。尔时世尊。新剃须发宿彼河岸。后夜早起以衣覆头。正身端坐系念在前。时彼河岸有祀火婆罗门。祀火之法。余应施与诸婆罗门。于天欲晓即持祀余。求婆罗门。欲以施之。过值于佛。尔时世尊。闻其行声。即发却覆。[口*磬]咳出声。此婆罗门。既见佛已。而作是言。此非婆罗门。乃是剃发道人。寻欲回还。复作是念。夫剃发者。不必沙门。婆罗门中亦有剃发。我当至彼问其因缘所生种姓。时婆罗门。即至佛所问讯言。汝生何处。为姓何等。</p>
<p style="text-align: left">
	　　尔时世尊。以偈答言。</p>
<p style="text-align: left">
	　　不应问生处宜问其所行</p>
<p style="text-align: left">
	　　微木能生火卑贱生贤达</p>
<p style="text-align: left">
	　　亦生善调乘惭愧为善行</p>
<p style="text-align: left">
	　　精勤自调顺度韦陀彼岸</p>
<p style="text-align: left">
	　　定意收其心具足修梵行</p>
<p style="text-align: left">
	　　晨朝应施与祠祀之遗余</p>
<p style="text-align: left">
	　　汝今婆罗门若欲修福者</p>
<p style="text-align: left">
	　　宜当速施与如是善丈夫</p>
<p style="text-align: left">
	　　时婆罗门说偈答言。</p>
<p style="text-align: left">
	　　我今遇善祀此处真祀火</p>
<p style="text-align: left">
	　　我今观察汝实度韦陀岸</p>
<p style="text-align: left">
	　　昔来祠祀残每施与余人</p>
<p style="text-align: left">
	　　未曾得如汝胜妙可施处</p>
<p style="text-align: left">
	　　婆罗门。即以此食。奉上世尊。佛不为受。即说偈言。</p>
<p style="text-align: left">
	　　先无惠施情说法而后与</p>
<p style="text-align: left">
	　　如斯之饮食不应为受取</p>
<p style="text-align: left">
	　　常法封如是故我不应食</p>
<p style="text-align: left">
	　　所以不受者为说法偈故</p>
<p style="text-align: left">
	　　现诸大人等尽灭于烦恼</p>
<p style="text-align: left">
	　　应以众饮食种种供养之</p>
<p style="text-align: left">
	　　欲求福田者斯处亦应施</p>
<p style="text-align: left">
	　　若欲为福者我即是福田</p>
<p style="text-align: left">
	　　时婆罗门。重白佛言。今我此食当施与谁。佛言。我不见世间沙门婆罗门若天若魔若梵能受是食正理消化。无有是处。佛言。宜置于彼无虫水中。时婆罗门。受佛教已。即持置彼无虫水中烟炎俱起[淴-勿+(句-口+夕)][淴-勿+(句-口+夕)]作声。时婆罗门。见是事已。生大惊怖。身毛为竖。以惊惧故。更采取薪。以用祀火。尔时世尊。即到其所。而说偈言。</p>
<p style="text-align: left">
	　　汝齐整薪燃谓为得清净</p>
<p style="text-align: left">
	　　薄福无智人乃然于外火</p>
<p style="text-align: left">
	　　婆罗门应当弃汝所燃火</p>
<p style="text-align: left">
	　　宜修内心火炽然不断绝</p>
<p style="text-align: left">
	　　增广如是火斯名为真祀</p>
<p style="text-align: left">
	　　数数生信施汝应如是祀</p>
<p style="text-align: left">
	　　汝今憍慢重非车所能载</p>
<p style="text-align: left">
	　　嗔毒犹如烟亦如油投火</p>
<p style="text-align: left">
	　　舌能炽恶言心为火伏藏</p>
<p style="text-align: left">
	　　不能自调顺云何名丈夫</p>
<p style="text-align: left">
	　　若以信为河戒为津济渡</p>
<p style="text-align: left">
	　　如是清净水善人之所赞</p>
<p style="text-align: left">
	　　若入信戒洗即汝毗陀咒</p>
<p style="text-align: left">
	　　能灭众恶相得度于彼岸</p>
<p style="text-align: left">
	　　以法用为池瞿昙真济渡</p>
<p style="text-align: left">
	　　清洁之净水善丈夫所贵</p>
<p style="text-align: left">
	　　诸能洗浴者毗陀功德人</p>
<p style="text-align: left">
	　　身体不污湿得度于彼岸</p>
<p style="text-align: left">
	　　实语调诸根隐藏于三业</p>
<p style="text-align: left">
	　　具修于梵行忍惭愧最上</p>
<p style="text-align: left">
	　　信向质直人斯是法洗浴</p>
<p style="text-align: left">
	　　是故汝今者应当如是知</p>
<p style="text-align: left">
	　　时婆罗门闻佛所说。弃事火具即起礼佛。合掌白言。唯愿听我于佛法中出家受具。得为比丘入于佛法修于梵行。佛即听许。令得出家受具足戒。时彼尊者。勤修克己专精独一。乐于闲静离于放逸。不乐亲近出家在家。所以者何。此族姓子。剃除须发服于法衣。正信出家。为修无上梵行。现在知见自身证故。时此比丘。修集定慧。得<a>罗汉果</a>。尽诸有漏。梵行已立。所作已办。不受后有。</p>
<p style="text-align: left">
	　　（一○○）</p>
<p style="text-align: left">
	　　如是我闻。一时佛在舍卫国祇树给孤独园。尔时有一髻发婆罗突逻阇婆罗门。往诣佛所。问讯已讫。在一面坐。即说偈言。</p>
<p style="text-align: left">
	　　外发悉被髻内有髻发不</p>
<p style="text-align: left">
	　　世间发所髻谁有能除者</p>
<p style="text-align: left">
	　　尔时世尊复说偈言。</p>
<p style="text-align: left">
	　　明智竖立戒心修于智慧</p>
<p style="text-align: left">
	　　专精能勤学年少除髻发</p>
<p style="text-align: left">
	　　时婆罗门复说偈言。</p>
<p style="text-align: left">
	　　外发悉被髻内有髻发不</p>
<p style="text-align: left">
	　　世间发所髻谁能断除者</p>
<p style="text-align: left">
	　　尔时世尊复说偈言。</p>
<p style="text-align: left">
	　　眼耳鼻舌身及与于意法</p>
<p style="text-align: left">
	　　名色都无余心意尽灭度</p>
<p style="text-align: left">
	　　若能如是者断除于髻发</p>
<p style="text-align: left">
	　　旃陀、婆私吒失牛、讲集处</p>
<p style="text-align: left">
	　　天敬娑罗林聚薪、二孙陀</p>
<p style="text-align: left">
	　　一髻发为十</p>
		

	
	

		</div></div><hr><script charset='utf-8' src='../../js/footer.js'></script></body></html>