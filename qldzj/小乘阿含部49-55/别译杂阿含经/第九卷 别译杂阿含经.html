<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 别译杂阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 别译杂阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九卷 别译杂阿含经</strong></p>
<p style="text-align: left">
	　　（一六六）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。</p>
<p style="text-align: left">
	　　不生<a>欢喜</a>园终不能得乐</p>
<p style="text-align: left">
	　　是三十三天名称满<a>世间</a></p>
<p style="text-align: left">
	　　常是彼<a>天人</a>之所居住处</p>
<p style="text-align: left">
	　　尔时<a>世尊</a>以偈答曰。</p>
<p style="text-align: left">
	　　汝如小婴愚非尔智所及</p>
<p style="text-align: left">
	　　如斯之妙法乃是<a>罗汉</a>语</p>
<p style="text-align: left">
	　　诸行斯无常是生灭之法</p>
<p style="text-align: left">
	　　其生灭灭已寂灭乃为乐</p>
<p style="text-align: left">
	　　天复以偈赞曰。</p>
<p style="text-align: left">
	　　往昔已曾见<a>婆罗门</a><a>涅槃</a></p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一六七）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。</p>
<p style="text-align: left">
	　　能舍于家业断诸一切法</p>
<p style="text-align: left">
	　　常教授于他不名善<a>沙门</a></p>
<p style="text-align: left">
	　　尔时世尊以偈答曰。</p>
<p style="text-align: left">
	　　夜叉汝当知若诸种姓中</p>
<p style="text-align: left">
	　　有遭苦难者诸有有智人</p>
<p style="text-align: left">
	　　不应不愍彼善逝以大悲</p>
<p style="text-align: left">
	　　安慰而教导罗汉法应尔</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍离能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一六八）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。</p>
<p style="text-align: left">
	　　若有贤善人能具修惭愧</p>
<p style="text-align: left">
	　　譬如彼良马不为[怡-台+龍]悷恶</p>
<p style="text-align: left">
	　　尔时世尊以偈答曰。</p>
<p style="text-align: left">
	　　一切世间人少能修惭愧</p>
<p style="text-align: left">
	　　能远离诸恶犹彼调乘马</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍离能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一六九）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。</p>
<p style="text-align: left">
	　　不善知己法好欲习他法</p>
<p style="text-align: left">
	　　是名睡不寤有时必得寤</p>
<p style="text-align: left">
	　　尔时世尊以偈答曰。</p>
<p style="text-align: left">
	　　既善知己法不喜习他教</p>
<p style="text-align: left">
	　　漏尽阿罗汉弃恶就<a>正法</a></p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍离能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一七○）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。</p>
<p style="text-align: left">
	　　不善调于法依止于异见</p>
<p style="text-align: left">
	　　是名睡不寤有时或得寤</p>
<p style="text-align: left">
	　　尔时世尊以偈答曰。</p>
<p style="text-align: left">
	　　于法善调顺不依止邪见</p>
<p style="text-align: left">
	　　度爱之<a>彼岸</a>佛知已涅槃</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍离能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一七一）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。</p>
<p style="text-align: left">
	　　<a>比丘</a>得罗汉尽诸有漏法</p>
<p style="text-align: left">
	　　如是灭结者住于最后身</p>
<p style="text-align: left">
	　　伪说言是我伪说言非我</p>
<p style="text-align: left">
	　　尔时世尊以偈答曰。</p>
<p style="text-align: left">
	　　比丘得罗汉尽诸有漏法</p>
<p style="text-align: left">
	　　如斯灭结者住于最后身</p>
<p style="text-align: left">
	　　内心终不着我及以非我</p>
<p style="text-align: left">
	　　随顺世俗故亦说我非我</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍离能度世间爱</p>
<p style="text-align: left">
	　　尔时此天说此偈已欢喜还宫。</p>
<p style="text-align: left">
	　　（一七二）</p>
<p style="text-align: left">
	　　如是我闻。一时佛在舍卫国祇树给孤独园。尔时罗睺罗阿修罗王。手障于月。时月天子。极大惊怖。身毛为竖。往诣佛所。顶<a>礼佛</a>足。即说偈言。</p>
<p style="text-align: left">
	　　如来大精进我今归命礼</p>
<p style="text-align: left">
	　　能于一切处悉皆得<a>解脱</a></p>
<p style="text-align: left">
	　　今遭大艰难愿作我归依</p>
<p style="text-align: left">
	　　世间之善逝应供阿罗汉</p>
<p style="text-align: left">
	　　我今来归依如来愍世间</p>
<p style="text-align: left">
	　　使彼罗睺罗自然放舍我</p>
<p style="text-align: left">
	　　尔时世尊说偈答曰。</p>
<p style="text-align: left">
	　　月处<a>虚空</a>中能灭一切闇</p>
<p style="text-align: left">
	　　有大光明照清白悉明了</p>
<p style="text-align: left">
	　　月是世明灯罗睺应速放</p>
<p style="text-align: left">
	　　罗睺闻偈已心中怀战栗</p>
<p style="text-align: left">
	　　流汗如沐浴即速放彼月</p>
<p style="text-align: left">
	　　时跋罗蒲卢旃。见阿修罗王速疾放月。即说偈言。</p>
<p style="text-align: left">
	　　汝何故惊惧速疾放于月</p>
<p style="text-align: left">
	　　身汗如沐浴掉动如病者</p>
<p style="text-align: left">
	　　时阿修罗复说偈言。</p>
<p style="text-align: left">
	　　我闻佛说偈若不放月者</p>
<p style="text-align: left">
	　　头当破七分终不见安乐</p>
<p style="text-align: left">
	　　时跋罗蒲卢旃复说偈言。</p>
<p style="text-align: left">
	　　佛出未曾有见者得安隐</p>
<p style="text-align: left">
	　　阿修闻说偈即时放于月</p>
<p style="text-align: left">
	　　（一七三）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。</p>
<p style="text-align: left">
	　　汝手为有杻及有靽桁不</p>
<p style="text-align: left">
	　　不处于牢狱乃至系闭不</p>
<p style="text-align: left">
	　　尔时世尊以偈答曰。</p>
<p style="text-align: left">
	　　我都无手杻及以诸桁械</p>
<p style="text-align: left">
	　　羁靽系闭等一切皆永灭</p>
<p style="text-align: left">
	　　夜叉汝当知我脱如是事</p>
<p style="text-align: left">
	　　天复以偈问曰。</p>
<p style="text-align: left">
	　　云何名为杻云何是桁械</p>
<p style="text-align: left">
	　　云何是羁靽云何为系闭</p>
<p style="text-align: left">
	　　佛复以偈答曰。</p>
<p style="text-align: left">
	　　母即名为杻妇名为桁械</p>
<p style="text-align: left">
	　　子名为羁靽爱名为系闭</p>
<p style="text-align: left">
	　　我无母之杻亦无妻桁械</p>
<p style="text-align: left">
	　　无有子羁靽复无爱系闭</p>
<p style="text-align: left">
	　　天复说偈言。</p>
<p style="text-align: left">
	　　善哉得无杻亦无有桁械</p>
<p style="text-align: left">
	　　善哉无羁靽无系闭亦善</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍离能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一七四）</p>
<p style="text-align: left">
	　　如是我闻。一时佛在释翅鸠罗脾大斯聚落。尔时世尊。剃除须发。未久之间。晨朝早起。正身端坐。以衣覆头。时彼鸠罗脾大斯聚落之中。有一天神。来至佛所。而问佛言。汝忧愁耶。佛言。我无所失。何故忧愁。天神复言。汝欢喜耶。佛答之曰。我无所得。何故欢喜。复言。沙门汝不忧愁不欢喜耶。佛言。诚如所言。天即说偈言。</p>
<p style="text-align: left">
	　　比丘汝云何得无烦恼耶</p>
<p style="text-align: left">
	　　汝无少欢喜独坐于林野</p>
<p style="text-align: left">
	　　是处难忍乐而汝于今者</p>
<p style="text-align: left">
	　　不为不忍乐之所覆蔽障</p>
<p style="text-align: left">
	　　尔时世尊以偈答曰。</p>
<p style="text-align: left">
	　　我都无烦恼安住得解脱</p>
<p style="text-align: left">
	　　亦无有欢喜不乐所不乱</p>
<p style="text-align: left">
	　　天神应当知是故能独住</p>
<p style="text-align: left">
	　　天神复以偈问言。</p>
<p style="text-align: left">
	　　比丘汝今者何故无烦恼</p>
<p style="text-align: left">
	　　云何无欢喜而独住林野</p>
<p style="text-align: left">
	　　不为彼不乐之所覆蔽障</p>
<p style="text-align: left">
	　　尔时世尊以偈答曰。</p>
<p style="text-align: left">
	　　欢喜即烦恼烦恼即欢喜</p>
<p style="text-align: left">
	　　我无喜烦恼天神应当知</p>
<p style="text-align: left">
	　　天神复说偈言。</p>
<p style="text-align: left">
	　　比丘快善哉而无诸烦恼</p>
<p style="text-align: left">
	　　亦无有欢喜无欢喜善哉</p>
<p style="text-align: left">
	　　善哉处闲独不乐所不乱</p>
<p style="text-align: left">
	　　天神复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍离能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一七五）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。</p>
<p style="text-align: left">
	　　端坐百牟鋑头上亦火然</p>
<p style="text-align: left">
	　　应勤思方便而断于欲结</p>
<p style="text-align: left">
	　　尔时世尊以偈答曰。</p>
<p style="text-align: left">
	　　端坐百牟鋑头上亦火然</p>
<p style="text-align: left">
	　　念觉之比丘应勤思方便</p>
<p style="text-align: left">
	　　而断于边见及以吾我见</p>
<p style="text-align: left">
	　　天复以偈赞曰。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说是偈已。欢喜还宫。</p>
<p style="text-align: left">
	　　（一七六）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　天女侍左右毗舍阇充满</p>
<p style="text-align: left">
	　　愚痴黑闇林云何得过去</p>
<p style="text-align: left">
	　　尔时世尊以偈答曰。</p>
<p style="text-align: left">
	　　正直名为道<a>无畏</a>名方便</p>
<p style="text-align: left">
	　　无声名快乐能覆善觉观</p>
<p style="text-align: left">
	　　惭愧为拘靷念为诸翼从</p>
<p style="text-align: left">
	　　智慧为善乘<a>正见</a>为引导</p>
<p style="text-align: left">
	　　男子若女人能乘是乘者</p>
<p style="text-align: left">
	　　必舍弃名色离欲断<a>生死</a></p>
<p style="text-align: left">
	　　天复以偈赞曰。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍离能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一七七）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　九门四轮转内盛满重铜</p>
<p style="text-align: left">
	　　深淤泥之中云何而得去</p>
<p style="text-align: left">
	　　尔时世尊以偈答曰。</p>
<p style="text-align: left">
	　　断于喜爱结及以欲贪恶</p>
<p style="text-align: left">
	　　拔于爱根本然后安隐出</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍离能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一七八）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　云何外结发内亦有结发</p>
<p style="text-align: left">
	　　世界俱结发我今问瞿昙</p>
<p style="text-align: left">
	　　云何令结发作于不结发</p>
<p style="text-align: left">
	　　尔时世尊以偈答曰。</p>
<p style="text-align: left">
	　　坚持立禁戒修心及智慧</p>
<p style="text-align: left">
	　　勤行于精进具念名比丘</p>
<p style="text-align: left">
	　　速能令结发作于不结发</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一七九）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　<a>出家</a>甚为难极难难可见</p>
<p style="text-align: left">
	　　愚者作沙门多有诸事难</p>
<p style="text-align: left">
	　　怖畏<a>懈怠</a>者常无欢喜心</p>
<p style="text-align: left">
	　　云何而得行于彼沙门法</p>
<p style="text-align: left">
	　　不能禁其心数生不欢喜</p>
<p style="text-align: left">
	　　想欲得<a>自在</a>云何而除灭</p>
<p style="text-align: left">
	　　尔时世尊以偈答曰。</p>
<p style="text-align: left">
	　　比丘覆恶觉譬如龟藏六</p>
<p style="text-align: left">
	　　比丘无所依亦不恼害彼</p>
<p style="text-align: left">
	　　比丘入涅槃都无有讥论</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一八○）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　睡卧厌频申频申而不乐</p>
<p style="text-align: left">
	　　饮食不调适并心下狭劣</p>
<p style="text-align: left">
	　　五事来覆障不得见贤道</p>
<p style="text-align: left">
	　　尔时世尊以偈答曰。</p>
<p style="text-align: left">
	　　若人睡卧厌频申而不乐</p>
<p style="text-align: left">
	　　饮食不调适并其心下劣</p>
<p style="text-align: left">
	　　精进舍五事后必见圣道</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一八一）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　池水云何竭有何流还返</p>
<p style="text-align: left">
	　　世间之苦乐何处都消尽</p>
<p style="text-align: left">
	　　尔时世尊以偈答曰。</p>
<p style="text-align: left">
	　　眼耳与鼻舌并及于身意</p>
<p style="text-align: left">
	　　名色都消尽如是池枯竭</p>
<p style="text-align: left">
	　　尽于诸结业世间之苦乐</p>
<p style="text-align: left">
	　　于斯尽无余亦无有还返</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一八二）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　牟尼之世雄犹如伊尼延</p>
<p style="text-align: left">
	　　少食不嗜味寂然处林坐</p>
<p style="text-align: left">
	　　我今有少疑欲问于瞿昙</p>
<p style="text-align: left">
	　　苦从谁出要云何解脱苦</p>
<p style="text-align: left">
	　　苦于何处尽愿为决所疑</p>
<p style="text-align: left">
	　　尔时世尊以偈答曰。</p>
<p style="text-align: left">
	　　世间有五欲意第六显现</p>
<p style="text-align: left">
	　　除断于喜欲远离一切苦</p>
<p style="text-align: left">
	　　是名苦出要亦名苦解脱</p>
<p style="text-align: left">
	　　斯处名尽灭是事汝当知</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一八三）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　都无所缘攀又无安足处</p>
<p style="text-align: left">
	　　甚深洪流中谁能不沉没</p>
<p style="text-align: left">
	　　谁有勤精进能度瀑驶流</p>
<p style="text-align: left">
	　　尔时世尊以偈答曰。</p>
<p style="text-align: left">
	　　净持于禁戒修智及<a>禅定</a></p>
<p style="text-align: left">
	　　观察内身念难度而得度</p>
<p style="text-align: left">
	　　得离于欲结出过色有使</p>
<p style="text-align: left">
	　　尽于欢喜有如是能履深</p>
<p style="text-align: left">
	　　而不为没溺能度瀑驶流</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一八四）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。赫然大明。遍于祇洹。来诣佛所。顶礼足已。在一面坐。问言。瞿昙。汝今能知一切众生所著所缚。及知一切众生得解脱者并净解脱不。尔时世尊即告天曰。我实尽知一切之所缚着。及得解脱尽解脱净解脱者。天复问言。瞿昙。云何能知一切众生之所缚着得解脱尽解脱净解脱耶。佛复告言。我尽观见。有汝天当知今我之心。得善解脱。得解脱故。能知众生之所缚着。得解脱尽解脱净解脱。亦悉知之。天即赞言。善哉善哉。瞿昙。知缚着。乃至能知得净解脱。天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一八五）</p>
<p style="text-align: left">
	　　如是我闻。一时佛在舍卫国祇树给孤独园。时有一天光色倍常。于其夜中。来诣佛所。威光显照。遍于祇洹。晃然大明。却坐一面。而问佛言。瞿昙。汝为能度瀑驶流耶。尔时世尊答言。实尔。天言。瞿昙。如此驶流。深广无际。傍无攀缘。中无安足。而能得度。甚为奇特。佛言。实尔。天复问曰瞿昙。汝今云何于此驶流。无可攀挽。无安足处。而能得度。佛答天曰。若我懈怠。必为沉没。若为沉没。必为所漂。若我精进。必不沉没。若不沉没。不为所漂。我于如是大洪流中。无可攀挽。无安足处。而能得度此大驶流。天即赞言。善哉善哉。比丘于此驶流。无所攀挽。而能得度。甚为希有。</p>
<p style="text-align: left">
	　　天复以偈赞言。</p>
<p style="text-align: left">
	　　我昔已曾见婆罗门涅槃</p>
<p style="text-align: left">
	　　久舍于嫌怖能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　牟鋑及天女四转轮、髻发</p>
<p style="text-align: left">
	　　睡厌、极难尽伊尼延、驶流</p>
<p style="text-align: left">
	　　无缚着解脱而能得济度</p>
<p style="text-align: left">
	　　（一八六）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。</p>
<p style="text-align: left">
	　　世间常惊惧众生恒忧恼</p>
<p style="text-align: left">
	　　未得财封利及已得之者</p>
<p style="text-align: left">
	　　于得不得中能无喜惧心</p>
<p style="text-align: left">
	　　如斯之等事唯愿为我说</p>
<p style="text-align: left">
	　　尔时世尊以偈答曰。</p>
<p style="text-align: left">
	　　若有智慧者苦行摄诸根</p>
<p style="text-align: left">
	　　弃舍一切务除如此等人</p>
<p style="text-align: left">
	　　更无出生死若不舍诸务</p>
<p style="text-align: left">
	　　常处于生死惊畏而怖迮</p>
<p style="text-align: left">
	　　忧愁等诸患苦恼所缠逼</p>
<p style="text-align: left">
	　　若舍于一切能除上诸患</p>
<p style="text-align: left">
	　　则离于生死忧怖等诸恶</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一八七）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　谁得色最胜谁乘和合逝</p>
<p style="text-align: left">
	　　当于其处住习学何事业</p>
<p style="text-align: left">
	　　是何等种类而能供养天</p>
<p style="text-align: left">
	　　尔时世尊以偈答曰。</p>
<p style="text-align: left">
	　　持戒有智慧善能修己者</p>
<p style="text-align: left">
	　　念禅不放逸除去四热恼</p>
<p style="text-align: left">
	　　正法意解脱如此得上色</p>
<p style="text-align: left">
	　　美妙获最胜和合斯乘道</p>
<p style="text-align: left">
	　　应形彼处住习学于善法</p>
<p style="text-align: left">
	　　若有如是人名知供养天</p>
<p style="text-align: left">
	　　天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一八八）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　罗吒国商估财产极巨富</p>
<p style="text-align: left">
	　　各各相贪利贪求无厌足</p>
<p style="text-align: left">
	　　为财产斗诤爱欲结流漂</p>
<p style="text-align: left">
	　　如斯之等类谁能舍欲爱</p>
<p style="text-align: left">
	　　尔时世尊以偈答曰。</p>
<p style="text-align: left">
	　　弃舍于众缘妻子及六畜</p>
<p style="text-align: left">
	　　一切所玩爱除去欲贪痴</p>
<p style="text-align: left">
	　　舍欲而出家此能断欲结</p>
<p style="text-align: left">
	　　永舍于一切漂没及诤讼</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一八九）</p>
<p style="text-align: left">
	　　如是我闻。一时佛在舍卫国祇树给孤独园。尔时佛告诸比丘。于往昔时。俱萨罗国。有五百乘车。而以为伴。行到旷野险难之处。无有水草。有五百贼。寻逐其车。规欲摽掠。时有天神。住旷野中。知贼欲劫。而作是念。我今当往诣彼车所。我当问之。彼若能答。当为救护。设有不通。我当放舍。思惟是已。寻即来到行客车前。身光遍照五百乘车。尽皆大明。即便以偈。问商估言。</p>
<p style="text-align: left">
	　　谁于寤者名为睡谁于睡者名为寤</p>
<p style="text-align: left">
	　　谁能解达如斯义宜知是时应答我</p>
<p style="text-align: left">
	　　时商估中。有优婆塞。于三宝所。深得净信。归<a>佛法</a>僧。于佛法僧。得了决定。无有狐疑。又于<a>四谛</a>。亦无疑心。已得见谛。获于初果。晨朝早起。正身端坐。系念在前。高声诵经。诵法句偈。及波罗缘。种种经偈。彼优婆塞。说偈答言。</p>
<p style="text-align: left">
	　　我于寤者名为睡我于睡者名为寤</p>
<p style="text-align: left">
	　　我知斯事悉明了是故今者以偈答</p>
<p style="text-align: left">
	　　尔时天神以偈问言。</p>
<p style="text-align: left">
	　　汝今云何作是言我于寤者名为睡</p>
<p style="text-align: left">
	　　我于睡者名为寤云何如此而答我</p>
<p style="text-align: left">
	　　优婆塞以偈答言。</p>
<p style="text-align: left">
	　　断除贪欲嗔恚痴诸漏已尽阿罗汉</p>
<p style="text-align: left">
	　　彼称为寤我名睡不知苦习及灭道</p>
<p style="text-align: left">
	　　我于彼睡名为寤天神汝今应当知</p>
<p style="text-align: left">
	　　天神复说偈问言。</p>
<p style="text-align: left">
	　　善哉于寤名为睡汝能善解答我问</p>
<p style="text-align: left">
	　　久来不见法兄弟今得相见大欢悦</p>
<p style="text-align: left">
	　　今尔众伴为汝故一切安隐得归还</p>
<p style="text-align: left">
	　　佛说是已。诸比丘。闻佛所说。欢喜奉行。</p>
<p style="text-align: left">
	　　（一九○）</p>
<p style="text-align: left">
	　　如是我闻。一时佛在舍卫国祇树给孤独园。尔时佛告诸比丘。乃往古昔。输波罗城。有优婆塞。所居住处。诸优婆塞。咸共集会。于其堂上。诃欲之过。欲现外形。如露白骨。又如肉段。众鸟竞逐。欲如粪毒。亦螫亦污。又如火坑。亦如疥人。向火痒痛。愈增其疾。又如向风执炬逆走。若不放舍。必为所烧。亦如梦幻。又如假借。亦如树果。又如鉾戟。欲为不净。秽恶充满。如食不消。哕臭可恶。虽复共集种种言说诃欲之过。然其还家。各自放逸。时优婆塞。所集堂神。而作是念。诸优婆塞。集会此堂。说欲过患。及其还家。嗜欲滋甚。不名清净。不依法行。我今为彼。作诸触恼。令其觉寤。作是念已。时彼堂神。于优婆塞集会之时。即说偈言。</p>
<p style="text-align: left">
	　　优婆塞集论说欲是无常</p>
<p style="text-align: left">
	　　汝等还自为欲流所沉没</p>
<p style="text-align: left">
	　　譬如深淤泥老牛坠在中</p>
<p style="text-align: left">
	　　如今我观察优婆塞众多</p>
<p style="text-align: left">
	　　多闻持禁戒唯说一欲过</p>
<p style="text-align: left">
	　　言欲是无常但空有是言</p>
<p style="text-align: left">
	　　实无弃欲心贪着男女相</p>
<p style="text-align: left">
	　　贪著名非法汝等宜舍弃</p>
<p style="text-align: left">
	　　于<a>佛教</a>法中应<a>如法</a><a>修行</a></p>
<p style="text-align: left">
	　　尔时天神。说如是偈。诸优婆塞。闻是偈已。皆悉解悟。厌恶于欲。剃除须发。信家非家。出家学道。勤行精进。修<a>戒定慧</a>。悉皆获得阿<a>罗汉果</a>。佛说是已。诸比丘。闻佛所说。欢喜奉行。</p>
<p style="text-align: left">
	　　（一九一）</p>
<p style="text-align: left">
	　　如是我闻。一时佛在王舍城迦兰陀竹林。时须达多长者。有少因缘。从舍卫国。至王舍城。诣护弥长者家。见其家中。竟夜不睡。破薪然火。办诸供具。安置高座。敷诸床榻。须达多长者。见是事已。作是思惟。今此长者。施设供具。为欲结婚。欢乐宴会。为欲屈彼频婆娑罗王。及大臣乎。复更思念。若请国王。及以官属。<a>婚姻</a>宴会。而此长者。不应躬身。而自栖栖。执于劳苦。然火作食。必有胜人。不审是谁。我今当问。思惟是已。即以所念。问于长者。时护弥长者。即答之曰。我亦不为婚姻欢会。亦不屈请频婆娑罗王。及大臣等。而为此会。我于明日。将欲请佛及比丘僧。故设斯供。须达多长者。初闻佛名。身毛为竖。惊喜问言。云何名佛。护弥答言。释种出家。剃除须发。成于无上正真之道。号曰为佛。须达又问。云何名僧。长者答曰。若刹利子。剃除须发。逐佛出家。婆罗门种。<a>居士</a>种。首陀罗种。如是之等。信家非家。随佛出家。是名为僧。我于今者。请佛及僧。须达多问言。今日如来。为可见不。护弥答言。如来近在迦兰陀林。尔今小待。佛当自来受我供养。时须达多。内心踊跃。思睹世尊。便小睡眠。眠已寻寤。天犹未晓。意谓平旦。即便早起。趣于城门。然彼城门。初夜后夜。二时常开。时须达多。既至门下。见城门开。谓天已晓。即出门外。欲诣佛所。先以<a>念佛</a>故有光明。来照其身。到城外已。见一天祠。即时绕祠。恭敬<a>礼拜</a>。还复黑闇。心自念言。天大黑闇。若人非人。或能害我。当还入城。时尸婆天神。放光照曜。乃至祇洹。悉皆大明。天神即语须达多言。汝可前进。不宜退还。尔时天神。即说偈言。</p>
<p style="text-align: left">
	　　假使百匹马载满众珍宝</p>
<p style="text-align: left">
	　　并及百金人以持用布施</p>
<p style="text-align: left">
	　　如是展转施遍满阎浮提</p>
<p style="text-align: left">
	　　如是功德聚以用为一分</p>
<p style="text-align: left">
	　　不如有一人发心向佛所</p>
<p style="text-align: left">
	　　举足行一步十六分中一</p>
<p style="text-align: left">
	　　假使雪山中所有大力象</p>
<p style="text-align: left">
	　　其数足满百金宝庄挍身</p>
<p style="text-align: left">
	　　其体甚姝大其行极迅疾</p>
<p style="text-align: left">
	　　暴逸倍有力满载诸杂宝</p>
<p style="text-align: left">
	　　以此用布施不如向佛所</p>
<p style="text-align: left">
	　　一步之功德十六分中一</p>
<p style="text-align: left">
	　　假使剑摩耆所出之宝女</p>
<p style="text-align: left">
	　　颜容甚端严其数足满百</p>
<p style="text-align: left">
	　　璎珞以严身真金为首饰</p>
<p style="text-align: left">
	　　头着宝珠璎以此用布施</p>
<p style="text-align: left">
	　　所得之功德不如向佛所</p>
<p style="text-align: left">
	　　举足行一步十六分中一</p>
<p style="text-align: left">
	　　是故我劝尔于此莫退还</p>
<p style="text-align: left">
	　　时须达多。即问之曰。汝是谁耶。天即答言。我是汝昔日亲旧善身摩纳。于<a>舍利弗</a>大日连所。临终之时。生欢喜心。命终生天。得为北方天王毗沙门子。我于如来<a>弟子</a>所。发心<a>随喜</a>尚获此福。况复佛也。时须达多。复自念言。今此天神。称赞乃尔。以此量之。必知彼人功德尊胜。尔时世尊露地经行。须达多长者。即诣佛所。初见世尊。不知礼敬。辄前直坐。时彼天神。化作婆罗门。来至佛所绕佛三匝顶礼恭敬。然后就坐。时须达多。既见之已。方效于彼。礼敬而坐问讯。不审圣体安乐以不。尔时世尊。以偈答曰。</p>
<p style="text-align: left">
	　　一切事安乐婆罗门涅槃</p>
<p style="text-align: left">
	　　无为欲所污解脱于诸有</p>
<p style="text-align: left">
	　　心断诸欲求心除热恼病</p>
<p style="text-align: left">
	　　其心得清净寂灭安隐眠</p>
<p style="text-align: left">
	　　尔时世尊。即将长者须达多。入于房中。敷座而坐。时须达多。礼佛足已。在一面坐。佛为种种<a>说法</a>。示教利喜。施论戒论生天之论。欲为不净。出要为乐。佛知须达多心意专正。踊跃欢喜。佛为说四<a>真谛</a>。即于座上。见四真谛。如新净氎易受染色。须达多易悟。亦复如是。见法证法。断八十亿洞然之结。得须陀洹。即从座起。整衣服。礼佛足已。白佛言。世尊。我名须达多。我以布施贫乏之故。诸人称为给孤独氏。佛言。汝是何国人。出生何种族。须达白言。我所出生舍卫国。唯愿世尊。往诣彼国。我当终身施设供养。佛告须达多。彼国为有僧坊以不。须达多白佛言。世尊。但往于彼。我当营造。使诸比丘。来往于彼。尔时如来。默然受请。时须达多。闻佛所说。并受其请。顶礼佛足。欢喜而去。</p>
<p style="text-align: left">
	　　（一九二）</p>
<p style="text-align: left">
	　　如是我闻。一时佛在舍卫国祇树给孤独园。尔时须达多长者。遇病困笃。于时世尊。闻其病甚。即于晨朝。着衣持钵。往诣其家。须达长者。遥见佛来。动身欲起。佛告长者。不须汝起。尔时世尊。别敷座坐。佛告长者。汝所患苦。为可忍不。医疗有降。不至增乎。长者白佛。今所患苦。甚为难忍。所受<a>痛苦</a>。遂渐增长。苦痛逼切。甚可患厌。譬如力人以绳系于弱劣者头。[打-丁+(稯-禾)]搣掣顿。揉捺其头。我患首疾。亦复如是。譬如屠家以彼利刀。而开牛腹。挠搅五内。我患腹痛。亦复如是。譬如二大力士。捉彼羸瘦极患之人。向火燺炙。我患身体。烦热苦痛。亦复如是。佛告长者。汝于今者。应于佛所生不坏信。法僧及戒。亦当如是。长者白言。如佛所说。四不坏信。我亦具得。佛告长者。依四不坏。尔今次应修于六念。汝当念佛诸功德。忆佛十号。如来应供正遍知明行足善逝世间解无上士调御丈夫天人师佛世尊。是名念佛。云何念法。如来所说胜妙之法。等同庆善。现在得利。及获得证。离诸热恼。不择时节。能向善趣。现在开示。乃至智者自知。是名念法。云何念僧。常当忆念僧之<a>德行</a>。如来圣僧。得向具足。应病授药。正真向道。所行次第。不越限度。能随于佛。所行之法。须陀洹果向须陀洹。斯陀含果向斯陀含。阿那含果向阿那含。阿罗汉果向阿罗汉。是名如来声闻僧。具足戒定慧解脱解脱知见。为他所请。如是等僧。宜应敬礼合掌向之。是名念僧。云何念戒。自念所行满足之戒。白净戒。不瑕戒。不缺戒。不穿漏戒。纯净戒。无垢秽戒。不求财物戒。智者所乐戒。无可讥嫌戒。次应自念。是名念戒。云何念施。己所行施。我得善利。应离悭贪行于布施。心无所著。悉能放舍。若施之时。手自授与。心常乐施。无有厌倦。舍心具足。若有乞索。常为开分。是名念施。云何念天。常当护心念六欲天。念须陀洹斯陀含。生彼六天。须达多白佛言。世尊。如佛所说。六念之法。我已具修。须达白佛。唯愿世尊。在此中食。佛默受请。日时既到。须达长者为于如来设众肴馔。种种备具清净香洁。设是供已。合掌向佛。而作是言。世尊出世难可值遇。佛为长者。种种说法。示教利喜。从座而去。须达长者于佛去后。寻于其夜。身坏命终。得生天上。既生天上。寻还佛所。须达天子光色倍常。照于祇洹。悉皆大明。顶礼佛足在一面坐。而说偈言。</p>
<p style="text-align: left">
	　　此今犹故是祇洹之园林</p>
<p style="text-align: left">
	　　仙圣所住处林池甚闲静</p>
<p style="text-align: left">
	　　法主居其中我今生喜乐</p>
<p style="text-align: left">
	　　信戒定慧业正命能使净</p>
<p style="text-align: left">
	　　若能修如是向来之上行</p>
<p style="text-align: left">
	　　非种姓<a>财富</a>能得获斯事</p>
<p style="text-align: left">
	　　智慧<a>舍利</a>弗寂然持禁戒</p>
<p style="text-align: left">
	　　空处乐恬静最胜无伦匹</p>
<p style="text-align: left">
	　　佛告天曰。如是如是。尔时世尊即说偈言。</p>
<p style="text-align: left">
	　　信戒定慧业<a>正念</a>能使净</p>
<p style="text-align: left">
	　　非种姓财富能获如斯事</p>
<p style="text-align: left">
	　　智慧舍利弗寂灭能持戒</p>
<p style="text-align: left">
	　　空处乐恬静最上无伦匹</p>
<p style="text-align: left">
	　　须达天子闻佛所说。欢喜顶礼。于座上没。还于天宫。</p>
<p style="text-align: left">
	　　尔时世尊于天未晓。入讲堂中。敷座而坐。告诸比丘。向有一天。光色倍常。来诣我所。其光晖曜。普照祇洹。悉皆大明。礼我足已。却坐一面。而说斯偈。</p>
<p style="text-align: left">
	　　此今犹故是祇洹之园林</p>
<p style="text-align: left">
	　　仙圣所住处林池甚闲静</p>
<p style="text-align: left">
	　　法主居其中我今生悦乐</p>
<p style="text-align: left">
	　　信戒定慧业正命能使净</p>
<p style="text-align: left">
	　　若能修如是向来之上事</p>
<p style="text-align: left">
	　　非种姓财富能获如斯事</p>
<p style="text-align: left">
	　　智慧舍利弗寂然持禁戒</p>
<p style="text-align: left">
	　　空处乐恬静最胜无伦匹</p>
<p style="text-align: left">
	　　尔时尊者阿难在如来后。闻天说偈。即白佛言。此必是须达长者。得生天上。是故还来赞舍利弗。佛言。如是如是。彼须达多生天上。来至我所。说如斯偈。尔时阿难及诸比丘闻佛所说。欢喜奉行。</p>
<p style="text-align: left">
	　　（一九三）</p>
<p style="text-align: left">
	　　如是我闻。一时佛在旷野园第一林中。时首长者身遇困疾。尔时世尊闻其患已。后日晨朝。着衣持钵。往诣其家。时首长者。遥见佛来。动身欲起。佛告长者。不须汝起。佛即慰问。汝所患苦为可忍不。医疗有降不至增耶。长者白佛。今我患苦。极为难忍。所受痛剧。遂渐增长。苦痛逼切。甚可厌患。譬如有力之人。以手[打-丁+(稯-禾)]搣无力者头。揉捺牵掣。我患头痛亦复如是。譬如屠者以彼利刀。挠搅牛腹肠胃寸绝。我患腹痛。亦复如是。譬如二大力人。捉一羸病。向火燺炙。身体焦烂。患体热痛。亦复如是。佛告长者。汝今应于佛所生不坏信。法僧及戒亦当如是。长者白佛。如佛所说。四不坏信。我已具得。佛告长者。依于如是四不坏信。应修六念。长者白佛。如此六念。我已具修。时首长者即白佛言。唯愿世尊。在此中食。佛默然受请。日时已到。彼首长者为于如来设众肴膳。种种备具清净香洁。设是供已。寻便奉施。合掌向佛。而作是言。世尊出世难可值遇。佛为长者。种种说法。示教利喜。从座而去。时首长者如来去后。寻于其夜。身坏命终。生无热天。既生天已。即作此念。我于今者。应往佛所。作是念已。寻来佛所。光色倍常。照于祇洹。悉皆大明。顶礼佛已。却坐一面。身渗入地。譬如苏油。佛告天子。汝可化为粗身。当作住想。时首天子受佛敕已。即便化作欲界粗形。不复渗没。佛告首天子言。汝行几法。不生厌足。身坏命终。生无热天。首天白佛。我行三法。心无厌足。故得生天。见佛听法。供养众僧。无厌足故。命终得生无热天上。时首天子即说偈言。</p>
<p style="text-align: left">
	　　我乐常见佛不舍于听法</p>
<p style="text-align: left">
	　　供养比丘僧受持贤圣法</p>
<p style="text-align: left">
	　　调伏贪嫉心得生无热天</p>
<p style="text-align: left">
	　　时首天子说是偈已。欢喜顶礼。即从座没。还于天宫。</p>
<p style="text-align: left">
	　　（一九四）</p>
<p style="text-align: left">
	　　如是我闻。一时佛在舍卫国祇树给孤独园。时有一天来至佛所。光色倍常。威光晖曜。遍照祇洹。悉皆大明。却坐一面。而说偈言。</p>
<p style="text-align: left">
	　　七比丘解脱生于无烦天</p>
<p style="text-align: left">
	　　尽于善受有度世间爱着</p>
<p style="text-align: left">
	　　谁使度驶流而此驶流者</p>
<p style="text-align: left">
	　　死极得自在甚难可得度</p>
<p style="text-align: left">
	　　谁救死罥弶出过天境界</p>
<p style="text-align: left">
	　　尔时世尊以偈答曰。</p>
<p style="text-align: left">
	　　优比罗建陀第三佛羯罗</p>
<p style="text-align: left">
	　　跋直羯提婆婆睺提毗纽</p>
<p style="text-align: left">
	　　如是等比丘尽度于驶流</p>
<p style="text-align: left">
	　　能度死自在尽断生死罥</p>
<p style="text-align: left">
	　　出过于天界言说极深远</p>
<p style="text-align: left">
	　　难识难可解所说无不善</p>
<p style="text-align: left">
	　　汝是何天耶来问我此事</p>
<p style="text-align: left">
	　　尔时此天以偈答曰。</p>
<p style="text-align: left">
	　　我不还此有名为无烦天</p>
<p style="text-align: left">
	　　是故我尽知七比丘解脱</p>
<p style="text-align: left">
	　　断弃于爱有度世之缚结</p>
<p style="text-align: left">
	　　我生天先缘今日当具说</p>
<p style="text-align: left">
	　　梵行尽于漏迦葉优婆塞</p>
<p style="text-align: left">
	　　瓦师养父母远离于淫欲</p>
<p style="text-align: left">
	　　迦葉及父母爱答摩纳等</p>
<p style="text-align: left">
	　　彼是我亲友我亦与彼昵</p>
<p style="text-align: left">
	　　净身守口意尽住最后身</p>
<p style="text-align: left">
	　　如是诸大人我共为善伴</p>
<p style="text-align: left">
	　　尔时世尊复答天曰。如是如是。实如所说。</p>
<p style="text-align: left">
	　　瓦师如尔言本毗婆陵伽</p>
<p style="text-align: left">
	　　难提婆瓦师迦葉优婆塞</p>
<p style="text-align: left">
	　　孝事于父母梵行尽于漏</p>
<p style="text-align: left">
	　　彼与我亲友我亦为彼亲</p>
<p style="text-align: left">
	　　如是诸大人本日相亲近</p>
<p style="text-align: left">
	　　善修身口意住于最后身</p>
<p style="text-align: left">
	　　尔时彼天闻佛所说。欢喜顶礼而去。</p>
<p style="text-align: left">
	　　常惊恐颜色罗吒国估客</p>
<p style="text-align: left">
	　　输波罗须达须达多生天</p>
<p style="text-align: left">
	　　首长者生天又有无烦天</p>
		

	
	

		</div></div><hr><script charset='utf-8' src='../../js/footer.js'></script></body></html>