<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 别译杂阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 别译杂阿含经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八卷 别译杂阿含经</strong></p>
<p style="text-align: left">
	　　（一三六）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。<a>礼佛</a>足已。在一面坐。时此天光。甚为炽盛。普照祇洹。悉皆大明。尔时此天。却坐一面。而说偈言。</p>
<p style="text-align: left">
	　　住阿练若处寂灭修梵行</p>
<p style="text-align: left">
	　　日常食一食颜色极和悦</p>
<p style="text-align: left">
	　　尔时<a>世尊</a>复说偈言。</p>
<p style="text-align: left">
	　　不愁念过去亦不求未来</p>
<p style="text-align: left">
	　　现在正智食才欲为存身</p>
<p style="text-align: left">
	　　欲于未来世追念过去事</p>
<p style="text-align: left">
	　　六情皆怡悦是以颜色和</p>
<p style="text-align: left">
	　　如新生茅苇剪之置日中</p>
<p style="text-align: left">
	　　凡夫自燋干其事亦如是</p>

<p style="text-align: left">
	　　天复说偈赞言。</p>
<p style="text-align: left">
	　　往昔已曾见<a>婆罗门</a><a>涅槃</a></p>
<p style="text-align: left">
	　　久舍于嫌畏能度<a>世间</a>爱</p>
<p style="text-align: left">
	　　尔时此天说此偈已<a>欢喜</a>还宫。</p>
<p style="text-align: left">
	　　（一<a>三七</a>）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。礼佛足已。在一面坐。时此天光。甚为炽盛。普照祇洹。悉皆大明。尔时此天。却坐一面。而说偈言。</p>
<p style="text-align: left">
	　　诸有憍慢人终不可调习</p>
<p style="text-align: left">
	　　诈现修<a>禅定</a>放逸在空林</p>
<p style="text-align: left">
	　　由是放逸故不能度死岸</p>
<p style="text-align: left">
	　　尔时世尊复说偈言。</p>
<p style="text-align: left">
	　　舍慢常入定别想尽知法</p>
<p style="text-align: left">
	　　一切处<a>解脱</a>不放逸空林</p>
<p style="text-align: left">
	　　由不放逸故能度彼死岸</p>
<p style="text-align: left">
	　　天赞偈言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　怖畏久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一三八）</p>
<p style="text-align: left">
	　　如是我闻。一时佛在舍卫国祇树给孤独园。时有一天光色倍常。于其夜中。来诣佛所。礼佛足已。在一面坐。时此天光。甚为炽盛。普照祇洹。悉皆大明。尔时此天。却坐一面。而说偈言。</p>
<p style="text-align: left">
	　　云何于昼夜福业常增长</p>
<p style="text-align: left">
	　　<a>如法</a>而持戒何人趣天道</p>
<p style="text-align: left">
	　　尔时世尊复说偈言。</p>
<p style="text-align: left">
	　　种植园苑林洪流置桥船</p>
<p style="text-align: left">
	　　旷野造好井要路造客舍</p>
<p style="text-align: left">
	　　是人于日夜福业常增长</p>
<p style="text-align: left">
	　　<a>正法</a>净持戒如是趣天道</p>
<p style="text-align: left">
	　　天赞偈曰。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一三九）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。时此天光。甚为炽盛。遍照祇洹。悉皆大明。尔时此天。却坐一面。而说偈言。</p>
<p style="text-align: left">
	　　云何得大力并获于妙色</p>
<p style="text-align: left">
	　　施何得安乐何缘得净眼</p>
<p style="text-align: left">
	　　云何一切施愿为我说之</p>
<p style="text-align: left">
	　　尔时世尊以偈答曰。</p>
<p style="text-align: left">
	　　施饮食得力施衣得盛色</p>
<p style="text-align: left">
	　　施乘得安乐灯明得净目</p>
<p style="text-align: left">
	　　屋宅一切施如法教<a>弟子</a></p>
<p style="text-align: left">
	　　能作如是施是名施<a>甘露</a></p>
<p style="text-align: left">
	　　天赞偈言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜还宫。</p>
<p style="text-align: left">
	　　（一四○）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光炽盛。遍照祇洹。悉皆大明。尔时此天。礼佛足已。却坐一面。而说偈言。</p>
<p style="text-align: left">
	　　世间天及人饮食生欢喜</p>
<p style="text-align: left">
	　　世间都无有饮食不生喜</p>
<p style="text-align: left">
	　　尔时世尊复说偈言。</p>
<p style="text-align: left">
	　　若有能信施使心极清净</p>
<p style="text-align: left">
	　　今世若后世饮食福随逐</p>
<p style="text-align: left">
	　　尔时此天。闻佛所说。白佛言。世尊。实为希有。善说斯偈。复白佛言。世尊。我忆过去。有一人王。名曰迟缓。然彼国王。于四城门。施于饮食。城中及市。亦施饮食。时王夫人。白于王言。王今作福。愿听我等助王为福。王闻其言。以城东门所施之食。回与夫人。王之太子。亦白父言。父母修福。我亦乐修王闻其言。以城南门所施之食。回与太子辅相后来。启白王言。王今修善。夫人太子。皆修福业。唯愿听我助修福业。王闻其言。以城西门所施之食。回与辅相。时有诸臣。复白王言。夫人太子及以辅相。咸修福德。我等今者。亦乐助修。王闻其言。即以北门所施之食。回与诸臣。时国中人。复白王言。夫人太子辅相。咸修福德。愿听我等助修福业。王闻其言。复以布施。回与人民。时典施人。白于王言。王之所有。于四城门及以布施。悉皆回与夫人太子辅相大臣国中人民。断于王施。兼竭库藏。王即答言。先所与者。已尔与尽。自今已后。他方小国所可贡献。半入库藏。半用修福。世尊我于尔时。长夜修福。我于长夜。获得胜报。常怀喜乐。所受福报。无有穷尽。不见边际。如我所受。得大果报。乃知世尊善说斯偈。时迟缓天子。闻佛所说。欢喜踊跃。顶礼佛足。还于天宫。</p>
<p style="text-align: left">
	　　（一四一）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。甚为炽盛。遍照祇洹。却在一面。而说偈言。</p>
<p style="text-align: left">
	　　如远至他国谁为可亲者</p>
<p style="text-align: left">
	　　于其居家中复以谁为亲</p>
<p style="text-align: left">
	　　于其资财中复以谁为友</p>
<p style="text-align: left">
	　　若至后世时复以谁为亲</p>
<p style="text-align: left">
	　　尔时世尊说偈答曰。</p>
<p style="text-align: left">
	　　若远至他国行伴名为亲</p>
<p style="text-align: left">
	　　于自居家中慈母最为亲</p>
<p style="text-align: left">
	　　于生财利所眷属乃为友</p>
<p style="text-align: left">
	　　能修功福者是名后世亲</p>
<p style="text-align: left">
	　　天赞偈言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。闻佛所说。欢喜而去。</p>
<p style="text-align: left">
	　　（一四二）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显赫。普照祇洹。悉皆大明。却坐一面。而说偈言。</p>
<p style="text-align: left">
	　　人生寿不定日日趣死径</p>
<p style="text-align: left">
	　　无常所侵夺<a>寿命</a>甚短促</p>
<p style="text-align: left">
	　　老来侵壮色无有救护者</p>
<p style="text-align: left">
	　　恐怖畏向死作福得趣乐</p>
<p style="text-align: left">
	　　尔时世尊以偈答言。</p>
<p style="text-align: left">
	　　人生寿不定日日趣死径</p>
<p style="text-align: left">
	　　无常所侵夺寿命甚短促</p>
<p style="text-align: left">
	　　老来侵壮色无有救护者</p>
<p style="text-align: left">
	　　恐怖畏向死欲得寂灭乐</p>
<p style="text-align: left">
	　　应舍世五欲不宜深生着</p>
<p style="text-align: left">
	　　天赞偈言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍弃能度世间爱</p>
<p style="text-align: left">
	　　时此天子。闻佛所说。欢喜而去。</p>
<p style="text-align: left">
	　　（一四三）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显赫。遍照祇洹。悉皆大明。却坐一面。而说偈言。</p>
<p style="text-align: left">
	　　四时不暂停命亦日夜尽</p>
<p style="text-align: left">
	　　壮年不久住恐怖死来至</p>
<p style="text-align: left">
	　　为于涅槃故应当勤修福</p>
<p style="text-align: left">
	　　尔时世尊以偈答言。</p>
<p style="text-align: left">
	　　四时不暂停命亦日夜尽</p>
<p style="text-align: left">
	　　壮年不久住恐怖死来至</p>
<p style="text-align: left">
	　　见于死生苦而生大怖畏</p>
<p style="text-align: left">
	　　舍世五欲乐当求于寂灭</p>
<p style="text-align: left">
	　　天赞偈言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍弃能度世间爱</p>
<p style="text-align: left">
	　　尔时此天。闻佛所说。欢喜而去。</p>
<p style="text-align: left">
	　　（一四四）</p>
<p style="text-align: left">
	　　如是我闻。一时佛在舍卫国祇树给孤独园。尔时夜中有一天子。光色倍常。来诣佛所。威光显赫。遍于祇洹。悉皆大明。却在一面。而说偈言。</p>
<p style="text-align: left">
	　　当思于何法应弃舍何法</p>
<p style="text-align: left">
	　　<a>修行</a>何胜事成就何等事</p>
<p style="text-align: left">
	　　能渡驶流水得名为<a>比丘</a></p>
<p style="text-align: left">
	　　尔时世尊以偈答言。</p>
<p style="text-align: left">
	　　能断于五盖弃舍于五欲</p>
<p style="text-align: left">
	　　增上修五根成就五分法</p>
<p style="text-align: left">
	　　能渡驶流水得名为比丘</p>
<p style="text-align: left">
	　　天赞偈言。</p>
<p style="text-align: left">
	　　往昔已曾苦婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。闻佛所说。欢喜而去。</p>
<p style="text-align: left">
	　　（一四五）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言。</p>
<p style="text-align: left">
	　　谁于睡名寤谁于寤名睡</p>
<p style="text-align: left">
	　　云何染尘垢云何得清净</p>
<p style="text-align: left">
	　　佛以偈答言。</p>
<p style="text-align: left">
	　　若持<a>五戒</a>者虽睡名为寤</p>

<p style="text-align: left">
	　　若造五恶者虽寤名为睡</p>
<p style="text-align: left">
	　　若为五盖覆名为染尘垢</p>
<p style="text-align: left">
	　　无学五分身清净离尘垢</p>
<p style="text-align: left">
	　　天复说偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。闻佛所说。欢喜而去。</p>
<p style="text-align: left">
	　　阿练若、憍慢修福日夜增</p>
<p style="text-align: left">
	　　云何得大力何物生欢喜</p>
<p style="text-align: left">
	　　远至、强亲逼日夜有损减</p>
<p style="text-align: left">
	　　思惟及眠寤</p>
<p style="text-align: left">
	　　（一四六）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显赫。照于祇洹。赫然大明。却坐一面。而说偈言。</p>
<p style="text-align: left">
	　　若人有子孙则便生欢喜</p>
<p style="text-align: left">
	　　财宝及六畜有则皆欢喜</p>
<p style="text-align: left">
	　　若人受身时亦复生欢喜</p>
<p style="text-align: left">
	　　若见无身者则无欢悦心</p>
<p style="text-align: left">
	　　尔时世尊以偈答言。</p>
<p style="text-align: left">
	　　若人有子孙则能生忧恼</p>
<p style="text-align: left">
	　　财宝及六畜斯是苦恼本</p>
<p style="text-align: left">
	　　若复受身者则为忧恼患</p>
<p style="text-align: left">
	　　若不受身者则名寂灭乐</p>
<p style="text-align: left">
	　　天复说偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。闻佛所说。欢喜而去。</p>
<p style="text-align: left">
	　　（一四七）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来至佛所。威光显照遍于祇洹。悉皆大明却坐一面。而说偈言。</p>
<p style="text-align: left">
	　　云何义利胜谁为最亲友</p>
<p style="text-align: left">
	　　众生依何等而得自济活</p>
<p style="text-align: left">
	　　修造何事务而能得聚敛</p>
<p style="text-align: left">
	　　尔时世尊以偈答曰。</p>
<p style="text-align: left">
	　　种田为义利妻为最亲友</p>
<p style="text-align: left">
	　　众生依热苗而得自济活</p>
<p style="text-align: left">
	　　若能勤作者斯业胜聚敛</p>
<p style="text-align: left">
	　　尔时天复说偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一四八）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其中夜。来诣佛所。威光显照。遍于祇洹。悉皆大明。却坐一面。而说偈言。</p>
<p style="text-align: left">
	　　爱中子第一财中牛第一</p>
<p style="text-align: left">
	　　明中日第一渊中海第一</p>
<p style="text-align: left">
	　　尔时世尊以偈答言。</p>
<p style="text-align: left">
	　　所爱无过身能教第一财</p>
<p style="text-align: left">
	　　慧为第一明雨为第一渊</p>
<p style="text-align: left">
	　　尔时天复说偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一四九）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言。</p>
<p style="text-align: left">
	　　于其二足中刹利最为胜</p>
<p style="text-align: left">
	　　于彼四足中牛最为胜者</p>
<p style="text-align: left">
	　　若于娶妻中童女为最胜</p>
<p style="text-align: left">
	　　于诸儿息中长子为最胜</p>
<p style="text-align: left">
	　　尔时世尊以偈答曰。</p>
<p style="text-align: left">
	　　两足最胜正觉是四足中胜善乘是</p>
<p style="text-align: left">
	　　娶妻中胜贞女是儿子中胜孝者是</p>

<p style="text-align: left">
	　　尔时天复说偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一五○）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其中夜。来诣佛所。威光显照。遍于祇洹。赫然大明。却坐一面。而说偈言。</p>
<p style="text-align: left">
	　　何物生为胜何物入地胜</p>
<p style="text-align: left">
	　　种子何者胜掷种谁为胜</p>
<p style="text-align: left">
	　　时有天子。先身从种田中得因。以为名以偈答言。</p>
<p style="text-align: left">
	　　苗稼生为胜子入地第一</p>
<p style="text-align: left">
	　　拥护于耕牛儿掷种为胜</p>
<p style="text-align: left">
	　　尔时彼天。语此天言。我不问汝。我欲问佛。复以偈问佛。</p>
<p style="text-align: left">
	　　何物生为胜何物入地胜</p>
<p style="text-align: left">
	　　种子何者胜掷种谁为胜</p>
<p style="text-align: left">
	　　尔时世尊以偈答言。</p>
<p style="text-align: left">
	　　明生最胜苗无明灭为胜</p>
<p style="text-align: left">
	　　亲近供养佛掷种僧最胜</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一五一）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言。</p>
<p style="text-align: left">
	　　云何生世间云何得和合</p>
<p style="text-align: left">
	　　几爱世间有何物苦世间</p>
<p style="text-align: left">
	　　尔时世尊以偈答言。</p>
<p style="text-align: left">
	　　六爱生世间六触能和合</p>
<p style="text-align: left">
	　　六爱能得有六情生诸苦</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一五二）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言。</p>
<p style="text-align: left">
	　　云何劫世间云何名苦恼</p>
<p style="text-align: left">
	　　云何是一法世间得<a>自在</a></p>
<p style="text-align: left">
	　　尔时世尊以偈答曰。</p>
<p style="text-align: left">
	　　意劫将诸趣意苦恼世间</p>
<p style="text-align: left">
	　　意名为一法世间得自在</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一五三）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言。</p>
<p style="text-align: left">
	　　何物缚世间云何得解脱</p>
<p style="text-align: left">
	　　断于何等法得至于涅槃</p>
<p style="text-align: left">
	　　尔时世尊以偈答曰。</p>
<p style="text-align: left">
	　　欲缚于世间舍欲得解脱</p>
<p style="text-align: left">
	　　能断于爱缚是名得涅槃</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一五四）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　何物覆世间何物能围绕</p>
<p style="text-align: left">
	　　何物缚众生云何世间住</p>
<p style="text-align: left">
	　　尔时世尊以偈答曰。</p>
<p style="text-align: left">
	　　老能覆世间死能为围绕</p>
<p style="text-align: left">
	　　爱缚于众生如法住世间</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一五五）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　何物迷世间何物和合有</p>
<p style="text-align: left">
	　　何谁污众生云何竖于幢</p>
<p style="text-align: left">
	　　尔时世尊以偈答曰。</p>
<p style="text-align: left">
	　　无明迷世间爱着和合有</p>
<p style="text-align: left">
	　　嗔污染众生我慢竖为幢</p>
<p style="text-align: left">
	　　天复以偈问言。</p>
<p style="text-align: left">
	　　何谁无盖障何谁断于欲</p>
<p style="text-align: left">
	　　谁出于污染请能倒大幢</p>
<p style="text-align: left">
	　　尔时世尊以偈答曰。</p>
<p style="text-align: left">
	　　如来无盖障正智得解脱</p>
<p style="text-align: left">
	　　彼无有盖障能尽于爱结</p>
<p style="text-align: left">
	　　出离于尘垢倾于我慢幢</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一五六）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。却坐一面。而说偈言。</p>
<p style="text-align: left">
	　　人财何者胜修行何善行</p>

<p style="text-align: left">
	　　能得快乐报味中何最胜</p>
<p style="text-align: left">
	　　云何诸寿中寿命得最胜</p>
<p style="text-align: left">
	　　尔时世尊以偈答曰。</p>
<p style="text-align: left">
	　　于诸财物中信财第一胜</p>
<p style="text-align: left">
	　　如法修善行能获快乐报</p>

<p style="text-align: left">
	　　于诸滋味中实语为第一</p>
<p style="text-align: left">
	　　于诸寿命中慧命为最胜</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一五七）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　人于<a>生死</a>中何者是二伴</p>
<p style="text-align: left">
	　　谁为教授者归向涅槃道</p>
<p style="text-align: left">
	　　比丘乐何法而断于结缚</p>
<p style="text-align: left">
	　　尔时世尊以偈答曰。</p>
<p style="text-align: left">
	　　于诸生死中信为第二伴</p>
<p style="text-align: left">
	　　智慧如教授能乐涅槃者</p>
<p style="text-align: left">
	　　断诸结使缚是则名比丘</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一五八）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　何善能至老何善最安住</p>
<p style="text-align: left">
	　　何宝为第一何物贼不劫</p>
<p style="text-align: left">
	　　尔时世尊以偈答曰。</p>
<p style="text-align: left">
	　　持戒善至老信最为安住</p>
<p style="text-align: left">
	　　智慧人胜宝福财贼不劫</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一五九）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　众生谁所生云何常驰求</p>
<p style="text-align: left">
	　　云何于生死<a>流转</a>不解脱</p>
<p style="text-align: left">
	　　尔时世尊以偈答曰。</p>
<p style="text-align: left">
	　　爱生于众生意驰于诸尘</p>
<p style="text-align: left">
	　　一切有命类轮转于生死</p>
<p style="text-align: left">
	　　恒受于诸苦云何得解脱</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一六○）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　众生谁所生云何常驰求</p>
<p style="text-align: left">
	　　于生死轮转何者为怖畏</p>
<p style="text-align: left">
	　　尔时世尊以偈答曰。</p>
<p style="text-align: left">
	　　众生从爱生心意驰不停</p>
<p style="text-align: left">
	　　众生处生死苦为大怖畏</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一六一）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　众生谁所生云何常驰求</p>
<p style="text-align: left">
	　　生死常轮转何者大怖畏</p>
<p style="text-align: left">
	　　尔时世尊以偈答曰。</p>
<p style="text-align: left">
	　　爱能生众生<a>意识</a>驰诸尘</p>
<p style="text-align: left">
	　　众生处生死业为大怖畏</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久舍弃能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一六二）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照遍于祇洹。赫然大明。却坐一面。而说偈言。</p>
<p style="text-align: left">
	　　云何名非道何物日夜逝</p>
<p style="text-align: left">
	　　梵行谁为垢谁恼害世间</p>
<p style="text-align: left">
	　　云何名澡浴而能不用水</p>
<p style="text-align: left">
	　　唯愿佛世尊为我分别说</p>
<p style="text-align: left">
	　　尔时世尊以偈答曰。</p>
<p style="text-align: left">
	　　欲名为非道人命日夜逝</p>
<p style="text-align: left">
	　　女为梵行垢亦恼害世间</p>
<p style="text-align: left">
	　　专修梵<a>行者</a>洁净胜彼水</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一六三）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　何物为第一诸物中最胜</p>
<p style="text-align: left">
	　　云何在处处而得于最上</p>
<p style="text-align: left">
	　　有何一种法于世间自在</p>
<p style="text-align: left">
	　　尔时世尊以偈答曰。</p>
<p style="text-align: left">
	　　于诸世物中四阴名最胜</p>
<p style="text-align: left">
	　　善于彼处处皆得为最上</p>
<p style="text-align: left">
	　　四阴名一法于世间自在</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一六四）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　偈为何者初云何为分别</p>
<p style="text-align: left">
	　　偈何所依止偈以何为体</p>
<p style="text-align: left">
	　　尔时世尊以偈答曰。</p>
<p style="text-align: left">
	　　偈以欲为初字为偈分别</p>
<p style="text-align: left">
	　　偈依止于名文章以为体</p>
<p style="text-align: left">
	　　尔时天复以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　（一六五）</p>
<p style="text-align: left">
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。</p>
<p style="text-align: left">
	　　以何知王车云何知于火</p>
<p style="text-align: left">
	　　云何分别国云何知女人</p>
<p style="text-align: left">
	　　尔时世尊以偈答曰。</p>
<p style="text-align: left">
	　　以幢知王车以烟知有火</p>
<p style="text-align: left">
	　　以主知有国以夫别女人</p>
<p style="text-align: left">
	　　尔时此天以偈赞言。</p>
<p style="text-align: left">
	　　往昔已曾见婆罗门涅槃</p>
<p style="text-align: left">
	　　嫌怖久弃舍能度世间爱</p>
<p style="text-align: left">
	　　尔时此天。说此偈已。欢喜而去。</p>
<p style="text-align: left">
	　　信财及第二持戒及至老</p>
<p style="text-align: left">
	　　种种生世间非道最上胜</p>
<p style="text-align: left">
	　　偈为何者初别车为第十</p>
		

	
	

		</div></div><hr><script charset='utf-8' src='../../js/footer.js'></script></body></html>