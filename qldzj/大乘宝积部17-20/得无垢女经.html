<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，得无垢女经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>得无垢女经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>得无垢女经</strong></p>
<p style="text-align: left">　　一名论义辩才法门</p>
<p style="text-align: left">　　如是我闻：一时，婆伽婆住舍婆提城祇陀树林给孤独园，与大<a>比丘</a>众千二百五十人俱，皆是阿<a>罗汉</a>，诸漏已尽，无复烦恼，心得<a>自在</a>，善得心<a>解脱</a>，善得慧解脱，人中大龙，应作者作，所作已办，离诸重担，逮得己利，尽诸有结，善得正智，心解脱一切，心得自在，到第一<a>彼岸</a>。唯除一人尊者阿难，余者悉是大阿罗汉。诸大<a>菩萨</a>十千人俱皆不退转，唯一生缚，其名曰：宝明菩萨、慧聚菩萨、胜藏菩萨、名称意菩萨、辩聚菩萨、观世自在菩萨、得大势菩萨、<a>弥勒</a>菩萨、得无忧菩萨、文殊师利童子菩萨、不迷行菩萨、不迷见菩萨、除恶菩萨、坏一切悲闇菩萨、功德宝华庄严菩萨、金缨光德菩萨、障一切罪菩萨、不坏思惟菩萨，如是等上首十千菩萨俱。</p>
<p style="text-align: left">　　尔时，尊者<a>舍利弗</a>、尊者大目揵连、尊者摩诃迦葉、尊者<a>须菩提</a>、尊者富楼那弥多罗尼子、尊者离波多、尊者阿泥楼大、尊者阿难陀，此如是等八大声闻。文殊师利童子菩萨、除恶菩萨、宝幢菩萨、不迷见菩萨、障一切罪菩萨、观世自在菩萨、辩聚菩萨、不迷行菩萨，此八菩萨摩诃萨等，并大声闻，于晨朝时，著衣持钵被服<a>袈裟</a>，相与欲入舍婆提城，为乞食故。未到彼城，于路中间，共相谓言：&ldquo;我等心住如色三昧，入舍婆提大城乞食。如是若入舍婆提城，一切人民得闻圣谛。&rdquo;</p>
<p style="text-align: left">　　尊者<a>舍利</a>弗曰：&ldquo;我心安住如色三昧，入舍婆提大城乞食。如是若入舍婆提城，一切人民于圣谛中，得无碍慧、不破坏慧，彼慧不闇。&rdquo;</p>
<p style="text-align: left">　　尊者大目揵连曰：&ldquo;我心安住如色三昧，入舍婆提大城乞食。如是若入舍婆提城，一切人民无有魔业。&rdquo;</p>
<p style="text-align: left">　　尊者大迦葉曰：&ldquo;我心安住如色三昧，入舍婆提大城乞食。如是若入舍婆提城，一切妇人、一切丈夫，若男若女，与我饮食，一切皆得无尽福报乃至<a>涅槃</a>。&rdquo;</p>
<p style="text-align: left">　　尊者须菩提曰：&ldquo;我心安住如色三昧，入舍婆提大城乞食。如是若入舍婆提城，一切人民得阿兰若。&rdquo;</p>
<p style="text-align: left">　　尊者富楼那弥多罗尼子曰：&ldquo;我心安住如色三昧，入舍婆提大城乞食。如是若入舍婆提城，一切人民皆得三昧。&rdquo;</p>
<p style="text-align: left">　　尊者离波多曰：&ldquo;我心安住如色三昧，入舍婆提大城乞食。如是若入舍婆提城，一切外道，遮罗迦婆离婆罗阇迦尼揵陀阿只毗迦，<a>婆罗门</a>、<a>居士</a>，得不恶见。&rdquo;</p>
<p style="text-align: left">　　尊者阿泥楼大曰：&ldquo;我心安住如色三昧，入舍婆提大城乞食。如是若入舍婆提城，一切人民得不嫉乐。&rdquo;</p>
<p style="text-align: left">　　尊者阿难陀曰：&ldquo;我心安住如色三昧，入舍婆提大城乞食。如是若入舍婆提城，一切人民闻法即解。&rdquo;</p>
<p style="text-align: left">　　文殊师利童子曰：&ldquo;我心安住观察如色，如是若入舍婆提城，门户窗壁、器庄严具、树叶花果、袈裟等中，出空、无相、无愿等声，出不生声，亦出生声，出<a>无我</a>声。&rdquo;</p>
<p style="text-align: left">　　除恶菩萨曰：&ldquo;我心安住观察如色，如是若入舍婆提城，若彼众生有恶业行应受报者，彼见法故现世轻受。&rdquo;</p>
<p style="text-align: left">　　宝幢菩萨曰：&ldquo;我心安住观察如色，如是若入舍婆提城，一切善宝满藏悉开。&rdquo;</p>
<p style="text-align: left">　　不迷见菩萨曰：&ldquo;我心安住观察如色，如是若入舍婆提城，何等众生堪任菩提？妇女、丈夫、若男若女，眼见我者，皆见我身如佛身色，决定当得阿耨多罗三藐三菩提。&rdquo;</p>
<p style="text-align: left">　　障一切罪菩萨曰：&ldquo;我心安住观察如色，如是若入舍婆提城，一切人民五盖不障。&rdquo;</p>
<p style="text-align: left">　　观世自在菩萨曰：&ldquo;我心安住观察如色，如是若入舍婆提城，何等众生系缚执掌欲被杀者皆得解脱，无有怖畏。&rdquo;</p>
<p style="text-align: left">　　辩聚菩萨曰：&ldquo;我心安住观察如色，如是若入舍婆提城，一切人民，何等恶心众生，慈心相向，递共赞咏，音声语说皆得辩才。&rdquo;</p>
<p style="text-align: left">　　不迷行菩萨曰：&ldquo;我心安住观察如色，如是若入舍婆提城，随何众生眼见我者，一切不退阿耨多罗三藐三菩提。&rdquo;</p>
<p style="text-align: left">　　尔时，彼大声闻、彼诸菩萨，依如是法，如是行说，相与进向舍婆提城。</p>
<p style="text-align: left">　　时憍萨罗，波斯匿王有女，名得无垢，已曾亲近无量诸佛，久种善根，供养多佛，解甚深法，得五<a>神通</a>，天眼远见，清净过人。彼诸菩萨、彼大声闻，在道语说皆悉遥闻。彼女端正姿媚少双，甚可爱乐，妙色具足，父母意念，一切婇女、一切人民皆悉乐见，年始十二。二月八日，弗沙星日意乐出游，以求吉相，父母即听，从婆罗门，有五百人赍持苏酪，华草符[土+瓦]相随而出，为欲解奏。彼婆罗门，见诸菩萨、大声闻已，即住念曰：&ldquo;我今见此吉相好人。&rdquo;</p>
<p style="text-align: left">　　时，彼侍从婆罗门中，有一长老大婆罗门，厥名梵天，谓得无垢作如是言：&ldquo;女今当知，我此所见是不吉相。前有如是诸比丘住，可回入城。见如是相，所作不吉。以此因缘，或解或奏，不吉不成。&rdquo;</p>
<p style="text-align: left">　　即于尔时，得无垢女偈对梵天婆罗门曰：</p>
<p style="text-align: left">　　&ldquo;见此无障胜，&nbsp;能却多人恶，</p>
<p style="text-align: left">　　此见净<a>四谛</a>，&nbsp;<a>正念</a>信解脱。</p>
<p style="text-align: left">　　二足上<a>福田</a>，&nbsp;施彼愿生天，</p>
<p style="text-align: left">　　得<a>甘露</a>果报，&nbsp;施者不得恶。</p>
<p style="text-align: left">　　第一持戒人，&nbsp;离浊无恶念，</p>
<p style="text-align: left">　　行<a>世间</a><a>治病</a>，&nbsp;疗救苦众生。</p>
<p style="text-align: left">　　佛世间最胜，&nbsp;第一之法主，</p>
<p style="text-align: left">　　此是彼佛子，&nbsp;无有尘垢染。</p>
<p style="text-align: left">　　此诸大菩萨，&nbsp;远离何等法？</p>
<p style="text-align: left">　　恶法皆远离，&nbsp;常谨慎不越。</p>
<p style="text-align: left">　　持戒世间最，&nbsp;好人见者胜，</p>
<p style="text-align: left">　　作尘许供养，&nbsp;彼得<a>如法</a>财。</p>
<p style="text-align: left">　　此满足胜相，&nbsp;此善心净田，</p>
<p style="text-align: left">　　婆罗门得信，&nbsp;获多福生人。&rdquo;</p>
<p style="text-align: left">　　尔时，梵天婆罗门，为得无垢女，而说偈言：</p>
<p style="text-align: left">　　&ldquo;莫随痴心言，&nbsp;斋时观比丘，</p>
<p style="text-align: left">　　如著衣剃发，&nbsp;求吉不用见。</p>
<p style="text-align: left">　　尊朝不喜汝，&nbsp;我当必被笑，</p>
<p style="text-align: left">　　不得持斋戒，&nbsp;愿勿观比丘。</p>
<p style="text-align: left">　　若不观比丘，&nbsp;则是大善哉！&rdquo;</p>
<p style="text-align: left">　　尔时，得无垢女，为梵天婆罗门，而说偈言：</p>
<p style="text-align: left">　　&ldquo;非于今朝日，&nbsp;能救我父母，</p>
<p style="text-align: left">　　非诸亲非财，&nbsp;亦复非严饰。</p>
<p style="text-align: left">　　此之功德人，&nbsp;入于有为行，</p>
<p style="text-align: left">　　此人能救我，&nbsp;亦救我父母。</p>
<p style="text-align: left">　　我于今朝日，&nbsp;舍身复舍命，</p>
<p style="text-align: left">　　甚爱乐<a>佛法</a>，&nbsp;不欲世富乐。</p>
<p style="text-align: left">　　更无异归依，&nbsp;能救护众生，</p>
<p style="text-align: left">　　唯有佛法僧，&nbsp;三宝能救护。&rdquo;</p>
<p style="text-align: left">　　尔时，梵天婆罗门，语得无垢女言：&ldquo;汝大不是！汝于昔来，未曾见佛，未曾闻法，未供养僧，汝何处闻？云何信佛？&rdquo;</p>
<p style="text-align: left">　　得无垢女作如是言：&ldquo;我生七日，时婆罗门安置我身，在栴檀殿金宝床上。五百天子，在于我上空中行过，我时得见。时彼五百诸天子中，有一天子曾见如来，种种赞叹说佛功德，赞叹法僧。我时得闻，五百天子皆共问之，作如是言：&lsquo;君见佛来，佛状云何？云何得知？&rsquo;时彼天子知我心信，为生五百天子信故，而说偈言：</p>
<p style="text-align: left">　　&ldquo;&lsquo;无垢欲染发，&nbsp;清净软靡旋，</p>
<p style="text-align: left">　　面犹百叶花，&nbsp;如夜空满月。</p>
<p style="text-align: left">　　毫色雪颇梨，&nbsp;眉间甚可喜，</p>
<p style="text-align: left">　　诸眷属中胜，&nbsp;佛语甚微妙。</p>
<p style="text-align: left">　　人主师子颊，&nbsp;眼目极殊妙，</p>
<p style="text-align: left">　　齐平四十齿，&nbsp;众生中心胜。</p>
<p style="text-align: left">　　彼复广长舌，&nbsp;善净<a>圆满</a>面，</p>
<p style="text-align: left">　　利益善语言，&nbsp;离恶口两舌。</p>
<p style="text-align: left">　　无有无义语，&nbsp;佛不毁誉语，</p>
<p style="text-align: left">　　利益诸众生，&nbsp;无数众生信。</p>
<p style="text-align: left">　　项相犹如贝，&nbsp;人生臂指长，</p>
<p style="text-align: left">　　譬如象王鼻，&nbsp;希净斋却入。</p>
<p style="text-align: left">　　阴如象王藏，&nbsp;亦复如日光，</p>
<p style="text-align: left">　　身毛皆上靡，&nbsp;鹿[跳-兆+尃]足下平。</p>
<p style="text-align: left">　　离垢恶实语，&nbsp;一切牟尼王，</p>
<p style="text-align: left">　　已破坏恶见，&nbsp;恶见悉已灭，</p>
<p style="text-align: left">　　众生亿问难，&nbsp;正答令<a>欢喜</a>。</p>
<p style="text-align: left">　　远离彼二边，&nbsp;说于中道法，</p>
<p style="text-align: left">　　随何人闻者，&nbsp;第一寂灭乐。</p>
<p style="text-align: left">　　直不曲胜语，&nbsp;一切欢喜爱，</p>
<p style="text-align: left">　　法云普遍覆，&nbsp;平等雨法雨。</p>
<p style="text-align: left">　　如来既自度，&nbsp;亦度彼众生，</p>
<p style="text-align: left">　　归救中第一，&nbsp;观世间相应。</p>
<p style="text-align: left">　　余无量功德，&nbsp;我不能具说，</p>
<p style="text-align: left">　　彼天子闻已，&nbsp;心开净信佛。&rsquo;&rdquo;</p>
<p style="text-align: left">　　尔时，得无垢女说此偈已，即语梵天婆罗门言：&ldquo;大婆罗门，我生七日，便得闻此佛法功德，从是已来，不曾少时有痴覆心，不著诸欲，不著嫉妒，不著贪心，不起盗心，心不思量，亦不忆念，不知爱著，或父或母、或兄或弟、姊妹亲属不知爱著，严饰之事不知爱著，王都城邑、聚落身命不爱著生。大婆罗门，我忆异相，所谓佛相。大婆罗门，我心恒常忆念三种。何等为三？随何方面，如来行处，我问如来，若佛<a>说法</a>，如是一切我悉摄取，不失一字、不失一义、不失一语，无有一夜或于一日随在何处，我常见佛非是不见，我常闻法，常供养僧。大婆罗门，如是见佛，如是闻法，供养众僧，我无厌足。&rdquo;</p>
<p style="text-align: left">　　尔时，梵天大婆罗门，敕一同伴小婆罗门，作如是言：&ldquo;汝摩那婆，今速还去。如得无垢向来所说，悉为大王及王夫人，说如是法。&rdquo;时摩那婆受教而去，如所见闻，悉为大王及王夫人，说如是法。</p>
<p style="text-align: left">　　尔时，得无垢女，如佛功德为诸人说，如法功德为诸人说，如僧功德为诸人说。时，彼五百诸婆罗门，闻已皆发阿耨多罗三藐三菩提心。</p>
<p style="text-align: left">　　尔时，得无垢女从舆而下，与诸侍从婆罗门俱，前诣菩萨、大声闻所，到已<a>礼拜</a>恭敬尊重，住在尊者舍利弗前，合掌而立，问于尊者舍利弗言：&ldquo;大德舍利弗，一切女人，智慧甚少，染欲极多，专行放逸心意狭劣，不念善法多念恶法。善哉！大德，唯愿垂哀悲心念我，如应说法，令我长夜得大利益安隐快乐。&rdquo;</p>
<p style="text-align: left">　　此语未讫，时憍萨罗波斯匿王，闻婆罗门摩那婆语，速疾急到，诣大声闻、诸菩萨所。见女在坐，于自己女，如大声闻、如大菩萨，作如是言：&ldquo;在家甚乐，何故在坐说如是言：我从是来，不为痴覆，不著戏乐，不曾起心？&rdquo;</p>
<p style="text-align: left">　　时憍萨罗，波斯匿王，即自为女，而说偈言：</p>
<p style="text-align: left">　　&ldquo;汝端正如天，&nbsp;姿媚如庄已，</p>
<p style="text-align: left">　　何故起恶见，&nbsp;说言皆不著？</p>
<p style="text-align: left">　　王国土丰乐，&nbsp;汝母随汝心，</p>
<p style="text-align: left">　　女何所忆念，&nbsp;言不著身乐？</p>
<p style="text-align: left">　　一切贵敬汝，&nbsp;见汝者皆爱，</p>
<p style="text-align: left">　　百功德庄严，&nbsp;何以不著乐？</p>
<p style="text-align: left">　　女何所见闻，&nbsp;于乐生忧怖？</p>
<p style="text-align: left">　　好心向我说，&nbsp;汝有何所愿？&rdquo;</p>
<p style="text-align: left">　　尔时，得无垢女，即为父王而说偈言：</p>
<p style="text-align: left">　　&ldquo;王不觉家恶，&nbsp;危脆诸阴中，</p>
<p style="text-align: left">　　有为所止宿，&nbsp;如妓儿戏场。</p>
<p style="text-align: left">　　毒蛇所居处，&nbsp;命少时不停，</p>
<p style="text-align: left">　　无有安乐心，&nbsp;云何得睡眠？</p>
<p style="text-align: left">　　四大如毒蛇，&nbsp;三有何处乐？</p>
<p style="text-align: left">　　多怨恶斗诤，&nbsp;到旷野险处。</p>
<p style="text-align: left">　　烦恼怨围绕，&nbsp;云何得安乐？</p>
<p style="text-align: left">　　何者是戏乐？&nbsp;云何而著乐？</p>
<p style="text-align: left">　　饮毒云何睡？&nbsp;敕杀云何喜？</p>
<p style="text-align: left">　　崄岸云何安？&nbsp;人命亦如是。</p>
<p style="text-align: left">　　如来说譬喻，&nbsp;有聚如须弥，</p>
<p style="text-align: left">　　尔许颠倒意，&nbsp;谁信无常劫？</p>
<p style="text-align: left">　　父母兄弟等，&nbsp;一切贼境界，</p>
<p style="text-align: left">　　善知识儿子，&nbsp;亲友皆围绕，</p>
<p style="text-align: left">　　犹如镜中像，&nbsp;一切皆无常，</p>
<p style="text-align: left">　　有何等人辈，&nbsp;能信此不实？</p>
<p style="text-align: left">　　初见自然智，&nbsp;即发菩提心，</p>
<p style="text-align: left">　　从发心已来，&nbsp;未失菩萨行。</p>
<p style="text-align: left">　　何处菩萨行，&nbsp;贪著世间乐？</p>
<p style="text-align: left">　　我见彼如来，&nbsp;不思议功德，</p>
<p style="text-align: left">　　闻善逝说法，&nbsp;见此佛子人，</p>
<p style="text-align: left">　　是故不忆念，&nbsp;著世五欲乐。&rdquo;</p>
<p style="text-align: left">　　尔时，憍萨罗国波斯匿王，既闻女说默然不言。</p>
<p style="text-align: left">　　尔时，得无垢女，知父默然，即语尊者舍利弗言：&ldquo;大德舍利弗，我欲问难，愿慈念我。佛说大德，智慧人中最为第一。大德，何者智慧？彼智慧者，为常、无常？若是常者，如佛所说&lsquo;一切诸法皆悉无常&rsquo;，佛如是说，则是妄说、迷惑说法。若是无常，彼法不生，若法不生彼法则无，为何所说？则不忆念说智慧法。以何义故，佛说大德智慧人中最为第一？&rdquo;尊者舍利弗，默然不答。</p>
<p style="text-align: left">　　尔时，尊者大目犍连，问于尊者舍利弗言：&ldquo;何故默然不答女难？&rdquo;尊者舍利弗言：&ldquo;女不问我无常之法，问不生法，故我不答。&rdquo;</p>
<p style="text-align: left">　　尔时，得无垢女，问于尊者大目连言：&ldquo;大德目连，佛说大德神通人中最为第一。大德为住众生想故，示现神通？为住法想示现神通？若住众生想示现神通者，众生既无，云何大德示现神通？若住法想示现神通，法无分别，大德亦尔无所分别；既无分别，云何大德示现神通？&rdquo;尊者目连，默然不答。</p>
<p style="text-align: left">　　尔时，尊者富楼那弥多罗尼子，问于尊者大目连言：&ldquo;何故默然不答女难？&rdquo;尊者目连言：&ldquo;女不问我分别，我无分别，不取不分别如来菩提道，是故我不答。&rdquo;</p>
<p style="text-align: left">　　尔时，得无垢女，问于尊者富楼那弥多罗尼子言：&ldquo;大德富楼那，佛说大德说法人中最为第一。大德为受持说法？为不受持说法？若受持说法，则与一切愚痴凡夫等无有异。何以故？一切愚痴凡夫受持。大德，如是不离一切愚痴凡夫法。若不受持说法，法既无物，云何大德说法人中最为第一？&rdquo;尊者富楼那弥多罗尼子，默然不答。</p>
<p style="text-align: left">　　尔时，尊者摩诃迦葉，问于尊者富楼那弥多罗尼子言：&ldquo;何故默然不答女难？&rdquo;尊者富楼那弥多罗尼子言：&ldquo;女不问我世谛之义，问我<a>真谛</a>，故我不答。&rdquo;</p>
<p style="text-align: left">　　尔时，得无垢女，问于尊者大迦葉言：&ldquo;大德摩诃迦葉，大德入八解脱，入已复出为人说法，于何人边乃至微少受一瓢食，彼诸施者，皆得生天？彼于大德，云何而施？为身净施？为心净施？为身心净施？若身净施，身则无知无觉不动，如草如木如壁如土，彼身如是不能净施。若心净施，心则如幻不暂时住，不能净施。若彼身心内外俱净，如是身心不得净施，身心无物云何净施？&rdquo;尊者大迦葉，默然不答。</p>
<p style="text-align: left">　　尔时，尊者须菩提，问于尊者大迦葉言：&ldquo;何故默然不答女难？&rdquo;尊者大迦葉言：&ldquo;女不问我取法，问我不取法，是故我不答。女问我实际，是故我不答。&rdquo;</p>
<p style="text-align: left">　　尔时，得无垢女，问于尊者须菩提言：&ldquo;大德须菩提，佛说大德阿兰若行最为第一。大德阿兰若者，为有物修？为有法修？若有物修，则是无常。若有法修，法无生相，法无灭相；法若不生不灭相者，彼则平等；彼若平等则非平等；彼若真如则非真如不动不转；若不动转彼不得说；若不得说彼不思议；若不思议彼不可说；若不可说彼则无物；若无物者彼则无实；若无实者<a>圣人</a>不说。&rdquo;尊者须菩提，默然不答。</p>
<p style="text-align: left">　　尔时，尊者离波多，问于尊者须菩提言：&ldquo;何故默然不答女难？&rdquo;尊者须菩提言：&ldquo;乃至无有少法可说，默然为乐。女问如是不戏论法，诸有言说皆是不善，不言说界是阿兰若行。&rdquo;</p>
<p style="text-align: left">　　尔时，得无垢女，问于尊者离波多言：&ldquo;大德离波多，佛说大德坐禅人中最为第一。大德为心依止禅？为心不依止禅？若心依止禅，心则如幻不实分别；若当如是不实，分别则不实，依止禅三昧则不实。若<a>无心</a>念禅，一切死人亦得欢喜，诸草木壁、波罗赊树，皆应三昧。何以故？以彼诸物皆无心故。&rdquo;尊者离波多，默然不答。</p>
<p style="text-align: left">　　尔时，尊者阿泥楼大，问于尊者离波多言：&ldquo;何故默然不答女难？&rdquo;尊者离波多言：&ldquo;得无垢女问佛境界，彼非声闻之所能答。&rdquo;</p>
<p style="text-align: left">　　得无垢曰：&ldquo;于意云何？如来法界、声闻法界，有别异耶？若异法界则坏法界，若法界坏法界则二；法界不二得言真如，如是真如得言不二。如是真如如是不二，不得言胜，大德何以作如是说？&rdquo;</p>
<p style="text-align: left">　　尔时，得无垢女，问于尊者阿泥楼大言：&ldquo;大德阿泥楼大，佛说大德天眼人中最为第一。大德天眼，为有物见？为无物见？若有物见则堕常见，若无物见则堕断见。&rdquo;尊者阿泥楼大，默然不答。</p>
<p style="text-align: left">　　尔时，尊者阿难陀，问于尊者阿泥楼大言：&ldquo;何故默然不答女难？&rdquo;尊者阿泥楼大言：&ldquo;女怀智慧问，是故我不答。&rdquo;</p>
<p style="text-align: left">　　尔时，得无垢女，问于尊者阿难陀言：&ldquo;大德阿难陀，佛说大德于多闻中最为第一。大德何物得言多闻？为有义知？为究竟知？若有义知，义无言语，不可言说，非耳识知，彼非可见。若究竟知，然<a>世尊</a>说当听于义，莫听文字；如是不听，大德阿难云何多闻？&rdquo;尊者阿难，默然不答。</p>
<p style="text-align: left">　　尔时，文殊师利童子，问于尊者阿难陀言：&ldquo;何故默然不答女难？&rdquo;尊者阿难陀言：&ldquo;一切文字性离如响，女问我字，故我不答。女问平等无心离心，此义乃非学人境界，云何得说？仁者，当问如来法王。&rdquo;</p>
<p style="text-align: left">　　尔时，得无垢女，问于童子文殊师利言：&ldquo;文殊师利，佛说仁者善解如来甚深解脱，如是菩萨摩诃萨中最为第一。彼因缘法云何甚深？为深故甚深？为自体甚深？若彼因缘深故甚深，则彼因缘无人和合。何以故？如是因缘，不去不来非眼识见，乃至非是<a>意识</a>所知，不二和合因缘而生。若自体甚深，彼甚深体则非可示。&rdquo;</p>
<p style="text-align: left">　　文殊师利言：&ldquo;实际之义甚深甚深。&rdquo;</p>
<p style="text-align: left">　　得无垢言：&ldquo;文殊师利，以彼实际非实际故如是，彼智则非是智。&rdquo;</p>
<p style="text-align: left">　　文殊师利言：&ldquo;无有言语得实际者。&rdquo;</p>
<p style="text-align: left">　　得无垢言：&ldquo;文殊师利，若无所得则无言语，出过言语故无所得。&rdquo;</p>
<p style="text-align: left">　　文殊师利言：&ldquo;若尔，云何为他人语？&rdquo;</p>
<p style="text-align: left">　　得无垢言：&ldquo;文殊师利，如来菩提出过言语，彼不可说。&rdquo;文殊师利，默然不言。</p>
<p style="text-align: left">　　尔时，得无垢女，问不迷见菩萨言：&ldquo;善男子，如不迷见如是说言：我心安住观察如色，如是若入舍婆提城，何等众生堪任菩提？妇女丈夫、若男若女眼见我者，皆见我身如佛身色。此事云何？仁者为示如来色身？为示法身？若示色身，彼诸众生不见佛身，若见佛身则违佛语。佛说偈言：</p>
<p style="text-align: left">　　&ldquo;&lsquo;若以色见我，&nbsp;若以声求我，</p>
<p style="text-align: left">　　彼人行邪道，&nbsp;则不能见我。&rsquo;</p>
<p style="text-align: left">　　&ldquo;若示法身，而佛法身非可示现。何以故？如来法身出过眼识，彼不能见。&rdquo;不迷见菩萨，默然不答。</p>
<p style="text-align: left">　　尔时，宝幢菩萨，问不迷见菩萨言：&ldquo;何故默然不答女难？&rdquo;不迷见菩萨言：&ldquo;女问我无物，是故我不答。&rdquo;得无垢曰：&ldquo;我非无物问，无物不得问。我说<a>学法</a>应如是知。&rdquo;不迷见菩萨，默然不言。</p>
<p style="text-align: left">　　尔时，得无垢女，问宝幢菩萨言：&ldquo;善男子，仁如是说：我心安住观察如色，如是若入舍婆提城，一切善宝满藏悉开。此事云何？仁者如是何所忆念？为当有心希望福德？为当无心希望福德？若当有心希望福德，仁者则与愚痴凡夫等无有异。何以故？愚痴凡夫皆有希望爱著心故。若当无心希望福德，是则无心希望积聚。&rdquo;宝幢菩萨，默然不答。</p>
<p style="text-align: left">　　尔时，得无垢女，问除恶菩萨言：&ldquo;善男子，仁如是说：我心安住观察如色，如是若入舍婆提城，若彼众生有恶业行应受报者，彼见法故，现世轻受。此事云何？如佛所说业不思议，仁说不能违佛所言。若仁不能思议业者，云何得知未来重业，现世轻受？一切诸法皆空无主，仁今云何言得？法王，若仁能令重业作轻，则违佛语。&rdquo;</p>
<p style="text-align: left">　　除恶菩萨言：&ldquo;我以愿力，能令如是重受之业作轻受业。&rdquo;得无垢曰：&ldquo;无有人能愿力回轮。若能转者，一一如来本皆有愿：&lsquo;一切众生，我皆悉令得大涅槃。&rsquo;非愿力成此门，应知如是愿力不能回转。&rdquo;除恶菩萨，默然不言。</p>
<p style="text-align: left">　　尔时，得无垢女，问障一切罪菩萨言：&ldquo;善男子，仁如是说：我心安住观察如色，如是若入舍婆提城，一切人民五盖不障。此事云何？若仁<a>禅定</a>，能令众生诸盖不障；一切诸法皆空无主，如是仁不是仁、我不是我，云何能与他人作恩？&rdquo;</p>
<p style="text-align: left">　　障一切罪菩萨言：&ldquo;先修慈心。&rdquo;得无垢言：&ldquo;一切诸佛大慈心行，有佛土中诸众生等，盖缚所恼。&rdquo;障一切罪菩萨，默然不言。</p>
<p style="text-align: left">　　尔时，得无垢女，问于圣者观世自在菩萨言：&ldquo;善男子，仁如是说：我心安住观察如色，如是若入舍婆提城，随何众生系缚执掌欲被杀者即得解脱，无有怖畏得无所畏。此事云何？仁为取修？为不取修？若取修者，愚痴人取是则不可。若不取修，则非无常，若非无常则不可取。&rdquo;观世自在菩萨，默然不答。</p>
<p style="text-align: left">　　尔时，辩聚菩萨，问观世自在菩萨言：&ldquo;何故默然不答女难？&rdquo;观世自在菩萨言：&ldquo;女不问我生法，不问我灭法，问我不生不灭法，是故我不答。&rdquo;</p>
<p style="text-align: left">　　得无垢曰：&ldquo;观世自在，仁何不问何处不生不灭？&rdquo;观世自在菩萨言：&ldquo;得无垢女，何处不生不灭？无少字转行。&rdquo;得无垢曰：&ldquo;若不转行，则一切法无有少字，非黠慧人字转行说。不著名字，法界无障碍，故彼心不著。&rdquo;观世自在菩萨，默然不言。</p>
<p style="text-align: left">　　尔时，得无垢女，问辩聚菩萨言：&ldquo;善男子，仁如是说：我心安住，观察如色，如是若入舍婆提城，何等恶心众生，慈心相向递共赞咏，音声语说皆得辩才。此事云何？仁此辩才起，为有因缘起？为无因缘起？若有因缘起，一切无常皆因缘起，若如是者不得寂静。若无因缘起，如是无实，则不得言有辩才起。&rdquo;</p>
<p style="text-align: left">　　辩聚菩萨言：&ldquo;我从初发菩提心来，常作是愿：若诸众生得见我者皆得辩才。&rdquo;</p>
<p style="text-align: left">　　得无垢曰：&ldquo;善男子，仁为有心辩才？为无心辩才？若有心辩才，则堕常过。若无心辩才，彼诸言语仁云何说？仁不实语。&rdquo;辩聚菩萨，默然不言。</p>
<p style="text-align: left">　　尔时，得无垢女，问不迷行菩萨言：&ldquo;善男子，仁如是说：我心安住观察如色，如是若入舍婆提城，随何众生眼见我者，一切不退阿耨多罗三藐三菩提。此事云何？何者菩提？彼菩提者，为有、为无？若言有者，仁则著常。&rdquo;</p>
<p style="text-align: left">　　不迷行菩萨曰：&ldquo;言菩提者，智者言语说言菩提。&rdquo;</p>
<p style="text-align: left">　　得无垢曰：&ldquo;彼智云何？为当生体？为寂静体？若彼生体，生皆无常。若皆无常，则不正念。若皆无常是正念者，一切痴人皆应正念。若寂静体彼无所得，若无所得彼不分别，此或佛说、或菩萨说、或阿罗汉说、或凡夫说。何以故？菩提道者则无分别，愚痴凡夫则有分别，有分别者非是黠慧。&rdquo;不迷行菩萨，默然不言。</p>
<p style="text-align: left">　　尔时，尊者须菩提等诸大声闻，彼诸菩萨，如是说言：&ldquo;我今回还，不须入彼舍婆提城而行乞食。何以故？朝日已得妙好法食，即尔满足。我既从彼得无垢女闻胜妙法，我于朝日得法食足。&rdquo;</p>
<p style="text-align: left">　　尔时，得无垢女语尊者须菩提言：&ldquo;大德须菩提，不取不舍是声闻法，仁等今者为何所求？何所忆念？大德须菩提，无戏论者是声闻法，若著戏论非声闻法。大德须菩提，无依止者是声闻法，圣人境界非是依止，非依止著不发动摇。&rdquo;</p>
<p style="text-align: left">　　尔时，彼大声闻、彼诸菩萨，及彼五百诸婆罗门，得无垢女，憍萨罗国波斯匿王，并诸侍从无量人众，皆悉往诣祇陀树林给孤独园，到世尊所，头面礼足，围绕三匝于一面坐。</p>
<p style="text-align: left">　　得无垢女绕佛千匝，绕千匝已，右膝著地，合掌向佛，以妙声偈问如来曰：</p>
<p style="text-align: left">　　&ldquo;我今问善逝，&nbsp;无上无等智，</p>
<p style="text-align: left">　　无量无垢名，&nbsp;<a>三界</a>之尊主，</p>
<p style="text-align: left">　　能以甘露法，&nbsp;慈爱令人得：</p>
<p style="text-align: left">　　云何菩萨行，&nbsp;能坐树王下，</p>
<p style="text-align: left">　　破坏魔王军，&nbsp;成无上菩提？</p>
<p style="text-align: left">　　云何动大地，&nbsp;乃至动龙宫？</p>
<p style="text-align: left">　　云何放光明，&nbsp;普照无量处？</p>
<p style="text-align: left">　　说菩提法行，&nbsp;云何得总持？</p>
<p style="text-align: left">　　云何菩萨行，&nbsp;而能得佛财？</p>
<p style="text-align: left">　　云何修寂静，&nbsp;第一三摩提？</p>
<p style="text-align: left">　　云何神通力？&nbsp;丈夫云何说？</p>
<p style="text-align: left">　　众生中胜行，&nbsp;得何等意行？</p>
<p style="text-align: left">　　云何得净辩，&nbsp;同合净美语？</p>
<p style="text-align: left">　　云何诸菩萨，&nbsp;而得善眷属？</p>
<p style="text-align: left">　　云何大丈夫，&nbsp;而得<a>宿命</a>智，</p>
<p style="text-align: left">　　得无垢天眼，&nbsp;天耳他心智，</p>
<p style="text-align: left">　　大神通光明，&nbsp;行无量世界？</p>
<p style="text-align: left">　　云何念檀舍，&nbsp;戒净常行忍？</p>
<p style="text-align: left">　　云何精进禅？&nbsp;云何行般若？</p>
<p style="text-align: left">　　云何常远离，&nbsp;胎藏生宿处，</p>
<p style="text-align: left">　　更不受胎生，&nbsp;过化生彼岸？</p>
<p style="text-align: left">　　云何佛前住，&nbsp;口说无我空？</p>
<p style="text-align: left">　　云何爱不爱，&nbsp;彼二心平等，</p>
<p style="text-align: left">　　灭一切染恶，&nbsp;心坚不高下？</p>
<p style="text-align: left">　　世间法不动，&nbsp;犹如须弥山，</p>
<p style="text-align: left">　　得失及毁誉，&nbsp;称讥苦乐等，</p>
<p style="text-align: left">　　此世间诸法，&nbsp;云何过如月？</p>
<p style="text-align: left">　　无主不谄诳，&nbsp;无染云何慢？</p>
<p style="text-align: left">　　舍离自高心，&nbsp;无有如是意，</p>
<p style="text-align: left">　　寂静胜寂静，&nbsp;不舍奢摩他，</p>
<p style="text-align: left">　　第一智慧人，&nbsp;云何得有缚？</p>
<p style="text-align: left">　　不爱妻子财，&nbsp;云何而得有？</p>
<p style="text-align: left">　　定爱犹如鸟，&nbsp;常如月无异，</p>
<p style="text-align: left">　　其心既如是，&nbsp;云何有法爱？</p>
<p style="text-align: left">　　云何有智人，&nbsp;如地水火风？</p>
<p style="text-align: left">　　不动云何常，&nbsp;爱平等如空？</p>
<p style="text-align: left">　　云何不舍法，&nbsp;常不舍佛法，</p>
<p style="text-align: left">　　宁自舍身命，&nbsp;不舍第一法？</p>
<p style="text-align: left">　　云何住菩提，&nbsp;证无尘垢法，</p>
<p style="text-align: left">　　众生中医想，&nbsp;佛国土庄严？</p>
<p style="text-align: left">　　云何住净僧？&nbsp;净僧云何有？</p>
<p style="text-align: left">　　三世法云何，&nbsp;闻有众生乐？</p>
<p style="text-align: left">　　云何爱灭坏，&nbsp;见四谛罗汉？</p>
<p style="text-align: left">　　云何戒具足？&nbsp;云何百众生，</p>
<p style="text-align: left">　　令安住菩提，&nbsp;行有常爱著？</p>
<p style="text-align: left">　　谁能得端正？&nbsp;何谁有化生？</p>
<p style="text-align: left">　　云何大富乐？&nbsp;云何大智慧？</p>
<p style="text-align: left">　　一切智道行，&nbsp;何谁能具足，</p>
<p style="text-align: left">　　得三十二相，&nbsp;八十种妙好？</p>
<p style="text-align: left">　　一切善福德，&nbsp;无斯辩才生，</p>
<p style="text-align: left">　　云何有净僧，&nbsp;比丘受具足？</p>
<p style="text-align: left">　　何处有此愿？&nbsp;云何百有生？</p>
<p style="text-align: left">　　宿命云何有，&nbsp;常与佛和合？</p>
<p style="text-align: left">　　于千亿劫中，&nbsp;不作恶行善，</p>
<p style="text-align: left">　　心不著端正，&nbsp;云何有医师？</p>
<p style="text-align: left">　　力精进忍辱，&nbsp;云何而有胜？</p>
<p style="text-align: left">　　云何归依佛，&nbsp;归依于法僧，</p>
<p style="text-align: left">　　自舍于身命，&nbsp;不是舍佛法？</p>
<p style="text-align: left">　　云何诸众生，&nbsp;净行菩提行，</p>
<p style="text-align: left">　　一切悔放舍，&nbsp;为众生说法？</p>
<p style="text-align: left">　　不是少许痴，&nbsp;一切知大寂，</p>
<p style="text-align: left">　　若行法众生，&nbsp;次第得授记。&rdquo;</p>
<p style="text-align: left">　　得无垢女，如是说已，世尊即告得无垢言：&ldquo;善哉！善哉！得无垢女，汝甚善哉。汝今善能问于如来如是之义。汝今谛听！善思念之，我为汝说。&rdquo;</p>
<p style="text-align: left">　　得无垢言：&ldquo;善哉！世尊，愿乐欲闻。&rdquo;</p>
<p style="text-align: left">　　佛即告言：&ldquo;得无垢女，诸菩萨摩诃萨，成就四法能坏魔王。何等为四？一者、供养他人心不嫉妒，二者、舍离恶语，三者、常生多人善根，四者、无尽修慈。得无垢女，诸菩萨摩诃萨，若能成就如是四法，能坏魔王。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;心莫怀嫉妒，&nbsp;口勿说恶言，</p>
<p style="text-align: left">　　教多人行善，&nbsp;不尽修慈心。</p>
<p style="text-align: left">　　菩萨能<a>修行</a>，&nbsp;如是四种法，</p>
<p style="text-align: left">　　十方破魔王，&nbsp;证无上菩提。</p>
<p style="text-align: left">　　&ldquo;得无垢女，诸菩萨摩诃萨，成就四法，能动无量诸佛世界。何等为四？一者、如说而行，二者、信甚深法，三者、坚固<a>教化</a>，四者、能教多人菩提。得无垢女，诸菩萨摩诃萨，若能成就如是四法，能动无量诸佛世界。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;能如说而行，&nbsp;知甚深法忍，</p>
<p style="text-align: left">　　欲得白净法，&nbsp;坚固教化人，</p>
<p style="text-align: left">　　常为多人说，&nbsp;无上菩提道，</p>
<p style="text-align: left">　　智人如是法，&nbsp;能动亿世界。</p>
<p style="text-align: left">　　&ldquo;得无垢女，诸菩萨摩诃萨，成就四法，能放光明普照无量诸佛世界。何等为四？一者、施佛灯明，二者、守护<a>正法</a>，三者、能入八难恶众生中而为说法，四者、以宝罗网覆如来塔。得无垢女，诸菩萨摩诃萨，若能成就如是四法，能放光明普照无量诸佛世界。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;以灯明施佛，&nbsp;则得净光明，</p>
<p style="text-align: left">　　能守护正法，&nbsp;如正法受持，</p>
<p style="text-align: left">　　为放逸之人，&nbsp;说不放逸法，</p>
<p style="text-align: left">　　以妙宝罗网，&nbsp;覆于如来塔。</p>
<p style="text-align: left">　　如是诸菩萨，&nbsp;放光照世界，</p>
<p style="text-align: left">　　遍不可思议，&nbsp;亿世界中行，</p>
<p style="text-align: left">　　此光触众生，&nbsp;遇者皆得乐，</p>
<p style="text-align: left">　　发心求菩提，&nbsp;无上大智慧。</p>
<p style="text-align: left">　　&ldquo;得无垢女，诸菩萨摩诃萨，成就四法得陀罗尼。何等为四？一者、种种布施，二者、庄严女人与来求者，三者、赞叹如来功德，四者、多行般若。得无垢女，诸菩萨摩诃萨，若能成就如是四法，得陀罗尼。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;修行种种施，&nbsp;则得陀罗尼，</p>
<p style="text-align: left">　　种种庄严女，&nbsp;以施来求者，</p>
<p style="text-align: left">　　常赞佛功德，&nbsp;修行佛般若，</p>
<p style="text-align: left">　　行如是四法，&nbsp;彼得陀罗尼。</p>
<p style="text-align: left">　　能于百千劫，&nbsp;闻持而不失，</p>
<p style="text-align: left">　　十方佛说法，&nbsp;忆念力能取。</p>
<p style="text-align: left">　　&ldquo;得无垢女，诸菩萨摩诃萨，成就四法则得三昧。何等为四？一者、常说有为多苦，二者、乐独无侣，三者、发勤精进，四者、究竟善业。得无垢女，诸菩萨摩诃萨，若能成就如是四法，则得三昧。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;说有为多苦，&nbsp;乐独行如犀，</p>
<p style="text-align: left">　　勤进常有智，&nbsp;究竟行善业。</p>
<p style="text-align: left">　　行如是四法，&nbsp;求于菩提行，</p>
<p style="text-align: left">　　得寂静三昧，&nbsp;速觉佛菩提。</p>
<p style="text-align: left">　　&ldquo;得无垢女，诸菩萨摩诃萨，成就四法得神通力。何等为四？一者、身轻，二者、心轻，三者、受持一切佛法，四者、四界空界平等受持。得无垢女，诸菩萨摩诃萨，若能成就如是四法，得神通力。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;身轻如心轻，&nbsp;法中无依止，</p>
<p style="text-align: left">　　空界我无量，&nbsp;四界等受持。</p>
<p style="text-align: left">　　思量此四法，&nbsp;得无量神通，</p>
<p style="text-align: left">　　以此三昧力，&nbsp;行一切世界，</p>
<p style="text-align: left">　　一念普周遍，&nbsp;见多千亿佛。</p>
<p style="text-align: left">　　&ldquo;得无垢女，诸菩萨摩诃萨，成就四法端正殊特。何等为四？一者、不嗔；二者、扫如来塔，障恶风雨，作已欢喜；三者、戒净具足护持；四者、常一切时先意问讯，见诸<a>法器</a>不欲破坏，心如金刚。得无垢女，诸菩萨摩诃萨，若能成就如是四法，端正殊特。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;于他无嗔垢，&nbsp;障佛塔风雨，</p>
<p style="text-align: left">　　净扫治庄严，&nbsp;常恭敬供养，</p>
<p style="text-align: left">　　净戒常护持，&nbsp;常先意问讯，</p>
<p style="text-align: left">　　尽心于法器，&nbsp;如金刚须弥。</p>
<p style="text-align: left">　　&ldquo;得无垢女，诸菩萨摩诃萨，成就四法，是故化生常在佛所。何等为四？一者、作莲华坐如来之像；二者、满掬忧钵罗华、拘物头华、分陀利华，或散佛身，或散浮图；三者、安乐有多信才，于持戒人，心不破坏一切善根；四者、愿与一切众生安乐令得佛道。得无垢女，诸菩萨摩诃萨，若能成就如是四法，是故化生常在佛所。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;作胜莲华坐，&nbsp;如来之形像，</p>
<p style="text-align: left">　　水华满掬施，&nbsp;为利益他人，</p>
<p style="text-align: left">　　于他不恶说，&nbsp;不取他恶说，</p>
<p style="text-align: left">　　念十方众生，&nbsp;愿与安隐乐。</p>
<p style="text-align: left">　　修行如是等，&nbsp;四种胜功德，</p>
<p style="text-align: left">　　是故得化生，&nbsp;常在于佛所。</p>
<p style="text-align: left">　　&ldquo;得无垢女，诸菩萨摩诃萨，成就四法得大富乐。何等为四？一者、平等心施，二者、施不望报，三者、心开多信，四者、能知众生心行。得无垢女，诸菩萨摩诃萨，若能成就如是四法，得大富乐。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;平等心施与，&nbsp;所有皆不吝，</p>
<p style="text-align: left">　　深信佛智慧，&nbsp;数得大富乐。</p>
<p style="text-align: left">　　有信不谄诳，&nbsp;不取恶他人，</p>
<p style="text-align: left">　　信法正直见，&nbsp;彼得善富乐。</p>
<p style="text-align: left">　　&ldquo;得无垢女，诸菩萨摩诃萨，成就四法得大智慧。何等为四？一者、于法不生嫉妒，二者、能除他人疑悔，三者、如闻而说，四者、多修空行。得无垢女，诸菩萨摩诃萨，若能成就如是四法，得大智慧。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;智人不怀嫉，&nbsp;能除他疑悔，</p>
<p style="text-align: left">　　如所闻而说，&nbsp;说如来行空。</p>
<p style="text-align: left">　　行如是四法，&nbsp;如来所<a>随喜</a>，</p>
<p style="text-align: left">　　如<a>佛教</a>而学，&nbsp;得佛二足尊。</p>
<p style="text-align: left">　　&ldquo;得无垢女，诸菩萨摩诃萨，成就四法得宿命智。何等为四？一者、能为久忘法者说应闻法，令得忆念不忘句义；二者、令他信欲所谓语说，令他欢喜为他说法；三者、欲令出离有为诸苦入于涅槃；四者、知幻三昧与愿相应。得无垢女，诸菩萨摩诃萨，若能成就如是四法，得宿命智。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;久读诵忘者，&nbsp;教示令忆念，</p>
<p style="text-align: left">　　常说乐闻语，&nbsp;不倦为他说，</p>
<p style="text-align: left">　　令出有为苦，&nbsp;舍相修三昧。</p>
<p style="text-align: left">　　行如是四法，&nbsp;得宿命大人，</p>
<p style="text-align: left">　　亿无量千劫，&nbsp;速成第一医。</p>
<p style="text-align: left">　　&ldquo;得无垢女，诸菩萨摩诃萨，成就四法常亲近佛。何等为四？一者、乃至失命因缘，不舍佛法；二者、乃至失命因缘，终不称说法师罪过；三者、乃至失命因缘，终不亲近不善知识；四者、常修<a>念佛</a>三昧。得无垢女，诸菩萨摩诃萨，若能成就如是四法，常亲近佛。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;常不舍佛道，&nbsp;不毁訾法师，</p>
<p style="text-align: left">　　不近恶知识，&nbsp;常勤心念佛。</p>
<p style="text-align: left">　　行如是四法，&nbsp;得亲近如来，</p>
<p style="text-align: left">　　在在所生处，&nbsp;彼处常有佛。</p>
<p style="text-align: left">　　乃至未证得，&nbsp;无上菩提道，</p>
<p style="text-align: left">　　一切所生处，&nbsp;常得亲近佛。</p>
<p style="text-align: left">　　&ldquo;得无垢女，诸菩萨摩诃萨，成就四法，得三十二大丈夫相。何等为四？一者、把金散佛，或散浮图；二者、常以香油涂如来塔；三者、种种华香伎乐布施；四者、眷属相随，供养和尚阿阇梨等。得无垢女，诸菩萨摩诃萨，若能成就如是四法，得三十二大丈夫相。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;把金散浮图，&nbsp;香油涂佛塔，</p>
<p style="text-align: left">　　施以香华乐，&nbsp;敬心供养师。</p>
<p style="text-align: left">　　行如是四法，&nbsp;得三十二相，</p>
<p style="text-align: left">　　端正甚奇妙，&nbsp;一切功德具，</p>
<p style="text-align: left">　　此法有妙相，&nbsp;佛第一智慧。</p>
<p style="text-align: left">　　&ldquo;得无垢女，诸菩萨摩诃萨，成就四法得八十好。何等为四？一者、种种妙衣庄严法坐，二者、供养他人心不生倦，三者、于法师所不作斗乱，四者、教诸众生佛菩提行。得无垢女，诸菩萨摩诃萨，若能成就如是四法得八十好。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;妙衣严法坐，&nbsp;供养他不倦，</p>
<p style="text-align: left">　　教众生菩提，&nbsp;易得八十好。</p>
<p style="text-align: left">　　菩萨修行此，&nbsp;四种功德故，</p>
<p style="text-align: left">　　常于一切时，&nbsp;有胜相庄严。</p>
<p style="text-align: left">　　&ldquo;得无垢女，诸菩萨摩诃萨，成就四法得净辩才。何等为四。一者、持菩萨藏；二者、昼夜读诵三聚法门；三者、为他人说离因缘法，以佛菩提不生不灭离因缘故；四者、欢喜受持，不惜身命及以财宝。得无垢女，诸菩萨摩诃萨，若能成就如是四法得净辩才。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;昼夜常读诵，&nbsp;坚持菩萨藏，</p>
<p style="text-align: left">　　诸世间相违，&nbsp;受持此佛法，</p>
<p style="text-align: left">　　不惜身命财，&nbsp;惜彼菩提道。</p>
<p style="text-align: left">　　行如是四法，&nbsp;得辩才增长，</p>
<p style="text-align: left">　　如著种种鬘，&nbsp;他人见者喜。</p>
<p style="text-align: left">　　一切诸世间，&nbsp;人天等众生，</p>
<p style="text-align: left">　　见彼菩萨者，&nbsp;欢喜亦如是。</p>
<p style="text-align: left">　　&ldquo;得无垢女，诸菩萨摩诃萨，成就四法得净佛土。何等为四？一者、于他不嫉，二者、等心自他，三者、见诸众生心常欢喜，四者、不亲诸恶眷属。得无垢女，诸菩萨摩诃萨，若能成就如是四法，得净佛土。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;心不怀嫉妒，&nbsp;不取他人利，</p>
<p style="text-align: left">　　见众生欢喜，&nbsp;等心于一切，</p>
<p style="text-align: left">　　不伴恶眷属，&nbsp;如是等四法，</p>
<p style="text-align: left">　　具足修<a>行者</a>，&nbsp;得清净佛土。</p>
<p style="text-align: left">　　&ldquo;得无垢女，诸菩萨摩诃萨，成就四法得僧具足。何等为四？一者、不念他人眷属，二者、和合破坏眷属，三者、于说法处受持读诵为他人说，四者、舍离恶语。得无垢女，诸菩萨摩诃萨，若能成就如是四法得僧具足。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;不念他眷属，&nbsp;和合破坏者，</p>
<p style="text-align: left">　　说法处教人，&nbsp;不说破坏语，</p>
<p style="text-align: left">　　行如是四法，&nbsp;得第一净僧，</p>
<p style="text-align: left">　　欲得净僧者，&nbsp;黠慧修此法。</p>
<p style="text-align: left">　　&ldquo;得无垢女，诸菩萨摩诃萨，成就四法随心所愿生佛国土。何等为四？一者、于他亲友心不生嫉；二者、常求<a>六波罗蜜</a>欲令满足；三者、心信清净坚固；四者、于诸菩萨常起师想，乃至初发菩提心者，皆生师想而供养之，而不偏著亲友因缘。得无垢女，诸菩萨摩诃萨，若能成就如是四法，随其所愿生佛国土。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;不嫉他利养，&nbsp;求波罗蜜善，</p>
<p style="text-align: left">　　常净坚固心，&nbsp;于菩萨师想。</p>
<p style="text-align: left">　　不谄求乐缘，&nbsp;欲令亲得乐，</p>
<p style="text-align: left">　　常修此功德，&nbsp;速得近如来。</p>
<p style="text-align: left">　　随心之所愿，&nbsp;得生佛世界，</p>
<p style="text-align: left">　　既生彼世界，&nbsp;随忆念皆得。&rdquo;</p>
<p style="text-align: left">　　尔时，得无垢女白佛言：&ldquo;世尊，如佛为我所说法门，若我不信、不取此法、不修不行，是则破坏一切十方于今现在、现命、现住诸佛世尊。&rdquo;</p>
<p style="text-align: left">　　尔时，尊者大目揵连，语得无垢，作如是言：&ldquo;汝甚希有！若如是说菩提难得，彼菩提行难得修行，女能修行甚为希有！&rdquo;</p>
<p style="text-align: left">　　得无垢女即发誓言：&ldquo;大德目连，我未来世当成如来应正遍知，如今世尊等无有异！若实不虚，令此三千<a>大千世界</a>六种震动无一众生有怖畏者。我今实语，若我堪能如佛所说具足修行，今当雨华，天诸妓乐自然出声，我妇女身转为丈夫。&rdquo;得无垢女如是说已，即时三千大千世界六种震动，天诸妓乐自然出声，雨众天华，得无垢女转妇女身即成丈夫，如年十六端正童子，一切皆见。</p>
<p style="text-align: left">　　尔时，尊者大目揵连白如来曰：&ldquo;希有世尊，如我意解，菩萨从初发心乃至道场，此得无垢，如是神通最为第一，如是大力，如是大体，如实住持，此如是等，所见因缘，异异具足。&rdquo;</p>
<p style="text-align: left">　　如是说已，佛言：&ldquo;如是，如是，目连，如汝所说。菩萨从初发心乃至道场，彼是世间<a>天人</a>福田，出过一切声闻、缘觉。&rdquo;</p>
<p style="text-align: left">　　时佛微笑。诸佛常法若微笑时，则有若干无量种色、种种异色，青黄赤白红紫颇梨，金宝色光从口中出，普照无量无数世界乃至梵世，照已还摄入如来顶。</p>
<p style="text-align: left">　　尔时，尊者阿难从座而起，整服左肩，右膝著地，合掌向佛，偈赞问曰：</p>
<p style="text-align: left">　　&ldquo;天王紧那罗，&nbsp;<a>娑婆世界</a>主，</p>
<p style="text-align: left">　　大梵天王声，&nbsp;命命之音声，</p>
<p style="text-align: left">　　音乐诸天声，&nbsp;贪嗔痴寂静，</p>
<p style="text-align: left">　　世界皆生爱，&nbsp;无垢人王月，</p>
<p style="text-align: left">　　力功德如海，&nbsp;何故放光明，</p>
<p style="text-align: left">　　复六种动地，&nbsp;大地不倾覆，</p>
<p style="text-align: left">　　空中雨天华，&nbsp;见者心爱乐？</p>
<p style="text-align: left">　　犹如师子王，&nbsp;破坏小野干，</p>
<p style="text-align: left">　　如来能摧坏，&nbsp;一切诸外道。</p>
<p style="text-align: left">　　唯愿牟尼尊，&nbsp;今日为我说，</p>
<p style="text-align: left">　　佛念何因缘？&nbsp;何人得大利？</p>
<p style="text-align: left">　　亿那由他数，&nbsp;日月珠光明，</p>
<p style="text-align: left">　　帝释娑婆主，&nbsp;乃至梵天光，</p>
<p style="text-align: left">　　从世尊面门，&nbsp;出无垢净光，</p>
<p style="text-align: left">　　彼十方光明，&nbsp;一切皆不现。</p>
<p style="text-align: left">　　额中满如月，&nbsp;眉间净无垢，</p>
<p style="text-align: left">　　明若秋日月，&nbsp;分陀华无异。</p>
<p style="text-align: left">　　犹如电光发，&nbsp;萤火星不现，</p>
<p style="text-align: left">　　释迦牟尼尊，&nbsp;映蔽诸外道。</p>
<p style="text-align: left">　　如来今放光，&nbsp;何人得利益？&rdquo;</p>
<p style="text-align: left">　　尊者阿难如是说已，佛言：&ldquo;阿难，此得无垢如实住持，转女人身得成男子，汝为见不？&rdquo;</p>
<p style="text-align: left">　　阿难答言：&ldquo;已见，世尊。&rdquo;</p>
<p style="text-align: left">　　佛言：&ldquo;阿难，此得无垢菩萨，于八十千阿僧祇劫行菩提行，求阿耨多罗三藐三菩提，于六十千阿僧祇佛所行菩提行，文殊师利童子菩萨，尔乃于后发菩提心。如文殊师利等八十千菩萨，若佛世界功德庄严，如得无垢菩萨一佛世界功德庄严。&rdquo;</p>
<p style="text-align: left">　　尔时，尊者大目揵连，语得无垢菩萨言：&ldquo;善男子，若仁如是久远已来行菩提行，求阿耨多罗三藐三菩提，如是女身何以不转？&rdquo;</p>
<p style="text-align: left">　　得无垢言：&ldquo;大德目连，菩提觉者，非女人身，非男子身。何以故？菩提不生，非身心觉。&rdquo;</p>
<p style="text-align: left">　　尔时，文殊师利童子作如是言：&ldquo;希有世尊！此得无垢菩萨摩诃萨，乃能解此甚深解脱。&rdquo;</p>
<p style="text-align: left">　　佛言：&ldquo;文殊师利，如得无垢菩萨，六十亿佛所，行于梵行，修空三昧；满八十千阿僧祇劫，修无生忍；于三十亿佛所，难问彼佛已，说得无垢菩萨甚深解脱，诸菩萨中最为第一；衣食供养八十亿佛，问此论义辩才法门。文殊师利，若善男子、若善女人，闻此法门，受持读诵为他广说，彼人如是得福甚多。何以故？此法门者，得入菩提具足因缘。&rdquo;</p>
<p style="text-align: left">　　尔时，文殊师利白佛言：&ldquo;世尊，当以何名名此法门？我当云何而奉持之？&rdquo;</p>
<p style="text-align: left">　　佛言：&ldquo;文殊师利，此法门者名论义辩才，如是受持；名得无垢法门，如是受持。&rdquo;</p>
<p style="text-align: left">　　佛说是时，有八十亿那由他众生，诸天人等一切不退，决定当得阿耨多罗三藐三菩提。</p>
<p style="text-align: left">　　尔时，辩聚菩萨摩诃萨白佛言：&ldquo;世尊，世尊，得无垢菩萨摩诃萨，几时当得阿耨多罗三藐三菩提觉？&rdquo;</p>
<p style="text-align: left">　　佛言：&ldquo;善男子，是得无垢菩萨摩诃萨，过不可数百千阿僧祇劫，当得作佛，号无垢笑忆念幢王如来应正遍知，世界名曰无量净妙功德庄严，彼国无有声闻、缘觉，过天富乐。&rdquo;</p>
<p style="text-align: left">　　尔时，得无垢菩萨摩诃萨，于世尊前闻授记已，欢喜踊跃，上升<a>虚空</a>高八十亿多罗树，住虚空中放大光明，其光遍照千佛世界世尊顶上，八十四千由旬宝华中住。为供养佛如鸟飞下，绕佛千匝，合掌向佛于一面坐。</p>
<p style="text-align: left">　　尔时，彼五百婆罗门并梵天婆罗门，见得无垢菩萨前胜神通，身毛肃然，得净心信，深生爱敬，合掌向佛而说偈言：</p>
<p style="text-align: left">　　&ldquo;若恭敬如来，&nbsp;彼利是大利！</p>
<p style="text-align: left">　　令何人决定，&nbsp;作佛法因缘。</p>
<p style="text-align: left">　　我婆罗门种，&nbsp;前造作恶事，</p>
<p style="text-align: left">　　见大声闻师，&nbsp;口说不善语，</p>
<p style="text-align: left">　　今忏悔此罪，&nbsp;愿后不受殃。</p>
<p style="text-align: left">　　见佛子恶说，&nbsp;非是贤人语，</p>
<p style="text-align: left">　　非善得人身，&nbsp;虚损他饮食。</p>
<p style="text-align: left">　　我若不见佛，&nbsp;胜妙功德王，</p>
<p style="text-align: left">　　则与得无垢，&nbsp;相随解奏去。</p>
<p style="text-align: left">　　以见彼佛子，&nbsp;恭敬须臾间，</p>
<p style="text-align: left">　　我问彼言曰，&nbsp;何处时见佛？</p>
<p style="text-align: left">　　彼言生七日，&nbsp;尔时闻佛名。</p>
<p style="text-align: left">　　彼说佛功德，&nbsp;实体不异闻，</p>
<p style="text-align: left">　　我闻彼佛名，&nbsp;深生净<a>信心</a>，</p>
<p style="text-align: left">　　一切皆欲去，&nbsp;向无上菩提。</p>
<p style="text-align: left">　　我前福因缘，&nbsp;得闻佛名称，</p>
<p style="text-align: left">　　来向释师子，&nbsp;头面<a>礼佛</a>足，</p>
<p style="text-align: left">　　求见佛礼拜，&nbsp;闻于无上法，</p>
<p style="text-align: left">　　见此二足尊，&nbsp;得脱一切苦。</p>
<p style="text-align: left">　　若佛释师子，&nbsp;实语人说法，</p>
<p style="text-align: left">　　我学彼佛法，&nbsp;得佛法因缘，</p>
<p style="text-align: left">　　女闻佛法故，&nbsp;得无上菩提。</p>
<p style="text-align: left">　　我今入实法，&nbsp;菩萨行道门，</p>
<p style="text-align: left">　　我信入佛法，&nbsp;当得世间胜。</p>
<p style="text-align: left">　　彼坚固心知，&nbsp;忆念牟尼尊，</p>
<p style="text-align: left">　　圣知阿难问，&nbsp;授一切人记。&rdquo;</p>
<p style="text-align: left">　　尔时，世尊而说偈言：</p>
<p style="text-align: left">　　&ldquo;此等五百人，&nbsp;梵天婆罗门，</p>
<p style="text-align: left">　　彼一切同时，&nbsp;当得成佛道。</p>
<p style="text-align: left">　　于八十亿劫，&nbsp;不作诸恶行，</p>
<p style="text-align: left">　　于一一劫中，&nbsp;得见亿如来。</p>
<p style="text-align: left">　　过去已供养，&nbsp;满足五百佛，</p>
<p style="text-align: left">　　此后复得见，&nbsp;亿佛坐菩提，</p>
<p style="text-align: left">　　供养僧福田，&nbsp;八十亿比丘，</p>
<p style="text-align: left">　　广为诸众生，&nbsp;说如是法门，</p>
<p style="text-align: left">　　次第一切得，&nbsp;寂静涅槃乐。&rdquo;</p>
<p style="text-align: left">　　佛说此经已，辩聚菩萨摩诃萨、得无垢菩萨摩诃萨等一切菩萨，彼诸声闻，彼婆罗门，波斯匿王憍萨罗主及诸天人，并阿修罗、乾闼婆等，闻世尊说，欢喜奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>