<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说幻士仁贤经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说幻士仁贤经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说幻士仁贤经</strong></p>
<p style="text-align: left">　　闻如是：一时，佛在王舍城灵鸟山，与大<a>比丘</a>众千二百五十，<a>菩萨</a>五千俱。皆<a>神通</a>菩萨，一切大圣悉得总持辩才无碍，其名曰：师子菩萨、师子意菩萨、诚乐菩萨、道御菩萨、大御菩萨、光首菩萨、光净菩萨、寂意菩萨、人明菩萨、开化人菩萨、常应菩萨、慈氏菩萨、文殊师利六十贤者。一切五千菩萨，皆此上首者也。梵王、帝释、四王诸天、龙王、神无央数。于时国王、大臣、长者、<a>居士</a>、群臣僚属，供奉<a>世尊</a>衣被、饮食、医药、床卧之具。世尊名称普闻远至，是为如来至真、等正觉、明行成、为善逝、<a>世间</a>解、无上士、道法御、<a>天人</a>师、佛世尊，诸神通慧普见所睹无余，如来十力、四无所畏、十八法不共，不舍大慈，不废大哀。慧眼佛眼具足变化无极，神足变化，说本变化，教授变化得无极。发意之顷，能使三千<a>大千世界</a>州城河海，须弥众山龙神天宫，铁围山川、沟坑树木、国邑墟聚，在一毛孔，从劫复过一劫。</p>
<p style="text-align: left">　　是时，王舍大城中，有一幻士名曰颰陀，明经解术晓了幻伎，所作巧黠多所喜悦，所兴如意名闻于远。其摩竭国诸余幻者皆所不及，所至到处最上第一。除诸见谛清净士女得法忍者，一切人民莫不倾侧，如所言者无不迷惑，随未曾有法，而以此幻邪行之术，得众利养。幻士仁贤，闻佛世尊名称普徽如来至真等正觉，闻已自念：&ldquo;我身转化摩竭人民及诸州城，莫不受教。唯未化<a>沙门</a>瞿昙，亦未曾试及诸<a>弟子</a>，我宁可试知可惑不？假能惑者，摩竭人民皆共同心来供事我。&rdquo;</p>
<p style="text-align: left">　　于是仁贤，缘本功德承佛威神，出王舍城至灵鸟山。见佛世尊光踰日月百千亿倍，明净无垢光炎远照，髻相之耀灼若摩尼，晔如莲华清净，超梵八部音<a>说法</a>广度。见佛色身具足严妙，意甚踊跃心自念言：&ldquo;我欲试佛诸通之慧审普见不？&rdquo;便行趣佛，稽首作礼，用试佛故：&ldquo;缘此请佛，设知我意当不受请，若不知者必受无疑。&rdquo;佛知其意，愍伤仁贤及王舍城一切人民，欲度之故默然受请并比丘众。</p>
<p style="text-align: left">　　时仁贤念：&ldquo;沙门瞿昙，无诸通慧亦不普见，以不见故今当晓试。&rdquo;是时，仁贤稽首作礼，绕佛三匝而退。</p>
<p style="text-align: left">　　贤者大目揵连白佛言：&ldquo;幻士仁贤内怀诳诈，请佛及僧，云何受之？&rdquo;</p>
<p style="text-align: left">　　佛告目连：&ldquo;汝且安默，如来深究一切群民长夜迷惑，因化立之以平等行。天上世间无能施秽欺惑佛者，如来以断淫怒痴乱，无余瑕垢灭诸缚著，离八十垢得不起法忍，以故<a>三界</a>无能惑者，一小幻士何所能谐？如来解畅一切法幻，自致最正觉，使诸人界及其本原，皆使巧妙幻过。仁贤终不能与佛幻术等，百倍、千倍、无数亿倍，不可假托以为比喻。&rdquo;</p>
<p style="text-align: left">　　佛告目连：&ldquo;于意云何？幻士仁贤，宁能庄严化三千大千世界令净好不？&rdquo;</p>
<p style="text-align: left">　　对曰：&ldquo;唯然，此幻不能。&rdquo;</p>
<p style="text-align: left">　　佛言：&ldquo;如来发意之顷，能使三千大千世界严净入一毛孔，佛之幻术终不惑。正使十方佛国，有风名随岚及断截风，飘坏三千大千世界，还复如故。有风名追逐风、住止风，旋<a>转世</a>间。有风名曰波栗屠那，回行三十二天。有风名曰摧破，崩坏须弥。有风名曰拘那，起大火上至三十二天。有风名曰常来，起劫烧天地。有风名曰炽火，使三千大千世界一时俱燃。有风名曰浇洒，起大雨。有风名曰枯竭，除尽水灾之变。&rdquo;</p>
<p style="text-align: left">　　佛告目连：&ldquo;今我粗说是诸风名，从劫过劫无有竟时。云何，目连，宁有人能止<a>虚空</a>，坐诸风之中作四器行，使此诸风入一芥子，其于芥子无所挂碍亦无毁害，令诸天人安隐娱乐而不惊怖？如来幻法而复过是无有极也，非弟子、缘一觉地之所能及。&rdquo;</p>
<p style="text-align: left">　　于时，目连在众会前，稽首作礼白佛言：&ldquo;唯然，世尊，我等为得善利。所以者何？世尊威神巍巍如是大尊无极，其人民闻佛如来此变化者，<a>欢喜</a>踊跃逮得善利，便发无上正真道意，一时欣然功德无量。&rdquo;</p>
<p style="text-align: left">　　于是幻士仁贤，入王舍城还归到家。即其日夜，于城内秽恶流聚最不净处，化于其中作大讲堂，悬缯华盖而起幢幡，现地平正树木茂盛，瓶罃珍器香炉镫锭，散众华香，于讲堂傍植八千宝树，枝叶华实众色馚馥，一一树下为诸比丘敷师子座。于讲堂中央，特为如来设师子座，众宝为足校饰无量，高四丈九尺。于座四面化四宝树，作百味之馔若干种食。其为供者合五百人，端正皎洁宝璎珞身。</p>
<p style="text-align: left">　　幻士仁贤化作是已，时四天王，往诣幻士所化作讲堂，谓仁贤言：&ldquo;甚善！仁者，乃请如来，于此讲堂而供养佛。宁可听我次助所乏，欲造宫室以奉如来？&rdquo;于是仁贤，益用踊跃得未曾有，报听天王：&ldquo;宜知是时。&rdquo;四天王即化作立宫室极妙姝好，仁贤所建厌蔽不现。</p>
<p style="text-align: left">　　时，天帝释与三万二千夫人，俱到幻士讲堂，谓仁贤言：&ldquo;善哉快乎！真得善利！乃请如来于化饰讲堂以供养佛。宁可听吾给助所乏，欲造宫殿以奉如来？&rdquo;于是仁贤，倍复踊跃得未曾有，私自疑怪，报听帝释：&ldquo;宜知是时。&rdquo;天帝即化作大殿馆，踰于忉利最胜之宫，化植宝树，超乎已质拘者之树姝好，厌蔽仁贤、四王所立，讲堂宫室所校诸树。</p>
<p style="text-align: left">　　仁贤则自念言：&ldquo;世尊非凡，乃有如是神妙尊天及诸天子，兴大供养奉事如来。今我宁可没灭我之所建，大为迷谬，岂忍以此举向上尊乎？&rdquo;于是仁贤，欲没所幻而不能灭，遍作诸术亦不可灭，幻食供助讲堂严饰师子之座，永为真实而不可变。</p>
<p style="text-align: left">　　仁贤惊怪心自念言：&ldquo;往昔所言，幻现则现，欲没即没，今为如来变作化供而不能改。&rdquo;</p>
<p style="text-align: left">　　于是天帝知仁贤所念，便告言：&ldquo;如卿为佛化作严净供具，不能变复使如本，故其见如来发欢喜心，常得安隐至泥洹道。&rdquo;</p>
<p style="text-align: left">　　尔时，仁贤踊悦怡怿，晨旦白佛：&ldquo;饭时已到，愿可自屈。&rdquo;</p>
<p style="text-align: left">　　于是世尊，著衣持钵，与诸菩萨及比丘僧眷属围绕，往诣仁贤庄校讲堂。佛时变化，使仁贤知坐所为立师子之座，四天王亦见如来坐所造宫师子之座，帝释自念：&ldquo;如来坐我所化庄严之座。&rdquo;</p>
<p style="text-align: left">　　时王舍城诸不信法众邪异道，弃自贡高及嗔怒心，一切共诣庄严讲堂，今日共观瞿昙所现感应。其边道法清净士女，悉共喜踊往诣讲堂：&ldquo;今日我等当见如来至真等正觉，听师子吼睹其变化。&rdquo;</p>
<p style="text-align: left">　　于是仁贤，蠲除自大稽首佛足，白世尊言：&ldquo;唯愿如来，原我罪过本愚所作，欲乱如来，化作此食助供侍使，师子诸座亦皆化作。心中念悔欲得灭没所可化现，佛为圣尊矜恕为意，诸所施造令不复变。&rdquo;</p>
<p style="text-align: left">　　于是佛告仁贤：&ldquo;一切人民及其所有皆如幻化，诸坐比丘亦如幻化，如我之身亦是慧幻，此三千大千世界则复为化，因缘罪福一切诸法亦如幻化，皆由因缘各在合会，便持所化饭食之具分布施设。&rdquo;</p>
<p style="text-align: left">　　于是幻士仁贤，梵王、帝释、四天王，诸助供者，擎化食供养世尊及比丘众。</p>
<p style="text-align: left">　　于是贤者大迦葉说偈言：</p>
<p style="text-align: left">　　&ldquo;如今所设座，&nbsp;及其处上者，</p>
<p style="text-align: left">　　定意为平等，&nbsp;善哉施无上！&rdquo;</p>
<p style="text-align: left">　　<a>舍利弗</a>颂曰：</p>
<p style="text-align: left">　　&ldquo;如今供具心，&nbsp;及其受者意，</p>
<p style="text-align: left">　　如是常等觉，&nbsp;是疾毕信施。&rdquo;</p>
<p style="text-align: left">　　<a>须菩提</a>颂曰：</p>
<p style="text-align: left">　　&ldquo;是施无所施，&nbsp;受者无所受，</p>
<p style="text-align: left">　　其有应是行，&nbsp;是为毕信施。&rdquo;</p>
<p style="text-align: left">　　阿难颂曰：</p>
<p style="text-align: left">　　&ldquo;是施为尊乘，&nbsp;食者无有心，</p>
<p style="text-align: left">　　其身意无著，&nbsp;是为世众祐。&rdquo;</p>
<p style="text-align: left">　　于是光英菩萨曰：</p>
<p style="text-align: left">　　&ldquo;譬如彼幻士，&nbsp;仁贤现此化，</p>
<p style="text-align: left">　　一切世亦然，&nbsp;愚者不及解。&rdquo;</p>
<p style="text-align: left">　　光造菩萨曰：</p>
<p style="text-align: left">　　&ldquo;譬如坐树下，&nbsp;悉以幻化作，</p>
<p style="text-align: left">　　所有幻亦空，&nbsp;适等无差异。&rdquo;</p>
<p style="text-align: left">　　师子菩萨曰：</p>
<p style="text-align: left">　　&ldquo;不闻师子吼，&nbsp;小兽树间鸣，</p>
<p style="text-align: left">　　师子适震吼，&nbsp;驰走窜十方。</p>
<p style="text-align: left">　　仁贤卿有恨，&nbsp;以幻惑人民，</p>
<p style="text-align: left">　　如来所现幻，&nbsp;众魔不能当。&rdquo;</p>
<p style="text-align: left">　　师子意菩萨曰：</p>
<p style="text-align: left">　　&ldquo;是饭食化作，&nbsp;供助者亦幻，</p>
<p style="text-align: left">　　食饭者皆化，&nbsp;善哉祠无上。&rdquo;</p>
<p style="text-align: left">　　慈氏菩萨曰：</p>
<p style="text-align: left">　　&ldquo;油醍醐浇火，&nbsp;其明益炽盛，</p>
<p style="text-align: left">　　仁贤幻如是，&nbsp;佛幻为普现。&rdquo;</p>
<p style="text-align: left">　　软首童子曰：</p>
<p style="text-align: left">　　&ldquo;譬如本此处，&nbsp;一切皆化造，</p>
<p style="text-align: left">　　仁贤所兴幻，&nbsp;欺诳惑众人。</p>
<p style="text-align: left">　　一切法如是，&nbsp;本为悉平等，</p>
<p style="text-align: left">　　不觉了当来，&nbsp;愚痴行<a>生死</a>。&rdquo;</p>
<p style="text-align: left">　　于是世尊，欲劝化幻士仁贤，则于讲堂之东化造殿舍，长者处其中，谓仁贤曰：&ldquo;今何所作？&rdquo;</p>
<p style="text-align: left">　　答曰：&ldquo;我供养沙门瞿昙及比丘僧。&rdquo;</p>
<p style="text-align: left">　　长者答：&ldquo;幻士，勿说是言！今者世尊，在王阿阇世宫而食，及比丘众。&rdquo;时仁贤承佛威神，见佛及僧在王宫食。</p>
<p style="text-align: left">　　时，佛复化作长者来入讲堂，问仁贤曰：&ldquo;今何所作？&rdquo;答曰：&ldquo;今供佛及僧。&rdquo;长者答曰：&ldquo;勿说是言！今佛及僧游于异道分卫。&rdquo;时仁贤承佛威神，见佛之众于异道分卫。</p>
<p style="text-align: left">　　复有长者到仁贤所曰：&ldquo;今何所作？&rdquo;答曰：&ldquo;供佛及众。&rdquo;长者答曰：&ldquo;勿说是言！今世尊在耆域医王后园，为四部众讲说经道。&rdquo;仁贤承佛威神，见佛在耆域后园，为四部众讲法。</p>
<p style="text-align: left">　　时，天帝释谓仁贤曰：&ldquo;今何所作？&rdquo;答曰：&ldquo;我供佛及众。&rdquo;帝释答曰：&ldquo;勿说是言！今者如来，在忉利天昼夜树下为诸天人讲法。&rdquo;仁贤承佛威神，见佛在忉利天为天人说法。幻士仁贤见诸树上，枝叶花实皆有宝座，如来相好具足僧众围绕，在诸化师子座上。四天王、帝释、梵王，而化师子座皆见坐如来，并王舍城诸街里巷馆宇，皆见如来。遍诸佛世尊前，皆见仁贤悔过自韪。</p>
<p style="text-align: left">　　时仁贤目之所睹，不复见余但见如来，幻士喜踊即生善心，用欢喜故得佛意三昧，从定意起叉手于佛前，以颂问佛曰：</p>
<p style="text-align: left">　　&ldquo;今我睹见，&nbsp;如来神足，&nbsp;发意之顷，&nbsp;化若干佛。</p>
<p style="text-align: left">　　其数百千，&nbsp;复过是限，&nbsp;若江河沙，&nbsp;诸佛如是。</p>
<p style="text-align: left">　　我本自谓，&nbsp;广学幻术，&nbsp;于阎浮利，&nbsp;无与等者。</p>
<p style="text-align: left">　　今日观见，&nbsp;佛之神足，&nbsp;计校譬喻，&nbsp;不可为比。</p>
<p style="text-align: left">　　今我目睹，&nbsp;不复见余，&nbsp;普见诸佛，&nbsp;相好庄严。</p>
<p style="text-align: left">　　是故今我，&nbsp;欲问法王，&nbsp;何许是佛？&nbsp;唯愿尊说。</p>
<p style="text-align: left">　　奉事何佛，&nbsp;为第一供？&nbsp;施何所佛，&nbsp;功德最大？</p>
<p style="text-align: left">　　何所清净，&nbsp;受施众祐？&nbsp;愿为说是，&nbsp;平等普见。</p>
<p style="text-align: left">　　我今首过，&nbsp;一切所犯，&nbsp;身所试佛，&nbsp;世雄导师。</p>
<p style="text-align: left">　　其于尊人，&nbsp;不行恭敬，&nbsp;是为自弃，&nbsp;不得所愿。</p>
<p style="text-align: left">　　诸天已闻，&nbsp;及与帝释，&nbsp;于是众会，&nbsp;一切普达。</p>
<p style="text-align: left">　　我今为发，&nbsp;菩萨之心，&nbsp;用一切故，&nbsp;今悉度脱。</p>
<p style="text-align: left">　　今我为请，&nbsp;一切众生，&nbsp;皆使饱满，&nbsp;<a>甘露</a>安隐。</p>
<p style="text-align: left">　　令睡瞑者，&nbsp;疾得<a>觉悟</a>，&nbsp;逮得奇特，&nbsp;智慧灯明。</p>
<p style="text-align: left">　　谁能化变，&nbsp;如是所现，&nbsp;闻其所言，&nbsp;安定柔软，</p>
<p style="text-align: left">　　其慧无碍，&nbsp;导行最上，&nbsp;彼不生心，&nbsp;道意最尊？</p>
<p style="text-align: left">　　愿为我说，&nbsp;微妙道行，&nbsp;为奉何尊，&nbsp;疾逮佛道？</p>
<p style="text-align: left">　　云何如是，&nbsp;为具足行，&nbsp;一切弟子，&nbsp;所不能及？</p>
<p style="text-align: left">　　无行之行，&nbsp;德为何类？&nbsp;正义云何，&nbsp;而谛听闻？</p>
<p style="text-align: left">　　何谓所乐，&nbsp;礼节经行？&nbsp;云何而发，&nbsp;所生无疑？</p>
<p style="text-align: left">　　云何精进，&nbsp;闻受无厌？&nbsp;何时逮得，&nbsp;坚固听闻？</p>
<p style="text-align: left">　　云如之何，&nbsp;讲说法教？&nbsp;何谓光耀，&nbsp;法皆照人？</p>
<p style="text-align: left">　　云何施道，&nbsp;而得慈行？&nbsp;云何得立，&nbsp;无异之心？</p>
<p style="text-align: left">　　何谓祠祀，&nbsp;所在充备，&nbsp;于众人民，&nbsp;为坚固慈？</p>
<p style="text-align: left">　　云何善师，&nbsp;当奉习效？&nbsp;云何恶友，&nbsp;而当远离？</p>
<p style="text-align: left">　　云何得往，&nbsp;见佛世尊？&nbsp;已得见值，&nbsp;云何供养？</p>
<p style="text-align: left">　　当学何学，&nbsp;得为上尊？&nbsp;云何精学，&nbsp;而得智慧？</p>
<p style="text-align: left">　　云何于戒，&nbsp;而为清净？&nbsp;云何逮得，&nbsp;三昧定意？</p>
<p style="text-align: left">　　何所施设，&nbsp;成严净行？&nbsp;云何舍离，&nbsp;非法之义？</p>
<p style="text-align: left">　　云何于道，&nbsp;而伏其意，&nbsp;示现降魔，&nbsp;欲尘系缚？</p>
<p style="text-align: left">　　云何听受，&nbsp;思惟经义，&nbsp;其心不舍，&nbsp;一切众生？</p>
<p style="text-align: left">　　云何<a>教化</a>，&nbsp;人物群黎，&nbsp;坚固奉德，&nbsp;无所行处？</p>
<p style="text-align: left">　　云何于人，&nbsp;而不舍行，&nbsp;善权慈心，&nbsp;仁爱之迹？</p>
<p style="text-align: left">　　云何神通，&nbsp;而得具足？&nbsp;何谓意志，&nbsp;道心尊特？</p>
<p style="text-align: left">　　云何一切，&nbsp;得成所愿，&nbsp;逮得分别，&nbsp;总持法忍，</p>
<p style="text-align: left">　　辩才清净，&nbsp;行不退转，&nbsp;深奥之意，&nbsp;解义第一？</p>
<p style="text-align: left">　　云何于是，&nbsp;得极过度，&nbsp;已得道证，&nbsp;微妙晓了，</p>
<p style="text-align: left">　　一切皆知，&nbsp;是佛道行，&nbsp;于道坚住，&nbsp;而不动转？</p>
<p style="text-align: left">　　唯愿说是，&nbsp;上妙之义，&nbsp;诸通之慧，&nbsp;明智如海。</p>
<p style="text-align: left">　　世尊愍伤，&nbsp;愿为我说，&nbsp;我思逮得，&nbsp;坚固奉行。&rdquo;</p>
<p style="text-align: left">　　于是佛为幻士仁贤说偈曰：</p>
<p style="text-align: left">　　&ldquo;其能解知，&nbsp;一切法化，&nbsp;彼则能化，&nbsp;亿百千佛，</p>
<p style="text-align: left">　　亦能化至，&nbsp;亿千佛国，&nbsp;所至到处，&nbsp;度亿群生。</p>
<p style="text-align: left">　　如卿仁贤，&nbsp;以无形色，&nbsp;能示现色，&nbsp;睹无央数，</p>
<p style="text-align: left">　　彼无有起，&nbsp;亦无有灭，&nbsp;不见有来，&nbsp;亦无去处。</p>
<p style="text-align: left">　　如是仁贤，&nbsp;其佛正士，&nbsp;化现佛身，&nbsp;及比丘僧。</p>
<p style="text-align: left">　　无所从来，&nbsp;不见住处，&nbsp;智不思议，&nbsp;是佛神足。</p>
<p style="text-align: left">　　譬如所幻，&nbsp;因缘等一，&nbsp;现有象马，&nbsp;车步行人，</p>
<p style="text-align: left">　　无有坐者，&nbsp;亦无所至，&nbsp;是颠倒事，&nbsp;人谓为正。</p>
<p style="text-align: left">　　诸佛如是，&nbsp;无有色身，&nbsp;亦无形像，&nbsp;不行无处，</p>
<p style="text-align: left">　　自见身者，&nbsp;求索处所，&nbsp;寤不觉者，&nbsp;除去众想。</p>
<p style="text-align: left">　　佛无色貌，&nbsp;离于相好，&nbsp;不起种姓，&nbsp;观不可见，</p>
<p style="text-align: left">　　无有音声，&nbsp;及以言说，&nbsp;<a>无心</a><a>意识</a>，&nbsp;离所思念。</p>
<p style="text-align: left">　　如佛所觉，&nbsp;实为以来，&nbsp;三世悉空，&nbsp;想无所起，</p>
<p style="text-align: left">　　常不生想，&nbsp;已见本净，&nbsp;彼无有法，&nbsp;其德皆吉。</p>
<p style="text-align: left">　　佛之所生，&nbsp;本净无数，&nbsp;无有四大，&nbsp;亦无荫盖。</p>
<p style="text-align: left">　　彼之所住，&nbsp;不动无著，&nbsp;不能晓了，&nbsp;智慧之眼。</p>
<p style="text-align: left">　　如我所觉，&nbsp;为得见佛，&nbsp;其人未曾，&nbsp;得见世尊。</p>
<p style="text-align: left">　　见无所见，&nbsp;为睹导师，&nbsp;譬如举手，&nbsp;探捉虚空。</p>
<p style="text-align: left">　　如卿仁贤，&nbsp;所见诸佛，&nbsp;悉为一义，&nbsp;当平等定。</p>
<p style="text-align: left">　　我亦如是，&nbsp;余佛无异，&nbsp;一切正慧，&nbsp;其相平等。</p>
<p style="text-align: left">　　其戒清净，&nbsp;三昧平等，&nbsp;定意智慧，&nbsp;<a>解脱</a>平等。</p>
<p style="text-align: left">　　于是慧等，&nbsp;度知见事，&nbsp;一切诸力，&nbsp;佛之名德。</p>
<p style="text-align: left">　　空义平等，&nbsp;及道行迹，&nbsp;一切诸法，&nbsp;所住无碍。</p>
<p style="text-align: left">　　一切如幻，&nbsp;本净解脱，&nbsp;无所成就，&nbsp;所起严净。</p>
<p style="text-align: left">　　仁贤当知，&nbsp;供一佛已，&nbsp;为已奉事，&nbsp;十方诸佛。</p>
<p style="text-align: left">　　于此如是，&nbsp;法平等故，&nbsp;求索若干，&nbsp;终不可得。</p>
<p style="text-align: left">　　一切能净，&nbsp;人之信施，&nbsp;一切所施，&nbsp;皆大德果。</p>
<p style="text-align: left">　　一切清净，&nbsp;起法平等，&nbsp;佛无若干，&nbsp;亦无差特。</p>
<p style="text-align: left">　　一切皆悉，&nbsp;审为是佛，&nbsp;有颠倒行，&nbsp;则不见佛。</p>
<p style="text-align: left">　　今是诸佛，&nbsp;所示形像，&nbsp;一切皆尽，&nbsp;平等无处。</p>
<p style="text-align: left">　　如卿仁贤，&nbsp;念所见佛，&nbsp;譬若如仁，&nbsp;所造化作。</p>
<p style="text-align: left">　　喻观五阴，&nbsp;亦当如是，&nbsp;凡著诸盖，&nbsp;及与愚痴。</p>
<p style="text-align: left">　　其是无生，&nbsp;不实无有，&nbsp;于此无处，&nbsp;亦无所立。</p>
<p style="text-align: left">　　是不可见，&nbsp;亦无有色，&nbsp;谛观是已，&nbsp;不得久住。</p>
<p style="text-align: left">　　五阴自然，&nbsp;于是如幻，&nbsp;众生诤讼，&nbsp;自贪身相。</p>
<p style="text-align: left">　　无相之相，&nbsp;所可现相，&nbsp;正觉佛道，&nbsp;远如复远。</p>
<p style="text-align: left">　　虚妄之法，&nbsp;起众想处，&nbsp;生众因缘，&nbsp;无形之树。</p>
<p style="text-align: left">　　造发众事，&nbsp;若干种意，&nbsp;断诸受想，&nbsp;是为本无。</p>
<p style="text-align: left">　　其知因缘，&nbsp;及所作为，&nbsp;彼即了法，&nbsp;逮得离欲。</p>
<p style="text-align: left">　　离欲法已，&nbsp;即识知如，&nbsp;即得见道，&nbsp;其眼清净。&rdquo;</p>
<p style="text-align: left">　　佛说此偈时，幻士仁贤得柔顺法忍，五千人未曾发心皆发无上正真道意，二百天人远尘离垢，诸<a>法眼</a>净。于是佛食化饭已，欲增益仁贤信施之德，便说偈言：</p>
<p style="text-align: left">　　&ldquo;如是不想报，&nbsp;所与者得净，</p>
<p style="text-align: left">　　一切施等具，&nbsp;仁贤德满足。&rdquo;</p>
<p style="text-align: left">　　贤者大目揵连白佛言：&ldquo;唯愿世尊，令化讲堂得住，昼夜七日使不灭没。&rdquo;佛即以威神，令化讲堂昼夜七日住立不灭庄严如故。</p>
<p style="text-align: left">　　时，佛从坐起，与比丘及诸菩萨，天、龙、鬼、揵沓和，往诣佛所听受经法。于是仁贤往到佛所，稽首礼足绕佛三匝，却叉手住白佛言：&ldquo;唯世尊，菩萨有几道行所可住处，得至道场晓了正义？&rdquo;</p>
<p style="text-align: left">　　于是佛告仁贤：&ldquo;谛听！善思念之，吾当为汝解说菩萨道场。&rdquo;于是仁贤，与诸大众受教而听。</p>
<p style="text-align: left">　　佛言：&ldquo;菩萨有四事，住于道得至道场：一曰、心常习诸通慧，二曰、不舍一切人，三曰、求功德无有厌，四曰、护诸法常行精进。是为四，得至道场。复有四清净行得至道场：一曰、护戒清净，二曰、意性清净，三曰、慧清净，四曰、所生清净。是为四。复有四事法，弟子、缘觉所不能及：一曰、其行过于四禅，二曰、其心多所入，三曰、行大哀于众生，四曰、辩才之音若干种。是为四。复有四威仪行：一曰、乐于闲居远离众闹，二曰、往于彼行慈念众生，三曰、无谀谄邪行无所至到，四曰、求于道行。是为四。复有四所问无碍无能断截：一曰、不惜身命，二曰、心常欢悦，三曰、弃贡高，四曰、常奉行法。是为四。复有四事所行具足：一曰、常知时节，二曰、随人所喜而现教，三曰、常知羞惭，四曰、知止足。是为四。复有四事意行平等：一曰、随人所应而恭敬教授，二曰、所愿大智慧所应教授，三曰、不说他人长短，四曰、见说短者慈心向之不怀结怨。是为四。复有四事名德具足莫不闻知：一曰、自学深慧并施教他人，二曰、有来问事悉遣彼疑，三曰、常护<a>正法</a>，四曰、佛之意力而不可尽。是为四。复有四事博闻坚强：一曰、闻法则解所归，二曰、所闻法乐不贪家怀居，三曰、闻已广宣咸为人说，四曰、已闻起贤圣解说向佛道法。是为四。复有四事，讲说经法名德流行：一曰、先办众事后受以卫之食，二曰、得利养衣被、饭食、床卧、医药降伏魔力，三曰、昼夜乐法为诸天所护，四曰、不轻娆他人。是为四。复有四事，光辉众会，身得<a>自在</a>：一曰、少于所欲，二曰、知止足，三曰、微妙柔软，四曰、身自奉法。是为四。复有四事，得明慧利说法无异：一曰、拔济生死之惧，二曰、不希求世供养之利，三曰、常护他人，四曰、<a>常住</a>道愿。是为四。复有四事法，有反复知报<a>善恶</a>：一曰、劝化人使发道意，二曰、不失所成立之功，三曰、自敬念迎当来慈，四曰、常诣正士法师。是为四。复有四事，不坏慈：一曰、具足忍力，二曰、不诱娆他人眷属，三曰、不舍大哀，四曰、求脱罪福因缘志在于道。是为四。复有四事，习于慈行：一曰、常合和人，二曰、性行柔顺，三曰、其行具足，四曰、所有稍稍近道。是为四。复有四事知是恶师：一曰、教人为小道，二曰、教人坏菩萨意，三曰、教求名闻增益不善之法，四曰、教远离功德善法。是为四。复有四事，与世尊诸佛共会：一曰、常一其心，二曰、常说诸佛世尊功德，三曰、奉清净之戒，四曰、志性不舍本愿。是为四。复有四事法，称其<a>德行</a>，供养菩萨及如来尊，不以懈倦：一曰、所供养佛最尊众祐，二曰、其有见我亦当效行，三曰、见如来道意得坚固，四曰、得见三十二大人之相其功德本，使成善权。是为四。复有四事，观经义学菩萨戒行得至尊上：一曰、过度恶道，二曰、常劝立善道，三曰、恭敬如来，四曰、具足所愿。是为四。复有四事学：一曰、不舍道意，二曰、等于一切，三曰、求度无极，四曰、护无数诸<a>佛法</a>使不断绝。是为四。复有四事，行清净戒：一曰、奉行少事，二曰、解了空行，三曰、不犯邪见狐疑，四曰、无犹豫心。是为四。复有四事，三昧种性：一曰、不习土地语言，二曰、心清净无著，三曰、成功德本，四曰、稍近佛道。是为四。复有四事，应清白行：一曰、兴诸善本，二曰、其心宴寂行无所著，三曰、所见随其脱门，四曰、寂定于道义。是为四。复有四事，弃瑕秽心：一曰、恐畏生死常专其行，二曰、欲求解脱功德之本，三曰、于安隐无所造立，四曰、心无所起。是为四。复有四事降伏其心：一曰、以一人之故，当来亿百千数游在生死；二曰、知一切人心所念，为断尘劳，随其本愿而为说法；三曰、悉弃捐诸不善法，奉行众善，坐于道场降伏魔兵，逮得无上正真之道；四曰、声告三千大千世界为其说法。是为四。复有四事降伏魔怨：一曰、观视幻法清净之行，二曰、逮得不起法忍，三曰、截断诸无慧之事，四曰、已离生死奉修正行。是为四。复有四事思惟经义：一曰、因缘法起不为<a>无缘</a>，二曰、兴立深法而无有人，三曰、观视空法而无所起，四曰、自然无想悉为处寂。是为四。复有四事心不舍菩萨法：一曰、不舍本愿，二曰、忍于苦恼，三曰、不惜身命，四曰、不舍四恩行。是为四。复有四事法开化人：一曰、衣食布施应为说法，二曰、数数劝使坚固，三曰、自在安隐之业，四曰、立他人善本。是为四。复有四事安谛受法而摄奉行：一曰、善本虽少心不轻念，二曰、常奉行安隐行，三曰、布施调意修善具足，四曰、奉承经义使一切归趣安隐。是为四。复有四事得入道行：一曰、逮得神通，二曰、成就正慧，三曰、在大道心深入无量，四曰、一切所造但习空行不著解脱。是为四。复有四事奉修慈心：一曰、救护幻化之人，二曰、常开导人使持法，三曰、度脱幻者，四曰、使得无为。是为四。复有四事奉修哀心：一曰、为恶道故而作亲友，使得入道而为兴哀；二曰、使离恶罪教令修善；三曰、教求小道者劝发大乘；四曰、设行哀者，为一切众生而摄此哀。是为四。复有四事行善权方便：一曰、一切心向道意在前；二曰、不舍尘劳心，况善权方便心？三曰、观一切人及众邪见悉为<a>法器</a>；四曰、见一切法悉为佛法，自然得最正觉，念行诸三昧逮得善解脱。是为四。复有四事逮神通行：一曰、常轻其身及本净意，二曰、轻心自然如幻，三曰、所作唯造立法，四曰、寂然一心而无愦乱。是为四。复有四事得分别法句：一曰、念成慧义不为严饰；二曰、唯求取法而不取人，不起无所灭；三曰、知一切无尽不可尽；四曰、所说于文字无著无缚。是为四。复有四事逮得总持：一曰、不厌博闻常敬法师，二曰、常行精进为人说经，三曰、晓近一切法句而不失义，四曰、又使入如来之法。是为四。复有四事逮得法忍：一曰、度不度者，二曰、解未脱者，三曰、一切乐法，四曰、不断善行。是为四。复有四事逮得辩才：一曰、见他法师所说不求其短，二曰、听采法义不以贡高，三曰、不自称誉，四曰、见少智未学不以轻易。是为四。复有四事行不退转：一曰、不退于淫怒痴，二曰、于众生之行不退转，三曰、于一切不善法而不退转，四曰、解最正觉而不退转。是为四。复有四事解深义：一曰、晓<a>十二因缘</a>，二曰、自然解得佛道为正谛觉，三曰、一切法一义其义悉空，四曰、悉解佛道。是为四。复有四事得成所愿：一曰、戒忍清净，二曰、净除恶道，三曰、质朴无有谀谄，四曰、如善权方便随其本行。是为四。复有四事得成诸度无极不退转法：一曰、以一波罗蜜悉入诸度无极，二曰、善权使一切人皆入一切人亦无有，三曰、见一切法悉为一法离诸所欲，四曰、见一切佛悉为一佛以法身故。是为四，得成诸度无极不退转法。&rdquo;</p>
<p style="text-align: left">　　佛说四事句时，幻士仁贤得不起法忍，欢喜踊跃在虚空，去地四丈九尺。时佛见幻士仁贤心所念便笑。贤者阿难，以偈赞佛而问曰：</p>
<p style="text-align: left">　　&ldquo;差特无量威，&nbsp;慧事踰日月，</p>
<p style="text-align: left">　　三世悉闻名，&nbsp;德称度无极，</p>
<p style="text-align: left">　　所知了三达，&nbsp;佛以逮自在，</p>
<p style="text-align: left">　　今佛何故笑？&nbsp;唯愿为解说。</p>
<p style="text-align: left">　　一切众生类，&nbsp;住立若所立，</p>
<p style="text-align: left">　　已见诸人心，&nbsp;人尊无所著，</p>
<p style="text-align: left">　　其于下中上，&nbsp;如是为悉净，</p>
<p style="text-align: left">　　今佛所笑者，&nbsp;唯愿解说之。</p>
<p style="text-align: left">　　诸天闻其声，&nbsp;真陀人亦然，</p>
<p style="text-align: left">　　帝释阿须伦，&nbsp;乾陀摩睺勒，</p>
<p style="text-align: left">　　梵天亦如是，&nbsp;其声寂清净，</p>
<p style="text-align: left">　　彼诸所有音，&nbsp;终不与佛等。</p>
<p style="text-align: left">　　月所出光明，&nbsp;及日摩尼珠，</p>
<p style="text-align: left">　　其帝释光明，&nbsp;一切光及梵，</p>
<p style="text-align: left">　　其明悉蔽歇，&nbsp;为尽不复现，</p>
<p style="text-align: left">　　佛出光明时，&nbsp;悉照诸佛国。</p>
<p style="text-align: left">　　已解诸深法，&nbsp;静然为空寂，</p>
<p style="text-align: left">　　其无有吾我，&nbsp;亦无有<a>寿命</a>，</p>
<p style="text-align: left">　　不有亦不无，&nbsp;悉损是二事，</p>
<p style="text-align: left">　　尊皆令世吉，&nbsp;所游如月光。</p>
<p style="text-align: left">　　于此唯发心，&nbsp;立意遵妙道，</p>
<p style="text-align: left">　　今谁于佛道，&nbsp;安定住正法？</p>
<p style="text-align: left">　　所以得受身，&nbsp;归命佛宝尊，</p>
<p style="text-align: left">　　善哉唯愿说，&nbsp;今日所笑意。</p>
<p style="text-align: left">　　佛说义清净，&nbsp;为诸弟子故，</p>
<p style="text-align: left">　　佛尊为安隐，&nbsp;其光普日照。</p>
<p style="text-align: left">　　为异学故说，&nbsp;辟支诸佛义，</p>
<p style="text-align: left">　　若为求佛者，&nbsp;志尊上妙法，</p>
<p style="text-align: left">　　总持等无疑，&nbsp;于是天中天，</p>
<p style="text-align: left">　　唯愿为解说，&nbsp;所应得佛道。</p>
<p style="text-align: left">　　此色<a>佛光</a>炎，&nbsp;清净灭垢秽，</p>
<p style="text-align: left">　　还来绕佛身，&nbsp;顶上没不现。&rdquo;</p>
<p style="text-align: left">　　尔时，佛告贤者阿难：&ldquo;宁见幻士仁贤乎踊在虚空？&rdquo;</p>
<p style="text-align: left">　　对曰：&ldquo;已见，世尊。&rdquo;</p>
<p style="text-align: left">　　佛言：&ldquo;阿难，族姓子仁贤，却后九万二千劫当得作佛，名严净王如来、至真、等正觉、明行成、为善逝、世间解、无上士、道法御、天人师、号佛世尊，世界名曰大净，劫曰幻化。其严净王如来大净世界，人民众多，安隐快乐，五谷丰贱。其土平博无有丘墟，日月光照种种树木皆以庄严，众香具足常悬幢幡。其国人民如意所愿，皆见佛土严净所有自然。譬如第二忉利天上七宝宫殿，其国人民皆见国土安雅。生彼佛国者皆求上愿志于大乘。严净王如来住世万岁，般泥洹后行法住亿岁。临佛灭度，有菩萨名曰闻称，佛授其决：&lsquo;我灭度后，是闻称菩萨当得作佛，名曰普达如来、至真、等正觉、明行成、为善逝、世间解、无上士、道法御、天人师、号佛世尊。&rsquo;&rdquo;</p>
<p style="text-align: left">　　时，族姓子仁贤从虚空下，稽首佛足，白佛言：&ldquo;佛是我师，导御善道。唯世尊，我与无数亿百千人，归命等正觉及法、比丘僧。若如来本无，诸佛本无无异，其如者无坏，如者无动，如者无想念，如者无所起，如者无行，如者无二；如来本无亦复如是，我因是成就。&rdquo;</p>
<p style="text-align: left">　　于是贤者阿难，问族姓子仁贤：&ldquo;于如来法为何所得，乃说如来本无，今卿远离于本无事？&rdquo;</p>
<p style="text-align: left">　　答曰：&ldquo;一切法皆弃离，尔乃兴如来法。于阿难意云何？如来皆了本无致等正觉，以故如来本无无坏者，我亦得之，一切人亦逮本无。唯贤者意云何？如来法为有二乎？唯阿难法无二无二，有想者其识若干。所以者何？捐舍众想乃成佛慧。&rdquo;</p>
<p style="text-align: left">　　尔时，阿难白佛言：&ldquo;唯世尊，族姓子仁贤，宁当复持本所幻化，迷惑诸天人不耶？&rdquo;</p>
<p style="text-align: left">　　佛告阿难：&ldquo;于是仁贤，入法智慧之幻。所以者何？用明智辩才故也。&rdquo;</p>
<p style="text-align: left">　　时，世尊告族姓子仁贤：&ldquo;卿宁能化或诸天世人？&rdquo;</p>
<p style="text-align: left">　　对曰：&ldquo;唯然，如佛所惑化，我亦如是。所以者何？解<a>无我</a>者是为大行，号有人名无寿命，无有人而言有人，如来无字亦不处道场，何所法中有去没去，而说法有去来教法？无般泥洹而现泥洹法，是故世尊说平等行，便能化惑诸天世人，为说如来功德平等。&rdquo;</p>
<p style="text-align: left">　　时，佛赞族姓子仁贤：&ldquo;善哉！善哉！仁贤，如卿所说，为大化惑说无音声法。&rdquo;时，仁贤从佛求<a>出家</a>。</p>
<p style="text-align: left">　　佛告<a>弥勒</a>菩萨：&ldquo;汝下幻士鬓发令作沙门。&rdquo;</p>
<p style="text-align: left">　　弥勒受教，即使仁贤为出家志已还白佛言：&ldquo;唯然，世尊，是非菩萨形貌色像，亦非沙门。所以者何？其有菩萨成诸通慧，处于三界教化群生，是为菩萨出家也。&rdquo;</p>
<p style="text-align: left">　　说是语时，五千人发无上正真道意，二百比丘漏尽意解。</p>
<p style="text-align: left">　　尔时，贤者阿难白佛言：&ldquo;当何名斯经？以何奉行之？&rdquo;</p>
<p style="text-align: left">　　佛告阿难：&ldquo;是经名《授幻士仁贤决》，又名《稍入至佛道》。&rdquo;</p>
<p style="text-align: left">　　佛言：&ldquo;阿难，其有菩萨欲得见佛，为一切故当受是经持讽诵读，当旷其志为他人说。所以者何？其于是法菩萨求道，是为大乘平等经法，以故是经名曰《稍入道义》。&rdquo;</p>
<p style="text-align: left">　　佛告阿难：&ldquo;我以是经嘱累汝，心念口讽执持经卷。若闻奉行众恶反趣，当知其人曾见五百佛然后得佛道。&rdquo;</p>
<p style="text-align: left">　　时，族姓子仁贤白佛言：&ldquo;其受是经皆本功德。唯然，世尊，我本亦学。所以者何？闻是经者，皆前善本善权，我心如是。&rdquo;</p>
<p style="text-align: left">　　佛说经已，族姓子仁贤，比丘贤者阿难，一切众会，诸天、龙、神、阿须伦、世间人民，闻经欢喜，稽首而退。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>