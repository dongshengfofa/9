<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一百六卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一百六卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一百六卷&nbsp;大宝积经 </strong></p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　阿阇世王子会第三十七</p>
<p style="text-align: left">
	　　如是我闻：一时，佛在王舍城耆阇崛山中，与大<a>比丘</a>众千二百五十人俱。</p>
<p style="text-align: left">
	　　尔时，阿阇世王所爱之子名为师子，与其同友五百人俱，皆已趣向阿耨多罗三藐三菩提，各持种种幢幡宝盖，从王舍城往耆阇崛山，到如来所<a>礼拜</a>供养。于是，王子合掌恭敬，而白佛言：&ldquo;唯愿如来，为我宣说诸<a>菩萨</a>行。&rdquo;</p>
<p style="text-align: left">
	　　尔时，王子即说颂言：</p>
<p style="text-align: left">
	　　&ldquo;云何得端正，&nbsp;莲华中化生？</p>
<p style="text-align: left">
	　　云何知<a>宿命</a>？&nbsp;愿佛为宣说。&rdquo;</p>
<p style="text-align: left">
	　　尔时，如来了达诸行，究竟<a>彼岸</a>，随问而答，即说颂曰：</p>
<p style="text-align: left">
	　　&ldquo;忍辱得端正，&nbsp;施莲华化生，</p>
<p style="text-align: left">
	　　法施知宿命，&nbsp;汝当如是解。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何得成就，&nbsp;三昧陀罗尼，</p>
<p style="text-align: left">
	　　凡有所发言，&nbsp;皆令人信受？&rdquo;</p>
<p style="text-align: left">
	　　<a>世尊</a>答曰：</p>
<p style="text-align: left">
	　　&ldquo;修心得三昧，&nbsp;忍获陀罗尼，</p>
<p style="text-align: left">
	　　敬重于众生，&nbsp;发言人信受。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何得<a>正念</a>，&nbsp;具足智慧生，</p>
<p style="text-align: left">
	　　<a>如法</a>而<a>修行</a>，&nbsp;坚固不可坏？&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;不谄得正念，&nbsp;巧观智慧生，</p>
<p style="text-align: left">
	　　尊重所修行，&nbsp;<a>护法</a>心坚固。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何成妙相，&nbsp;具足三十二，</p>
<p style="text-align: left">
	　　八十随形好，&nbsp;观者乐无厌？&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;由施得诸相，&nbsp;行慈获随好，</p>
<p style="text-align: left">
	　　等心于众生，&nbsp;观者无厌足。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何得<a>梵音</a>，&nbsp;迦陵频伽声？</p>
<p style="text-align: left">
	　　云何令<a>世间</a>，&nbsp;见者皆<a>欢喜</a>？&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;诚言获梵音，&nbsp;迦陵由软语，</p>
<p style="text-align: left">
	　　离绮言两舌，&nbsp;见者皆欢喜。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;由何等业行，&nbsp;得生诸佛前，</p>
<p style="text-align: left">
	　　能请微妙义？&nbsp;唯愿如来说。&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;于诸法施中，&nbsp;不曾为障碍，</p>
<p style="text-align: left">
	　　因此故恒得，&nbsp;值遇诸如来。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何离诸难，&nbsp;而生于善趣？</p>
<p style="text-align: left">
	　　云何世世中，&nbsp;性常无放逸？&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;净信离诸难，&nbsp;持戒生善趣，</p>
<p style="text-align: left">
	　　由修习于空，&nbsp;所生无放逸。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何获<a>神通</a>，&nbsp;及证宿命智，</p>
<p style="text-align: left">
	　　能永尽诸漏？&nbsp;愿佛为开演。&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;施乘得神通，&nbsp;教授成宿命，</p>
<p style="text-align: left">
	　　舍离于二边，&nbsp;由是尽诸漏。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何净业成，&nbsp;魔网不能罥，</p>
<p style="text-align: left">
	　　而于世世中，&nbsp;为众之所爱？&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;胜解成净业，&nbsp;精进摧伏魔，</p>
<p style="text-align: left">
	　　如说而修行，&nbsp;所生令众爱。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何得长寿，&nbsp;获少病之身，</p>
<p style="text-align: left">
	　　感难坏眷属？&nbsp;愿牟尼宣说。&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;不害得长寿，&nbsp;除他忧少病，</p>
<p style="text-align: left">
	　　诤讼使和安，&nbsp;得难坏眷属。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何得<a>财富</a>，&nbsp;资具无损减，</p>
<p style="text-align: left">
	　　于世世所生，&nbsp;成就大威德？&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;不嫉获财富，&nbsp;无悭资具增，</p>
<p style="text-align: left">
	　　谦下成尊贵，&nbsp;有威德<a>自在</a>。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何获大力，&nbsp;众魔不能害，</p>
<p style="text-align: left">
	　　威势常超胜？&nbsp;唯愿人尊说。&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;恒施上味食，&nbsp;恐怖令安隐，</p>
<p style="text-align: left">
	　　由斯得大力，&nbsp;威势常超胜。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何得成就，&nbsp;天眼及天耳？</p>
<p style="text-align: left">
	　　云何能了知，&nbsp;种种众生心？&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;施灯感天眼，&nbsp;奉乐成天耳，</p>
<p style="text-align: left">
	　　远离于二边，&nbsp;故获他心智。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何得<a>净土</a>，&nbsp;及以众<a>圆满</a>，</p>
<p style="text-align: left">
	　　获随体圆光？&nbsp;功德海当说。&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;由愿得净土，&nbsp;忍力众成就，</p>
<p style="text-align: left">
	　　施众妙宝帐，&nbsp;得周遍圆光。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何所生处，&nbsp;菩提心不坏，</p>
<p style="text-align: left">
	　　乃至于梦中，&nbsp;亦无有忘失？&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;凡所游行处，&nbsp;城邑聚落中，</p>
<p style="text-align: left">
	　　化众趣菩提，&nbsp;菩提心不坏。&rdquo;</p>
<p style="text-align: left">
	　　王子又问：</p>
<p style="text-align: left">
	　　&ldquo;云何大牟尼，&nbsp;为众之所爱，</p>
<p style="text-align: left">
	　　摄取一切法？&nbsp;唯愿人尊说。&rdquo;</p>
<p style="text-align: left">
	　　世尊答曰：</p>
<p style="text-align: left">
	　　&ldquo;胜志乐具足，&nbsp;不退菩提心，</p>
<p style="text-align: left">
	　　由此摄诸法，&nbsp;为众之所爱。&rdquo;</p>
<p style="text-align: left">
	　　尔时，王子与诸大众，闻是偈已，咸作是言：&ldquo;如佛所说此诸妙行，我等从今尽当修学。&rdquo;是时如来即现微笑，放大光明遍照无量无边世界。</p>
<p style="text-align: left">
	　　于是，<a>弥勒</a>菩萨白佛言：&ldquo;世尊，以何因缘现此微笑？愿为宣说，断除疑惑。&rdquo;</p>
<p style="text-align: left">
	　　尔时，佛告弥勒菩萨摩诃萨言：&ldquo;善男子，此王子等五百同友，皆于往昔为求无上正等菩提，恭敬供养十那由他八十亿诸佛。而我往在<a>燃灯佛</a>时，作<a>婆罗门</a>子成熟于彼。然彼诸人于未来世弥勒佛等诸世尊前，恒受化生，亲承供养。如是奉事十亿如来满三百劫，其最后佛，号无边智，善学诸法。时无边智佛，知彼诸人心之欲乐，各随所应，为授阿耨多罗三藐三菩提记：同于安乐光严劫中成等正觉，皆号智慧幢相；此诸佛刹所有庄严，亦如西方无量寿国等无差别。善男子，若有众生闻此所说而生信解，发愿当成大菩提者，应知是人所获功德，于三世中无有伦匹。善男子，若有人能六百劫中，恒以众宝遍于诸刹奉施如来；若复有人闻是经典，所生善根比前功德，算数校计所不能及。&rdquo;</p>
<p style="text-align: left">
	　　说是法时，众中八十亿众生，一时趣向阿耨多罗三藐三菩提。又此三千<a>大千世界</a>，皆悉震动，天雨妙华。尔时，王子与五百同友，闻授记已，欢喜踊跃，咸作念言：&ldquo;我等定当成无上觉。&rdquo;于是王子及诸同侣，既兴供养，获五神通，即于佛前种种变现，<a>出家</a>为道。</p>
<p style="text-align: left">
	　　尔时，诸菩萨摩诃萨及诸<a>天人</a>，所有趣向大菩提者，见彼王子与诸同友，随众所乐示现神变，皆大欢喜，咸作是言：&ldquo;师子王子所问疑惑，如来法王悉为除断。如是世尊不可思议，如来<a>正法</a>及能信受，乃至果报不可思议。如来功德无量无边，于一切法靡不明达，为世导师度未度者，普能遍于十方世界，悉已了知三世诸法。谁有智者，得闻如是生安乐处功德之聚，而不发起猛利信乐趣求菩提？&rdquo;</p>
<p style="text-align: left">
	　　佛说是经已，师子王子等五百同友，欢喜奉行。</p>
<p style="text-align: left">
	　　大乘方便会第三十八之一</p>
<p style="text-align: left">
	　　东晋<a>天竺</a><a>居士</a>竺难提译</p>
<p style="text-align: left">
	　　如是我闻：一时，佛在舍卫国祇树给孤独园精舍，与大比丘八千人俱，皆学无学大声闻众；菩萨摩诃萨万二千人，皆得神通，众所知识，得陀罗尼无碍辩才，得诸法忍，无量功德皆悉成就。尔时，如来从三昧起，无量百千万亿众生，恭敬围绕而为<a>说法</a>。</p>
<p style="text-align: left">
	　　尔时，众中有菩萨摩诃萨，名曰智胜，即从座起，偏袒右肩，右膝著地，合掌向佛，而白佛言：&ldquo;世尊，欲问一事，唯愿听许。若佛听者，乃敢咨请。&rdquo;</p>
<p style="text-align: left">
	　　佛告智胜菩萨：&ldquo;善男子，恣汝所问，当为汝说，断汝所疑。&rdquo;</p>
<p style="text-align: left">
	　　尔时，智胜菩萨白佛言：&ldquo;世尊，所言方便，何等为菩萨方便？世尊，云何菩萨摩诃萨行于方便？&rdquo;</p>
<p style="text-align: left">
	　　如是问已，佛赞智胜菩萨言：&ldquo;善哉！善哉！善男子，汝为诸菩萨摩诃萨故问方便义，多所利益，多所安乐，愍念世间，利益安乐唯天世人，为摄未来诸菩萨智慧，及去来现在诸<a>佛法</a>故。善男子，当为汝说，谛听！谛听！善思念之。&rdquo;</p>
<p style="text-align: left">
	　　智胜菩萨受教而听：&ldquo;善男子，行方便菩萨，以一抟食给施一切众生。何以故？行方便菩萨，以一抟食施与，下至畜生，愿求一切智。以是菩萨与一切众生共之，回向阿耨多罗三藐三菩提。以是二因缘摄取一切众生，所谓求一切智心及愿方便。善男子，是名菩萨摩诃萨行于方便。</p>
<p style="text-align: left">
	　　&ldquo;复次，善男子，菩萨摩诃萨行于方便，若见行施之人生<a>随喜</a>心，以此随喜善根，愿与一切众生共之，回向阿耨多罗三藐三菩提。是方便菩萨，亦愿施者、受者不离一切智心。假令受者是二乘人，亦愿不离一切智心。是名菩萨摩诃萨行于方便。</p>
<p style="text-align: left">
	　　&ldquo;复次，善男子，菩萨摩诃萨行于方便，若见十方世界中，无主华树及种种香，合集愿以供养诸佛。若见十方世界中，有主华香若香若叶，风所吹者一切合集，愿以供养十方诸佛。以是善根若自为、若为一切众生具一切智心，以是善根因缘故，得无量戒、定、慧、<a>解脱</a>、解脱知见。是名菩萨摩诃萨行于方便。</p>
<p style="text-align: left">
	　　&ldquo;复次，善男子，菩萨摩诃萨行于方便，若见十方世界众生受诸乐报，见已作如是念：&lsquo;愿一切众生得一切智乐。&rsquo;若见十方世界众生受诸苦报，为诸众生忏悔诸罪作是大庄严：&lsquo;如是众生所受苦恼，我悉代受，令彼得乐。&rsquo;以是善根愿成一切智，除一切众生苦恼。以是因缘故，毕竟不受一切诸苦，纯受诸乐。是名菩萨摩诃萨行于方便。</p>
<p style="text-align: left">
	　　&ldquo;复次，善男子，菩萨摩诃萨行于方便，若礼一佛，恭敬供养，尊重赞叹，作是念：&lsquo;一切如来，同一法界、一法身，一戒、一定、一慧、一解脱、一解脱知见。&rsquo;作是念已，当知若礼一佛，恭敬供养，尊重赞叹，即是礼拜、供养恭敬、尊重赞叹一切诸佛。若供养一佛，即是供养十方诸佛。如是供养十方佛已，是名菩萨摩诃萨行于方便。</p>
<p style="text-align: left">
	　　&ldquo;复次，善男子，菩萨摩诃萨行于方便，若钝根者不应自轻，乃至若能通利一四句偈，作是念：&lsquo;若解一四句偈义，即知一切佛法，一切佛法皆摄在此一偈义中。&rsquo;如是通达已心不<a>懈怠</a>，若至诸国城邑聚落，以慈悲心广为人说，不求利养名闻，赞叹作如是愿：&lsquo;此四句偈，愿令他闻。&rsquo;以是善根因缘方便，愿已令一切众生多闻皆如阿难，及得如来辩。是名菩萨摩诃萨行于方便。</p>
<p style="text-align: left">
	　　&ldquo;复次，善男子，菩萨摩诃萨行于方便，若生贫穷家，是菩萨乃至乞食，若得一抟食用施僧，若施一人不以为愧，应作是念：&lsquo;如佛所说，心增广大胜以财施。我财施虽少，以一切智心，愿是善根成一切智，令诸众生悉得宝手犹如如来。&rsquo;以是缘故，具足施、戒、<a>禅定</a>福处。是名菩萨摩诃萨行于方便。</p>
<p style="text-align: left">
	　　&ldquo;复次，善男子，菩萨摩诃萨行于方便，若见声闻、缘觉多得利养，尊重赞叹。是菩萨自以二缘慰喻其心。何等为二？所谓因菩萨故有诸如来，因如来故有声闻、缘觉。如是思惟：&lsquo;二乘之人虽得利养，我犹胜彼。彼所食者是我父物，云何于中而生希望？&rsquo;是名菩萨摩诃萨行于方便。</p>
<p style="text-align: left">
	　　&ldquo;复次，善男子，菩萨摩诃萨行于方便，行施之时具<a>六波罗蜜</a>。何等为六？善男子，菩萨行方便时，若见乞儿除悭惜心，具足大施，是名檀波罗蜜。自持禁戒，施持戒者，见<a>破戒</a>人劝令持戒，劝持戒已然后给施，是名尸波罗蜜。自除瞋恚行于慈愍，心无秽浊利益众生等心而施，是名羼提波罗蜜。若施饮食汤药，即时具足身心精进，去来进止，屈伸俯仰，是名毗梨耶波罗蜜。若行施已其心得定，欢喜悦预，专念不乱，是名禅波罗蜜。如是施已分别诸法，施者是谁？谁为受者？谁受报者？如是观已，无有一法名为施者、若受施人及受报者，是名般若波罗蜜。善男子，是名菩萨摩诃萨行于方便具六波罗蜜。&rdquo;</p>
<p style="text-align: left">
	　　尔时，智胜菩萨白佛言：&ldquo;世尊，未曾有也。菩萨摩诃萨行于方便，即于施时以此施故，摄一切佛法及诸众生。&rdquo;</p>
<p style="text-align: left">
	　　佛告智胜菩萨：&ldquo;善男子，如汝所说，菩萨摩诃萨行于方便，以方便力故虽行少施，所得福德无量无边阿僧祇。&rdquo;</p>
<p style="text-align: left">
	　　佛复告智胜菩萨：&ldquo;善男子，菩萨摩诃萨虽至不退转地，亦以方便而行于施，是名菩萨行于方便。善男子，有时恶知识教菩萨言：&lsquo;汝何用久处<a>生死</a>？可于此身早入<a>涅槃</a>。&rsquo;菩萨知已即应离之：&lsquo;我如是大庄严，<a>教化</a>一切众生，是人为我作诸留难。若我不在生死中者，何能教化无量众生？&rsquo;&rdquo;</p>
<p style="text-align: left">
	　　智胜菩萨白佛言：&ldquo;世尊，若有众生以<a>妄想</a>故犯四重罪。&rdquo;</p>
<p style="text-align: left">
	　　佛告智胜菩萨：&ldquo;善男子，若出家菩萨以妄想故犯四重罪，行方便菩萨能尽除灭，我今亦说无有犯罪及受报者。&rdquo;</p>
<p style="text-align: left">
	　　智胜菩萨白佛言：&ldquo;世尊，云何菩萨犯罪？&rdquo;</p>
<p style="text-align: left">
	　　佛告智胜菩萨：&ldquo;善男子，菩萨虽行解脱戒，于百千劫中啖果食草，能忍众生<a>善恶</a>之语。若与声闻、缘觉共思惟法，善男子，是名菩萨摩诃萨犯于重罪。善男子，如声闻人犯于重禁，非即此身得入涅槃。善男子，菩萨如是，不除声闻、缘觉共思惟法，不舍不悔者，终不得成阿耨多罗三藐三菩提。若得佛法，无有是处。&rdquo;</p>
<p style="text-align: left">
	　　尔时，尊者阿难白佛言：&ldquo;世尊，我今晨朝入舍卫城次第乞食，见众尊王菩萨，与一女人同一床坐。&rdquo;</p>
<p style="text-align: left">
	　　阿难说是语已，即时大地六种震动。众尊王菩萨于大众中，上升<a>虚空</a>高七多罗树，语阿难言：&ldquo;尊者，何有犯罪能住空耶？阿难，可以此事问于世尊，云何罪法？云何非罪？&rdquo;</p>
<p style="text-align: left">
	　　尔时，阿难忧愁向佛，右膝著地，手执佛足：&ldquo;世尊，我今悔过。如是大龙，我说犯罪。如是菩萨，我求其过。世尊，我今悔过，唯愿听许！&rdquo;</p>
<p style="text-align: left">
	　　佛告阿难：&ldquo;汝不应于大乘大士求觅其罪。阿难，汝声闻人，于障处行寂灭定，无有留难断一切结。阿难，行方便菩萨，如是成就一切智心，虽在中宫婇女共相娱乐，不起魔事及诸留难，而得阿耨多罗三藐三菩提。何以故？阿难，行方便菩萨，无有受如是众生不以三宝劝化，若阿耨多罗三藐三菩提。阿难，若学大乘善男子、善女人，不离一切智心，若见可意五欲，即便在中共相娱乐。阿难，汝应作是念：&lsquo;如此菩萨即是能成如来根本。&rsquo;&rdquo;</p>
<p style="text-align: left">
	　　佛告阿难：&ldquo;汝今谛听！谛听！以何缘故，众尊王菩萨摩诃萨，与此女人同一床坐？阿难，彼女人者曾于过去五百世中，为众尊王菩萨作妇。彼女人本习气故，见众尊王菩萨心生爱著，系缚不舍，此众尊王菩萨威德端正、持戒力故，见已欢喜踊跃，在一独处，生如是心：&lsquo;若众尊王菩萨能与我共一床坐者，我当发阿耨多罗三藐三菩提心。&rsquo;阿难，尔时众尊王菩萨，知彼女人心之所念，如是知已，即于晨朝著衣持钵，入舍卫城次第乞食，至彼女家即入其舍，寻时思惟如是法门，若内地大、若外地大是一地大，以地大心执女人手共一床坐。众尊王菩萨即于座上而说偈言：</p>
<p style="text-align: left">
	　　&ldquo;&lsquo;如来不赞叹，&nbsp;凡夫所行欲，</p>
<p style="text-align: left">
	　　离欲及贪爱，&nbsp;乃成天人师。&rsquo;&rdquo;</p>
<p style="text-align: left">
	　　佛告阿难：&ldquo;时彼女人闻此偈已，心大欢喜踊跃无量，即从坐起，向众尊王菩萨，接足敬礼，说是偈言：</p>
<p style="text-align: left">
	　　&ldquo;&lsquo;我不贪爱欲，&nbsp;贪欲佛所呵！</p>
<p style="text-align: left">
	　　离欲及贪爱，&nbsp;乃成天人师。&rsquo;</p>
<p style="text-align: left">
	　　&ldquo;说是偈已，作如是言：&lsquo;我先所生恶欲之心，今当悔过，即生善欲，发菩提心，愿欲利益一切众生。&rsquo;&rdquo;</p>
<p style="text-align: left">
	　　佛告阿难：&ldquo;尔时，众尊王菩萨劝彼女人，令发阿耨多罗三藐三菩提心已，即从座去。阿难，汝观是女人专心福报，我今以正遍知记彼女人，于此命终得转女身，当成男子。于将来世九十九劫，供养百千无量阿僧祇诸佛，具足一切佛法，得成为佛，号无垢烦恼如来应供正遍知。彼佛成道已，当是世时无有一人起不善心。阿难当知，行方便菩萨所摄眷属，终不堕三恶道。&rdquo;</p>
<p style="text-align: left">
	　　尔时，众尊王菩萨从空中下，顶<a>礼佛</a>足，礼已白佛言：&ldquo;世尊，菩萨行于方便，若为一人起大悲心合集善法，若似犯罪，若实犯罪，于百千劫堕大<a>地狱</a>。世尊，此菩萨堪受诸恶及地狱苦，以此善根愿不舍一人。&rdquo;</p>
<p style="text-align: left">
	　　尔时，世尊赞众尊王菩萨言：&ldquo;善哉！善哉！善男子，菩萨成就如是悲心，虽受五欲不犯重罪，离于诸罪及远一切堕恶道业。善男子，我念过去阿僧祇劫复过是数，时有梵志名曰树提，于四十二亿岁在空林中常修梵行。彼时梵志过是岁已，从林中出入极乐城，入彼城已见有一女。彼时女人见此梵志仪容端严，即起欲心，寻趣梵志，以手执足即时躄地。善男子，尔时梵志告女人曰：&lsquo;姊何所求？&rsquo;女曰：&lsquo;我求梵志。&rsquo;梵志言：&lsquo;姊，我不行欲。&rsquo;女曰：&lsquo;若不从我，我今当死。&rsquo;善男子，尔时树提梵志，如是思惟：&lsquo;此非我法，亦非我时。我于四十二亿岁修净梵行，云何于今而当毁坏？&rsquo;彼时梵志强自顿抴得离七步，离七步已生哀愍心，如是思惟：&lsquo;我虽犯戒堕于恶道，我能堪忍地狱之苦。我今不忍见是女人受此苦恼，不令是人以我致死。&rsquo;善男子，尔时梵志又如是思惟已，还至女所，以右手捉作如是言：&lsquo;姊起，恣汝所欲。&rsquo;善男子，尔时梵志于十二年中共为家室，过十二年已寻复出家，即时还具四无量心，具已命终生梵天中。善男子，汝勿有疑，尔时梵志即我身是，彼女人者今瞿夷是。善男子，我于尔时为彼女欲暂起悲心，即得超越十百千劫生死之苦。善男子，汝如是观若余众生，由爱欲故堕于地狱；行方便菩萨由生梵天，是名菩萨摩诃萨行于方便。&rdquo;</p>
<p style="text-align: left">
	　　佛复告智胜菩萨：&ldquo;善男子，若<a>舍利弗</a>、大目揵连等行方便者，不令瞿伽离堕于地狱。何以故？善男子，我念过去世鸠留孙佛时，有一比丘名曰无垢，在空林野止住窟中，去窟不远有五仙人。当尔之时，卒起大云而降大雨。时有贫女，道遇暴雨，寒裸恐怖，即入无垢所住窟中。时雨既止，无垢比丘共此女人从窟而出。时，五仙人见此事已，心生荒秽，各相谓言：&lsquo;无垢比丘，心怀奸谄作不净行。&rsquo;时，无垢比丘知彼仙人心之所念，即踊身虚空高七多罗树。时，五仙人见无垢比丘上升虚空，见已复相谓言：&lsquo;我等所见书记经论：若人作不净行，不能如是飞升虚空；若修净行则能如是。&rsquo;彼时仙人即向无垢，五体投地，合掌悔过，不敢覆藏。&rdquo;</p>
<p style="text-align: left">
	　　佛告智胜菩萨：&ldquo;善男子，尔时无垢比丘，若不作如是方便飞升虚空者，此五仙人即此生身入于地狱。善男子，尔时比丘岂异人乎？即弥勒菩萨是。善男子，汝今当知，<a>舍利</a>弗、目揵连若作如是方便，飞升虚空者，瞿伽离比丘不堕地狱。善男子，汝今当知，如诸菩萨摩诃萨所行方便，声闻、缘觉之所无有。</p>
<p style="text-align: left">
	　　&ldquo;善男子，譬如淫女善知六十四态，为财宝故，媚言诱他，诈许舍身，所重之物无所匮惜；后得彼物，得彼物已，驱逐令去不生悔心。善男子，行方便菩萨，能知随宜行于方便，如是教化一切众生，随其所欲而为现身，于所须物心无吝惜，乃至舍身，为众生故，爱乐善根不求果报；知诸众生作善根已，心无退转，即于尔时心生舍离，所现五欲永无恋著。</p>
<p style="text-align: left">
	　　&ldquo;善男子，譬如黑蜂在畜生中，于一切华虽经香味，而于其中无依止想，无所爱著，于华叶茎香不持而去。善男子，菩萨摩诃萨行于方便亦得如是，为化众生处于五欲见法无常，不以常想而起于爱，又不自害亦不害他。</p>
<p style="text-align: left">
	　　&ldquo;善男子，如小种子虽生于芽，然其本色无所亏损，不生异物。善男子，如是空、无相、无作、<a>无我</a>智慧种子，菩萨虽有烦恼，于五欲娱乐，不生三恶道芽，不损善根之色，亦不退转。</p>
<p style="text-align: left">
	　　&ldquo;善男子，譬如鱼师，以食涂网投之深渊，既满所求即寻牵出。善男子，行方便菩萨亦复如是，以空、无相、无作、无我智慧，熏修其心结以为网，一切智心以为涂食，虽投五欲污泥之中，如其所愿牵出欲界，命终之后生于梵世。</p>
<p style="text-align: left">
	　　&ldquo;善男子，譬如有人善知咒术，为官所执被五系缚；此人自以咒术力故，即断五缚随愿而去。善男子，如是菩萨摩诃萨行于方便，虽处五欲共相娱乐，为化众生如其所求；以一切智咒，断五欲缚生于梵世。</p>
<p style="text-align: left">
	　　&ldquo;善男子，譬如士夫善知战法，藏一利刀卫送行人，而彼众中无有一人能知此人密怀奇谋，而反轻之，更生怜愍无敬重心，各相谓言：&lsquo;彼人既无器仗，亦无伴党。此非健士，复无势力，自身不救，何能济人？此若坏贼，无有是处。彼人必当受诸困厄。&rsquo;时彼士夫遂至空泽，群贼俱发。尔时士夫牢自庄严，寻时即出所藏之刀，始一掷刀群贼丧命，诸贼既坏复还藏刀。善男子，行方便菩萨善藏智刀，而以方便处于五欲共相娱乐，为化众生。声闻见此方便菩萨处于五欲共相娱乐，不知方便故生浊心，或复怜愍谓为放逸：&lsquo;如是之人尚不自度，况能救度一切众生？若能坏魔，无有是处。&rsquo;尔时，菩萨善用方便智慧之刀，如其所求，断诸烦恼尽令摧灭，以智慧刀至净佛土，无诸女人乃至无有一念欲想。&rdquo;</p>
<p style="text-align: left">
	　　尔时，有菩萨名曰爱作，入舍卫城次第乞食，渐渐遂至一长者家。长者有女，名曰德增，住高楼上。彼时女人闻菩萨声，寻持食出向爱作菩萨。女见菩萨，取其形容相好音声，欲心即起，为欲所烧，即时命终骨节解散。爱作菩萨见德增女，亦起恶觉淫欲之心。于时，爱作菩萨即自思惟：&ldquo;云何彼法？法者为著。云何彼眼？何者此眼？眼性非知，但是肉团，不爱不知，不思不觉，无所分别，其性本空；耳、鼻、舌、身、意法亦复如是，薄皮厚皮，血肉脂肪，发毛爪齿，骨髓筋脉，从足至顶。&rdquo;如是观已，若内若外，无有一法而可爱著，若瞋若痴；于一切法如实观，即离欲心，得无生忍；得无生忍已，其心欢喜踊跃无量，即升虚空高一多罗树，绕舍卫城七匝。</p>
<p style="text-align: left">
	　　尔时，世尊见爱作菩萨飞腾虚空，犹如鹅王无所挂碍。佛见是已，告阿难言：&ldquo;阿难，汝见爱作菩萨飞腾虚空，犹如鹅王无所碍不？&rdquo;</p>
<p style="text-align: left">
	　　阿难言：&ldquo;唯然，已见。&rdquo;</p>
<p style="text-align: left">
	　　佛告阿难：&ldquo;是爱作菩萨，因起欲心推求诸法，即坏魔众当转法轮。&rdquo;</p>
<p style="text-align: left">
	　　时，德增女命终之后，生三十三天，转于女身得成男子，自然处于七宝宫殿，纵广正等十二由旬，有万四千诸天婇女以为侍卫。是德增天子，得识宿命推先业行：&ldquo;以何业缘而来生此？&rdquo;如是思惟已，见舍卫城中作长者女，因见爱作菩萨生淫欲心，欲心炽盛即身命终，便转女身得成男子：&ldquo;我以是事得无量神力。&rdquo;</p>
<p style="text-align: left">
	　　尔时，德增天子如是思惟：&ldquo;因起淫欲得如是报。今我于爱作菩萨，心甚清净，礼敬供养。我今若住先受五欲，此非我宜。&rdquo;如是思惟已，当诣如来，并欲见于爱作菩萨礼敬供养。</p>
<p style="text-align: left">
	　　时，德增天子与其眷属，持天华香、涂香、末香，即于初夜来至佛所，自以光明普照祇洹，入觐世尊及见爱作。即以天华、末香、涂香，供养于佛，顶礼佛足，及爱作菩萨，一切大众右绕三匝，合掌向佛，即说偈言：</p>
<p style="text-align: left">
	　　&ldquo;天人之尊，&nbsp;不可思议！&nbsp;菩萨所行，&nbsp;亦不可议！</p>
<p style="text-align: left">
	　　如来之法，&nbsp;不可思议！&nbsp;大名称者，&nbsp;亦不可议！</p>
<p style="text-align: left">
	　　我昔舍卫，&nbsp;曾为童女，&nbsp;在长者家，&nbsp;名曰德增；</p>
<p style="text-align: left">
	　　其年幼少，&nbsp;颜貌端正，&nbsp;父母爱念，&nbsp;为作遮护。</p>
<p style="text-align: left">
	　　如来世尊，&nbsp;无有轻戏，&nbsp;有子爱作，&nbsp;有大威德，</p>
<p style="text-align: left">
	　　入舍卫城，&nbsp;而行乞食，&nbsp;渐到我父，&nbsp;所止之舍。</p>
<p style="text-align: left">
	　　我时闻其，&nbsp;好妙音声，&nbsp;心大欢喜，&nbsp;即持食出；</p>
<p style="text-align: left">
	　　寻时向于，&nbsp;行大心者，&nbsp;如来之子，&nbsp;爱作菩萨。</p>
<p style="text-align: left">
	　　见菩萨时，&nbsp;已在我心，&nbsp;观其净妙，&nbsp;心生染欲；</p>
<p style="text-align: left">
	　　我若不得，&nbsp;内心所愿，&nbsp;便当即时，&nbsp;身命殒没。</p>
<p style="text-align: left">
	　　我于尔时，&nbsp;口不能言，&nbsp;手所持食，&nbsp;不能与之；</p>
<p style="text-align: left">
	　　内心怀热，&nbsp;而发淫欲，&nbsp;是时身热，&nbsp;寻便命终。</p>
<p style="text-align: left">
	　　我时命终，&nbsp;经一念顷，&nbsp;寻得上生，&nbsp;三十三天；</p>
<p style="text-align: left">
	　　离于最下，&nbsp;女人之身，&nbsp;得成男子，&nbsp;为人所赞。</p>
<p style="text-align: left">
	　　胜妙宫殿，&nbsp;自然而出；&nbsp;种种妙宝，&nbsp;人之所珍；</p>
<p style="text-align: left">
	　　具足一万，&nbsp;四千婇女，&nbsp;如是眷属，&nbsp;是我所有。</p>
<p style="text-align: left">
	　　我以此缘，&nbsp;寻观宿命，&nbsp;而自思惟，&nbsp;即知往因，</p>
<p style="text-align: left">
	　　因发欲心，&nbsp;得如是报。</p>
<p style="text-align: left">
	　　我以染心，&nbsp;视于爱作，&nbsp;由见菩萨，&nbsp;得喜光明。</p>
<p style="text-align: left">
	　　我身所出，&nbsp;光明之焰，&nbsp;因彼业缘，&nbsp;得如是报。</p>
<p style="text-align: left">
	　　我终不愿，&nbsp;求于二乘，&nbsp;所愿之处，&nbsp;唯佛知之。</p>
<p style="text-align: left">
	　　淫欲之心，&nbsp;得报尚尔，&nbsp;何况能作，&nbsp;善心供养！</p>
<p style="text-align: left">
	　　如我于今，&nbsp;向于世尊，&nbsp;发如是愿，&nbsp;求一切智。</p>
<p style="text-align: left">
	　　假使所行，&nbsp;劫如恒沙，&nbsp;终不退转，&nbsp;于佛智慧。</p>
<p style="text-align: left">
	　　遇善知识，&nbsp;爱作菩萨，&nbsp;今我当以，&nbsp;真法供养。</p>
<p style="text-align: left">
	　　若余供养，&nbsp;非为供养，&nbsp;唯发菩提，&nbsp;是真供养。</p>
<p style="text-align: left">
	　　行于菩提，&nbsp;最胜最尊，&nbsp;更不以欲，&nbsp;视诸女人。</p>
<p style="text-align: left">
	　　我愿如是，&nbsp;离于女身，&nbsp;向诸佛说，&nbsp;四无所畏。</p>
<p style="text-align: left">
	　　我之父母，&nbsp;寻晓见我，&nbsp;身坏碎烂，&nbsp;悲号啼哭。</p>
<p style="text-align: left">
	　　父母谓之，&nbsp;比丘所为，&nbsp;称怨啼哭，&nbsp;呵骂比丘。</p>
<p style="text-align: left">
	　　佛之神力，&nbsp;令彼天子，&nbsp;至父母所，&nbsp;呵责谏喻：</p>
<p style="text-align: left">
	　　于此比丘，&nbsp;勿生瞋恚，&nbsp;莫于长夜，&nbsp;受诸苦恼。</p>
<p style="text-align: left">
	　　德增女人，&nbsp;先命终已，&nbsp;即得上生，&nbsp;三十三天。</p>
<p style="text-align: left">
	　　离于女身，&nbsp;得成男子，&nbsp;为天人身，&nbsp;光明远照。</p>
<p style="text-align: left">
	　　父母今当，&nbsp;诣世尊所，&nbsp;先不善心，&nbsp;今应悔过。</p>
<p style="text-align: left">
	　　若除如来，&nbsp;诸佛世尊，&nbsp;更无有人，&nbsp;可归依者。</p>
<p style="text-align: left">
	　　以<a>无畏</a>心，&nbsp;劝喻父母，&nbsp;即时父母，&nbsp;得闻佛名；</p>
<p style="text-align: left">
	　　寻共和合，&nbsp;至于释迦，&nbsp;牟尼佛所。&nbsp;至佛所已，</p>
<p style="text-align: left">
	　　头顶敬礼，&nbsp;二足之尊：&nbsp;今者悔过，&nbsp;本瞋恚心；</p>
<p style="text-align: left">
	　　恭敬尊重，&nbsp;人中之尊；&nbsp;今者应问，&nbsp;如来自知，</p>
<p style="text-align: left">
	　　云可供养，&nbsp;佛法及僧？&nbsp;云何修习，&nbsp;行于善行？</p>
<p style="text-align: left">
	　　如是所问，&nbsp;愿为说之。&nbsp;若得闻已，&nbsp;专心修行。</p>
<p style="text-align: left">
	　　佛知父母，&nbsp;其心决定，&nbsp;天人之师，&nbsp;说如是言：</p>
<p style="text-align: left">
	　　若欲供养，&nbsp;一切诸佛，&nbsp;专心坚固，&nbsp;发菩提心。</p>
<p style="text-align: left">
	　　德增父母，&nbsp;及诸眷属，&nbsp;其数具足，&nbsp;满五百人，</p>
<p style="text-align: left">
	　　闻天人师，&nbsp;如是之言，&nbsp;发菩提心，&nbsp;而作大愿。&rdquo;</p>
<p style="text-align: left">
	　　尔时佛告，&nbsp;贤者阿难：&nbsp;汝今善听，&nbsp;我之所说。</p>
<p style="text-align: left">
	　　菩萨所行，&nbsp;不可思议，&nbsp;无上智慧，&nbsp;及以方便。</p>
<p style="text-align: left">
	　　爱作菩萨，&nbsp;数数发愿：&nbsp;女人见我，&nbsp;若发欲心，</p>
<p style="text-align: left">
	　　寻时得离，&nbsp;于女人身，&nbsp;得成男子，&nbsp;为人所尊。</p>
<p style="text-align: left">
	　　阿难汝观，&nbsp;德力如是，&nbsp;若犯非法，&nbsp;应堕恶道；</p>
<p style="text-align: left">
	　　健士行之，&nbsp;得坏魔众，&nbsp;令彼生天，&nbsp;得为天人。</p>
<p style="text-align: left">
	　　今此天子，&nbsp;供养于我，&nbsp;其心恭敬，&nbsp;正向菩提。</p>
<p style="text-align: left">
	　　彼当供养，&nbsp;无量世尊，&nbsp;来世成佛，&nbsp;号曰善见。</p>
<p style="text-align: left">
	　　此五百人，&nbsp;向菩提者，&nbsp;亦当作佛，&nbsp;为天人师。</p>
<p style="text-align: left">
	　　佛有是德，&nbsp;谁不供养？&nbsp;是处深信，&nbsp;得无量乐。</p>
<p style="text-align: left">
	　　非一女人，&nbsp;非二非三，&nbsp;无量百千，&nbsp;那由他亿，</p>
<p style="text-align: left">
	　　见于爱作，&nbsp;发淫欲心，&nbsp;寻即命终，&nbsp;得为男子。</p>
<p style="text-align: left">
	　　大医药王，&nbsp;有大名称，&nbsp;如是菩萨，&nbsp;谁不尊敬？</p>
<p style="text-align: left">
	　　虽生欲心，&nbsp;更得快乐，&nbsp;况于菩萨，&nbsp;生恭敬心！</p>
		

	
	

		</div></div><hr><script charset='utf-8' src='../../js/footer.js'></script></body></html>