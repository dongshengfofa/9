<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九十六卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九十六卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九十六卷 大宝积经&nbsp;</strong></p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　勤授长者会第二十八</p>
<p style="text-align: left">
	　　如是我闻：一时，佛在舍卫国祇树给孤独园，与大<a>比丘</a>众千二百五十人俱，皆是阿<a>罗汉</a>，诸漏已尽，无复烦恼得上调伏，犹如大龙，所作已办，弃诸重担，逮得己利，尽诸有结，正智<a>解脱</a>，心得<a>自在</a>，最上应供，众所知识；唯有阿难，犹在学地。其名曰：阿若憍陈如、摩诃迦葉、摩诃迦旃延、摩诃阿湿波、<a>舍利弗</a>、大目乾连、摩诃劫宾那、摩诃拘絺罗、摩诃梵颇、罗睺罗、难陀，如是等而为上首。复有<a>菩萨</a>摩诃萨五百人俱，皆得三昧及陀罗尼。</p>
<p style="text-align: left">
	　　尔时，舍卫大城有一长者，名勇猛授，富有财宝，仓库盈溢，金、银、琉璃、砗磲、玛瑙、珊瑚、琥珀、摩尼、真珠，象马牛羊、奴婢仆使、商估等类一切众多。时，勇猛授与五百长者，游宴聚会作是议言：&ldquo;诸仁者，佛出世难，人身难得，时亦难遇，于<a>佛法</a>中以信<a>出家</a>是事亦难，成比丘性亦复甚难，<a>如法</a><a>修行</a>是亦为难，知恩报恩少恩不忘是人难得，能于佛法生信乐心是人难得，信乐成就是事复难，庄严佛法是事亦难，解脱<a>生死</a>倍复为难！我等为于声闻、辟支佛乘而求灭度，为当发趣最上佛乘？&rdquo;咸复唱言：&ldquo;我等宁于无上佛道而趣<a>涅槃</a>！&rdquo;作是议已，前后围绕，出舍卫城向祇陀林，诣如来所顶<a>礼佛</a>足，右绕三匝，却坐一面。</p>
<p style="text-align: left">
	　　尔时，<a>世尊</a>知而故问，告长者言：&ldquo;汝等何缘今来我所？&rdquo;时，勇猛授与五百长者从座而起，偏袒右肩，右膝著地，合掌向佛，白言：&ldquo;世尊，我等诸人，同时集会作是议言：&lsquo;佛世难遇，人身难得，乃至解脱生死倍复为难。我等为于声闻、辟支佛乘而求灭度，为当发趣最上佛乘？&rsquo;咸作是言：&lsquo;我等宁于无上佛道而趣涅槃！&rsquo;由此议故，今诣如来应正等觉。世尊，菩萨摩诃萨，志求阿耨多罗三藐三菩提者，应云何学？应云何住？云何修行？&rdquo;</p>
<p style="text-align: left">
	　　佛言：&ldquo;善哉！善哉！汝等发趣阿耨多罗三藐三菩提，来诣我所，应当谛听，善思念之。如诸菩萨，应学、应住、应所修行，当为汝说。&rdquo;时诸长者受教而听。</p>
<p style="text-align: left">
	　　佛告长者：&ldquo;菩萨摩诃萨，于阿耨多罗三藐三菩提胜志乐者，当于一切众生起大悲心，应广修行，应勤熏习。是故，菩萨于身命财，及以妻子、仓库、舍宅、饮食、衣服、车乘、卧具、华鬘、涂香一切乐具，应无所著。何以故？以诸众生执著于身而生恶业，由恶业故，堕<a>地狱</a>中。若于众生起大悲心，于身命财则不执著，便生善趣。是故菩萨摩诃萨，于阿耨多罗三藐三菩提胜志乐者，于诸众生起慈悲已，应修大舍而不求报。不求报者，应住戒律三戒清净，应具忍辱能忍诸恶，应起精进不惜身命，应修一心安住<a>禅定</a>，应修智慧善巧方便，应于我、人、众生、<a>寿命</a>皆悉舍离。为众生故，应行布施，护持净戒；为众生故，应修忍辱，发起精进；为众生故，应入禅定，修习智慧善巧方便。&rdquo;</p>
<p style="text-align: left">
	　　时，诸长者复白佛言：&ldquo;世尊，我等于身及彼妻子一切财宝资生之具，心常爱惜。世尊，菩萨摩诃萨，云何观察，于身命财能无贪吝？&rdquo;</p>
<p style="text-align: left">
	　　尔时，世尊告长者言：&ldquo;善男子，菩萨摩诃萨，于阿耨多罗三藐三菩提胜志乐者，应观此身无量过患，微尘积集生住异灭，念念迁流九漏疮门，犹如毒蛇所住窟穴，其中无主如空聚落，毕竟破坏如坏瓦瓶，恶露盈溢犹如秽器，受诸不净犹如圊厕，不可触动犹如恶疮，贪美为患如杂毒食，不识恩德如未生怨，欺误于人如恶知识，痴爱为害如友猕猴，断智慧命犹如杀者，夺诸善法犹如劫贼，常求人便犹如怨仇，无有慈心犹如魁脍，难可承事如暴恶人，如箭著身触之则痛，如朽腐舍常务修治，如老弱乘难可驱策，如毒蛇箧不可附近，如逆旅馆疲苦所集，如孤独舍无所摄属，如狱卒伺害，如王者忧国，如边城警畏，如恶国多灾，如破器难持，如祠火无厌，如阳焰虚诳，如幻化惑人，如析<a>芭蕉</a>中无坚实，如水聚沫不可执持，如水上泡速起速灭，如河岸树临危动摇，如驶河流终归死海。&rdquo;</p>
<p style="text-align: left">
	　　复告长者：&ldquo;次观此身前后因缘，初从欲爱和合而生；为长养故咽于搏食，至于生藏痰阴消之；次至黄藏将欲熟时，则变为酢；次至风藏风分汁滓，各别流行成大小便，汁变为血，血变为肉，肉处生脂，脂处为骨，骨中生髓，如是身缘前后不净。若诸菩萨作是观时，复应思惟：&lsquo;如此身者，三百六十骨聚所成，如朽坏舍，诸节支持；以四细脉周匝弥布，五百分肉犹若泥涂，六脉相系，五百筋缠，七百细脉，以为编络；十六粗脉钩带相连，有二肉绳，长三寻半，于内缠结；十六肠胃绕生熟藏，二十五气脉犹如窗隙，一百七关穴如破碎器，八万毛孔如乱草覆，五根七窍不净盈满，七重皮裹六味长养，犹如祠火吞受无厌。如是之身，一切臭秽自性溃烂，谁当于此爱重憍慢？&rsquo;唯应观察，如借他器，犹车运载，但为养育至菩提故。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;是身众秽器，&nbsp;犹如贮粪瓶，</p>
<p style="text-align: left">
	　　凡夫无智慧，&nbsp;恃色生憍慢。</p>
<p style="text-align: left">
	　　鼻中洟恒流，&nbsp;口气常臭秽，</p>
<p style="text-align: left">
	　　眼眵虫遍身，&nbsp;谁当生净想？</p>
<p style="text-align: left">
	　　如人执持炭，&nbsp;磨莹欲令白，</p>
<p style="text-align: left">
	　　假使至尽时，&nbsp;体色终无变。</p>
<p style="text-align: left">
	　　设欲净其身，&nbsp;倾河以自洗，</p>
<p style="text-align: left">
	　　身尽莫能净，&nbsp;其事亦如是。&rdquo;</p>
<p style="text-align: left">
	　　于时，世尊说此偈已，复告五百诸长者言：&ldquo;若诸菩萨发胜志乐，趣于阿耨多罗三藐三菩提者，应观此身四十四种。何等名为四十四种？一者、此身可厌，性无和合故；二者、此身臭秽，脓血常流故；三者、是身不坚，毕竟败坏故；四者、是身羸弱，支节相持故；五者、是身不净，秽恶流溢故；六者、是身如幻，诳惑凡愚故；七者、是身疮门，九处常流故；八者、是身火燃，欲火盛故；九者、是身为火，瞋火猛故；十者、是身遍燃，痴火遍故；十一者、是身盲冥，贪瞋痴故；十二者、是身堕网，爱网覆故；十三者、是身疮聚，疮遍满故；十四者、是身不安，四百四病故；十五者、诸虫住处，八万户虫故；十六者、是身无常，毕竟归死故；十七者、是身顽痴，于法无知故；十八者、犹如瓦器，生住坏故；十九者、是身逼迫，多忧恼故；二十者、无有救护，必坏灭故；二十一者、是身险恶，谄诳难知故；二十二者、如无底坑，诸欲难满故；二十三者、如火受薪，贪色无厌故；二十四者、身无厌足，贪受五欲故；二十五者、如被捶打，随损害故；二十六者、是身不定，盛衰增减故；二十七者、身随心转，不正思惟故；二十八者、身不知恩，必弃冢间故；二十九者、身为他食，狐狼所啖故；三十者、身如机关，筋骨相持故；三十一者、身不可观，脓血粪秽故；三十二者、身不自由，依饮食生故；三十三者、身妄缠裹，终败坏故；三十四者、身为恶友，多逆害故；三十五者、身为杀者，自残害故；三十六者、身为苦器，苦所逼故；三十七者、身为苦聚，<a>五蕴</a>生故；三十八者、身为无主，众缘生故；三十九者、是身无命，离男女相故；四十者、是身为空，应观蕴、界、处故；四十一者、是身虚妄，如梦中故；四十二者、是身不实，如幻化故；四十三者、身为幻惑，如阳焰故；四十四者、身为欺诳，如影像故。是为四十四种。菩萨作是观时，所有身命爱欲执著，妻子、舍宅、饮食、衣服、车乘、香鬘一切乐具，皆悉厌离无所顾恋，速能成就<a>六波罗蜜</a>，疾得阿耨多罗三藐三菩提。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;善得人身甚为难，&nbsp;莫为此身造众恶，</p>
<p style="text-align: left">
	　　毕竟冢间餧狐狼，&nbsp;勿为恶见生贪爱。</p>
<p style="text-align: left">
	　　凡愚迷惑痴狂故，&nbsp;由爱此身造诸业，</p>
<p style="text-align: left">
	　　此身亦复不知恩，&nbsp;昼夜唯增众苦缘。</p>
<p style="text-align: left">
	　　机关动转常疲困，&nbsp;洟唾便利恒充满，</p>
<p style="text-align: left">
	　　饥渴寒热相煎迫，&nbsp;何有智者爱此身？</p>
<p style="text-align: left">
	　　此身无厌如大坑，&nbsp;徒能长养众怨害，</p>
<p style="text-align: left">
	　　由此身故常作恶，&nbsp;于无量劫受诸苦。</p>
<p style="text-align: left">
	　　应念定死修胜福，&nbsp;正信生于佛法中！</p>
<p style="text-align: left">
	　　饮食衣服及涂香，&nbsp;长养此身来已久，</p>
<p style="text-align: left">
	　　谁能执持令不坏？&nbsp;应知无益勿耽迷。</p>
<p style="text-align: left">
	　　牟尼世尊难可遇，&nbsp;无量劫中时出现，</p>
<p style="text-align: left">
	　　当于佛法生净信，&nbsp;恶道可畏勿随行。</p>
<p style="text-align: left">
	　　设令寿命千亿岁，&nbsp;犹惧无常生厌离，</p>
<p style="text-align: left">
	　　何况须臾不可保，&nbsp;为彼沉沦恶趣中？</p>
<p style="text-align: left">
	　　或有恶友来相劝，&nbsp;人身难得今已得，</p>
<p style="text-align: left">
	　　多求财宝受娱乐，&nbsp;及此盛年恣嬉游。</p>
<p style="text-align: left">
	　　何有求财而乐者？&nbsp;设得守护犹勤苦，</p>
<p style="text-align: left">
	　　如此愚人徒妄言，&nbsp;是故智者应观察。</p>
<p style="text-align: left">
	　　财物如幻亦如梦，&nbsp;愚痴众生被诳惑，</p>
<p style="text-align: left">
	　　<a>刹那</a>时得刹那失，&nbsp;何有智者生爱心？</p>
<p style="text-align: left">
	　　譬如幻师幻化事，&nbsp;乾闼婆城种种色，</p>
<p style="text-align: left">
	　　财宝如是诳凡愚，&nbsp;于虚妄中何有实？</p>
<p style="text-align: left">
	　　种种苦恼求财利，&nbsp;水火王贼常侵夺，</p>
<p style="text-align: left">
	　　由此能为众苦因，&nbsp;何有智者生爱乐？</p>
<p style="text-align: left">
	　　有诸常怀贪爱者，&nbsp;驰逐财利无厌时，</p>
<p style="text-align: left">
	　　能于父母无慈心，&nbsp;乃至亲属生怨害；</p>
<p style="text-align: left">
	　　言语善顺心乖违，&nbsp;造作种种欺诳缘，</p>
<p style="text-align: left">
	　　或学邪论邪咒等，&nbsp;夸炫伎艺如淫女；</p>
<p style="text-align: left">
	　　或复谄诳现柔和，&nbsp;或复刚强示威猛，</p>
<p style="text-align: left">
	　　如是无量众恶业，&nbsp;莫不皆由财利生。</p>
<p style="text-align: left">
	　　珊瑚金玉摩尼珠，&nbsp;是物本来如泡沫，</p>
<p style="text-align: left">
	　　不能了知如幻化，&nbsp;为此虚诳坠三塗。</p>
<p style="text-align: left">
	　　<a>弥勒</a>世尊出现时，&nbsp;一生次当补我处，</p>
<p style="text-align: left">
	　　国界黄金而布地，&nbsp;是等为从何所来？</p>
<p style="text-align: left">
	　　劫尽<a>世间</a>悉烧坏，&nbsp;须弥河海尽燋枯，</p>
<p style="text-align: left">
	　　毕竟磨灭归<a>虚空</a>，&nbsp;而此宝物何从去？</p>
<p style="text-align: left">
	　　种种恶业求财物，&nbsp;养育妻子谓欢娱，</p>
<p style="text-align: left">
	　　临命终时苦逼身，&nbsp;妻子无能相救者。</p>
<p style="text-align: left">
	　　于彼三塗怖畏中，&nbsp;不见妻子及亲识，</p>
<p style="text-align: left">
	　　车马财宝属他人，&nbsp;受苦谁能共分者？</p>
<p style="text-align: left">
	　　父母兄弟及妻子，&nbsp;朋友僮仆并珍财，</p>
<p style="text-align: left">
	　　死去无一来相亲，&nbsp;唯有黑业常随逐。</p>
<p style="text-align: left">
	　　智人终不为亲爱，&nbsp;作诸恶业入阿鼻，</p>
<p style="text-align: left">
	　　唯除业尽方得出，&nbsp;亲属无有能代者。</p>
<p style="text-align: left">
	　　阎罗使者唯考业，&nbsp;不问亲缘及友朋，</p>
<p style="text-align: left">
	　　汝得人身不舍恶，&nbsp;极苦今应甘忍受。</p>
<p style="text-align: left">
	　　阎罗常告彼罪人，&nbsp;无有少罪我能加，</p>
<p style="text-align: left">
	　　汝自作罪今自来，&nbsp;业报自招无代者。</p>
<p style="text-align: left">
	　　父母妻子无能救，&nbsp;唯当勤修出离因，</p>
<p style="text-align: left">
	　　是故应舍枷锁业，&nbsp;善知远离求安乐。</p>
<p style="text-align: left">
	　　于家妻子应生怖，&nbsp;恒依<a>佛教</a>正修行，</p>
<p style="text-align: left">
	　　在家炽然为苦本，&nbsp;犹如焰炉甚可畏。</p>
<p style="text-align: left">
	　　身心燋热镇烧燃，&nbsp;谁有智者生贪著？</p>
<p style="text-align: left">
	　　爱乐修行诸佛教，&nbsp;无所营求为快乐，</p>
<p style="text-align: left">
	　　愚闇凡夫不觉知，&nbsp;家为苦本横贪爱。</p>
<p style="text-align: left">
	　　于彼皮筋骨肉中，&nbsp;迷惑妄生夫妇想，</p>
<p style="text-align: left">
	　　不能了知如幻化，&nbsp;凡夫于此生贪著。</p>
<p style="text-align: left">
	　　智者能知此过患，&nbsp;世间欲乐皆捐弃，</p>
<p style="text-align: left">
	　　乐法当如求药想，&nbsp;应速舍离居家缚。&rdquo;</p>
<p style="text-align: left">
	　　尔时，五百长者闻此法已，得无生忍，<a>欢喜</a>踊跃，而说偈言：</p>
<p style="text-align: left">
	　　&ldquo;庆哉获大利，&nbsp;诸利中最上！</p>
<p style="text-align: left">
	　　我等于佛法，&nbsp;皆生欣乐心。</p>
<p style="text-align: left">
	　　发趣于菩提，&nbsp;利乐众生类，</p>
<p style="text-align: left">
	　　以善而养命，&nbsp;觉慧自安心。</p>
<p style="text-align: left">
	　　怜愍诸众生，&nbsp;愿当成佛道，</p>
<p style="text-align: left">
	　　我等皆已发，&nbsp;无上菩提心。</p>
<p style="text-align: left">
	　　金色相庄严，&nbsp;照明于世界，</p>
<p style="text-align: left">
	　　乐菩提心者，&nbsp;当得如来身。</p>
<p style="text-align: left">
	　　大心菩提心，&nbsp;诸心中最上，</p>
<p style="text-align: left">
	　　解脱一切缚，&nbsp;具足诸功德。</p>
<p style="text-align: left">
	　　少福诸众生，&nbsp;于此无欣乐，</p>
<p style="text-align: left">
	　　不观生死过，&nbsp;不乐菩提心。</p>
<p style="text-align: left">
	　　菩提心功德，&nbsp;若有色方分，</p>
<p style="text-align: left">
	　　周遍虚空界，&nbsp;无能容受者。</p>
<p style="text-align: left">
	　　恒河沙数等，&nbsp;诸佛刹土中，</p>
<p style="text-align: left">
	　　假使布珍宝，&nbsp;供养于诸佛，</p>
<p style="text-align: left">
	　　有能一合掌，&nbsp;回向菩提心，</p>
<p style="text-align: left">
	　　其福过于彼，&nbsp;边际不可得。</p>
<p style="text-align: left">
	　　非唯供养福，&nbsp;余福亦复然，</p>
<p style="text-align: left">
	　　如是菩提心，&nbsp;最胜仙所说。</p>
<p style="text-align: left">
	　　菩提心最胜，&nbsp;如阿伽陀药，</p>
<p style="text-align: left">
	　　能除一切病，&nbsp;与一切安乐。</p>
<p style="text-align: left">
	　　我见诸众生，&nbsp;三火所热恼，</p>
<p style="text-align: left">
	　　智者无量劫，&nbsp;勤苦常修习，</p>
<p style="text-align: left">
	　　如医王勇猛，&nbsp;具足菩提行，</p>
<p style="text-align: left">
	　　救拔众生苦，&nbsp;永离诸忧恼。</p>
<p style="text-align: left">
	　　于一切生处，&nbsp;终不舍是心，</p>
<p style="text-align: left">
	　　勤修诸行愿，&nbsp;勇猛求佛法。</p>
<p style="text-align: left">
	　　我等得善利，&nbsp;我等心欣乐，</p>
<p style="text-align: left">
	　　今遇释师子，&nbsp;当得如来身。&rdquo;</p>
<p style="text-align: left">
	　　尔时，世尊即便微笑，从其面门放种种光，青黄赤白红紫颇黎，照于无量无边世界，乃至梵世日月威光皆悉隐蔽，还绕三匝从佛顶入。尔时，尊者阿难即从座起，偏袒右肩，右膝著地，合掌向佛，白言：&ldquo;世尊，有何因缘现此微笑？如佛所现，非无因缘。&rdquo;即于佛前，而说偈言：</p>
<p style="text-align: left">
	　　&ldquo;诸佛最上之导师，&nbsp;不以无因现微笑，</p>
<p style="text-align: left">
	　　哀愍世间利益者，&nbsp;愿说所为之因缘。</p>
<p style="text-align: left">
	　　贫乏众生无法财，&nbsp;应说最上大乘施，</p>
<p style="text-align: left">
	　　能作世间盲冥眼，&nbsp;愿说微笑之因缘。&rdquo;</p>
<p style="text-align: left">
	　　于时，世尊告阿难曰：&ldquo;汝见此五百长者今于我所发阿耨多罗三藐三菩提心不？&rdquo;</p>
<p style="text-align: left">
	　　阿难白言：&ldquo;唯然，已见。&rdquo;</p>
<p style="text-align: left">
	　　佛告阿难：&ldquo;此五百长者，已于往昔百千亿那由他诸佛所，承事供养，种诸善根，今闻是法得无生忍。此诸长者，从是已后不生恶趣，于人天中常受快乐；复于来世弥勒佛所，供养恭敬，尊重赞叹，及贤劫中一切诸佛，悉皆承事恭敬供养，于诸佛所听闻<a>正法</a>，受持读诵，为他广说；过二十五劫，各于诸佛刹中成无上菩提，皆同一字，号胜莲<a>华藏</a>如来应正等觉。&rdquo;</p>
<p style="text-align: left">
	　　尔时，尊者阿难白佛言：&ldquo;世尊，希有世尊！希有善逝！当何名此广大法门？云何奉持？&rdquo;</p>
<p style="text-align: left">
	　　佛告阿难：&ldquo;是法门名《菩萨瑜伽师地》，亦名《勇猛授长者所问》，如是名号汝当受持。&rdquo;</p>
<p style="text-align: left">
	　　佛说此经已，尊者阿难及诸比丘，五百长者，诸菩萨众，天、人、阿修罗等，闻佛所说，皆大欢喜，信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>