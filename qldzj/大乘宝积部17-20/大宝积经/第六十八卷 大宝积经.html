<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六十八卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六十八卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六十八卷 大宝积经</strong>&nbsp;&nbsp;</p>
<p style="text-align: left">
	　　高齐北<a>天竺</a><a>三藏</a>那连提耶舍译</p>
<p style="text-align: left">
	　　<a>菩萨</a>见实会第十六之八光音天得授记品第二十</p>
<p style="text-align: left">
	　　尔时，五十八千万光音诸天，见诸阿修罗、伽楼罗乃至梵天等供养如来，闻授记已，欣喜踊跃，皆得称心，偏袒右肩，右膝著地，向佛合掌，恭敬作礼，白佛言：&ldquo;<a>世尊</a>，有三昧名照耀一切法，若菩萨摩诃萨学是三昧，一切法中悉得光明，得入菩萨法门。菩萨摩诃萨解了知已，得无边辩、无碍辩、相续辩、种种辩、美妙辩、真善辩、相应辩、<a>解脱</a>辩、微细辩、不共辩、甚深辩，乃至得于如来之辩。世尊，何者名为照耀一切法三昧？菩萨入此诸法门故，念诸觉观，知一切法无觉离觉。是无觉法遍一切处，无有一法能觉察者。何以故？性自离故。若法无性，云何能觉知一切法？无其觉已。入阿字门得上辩才，彼菩萨入阿字门已，得无边辩。阿字无边，阿字非普遍，阿字无作，阿字非有为，阿字非成就，阿字非事，阿字无所依，阿字无动转，阿字非略，阿字非广，阿字非分别，阿字非众事成，阿字不可穿，阿字非色，阿字不可示，阿字不可观，阿字无有能见者，阿字非可思，阿字不定住，阿字非可知，阿字非能知，阿字非可测，阿字不能自示现，阿字亦不能示他，阿字非思议，阿字不去，阿字不来，阿字非近，阿字非远，阿字非言说，阿字亦非可<a>说法</a>，阿字非名，阿字非用，阿字非现前，阿字非覆障，阿字非移转，阿字非可改，阿字非差别，阿字无二，阿字非生，阿字非虚妄，阿字非真实，阿字不可说，阿字非生灭，阿字非清净，阿字亦非可净法，阿字非执持，阿字非摄他，阿字非弃舍，阿字不为他法作，阿字亦不作他法，阿字不生，阿字不灭，阿字不能生他法，亦复不能灭诸法，阿字非生非不生，阿字不与生法作生因，亦复不作不生缘，阿字非依非不依，阿字非假非不假，阿字非却非不却，阿字非许非不许，阿字非可得亦非不可得，阿字非空非不空，阿字非分别非不分别，阿字非相非不相，阿字非愿非不愿。世尊，一切诸法皆如是相，所谓无相；一切诸法皆同一实，所谓无实；皆同一趣，所谓无趣；皆同一入，所谓无入；皆同一假，所谓无假；皆同一用，所谓无用；一切诸法皆同一说，所谓无说。世尊，诸法无起不可得故，诸法非有以无有故，诸法无生以不生故，诸法无灭以不灭故，无为法者无有作故。世尊，一切法皆同一如，当如是知。世尊，是诸不生法，彼<a>法事</a>用云何得知？世尊，譬如有人梦中所作，当知诸法亦复如是。何以故？梦所作事，不生不起亦非有故。梦虽不实，非无假名说有梦作，一切诸法皆亦如是。世尊，譬如响声唯有假名，诸法但假亦复如是。世尊，喻若幻人但是假名，当知诸法亦复如是。世尊，譬如阳焰但假名字，诸法假名亦复如是。世尊，如镜中像但有名用，当知诸法亦复如是。世尊，为悦豫凡愚说有梦事，梦中所作皆非真实；响、幻、焰、影亦复如是，但有假名皆无实作。世尊，我等如是解知如来所说法义。&rdquo;</p>
<p style="text-align: left">
	　　尔时，光音诸天以偈赞佛：</p>
<p style="text-align: left">
	　　&ldquo;世尊善知此法义，&nbsp;及余种种无边法。</p>
<p style="text-align: left">
	　　如来所有诸佛子，&nbsp;得父资财常游戏，</p>
<p style="text-align: left">
	　　<a>世间</a>少智莫能入，&nbsp;由常计著我心故。</p>
<p style="text-align: left">
	　　十方求我不可得，&nbsp;我体本来性自空，</p>
<p style="text-align: left">
	　　如空阳焰非实水，&nbsp;愚痴见彼作水想。</p>
<p style="text-align: left">
	　　都由无智生迷惑，&nbsp;虚妄颠倒计我人，</p>
<p style="text-align: left">
	　　彼痴愚惑如来教，&nbsp;是故不解深义趣。</p>
<p style="text-align: left">
	　　凡夫心识如焰水，&nbsp;不能了知诸阴义，</p>
<p style="text-align: left">
	　　心乐<a>生死</a>著苦箭，&nbsp;诸根駃流所漂溺。</p>
<p style="text-align: left">
	　　斯等毕竟无自性，&nbsp;为痴覆蔽妄受苦，</p>
<p style="text-align: left">
	　　彼皆失智心迷乱，&nbsp;于诸苦中生乐想。</p>
<p style="text-align: left">
	　　心常颠倒顺三毒，&nbsp;是诸烦恼甚可怖，</p>
<p style="text-align: left">
	　　贪欲瞋恚及愚痴，&nbsp;斯诸结使常随逐。</p>
<p style="text-align: left">
	　　深乐受故生渴爱，&nbsp;愚痴不识故受苦，</p>
<p style="text-align: left">
	　　无智随顺诸烦恼，&nbsp;如人痴负怨家行。</p>
<p style="text-align: left">
	　　闻佛所说空教门，&nbsp;于空反畏失解脱，</p>
<p style="text-align: left">
	　　譬如怯人执持刀，&nbsp;应得安隐反生畏。</p>
<p style="text-align: left">
	　　大智世尊所说法，&nbsp;谓是微妙阿字门，</p>
<p style="text-align: left">
	　　能生真实胜智慧，&nbsp;犹如平地生大树。</p>
<p style="text-align: left">
	　　降诸魔怨那由众，&nbsp;能悟安隐妙菩提，</p>
<p style="text-align: left">
	　　以彼八正大船筏，&nbsp;于诸有海度群生。</p>
<p style="text-align: left">
	　　世尊所有诸佛子，&nbsp;了知如来胜教法，</p>
<p style="text-align: left">
	　　速灭烦恼诸怨敌，&nbsp;疾证无上大菩提。</p>
<p style="text-align: left">
	　　既自解脱离毒心，&nbsp;见余毒者施智药，</p>
<p style="text-align: left">
	　　得到究竟<a>彼岸</a>果，&nbsp;获大安乐无为处。</p>
<p style="text-align: left">
	　　一切诸法皆悉空，&nbsp;诸余外论妄分别，</p>
<p style="text-align: left">
	　　明人弃恶就正路，&nbsp;皆由本来久修学。</p>
<p style="text-align: left">
	　　心无所著即解脱，&nbsp;诸法体性自如是，</p>
<p style="text-align: left">
	　　彼能如是了知者，&nbsp;成佛大力那罗延。</p>
<p style="text-align: left">
	　　无有系缚及缚者，&nbsp;诸法性空皆亦无，</p>
<p style="text-align: left">
	　　真如寂灭及非如，&nbsp;非是垢秽亦非净，</p>
<p style="text-align: left">
	　　烦恼无相亦无断，&nbsp;以其本来性自空。</p>
<p style="text-align: left">
	　　如是能知真实法，&nbsp;彼人当得一切智，</p>
<p style="text-align: left">
	　　自证解脱复度他，&nbsp;此等不生亦不灭。</p>
<p style="text-align: left">
	　　世间<a>天人</a>皆迷惑，&nbsp;如春禽兽见焰水，</p>
<p style="text-align: left">
	　　虚妄分别起渴心，&nbsp;想见男女受苦恼。</p>
<p style="text-align: left">
	　　以业种种生诸趣，&nbsp;由心作故有差别，</p>
<p style="text-align: left">
	　　造业有报及以受，&nbsp;彼业无有能作者。</p>
<p style="text-align: left">
	　　我等如是解<a>佛法</a>，&nbsp;是诸如来妙境界，</p>
<p style="text-align: left">
	　　是故如来心调伏，&nbsp;诸根寂静能忍辱。</p>
<p style="text-align: left">
	　　世尊<a>如法</a>得供养，&nbsp;清净无垢尽诸秽，</p>
<p style="text-align: left">
	　　具足众德离闇冥，&nbsp;唯佛能施<a>三界</a>眼。</p>
<p style="text-align: left">
	　　我今赞佛所获福，&nbsp;唯有出世大导师，</p>
<p style="text-align: left">
	　　二足世尊功德聚，&nbsp;能知我等所得报。</p>
<p style="text-align: left">
	　　以此微妙胜善根，&nbsp;回施一切诸群生，</p>
<p style="text-align: left">
	　　愿彼当于未来世，&nbsp;悉得成就一切智。&rdquo;</p>
<p style="text-align: left">
	　　尔时，世尊知光音天深<a>信心</a>已，及知<a>修行</a>辩才具足，欲令大众功德善根当复渐渐胜进增长故，是时如来即现微笑。尔时，慧命马胜即以偈颂，问世尊曰：</p>
<p style="text-align: left">
	　　&ldquo;大悲善逝非无因，&nbsp;而现希有微笑相，</p>
<p style="text-align: left">
	　　能利世间无上士，&nbsp;正觉智慧超群生。</p>
<p style="text-align: left">
	　　两足世尊功德聚，&nbsp;怜愍众生愿演说，</p>
<p style="text-align: left">
	　　为谁而现此微笑，&nbsp;<a>殊胜</a>光显于世间？</p>
<p style="text-align: left">
	　　一切众生若得闻，&nbsp;心意决定大喜悦，</p>
<p style="text-align: left">
	　　修行善业证佛果，&nbsp;得离生死到<a>涅槃</a>。</p>
<p style="text-align: left">
	　　斯诸世间天人众，&nbsp;生死苦恼之所逼，</p>
<p style="text-align: left">
	　　愿度群生于有海，&nbsp;演说八正大船路。</p>
<p style="text-align: left">
	　　如是得闻大仙说，&nbsp;具八功德最胜道，</p>
<p style="text-align: left">
	　　世间于是生欣喜，&nbsp;乐修诸善愿成佛。</p>
<p style="text-align: left">
	　　勇猛精进有大力，&nbsp;内心清净离诸疑，</p>
<p style="text-align: left">
	　　当传如来所说法，&nbsp;是佛真子顺圣教。</p>
<p style="text-align: left">
	　　此诸众会无余念，&nbsp;一心瞻仰大瞿昙，</p>
<p style="text-align: left">
	　　唯愿敷演授记事，&nbsp;令其决断疑惑心。</p>
<p style="text-align: left">
	　　合掌恭敬正意住，&nbsp;咸皆愿乐欲听闻，</p>
<p style="text-align: left">
	　　善哉愿说<a>甘露</a>味，&nbsp;诸有渴法当得饮。</p>
<p style="text-align: left">
	　　是等一切诸会众，&nbsp;心净爱乐胜功德，</p>
<p style="text-align: left">
	　　瞻仰如来最胜颜，&nbsp;犹如婴儿观母面。</p>
<p style="text-align: left">
	　　大慧愿授此天记，&nbsp;开现微笑因缘事，</p>
<p style="text-align: left">
	　　得闻如来授记已，&nbsp;世间当获大利益。</p>
<p style="text-align: left">
	　　谁于牟尼增善根，&nbsp;及以发愿得满足，</p>
<p style="text-align: left">
	　　克获微妙功德藏？&nbsp;我今乐闻彼受记。</p>
<p style="text-align: left">
	　　大众必生欣喜心，&nbsp;闻佛所说授记故，</p>
<p style="text-align: left">
	　　决定当具念慧力，&nbsp;及得修行三昧定。&rdquo;</p>
<p style="text-align: left">
	　　尔时，世尊即以偈答慧命马胜言：</p>
<p style="text-align: left">
	　　&ldquo;善哉马胜所问事，&nbsp;辩才应机正是时，</p>
<p style="text-align: left">
	　　斯即如来<a>神通</a>力，&nbsp;以是汝今生智慧。</p>
<p style="text-align: left">
	　　为利世间故增辩，&nbsp;是故汝今能致问，</p>
<p style="text-align: left">
	　　我今为彼说授记，&nbsp;寂静诸根一心听。</p>
<p style="text-align: left">
	　　此诸胜慧光音天，&nbsp;过去已供无量佛，</p>
<p style="text-align: left">
	　　见是世间孤无救，&nbsp;发心安住欲作佛。</p>
<p style="text-align: left">
	　　修治真实微妙行，&nbsp;必定当成一切智，</p>
<p style="text-align: left">
	　　为求佛道诸众生，&nbsp;如迷失径教正路。</p>
<p style="text-align: left">
	　　如是得闻世尊教，&nbsp;其声最胜无等等，</p>
<p style="text-align: left">
	　　乐佛功德智慧人，&nbsp;必得究竟到彼岸。</p>
<p style="text-align: left">
	　　彼有智力知<a>善恶</a>，&nbsp;决定当获佛菩提，</p>
<p style="text-align: left">
	　　欣喜已发菩提愿，&nbsp;如妇生男称其心。</p>
<p style="text-align: left">
	　　此天为求菩提者，&nbsp;示其出世真正路，</p>
<p style="text-align: left">
	　　于不可说那由劫，&nbsp;修习菩萨胜妙行。</p>
<p style="text-align: left">
	　　所化众生过众星，&nbsp;安置于佛菩提已，</p>
<p style="text-align: left">
	　　当来具足世间解，&nbsp;自然成就一切智。</p>
<p style="text-align: left">
	　　彼等妙土不可说，&nbsp;世界宽广有百亿，</p>
<p style="text-align: left">
	　　是诸妙刹甚清净，&nbsp;无量种种胜庄严。</p>
<p style="text-align: left">
	　　彼佛国土诸众生，&nbsp;无三恶趣及八难，</p>
<p style="text-align: left">
	　　一切皆发菩提心，&nbsp;咸各得住不退转。</p>
<p style="text-align: left">
	　　彼诸如来国土中，&nbsp;亦复无有小乘法，</p>
<p style="text-align: left">
	　　众生悉皆求佛道，&nbsp;便得进趣不退地。</p>
<p style="text-align: left">
	　　是诸刹土众生类，&nbsp;一切<a>寿命</a>悉齐等，</p>
<p style="text-align: left">
	　　经于十亿恒沙劫，&nbsp;皆由值遇诸佛故。</p>
<p style="text-align: left">
	　　若教那由刹众生，&nbsp;悉得入于小涅槃，</p>
<p style="text-align: left">
	　　若复有人化一人，&nbsp;或男或女入大乘。</p>
<p style="text-align: left">
	　　初福比此功德聚，&nbsp;算数譬喻不能及，</p>
<p style="text-align: left">
	　　是故若住大乘者，&nbsp;应当转化于余人。</p>
<p style="text-align: left">
	　　马胜以是因缘故，&nbsp;如来出世甚为难，</p>
<p style="text-align: left">
	　　犹如优昙极难值，&nbsp;无边大智如是说。</p>
<p style="text-align: left">
	　　以巧深智善知识，&nbsp;善解方便示正路，</p>
<p style="text-align: left">
	　　安隐无上胜菩提，&nbsp;若人求者应亲近。</p>
<p style="text-align: left">
	　　从佛口闻如是语，&nbsp;具足微妙甚深义，</p>
<p style="text-align: left">
	　　一切大众皆欣喜，&nbsp;踊跃充满称心意。</p>
<p style="text-align: left">
	　　那由诸天住空中，&nbsp;皆散天衣旋转下，</p>
<p style="text-align: left">
	　　欣喜赞声满<a>虚空</a>，&nbsp;敬礼无比大神力。</p>
<p style="text-align: left">
	　　清净妙智度世间，&nbsp;能灭众生烦恼热，</p>
<p style="text-align: left">
	　　佛说甘露灭三毒，&nbsp;如阿伽陀消众毒。</p>
<p style="text-align: left">
	　　得闻智慧断诸结，&nbsp;世间迷惑多苦恼，</p>
<p style="text-align: left">
	　　于其有趣当得脱，&nbsp;从佛得闻胜法故。&rdquo;</p>
<p style="text-align: left">
	　　遍净天授记品第二十一</p>
<p style="text-align: left">
	　　尔时，十二那由他遍净诸天等，见诸阿修罗、伽楼罗乃至光音天等，供养如来，闻授记已，欣喜踊跃，皆得称心，自现威力，而白佛言：&ldquo;世尊，有三昧名超过一切法。菩萨摩诃萨得是三昧已，于诸攀缘及一切事，皆生乐受，不生苦受。假使于其<a>地狱</a>事中，受诸苦恼皆生乐想；或复于其<a>畜生道</a>中，受畜生报亦生乐想；或复饿鬼道中，受饥饿苦亦生乐想；或复于彼阿修罗道中亦生乐想；或复人中所受诸苦，亦起乐想不生苦想。假使截手及以截足、割耳、劓鼻，或复鞭打杖刺入身，或复牢狱系闭，或复倒悬，或复裁割犹如衣帛，或复裹系及以束缚，或复切脍，或复锤捣犹如<a>甘蔗</a>，或复蹉蹋破如芦苇，或复火烧如稣油炷，或复燃身喻若明炬，或与师子虎狼为食，或复酽醋及以辛汁浇灌口鼻，或复蒸煮及以火炙，或与狂象践踏其身，或复挑目，或以鉾槊穿刺高举，假使瞋怒来截其首，如是一切悉生乐想。何以故？由彼菩萨于其长夜修菩萨行时，发如是愿：&lsquo;若有众生施我食者，愿彼一切得涅槃乐。若有与我洗浴身体，<a>礼拜</a>奉迎，尊重供养，若有众生骂辱于我，复有人人赞叹于我，若有众生鞭打斫刺夺我身命，愿彼一切得涅槃乐，乃至<a>觉悟</a>无上菩提。&rsquo;彼菩萨成就如是心，具足如是业，亦复具足如是愿，于一切众生皆起乐想，常能修集无间不断，以是业报故，得一切法乐善取三昧。彼菩萨得此三昧时，不为众魔之所动坏，亦不为魔事之所系缚。当知是菩萨得五种<a>自在</a>。何等为五？一者、寿命自在，二者、生自在，三者、业自在，四者、觉观自在，五者、众具果报自在。彼菩萨摩诃萨，若欲过一生证阿耨多罗三藐三菩提者，以彼三昧力故即便能得；若不乐速证无上菩提，能住无量阿僧祇劫度脱众生。何以故？当知彼菩萨住于大乘，与诸菩萨常为导师，摄受一切诸余菩萨。是大菩萨厌离诸趣为众生故，亦复生于一切趣中，究竟一切菩萨所学，为般若波罗蜜之所摄受，具足一切巧方便力，知诸魔业得法究竟。彼诸菩萨承佛威神，于一切法皆得尽知。&rdquo;</p>
<p style="text-align: left">
	　　尔时，遍净诸天即以偈颂，赞世尊曰：</p>
<p style="text-align: left">
	　　&ldquo;我等一切遍净天，&nbsp;于诸佛法皆尽知，</p>
<p style="text-align: left">
	　　头面归敬天人师，&nbsp;诸根寂静知寂灭。</p>
<p style="text-align: left">
	　　解了诸义智所供，&nbsp;已度生死牟尼尊，</p>
<p style="text-align: left">
	　　我今赞叹大导师，&nbsp;能善导他非他导。</p>
<p style="text-align: left">
	　　诸法性相非究竟，&nbsp;亦复无有依住处，</p>
<p style="text-align: left">
	　　如来善知<a>妄想</a>事，&nbsp;犹如幻师知幻术。</p>
<p style="text-align: left">
	　　智人解了语言音，&nbsp;喻若深谷诸响声，</p>
<p style="text-align: left">
	　　世尊如是善知见，&nbsp;一切世间天人等。</p>
<p style="text-align: left">
	　　无有众生及以命，&nbsp;亦复无人无寿者，</p>
<p style="text-align: left">
	　　大智观察一切想，&nbsp;了达众想悉归空。</p>
<p style="text-align: left">
	　　二足世尊慈无等，&nbsp;恒常行慈不暂舍，</p>
<p style="text-align: left">
	　　一切世间诸天人，&nbsp;不能测知如来智。</p>
<p style="text-align: left">
	　　导师演说缘众生，&nbsp;所谓慈心是善修，</p>
<p style="text-align: left">
	　　了知一切诸众生，&nbsp;无有众生及命者。</p>
<p style="text-align: left">
	　　我等于此无垢浊，&nbsp;其心清净离疑惑，</p>
<p style="text-align: left">
	　　是故于佛胜智慧，&nbsp;应受供者令供养。</p>
<p style="text-align: left">
	　　于其十方世界中，&nbsp;求苦毕竟不可得，</p>
<p style="text-align: left">
	　　如来无上天中天，&nbsp;说于众生起慈心。</p>
<p style="text-align: left">
	　　斯即是其世尊教，&nbsp;我今得解亦如佛，</p>
<p style="text-align: left">
	　　是故我于世间解，&nbsp;今得供养应供者。</p>
<p style="text-align: left">
	　　既无众生亦无苦，&nbsp;是故无有可救度，</p>
<p style="text-align: left">
	　　已得遣除心忧闷，&nbsp;便获欣喜大踊悦。</p>
<p style="text-align: left">
	　　如是<a>佛教</a>不思议，&nbsp;我等已得如实知，</p>
<p style="text-align: left">
	　　是故我今供养佛，&nbsp;愿得如来无上智。</p>
<p style="text-align: left">
	　　佛于诸趣不见苦，&nbsp;涅槃亦复不可得，</p>
<p style="text-align: left">
	　　增上弃舍于生死，&nbsp;以此<a>饶益</a>诸世间。</p>
<p style="text-align: left">
	　　无苦无趣无众生，&nbsp;亦无涅槃而可依，</p>
<p style="text-align: left">
	　　如是得知佛法已，&nbsp;是故我等今供养。</p>
<p style="text-align: left">
	　　佛具慈悲及喜舍，&nbsp;转为世间常演说，</p>
<p style="text-align: left">
	　　而复不见有众生，&nbsp;得住于四无量心。</p>
<p style="text-align: left">
	　　不见有其放逸者，&nbsp;亦复不见不放逸，</p>
<p style="text-align: left">
	　　如是知佛教法已，&nbsp;我今供养大导师。</p>
<p style="text-align: left">
	　　于身离身无上士，&nbsp;观身毕竟不可得，</p>
<p style="text-align: left">
	　　虽然亦非不有说，&nbsp;而说有念失念者。</p>
<p style="text-align: left">
	　　善逝常说修学念，&nbsp;所谓观身<a>正念</a>处，</p>
<p style="text-align: left">
	　　我等如是知佛法，&nbsp;今得供养救度者。</p>
<p style="text-align: left">
	　　世尊观受不可得，&nbsp;以受无有体性故，</p>
<p style="text-align: left">
	　　亦复观察于受者，&nbsp;毕竟无其真实性。</p>
<p style="text-align: left">
	　　又复观彼修念者，&nbsp;究竟亦复不可得，</p>
<p style="text-align: left">
	　　我等如是知<a>佛性</a>，&nbsp;今得供养天人师。</p>
<p style="text-align: left">
	　　观心及以心数法，&nbsp;毕竟无体不可得，</p>
<p style="text-align: left">
	　　亦复不见有修念，&nbsp;及以正住念处者。</p>
<p style="text-align: left">
	　　佛说念与心和合，&nbsp;乐求解脱应修学，</p>
<p style="text-align: left">
	　　我等如是知佛教，&nbsp;今得供养正遍知。</p>
<p style="text-align: left">
	　　如来不见有诸法，&nbsp;亦复不见修法者，</p>
<p style="text-align: left">
	　　大圣所说修习念，&nbsp;彼念亦复性自空。</p>
<p style="text-align: left">
	　　复说念与法和合，&nbsp;欲求解脱应当修，</p>
<p style="text-align: left">
	　　我等如是知佛法，&nbsp;今得供养一切智。</p>
<p style="text-align: left">
	　　念处一尚不可得，&nbsp;何况而复有三四？</p>
<p style="text-align: left">
	　　所谓于彼念住处，&nbsp;彼诸念处皆悉无。</p>
<p style="text-align: left">
	　　是故真求不可得，&nbsp;毕竟无受苦乐者，</p>
<p style="text-align: left">
	　　我等如是知圣教，&nbsp;今得供养佛世尊。</p>
<p style="text-align: left">
	　　牟尼所说四正勤，&nbsp;若有<a>比丘</a>专修习，</p>
<p style="text-align: left">
	　　斯即能为解脱路，&nbsp;当得出于生死海。</p>
<p style="text-align: left">
	　　而无解脱无缚者，&nbsp;无佛无教及菩提，</p>
<p style="text-align: left">
	　　然复不坏假名用，&nbsp;是故我今供大圣。</p>
<p style="text-align: left">
	　　佛说四种如意足，&nbsp;胜妙安隐解脱道，</p>
<p style="text-align: left">
	　　寂静诸根众生辈，&nbsp;修行此道得涅槃。</p>
<p style="text-align: left">
	　　如意及足修<a>行者</a>，&nbsp;真实观察不可得，</p>
<p style="text-align: left">
	　　而非断绝示有作，&nbsp;智慧境界不可见。</p>
<p style="text-align: left">
	　　如是世尊教法中，&nbsp;我等于此皆悉知，</p>
<p style="text-align: left">
	　　其心清净无垢秽，&nbsp;皆得远离诸疑惑。</p>
<p style="text-align: left">
	　　以斯即为上供养，&nbsp;供养堪受胜供者，</p>
<p style="text-align: left">
	　　是故妙智无伦匹，&nbsp;我今悉得修供养。</p>
<p style="text-align: left">
	　　世间解者说五根，&nbsp;出世能趣解脱道，</p>
<p style="text-align: left">
	　　慎莫放逸常勤修，&nbsp;是为趣向涅槃路。</p>
<p style="text-align: left">
	　　无根及以修根者，&nbsp;亦无解脱及脱者，</p>
<p style="text-align: left">
	　　我等于此悉无疑，&nbsp;是故今得供养佛。</p>
<p style="text-align: left">
	　　导师所说五种力，&nbsp;非邪能趣涅槃城，</p>
<p style="text-align: left">
	　　此能尽灭烦恼缚，&nbsp;令诸缚者得解脱。</p>
<p style="text-align: left">
	　　彼诸力体性自空，&nbsp;烦恼及佛皆亦无，</p>
<p style="text-align: left">
	　　我等于此无疑虑，&nbsp;是故今得供如来。</p>
<p style="text-align: left">
	　　大仙所说七种善，&nbsp;菩提分法最胜道，</p>
<p style="text-align: left">
	　　能解一切众生缚，&nbsp;趣向涅槃大正路。</p>
<p style="text-align: left">
	　　无有系缚及解脱，&nbsp;亦无受缚得脱者，</p>
<p style="text-align: left">
	　　我等于斯无疑惑，&nbsp;是故今得供养佛。</p>
<p style="text-align: left">
	　　世尊说此八正路，&nbsp;显示一切诸群生，</p>
<p style="text-align: left">
	　　是诸烦恼苦之本，&nbsp;修学圣道能断除。</p>
<p style="text-align: left">
	　　斯等二法离对治，&nbsp;所谓圣路及烦恼，</p>
<p style="text-align: left">
	　　诸天于此悉无疑，&nbsp;故今供养应供者。</p>
<p style="text-align: left">
	　　修奢摩他及舍那，&nbsp;斯道能尽诸苦边，</p>
<p style="text-align: left">
	　　令受诸苦习气垢，&nbsp;世尊旷劫已荡除。</p>
<p style="text-align: left">
	　　奢摩他及舍那果，&nbsp;是等一切皆悉空，</p>
<p style="text-align: left">
	　　天众于此离疑网，&nbsp;是故我等今供养。</p>
<p style="text-align: left">
	　　佛说不净治贪欲，&nbsp;慈心对治于瞋恚，</p>
<p style="text-align: left">
	　　毗婆舍那痴对治，&nbsp;如来显示诸众生。</p>
<p style="text-align: left">
	　　斯皆无作无暂停，&nbsp;是故无垢亦无净，</p>
<p style="text-align: left">
	　　我等于是悉无疑，&nbsp;常乐供养大导师。</p>
<p style="text-align: left">
	　　如来所说十不善，&nbsp;斯等名之为业道，</p>
<p style="text-align: left">
	　　<a>杀生</a>偷盗及邪淫，&nbsp;妄语两舌与恶口，</p>
<p style="text-align: left">
	　　绮语贪欲及瞋恚，&nbsp;最后第十名邪见，</p>
<p style="text-align: left">
	　　佛说此等为不善，&nbsp;是诸众生恶业道。</p>
<p style="text-align: left">
	　　既无众生亦无害，&nbsp;自余九业亦如是，</p>
<p style="text-align: left">
	　　无有对治诸善恶，&nbsp;以彼自性空寂故。</p>
<p style="text-align: left">
	　　然复非无十力教，&nbsp;以其不坏法体性，</p>
<p style="text-align: left">
	　　我于佛慧亦不疑，&nbsp;是故今供无上智。</p>
<p style="text-align: left">
	　　若有修此如来法，&nbsp;是人即为真佛子，</p>
<p style="text-align: left">
	　　彼人处处皆受乐，&nbsp;恒常远离诸苦恼。</p>
<p style="text-align: left">
	　　如是善逝胜智慧，&nbsp;安隐引导诸群生，</p>
<p style="text-align: left">
	　　我等于此离疑心，&nbsp;今悉供养应供者。&rdquo;</p>
<p style="text-align: left">
	　　尔时，遍净诸天偈赞佛已，咸皆默然，却住一面。尔时，世尊见彼天众默然而住，及知彼天深信心已而现微笑。尔时，慧命马胜以偈问曰：</p>
<p style="text-align: left">
	　　&ldquo;今佛世尊最胜智，&nbsp;为利世间现微笑，</p>
<p style="text-align: left">
	　　十力世雄超一切，&nbsp;而能化伏诸大众。</p>
<p style="text-align: left">
	　　善解诸法大导师，&nbsp;所现微笑非无因，</p>
<p style="text-align: left">
	　　心无所乏世间解，&nbsp;唯愿解说微笑义。</p>
<p style="text-align: left">
	　　此诸大众皆一心，&nbsp;无其乱想住正念，</p>
<p style="text-align: left">
	　　喜心瞻仰功德山，&nbsp;唯乐听闻恭敬住。</p>
<p style="text-align: left">
	　　于佛自在大论师，&nbsp;若得闻说必欣喜，</p>
<p style="text-align: left">
	　　善解诸法决定智，&nbsp;当得作佛导群生。</p>
<p style="text-align: left">
	　　若人于佛生净信，&nbsp;必成大智世间最，</p>
<p style="text-align: left">
	　　测知微妙甘露句，&nbsp;是人能观于十方。</p>
<p style="text-align: left">
	　　谁于未来世劫中，&nbsp;当得作佛愍世间，</p>
<p style="text-align: left">
	　　微妙言辞大导师？&nbsp;唯愿说彼令众喜。</p>
<p style="text-align: left">
	　　若于圣雄<a>沙门</a>所，&nbsp;生其敬信尊重心，</p>
<p style="text-align: left">
	　　亦住<a>正法</a>生信慧，&nbsp;一切诸魔不能动。</p>
<p style="text-align: left">
	　　若能生信得决定，&nbsp;即是佛子从心生，</p>
<p style="text-align: left">
	　　唯愿世尊演说彼，&nbsp;以是大众得除疑。</p>
<p style="text-align: left">
	　　若有于其众生所，&nbsp;慈心普覆遍世间，</p>
<p style="text-align: left">
	　　智慧坚固当成佛，&nbsp;便得安住一切智。</p>
<p style="text-align: left">
	　　百福庄严无上士，&nbsp;唯愿开演除疑网，</p>
<p style="text-align: left">
	　　谁欲受持世尊法，&nbsp;如来为其现微笑？</p>
<p style="text-align: left">
	　　愿得闻佛善巧说，&nbsp;具八功德微妙音，</p>
<p style="text-align: left">
	　　先自得趣于善道，&nbsp;后能引导诸群生。</p>
<p style="text-align: left">
	　　如是善逝微妙法，&nbsp;佛子得住于彼中，</p>
<p style="text-align: left">
	　　世尊佛种不断绝，&nbsp;必得久住于世间。&rdquo;</p>
<p style="text-align: left">
	　　尔时，世尊即以偈答慧命马胜言：</p>
<p style="text-align: left">
	　　&ldquo;马胜汝今问笑光，&nbsp;我为利益诸世间，</p>
<p style="text-align: left">
	　　汝获福德称其心，&nbsp;斯福无量不可尽。</p>
<p style="text-align: left">
	　　妙士乃能应时问，&nbsp;以是大利诸众生，</p>
<p style="text-align: left">
	　　汝及一切大众等，&nbsp;欣喜一心听我说。</p>
<p style="text-align: left">
	　　斯等遍净诸天众，&nbsp;于我法中悉无疑，</p>
<p style="text-align: left">
	　　一切欣喜净信心，&nbsp;以偈赞颂我功德。</p>
<p style="text-align: left">
	　　此天曾于过去世，&nbsp;供养千亿那由佛，</p>
<p style="text-align: left">
	　　亦于彼佛问斯义，&nbsp;一切法中得无疑。</p>
<p style="text-align: left">
	　　由彼往昔因缘故，&nbsp;今以偈颂赞叹我，</p>
<p style="text-align: left">
	　　亦复净心当赞叹，&nbsp;贤劫一切诸如来。</p>
<p style="text-align: left">
	　　当于优波罗劫中，&nbsp;成佛大力那罗延，</p>
<p style="text-align: left">
	　　<a>教化</a>不思那由众，&nbsp;引导入于涅槃城。</p>
<p style="text-align: left">
	　　彼诸大仙成佛时，&nbsp;所得名称甚微妙，</p>
<p style="text-align: left">
	　　我今为汝说彼佛，&nbsp;一心寂静善谛听。</p>
<p style="text-align: left">
	　　同其劫中悉作佛，&nbsp;号曰法幢等正觉，</p>
<p style="text-align: left">
	　　咸皆救度不思议，&nbsp;那由他众入涅槃。</p>
<p style="text-align: left">
	　　彼诸如来灭度已，&nbsp;焚身广布诸<a>舍利</a>，</p>
<p style="text-align: left">
	　　以此舍利皆起塔，&nbsp;遍满佛刹如散华。</p>
<p style="text-align: left">
	　　尔时一切<a>佛舍利</a>，&nbsp;各各皆悉广流布，</p>
<p style="text-align: left">
	　　彼佛一一涅槃后，&nbsp;咸皆饶益于世间。</p>
<p style="text-align: left">
	　　不思那由众生辈，&nbsp;供养彼佛舍利已，</p>
<p style="text-align: left">
	　　当得甘露妙涅槃，&nbsp;三世诸佛之所赞。</p>
<p style="text-align: left">
	　　若有称彼诸佛名，&nbsp;所获微妙胜善根，</p>
<p style="text-align: left">
	　　当得成就有学道，&nbsp;值佛转获殊胜果。</p>
<p style="text-align: left">
	　　犹如无量难思众，&nbsp;皆于我所种善根，</p>
<p style="text-align: left">
	　　欣喜信乐清净心，&nbsp;当得值遇<a>弥勒</a>佛。</p>
<p style="text-align: left">
	　　如是彼佛声闻众，&nbsp;从佛复至诸佛所，</p>
<p style="text-align: left">
	　　常得值佛入众会，&nbsp;皆由供养彼舍利。&rdquo;</p>
<p style="text-align: left">
	　　得闻如斯佛语已，&nbsp;一切大众生希有，</p>
<p style="text-align: left">
	　　胜妙功德有威神，&nbsp;遍净诸天清信士。</p>
<p style="text-align: left">
	　　及诸大众普欣喜，&nbsp;悉皆流注向菩提，</p>
<p style="text-align: left">
	　　得知如来大势力，&nbsp;咸各顶礼世尊足。</p>
		

	
	

		</div></div><hr><script charset='utf-8' src='../../js/footer.js'></script></body></html>