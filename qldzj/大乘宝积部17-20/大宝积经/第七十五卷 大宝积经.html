<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七十五卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七十五卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七十五卷&nbsp;大宝积经</strong></p>
<p style="text-align: left">
	　　高齐北<a>天竺</a><a>三藏</a>那连提耶舍译</p>
<p style="text-align: left">
	　　<a>菩萨</a>见实会第十六之十五六界差别品第二十五之三</p>
<p style="text-align: left">
	　　&ldquo;大王，如人梦中，自持热铜鍱缠被其身。是人觉已，忆念梦中所被铜叶。于意云何？是人所梦是真实不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　&ldquo;大王，于意云何？是人所梦执谓真实，是为智不？&rdquo;</p>
<p style="text-align: left">
	　　王言：&ldquo;不也，<a>世尊</a>。何以故？梦中毕竟无有铜叶，况以衣身？是人徒自疲劳，都无有实。&rdquo;</p>
<p style="text-align: left">
	　　佛言：&ldquo;大王，如是愚痴无闻凡夫，见恐惧事心生执著，生执著已起于怖畏，起怖畏已作怖畏业，谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生忙惧，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或<a>生地</a>狱，或生畜生，或生阎魔罗界，或生阿修罗，或生天中，或生人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者。亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，<a>世间</a>世间体性空，<a>涅槃</a>涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空<a>解脱</a>门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定<a>如法</a>界，周遍<a>虚空</a>际。大王当知，诸根如幻，境界如梦，一切譬喻当如是知。</p>
<p style="text-align: left">
	　　&ldquo;大王，如人梦中，见身根坏不觉诸触。是人觉已，忆念梦中败坏之相。于意云何？是人所梦是真实不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　&ldquo;大王，于意云何？是人所梦执谓为实，是为智不？&rdquo;</p>
<p style="text-align: left">
	　　王言：&ldquo;不也。世尊，何以故？梦中毕竟无有身根，况败坏也？是人徒自疲劳，都无有实。&rdquo;</p>
<p style="text-align: left">
	　　佛言：&ldquo;大王，如是愚痴无闻凡夫，自见身根败坏心生执著，生执著已起恐怖心，起恐怖心已作恐怖业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生怖惧，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生<a>地狱</a>，或生畜生，或生阎魔罗界，或生阿修罗，或生天中，或生人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，无有受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。</p>
<p style="text-align: left">
	　　&ldquo;大王，如人梦中，梦见幻师幻作五欲，自见己身与彼围绕共相娱乐。是人觉已不见五欲，便忆梦中五欲之乐。于意云何？是人所梦是真实不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　&ldquo;大王，于意云何？是人所梦执谓真实，是为智不？&rdquo;</p>
<p style="text-align: left">
	　　王言：&ldquo;不也，世尊。何以故？梦中毕竟无有幻师，况复幻作五欲递相娱乐？是人徒自疲劳，都无有实。&rdquo;</p>
<p style="text-align: left">
	　　佛言：&ldquo;大王，如是愚痴无闻凡夫，见是幻师幻作五欲，心生执著，生执著已起于爱重，起爱重已生染著心，生染著已作染著业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生爱著，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生<a>天人</a>中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆悉不坏，无有作业者，无有受报者；但随世俗故有，非第一义。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。</p>
<p style="text-align: left">
	　　&ldquo;大王，如人梦中梦见大水漂荡，己身、妻子、眷属既见漂已，心生无量种种忧恼。是人觉已，忆念梦中为水所漂忧苦之事。于意云何？是人所梦是真实不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　佛言：&ldquo;大王，是人所梦执谓真实，是为智不？&rdquo;</p>
<p style="text-align: left">
	　　王言：&ldquo;不也，世尊。何以故？梦中毕竟无有大水，况复漂荡生大忧恼？是人徒自疲劳，都无有实。&rdquo;</p>
<p style="text-align: left">
	　　佛言：&ldquo;大王，如是愚痴无闻凡夫，见水漂荡心生执著，生执著已其心不喜，心不喜故作不喜业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生忙怖，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天中、人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。</p>
<p style="text-align: left">
	　　&ldquo;大王，如人梦中，自见己身饮酒惛醉无所觉知，不识罪福、<a>善恶</a>、尊卑、优劣。是人觉已，忆念梦中饮酒迷乱。于意云何？是人所梦是真实不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　&ldquo;大王，于意云何？是人所梦执谓真实，是为智不？&rdquo;</p>
<p style="text-align: left">
	　　王言：&ldquo;不也，世尊。何以故？梦中竟无有酒，况饮惛乱，不识尊卑、善恶、优劣？是人徒自疲劳，都无有实。&rdquo;</p>
<p style="text-align: left">
	　　佛言：&ldquo;大王，如是愚痴无闻凡夫，梦见饮酒惛醉心生执著，生执著已起染爱心，起染爱心已作染爱业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生爱著，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天中、人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。&rdquo;</p>
<p style="text-align: left">
	　　四转轮王品第二十六之一</p>
<p style="text-align: left">
	　　尔时，佛告净饭王言：&ldquo;大王，如上所说之法，系心精勤，当自观察<a>修行</a>，勿随于他。此法乃是过去、未来、现在诸佛菩提，能超一切世间<a>自在</a>，能除一切渴爱，降伏我慢，灭除罪过，一切诸法而得平等。彼非凡夫地，一切声闻所不能到，一切辟支佛非其境界，一切菩萨之所修行，一切诸佛之所证得。大王，于此法中应当安意，应作是念：&lsquo;我当云何于天人中得为眼目，得为灯明，得为大炬，得为船筏善知水路，得为导师，得为商主，得为导首？我当云何得自度已复能度他，自既解脱令他解脱，自得安隐令他安隐，自证涅槃令他涅槃？&rsquo;大王当知，不应观过去世际所经豪富自在。大王，诸根如幻无满足时，亦无能满者；境界如梦，于色声香味触无有厌足。</p>
<p style="text-align: left">
	　　&ldquo;大王，过去之世有转轮王，名无边称大王。彼无边称王，具足无量众宝辇舆、军众象马，无碍轮宝七宝具足，所有军乘无能坏者；于先佛所植诸善根，意力成就<a>随念</a>即办。大王，彼无量称王，有所忆念无不随意。何以故？具足成就善根力故。大王，尔时无量称王作如是念：&lsquo;我今自试福德之力。&rsquo;时无量称王即作是念：&lsquo;以我威力，令此四天下所有树木，常有华果用之无尽。&rsquo;大王，彼无量称王作是念已，于四天下所有树林，华果繁茂用无穷尽。大王，无量称王复作是念：&lsquo;令四天下所有人民，诸所欲愿随意无违。&rsquo;大王，彼无量称王作是念已，四天下中一切人民，一切所愿悉得充满。大王，无量称王复作是念：&lsquo;我当更试善根之力。若我有福，令四天下降注香水。&rsquo;作是念已，于四天下寻降香雨。大王，尔时无量称王复作是念：&lsquo;我今当更自试福力。&rsquo;大王，时无量称王即作是念：&lsquo;若我福力，令四天下普雨妙华。&rsquo;作是念时，于四天下寻雨妙华。大王，尔时无量称王复作是念：&lsquo;我今当更自试福力。若我有福，令四天下普雨妙衣。&rsquo;作是念已，于四天下，寻雨天上劫贝树衣。大王，彼无量称王复作是念：&lsquo;我今自试福力。若我有福，令四天下普雨银雨。&rsquo;作是念已，于四天下寻降银雨。大王，彼无量称王复作是念：&lsquo;我今当更自试福力。&rsquo;复作是念：&lsquo;若我有福，令四天下普雨金雨。&rsquo;作是念已，于四天下寻雨金雨。何以故？无量称王所愿从意，皆由过去于一切众生修共业善。</p>
<p style="text-align: left">
	　　&ldquo;大王，尔时此阎浮提地，纵广正等一万八千由旬；当尔之时，此阎浮提有六十千万诸大城郭。大王，尔时于此阎浮提中，置立隍城名宝庄严。其城纵广十二由旬，四面平正妙巧所成，街巷庄严界分分明。于其城外有多罗树七重行列，其多罗树四宝合成，所谓金、银、琉璃、玻瓈，庄饰端严甚可爱乐。其金树者，根茎枝条悉皆是金，其叶华果悉是白银。其银树者，根茎枝条悉皆是银，其叶华果皆是黄金。毗琉璃树，根茎枝条悉是琉璃，其叶华果皆是玻瓈。其玻瓈树，根茎枝条悉是玻瓈，其叶华果皆毗琉璃。大王，尔时彼宝庄严城周匝七重悬宝铃网，种种庄严微妙第一，复以种种众宝罗网弥覆其上。于其城外有七重宝堑，彼一一堑深半由旬，广一由旬。其七重堑底岸平正，八功德水清净盈满，众鸟易饮。复有诸华，所谓优钵罗华、拘物头华、波头摩华、分陀利华，弥满其中，底布金沙。其堑四边周匝阶道四宝庄严，所谓金、银、琉璃、玻瓈，种种微妙甚可爱乐。彼诸阶道四宝合成，黄金为阶，白银为蹬，白银为阶，黄金为蹬，琉璃、玻瓈间错上下，交互庄饰周匝栏楯，七宝所成端严无比。一一阶道有七重宝门，种种庄严微妙最上。一一阶道于其两边金<a>芭蕉</a>树，其堑四边周匝阶道，于其两头一一皆有七宝妙座。彼诸所有种种庄严，皆悉是彼无量称王福德所致。其宝庄严城外周匝而有八万园林，无量称王作此园林不起爱著我所之心，悉施众生共同受乐。是一一园有八大池，一一大池纵广半由旬。于其池中有种种华，优钵罗华、波头摩华、拘物头华、分陀利华，如是众华弥覆其上。一一池边有八阶道，一一阶道四宝所成端严殊妙。其阶道头建七宝幢门，所谓金、银、琉璃及玛瑙等。其阶两边阎浮檀金，为芭蕉树庄饰严丽。八功德水弥满池中，众鸟堪饮。其池四边植诸妙华，所谓阿提目多伽华、薝葡华、阿输伽华、拘罗婆华、波吒梨华、迦腻迦罗华、婆拘罗华、婆利师迦华、末利迦华、苏摩那华、摩楼多华、池[少/免]师迦华，如是等陆地生华。无量称王为令诸人受适乐故，种植如是种种妙华，是诸人民游戏其中欢娱受乐。大王，彼宝庄严城所有宝铃罗网宝多罗树，微风吹动出和雅音；譬如有人善作五种微妙音乐，其声和雅甚可爱乐。彼无量称王，所有宫城铃网宝树园林乐具，所出妙音甚可爱乐，亦复如是。大王，尔时宝庄严王城中所有人民，以彼妙音娱乐受乐。时彼宝庄严城丰乐安隐，人民充满豪富自在，处处皆有优钵罗华、波头摩华、拘物头华、分陀利华。</p>
<p style="text-align: left">
	　　&ldquo;大王，彼无量称王，又于异时复作是念：&lsquo;我今当往西瞿陀尼。&rsquo;作是念已，王及四兵俱升虚空，往瞿陀尼。王既至彼，彼诸小王皆来奉迎，各以国土奉献。大王，时无量称王于彼止住，百千万岁于彼王领。大王，彼无量称王复作是念：&lsquo;我今当往东弗婆提。&rsquo;作是念已，即与四兵俱升虚空，往弗婆提。王既至彼，彼土小王亦皆奉迎，复以国土奉上。大王，无量称王于彼止住，百千万岁于彼王领。大王，彼无量称王，复于异时作是思惟：&lsquo;我当往彼北郁单越。&rsquo;作是念已，即与四兵上升虚空，诣郁单越。王既至彼，彼诸人民<a>欢喜</a>归化。王于彼住多百千岁，王领受乐教已眷属。</p>
<p style="text-align: left">
	　　&ldquo;大王，彼无量称王，于彼久时复作是念：&lsquo;我曾闻有三十三天住须弥顶，我今宜往忉利天上。&rsquo;作是念已即乘龙象，复与四兵飞升虚空，上须弥山。大王，尔时无量称王，即问御臣：&lsquo;汝见须弥及以大海并四天下，其事云何？&rsquo;御臣答王：&lsquo;我见须弥及大海水、四天下等，悉皆旋转。犹如陶师以杖转轮；我见须弥及四天下，悉皆旋转亦复如是。&rsquo;王告御臣：&lsquo;此龙象王大行未止。&rsquo;大王，尔时无量称王，复更前进，问御臣言：&lsquo;汝见须弥大海及四天下，复更云何？&rsquo;御臣答言：&lsquo;我见须弥及大海水、四天下等悉皆振动。&rsquo;王答臣言：&lsquo;今将欲到须弥山顶，此龙象王小行犹未止。&rsquo;大王，彼无量称王，复更前行，问御臣言：&lsquo;汝见须弥及大海水并四天下相复云何？&rsquo;御臣答王：&lsquo;我见须弥及大海水、四天下等不动不转。&rsquo;王告臣言：&lsquo;此龙象王，今已到彼须弥山顶。&rsquo;大王，尔时无量称王及与四兵，寻即到彼须弥山顶。大王，尔时帝释遥见无量称王，欢喜来迎而作是言：&lsquo;善来！大王。&rsquo;即分半座命王令坐，王即就坐。在彼天上经无量岁，与彼天主分半而治。大王，尔时无量称王，复于久时作如是念：&lsquo;我今宁可退彼天主，即住其中独为天王。&rsquo;作是念已，无量称王及以四兵，从彼三十三天即便退落，还阎浮提宝庄严城，堕七宝园中。</p>
<p style="text-align: left">
	　　&ldquo;尔时，宝庄严城中人民，出于城外至宝箧园中，见无量称王及诸四兵，从天而堕在彼园中。众人见已速疾入城，告城中人，作如是言：&lsquo;今有天子并及四兵，从天而来在宝箧园中。&rsquo;尔时，宝庄严城中，复有一王名曰作爱，秉执国事。彼作爱王，闻有天子并及四兵，从天而堕在宝箧园，闻已速疾严敕四兵驾御善乘，与诸城人从宝庄严城出诣宝箧园。王及城人见无量称王，怪未曾有。尔时，作爱王寻敕速办种种香华、末香、涂香，疾至无量称王所，偏袒右肩，右膝著地，合掌长跪，向无量称王而作是言：&lsquo;汝为是谁？&rsquo;王即答言：&lsquo;汝于昔来，颇曾闻本无量称王以不？&rsquo;时作爱王及诸臣民皆云：&lsquo;我昔曾从先旧人闻：本有大王名无量称，王四天下，与其四兵升忉利天。&rsquo;无量称王即答之言：&lsquo;如汝所闻，无量称王即我身是。&rsquo;尔时，无量称王初从天下，闻彼人间饮食精气，心不爱乐，不能堪忍，身体沉惛。犹如醍醐投热沙中，寻即沉没不得暂停；无量称王于阎浮提饮食诸味不生爱乐，身心沉没亦复如是。尔时，作爱王见无量称王不堪人中香气饮食，身心顿弊不能止住，便作是语：&lsquo;无量称王有何善言？我于来世何所传说？&rsquo;大王，时无量称王告作爱王言：&lsquo;汝今当知，无量称王从昔已来，王四天下威德自在，有所须念无不随意，树林华果及随意果，能除一切众生苦恼，随诸众生所须之具皆令如意。我复又能降天香，雨天衣天华，雨银雨金，王四天下豪富自在，升忉利天，帝释分坐共治天事；贪无厌故于天退没，下阎浮提遂便终没。&rsquo;时无量称王告作爱王言：&lsquo;如上众事，汝于未来当如是说：无量称王豪富自在，贪求无厌自取命终。&rsquo;作是语已即便命终。&rdquo;</p>
<p style="text-align: left">
	　　佛言：&ldquo;大王当知，勿作异观，莫生犹豫疑惑之心。尔时，无量称王，岂异人乎？我身是也。大王，是故当知，诸根如幻，境界如梦。大王，如是应当系心正观，勿信于他。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;常乐法自在，&nbsp;数数策其心，</p>
<p style="text-align: left">
	　　贪欲自在中，&nbsp;智心应远离。</p>
<p style="text-align: left">
	　　离欲自在已，&nbsp;住法自在中，</p>
<p style="text-align: left">
	　　若能降伏心，&nbsp;则能伏烦恼。</p>
<p style="text-align: left">
	　　若能降烦恼，&nbsp;即得离业道，</p>
<p style="text-align: left">
	　　若离业道已，&nbsp;即为世间塔。</p>
<p style="text-align: left">
	　　不为欲秽染，&nbsp;显示烦恼过，</p>
<p style="text-align: left">
	　　念<a>饶益</a>众生，&nbsp;故号为支提。</p>
<p style="text-align: left">
	　　闻贪欲过已，&nbsp;便能离贪欲，</p>
<p style="text-align: left">
	　　一切智净心，&nbsp;故号为支提。</p>
<p style="text-align: left">
	　　最胜大丈夫，&nbsp;念灭众生恶，</p>
<p style="text-align: left">
	　　解脱彼瞋恚，&nbsp;故号为支提。</p>
<p style="text-align: left">
	　　最胜大丈夫，&nbsp;念灭众生痴，</p>
<p style="text-align: left">
	　　脱彼愚痴心，&nbsp;故号为支提。</p>
<p style="text-align: left">
	　　调御天人师，&nbsp;念灭众生慢，</p>
<p style="text-align: left">
	　　净彼众生心，&nbsp;故号为支提。</p>
		

	
	

		</div></div><hr><script charset='utf-8' src='../../js/footer.js'></script></body></html>