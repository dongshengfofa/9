<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十四卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十四卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十四卷 大宝积经 </strong></p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　被甲庄严会第七之四</p>
<p style="text-align: left">
	　　&ldquo;复次，无边慧，诸<a>菩萨</a>摩诃萨，如是观察一切法时，便于诸法得法光明。不于空中而见于空，亦不离空而见于空，不见少法与空相应、若不相应，不以空空，不见于空，不见不空，亦不以见观一切法。作是见时，不于无相而见无相，不异无相而见无相，亦无少法而与无相若相应、若不相应，不于无相以无相见，不于有相以有相见，非有相见，非无相见，无生无作亦复如是。不于尽中而见于尽，亦不异尽而见于尽，不见少法与尽相应、若不相应，亦不于尽而以尽见，亦不于尽以无尽见，亦非尽见、非无尽见。诸菩萨摩诃萨作是见时，无有少法若可得见、不可得见，若可显了、不可显了，若可趣入、不可趣入，若可觉知、不可觉知。无边慧，是为菩萨摩诃萨安住斯道大法光明，法光明故见一切法悉无有边，于边、于中亦无所执，无所执故于<a>佛法</a>中而发趣之。&rdquo;</p>
<p style="text-align: left">
	　　尔时，<a>世尊</a>而说偈言：</p>
<p style="text-align: left">
	　　&ldquo;不于<a>空见</a>空，&nbsp;不异空见空，</p>
<p style="text-align: left">
	　　能作如是见，&nbsp;说名为见空。</p>
<p style="text-align: left">
	　　不住于少法，&nbsp;亦不见少法，</p>
<p style="text-align: left">
	　　于彼空相应，&nbsp;及以不相应。</p>
<p style="text-align: left">
	　　空以自性空，&nbsp;于空无所取，</p>
<p style="text-align: left">
	　　以无所取故，&nbsp;能知一切法。</p>
<p style="text-align: left">
	　　于见无所取，&nbsp;于观无所执，</p>
<p style="text-align: left">
	　　能知见与观，&nbsp;此二俱不受。</p>
<p style="text-align: left">
	　　于见悉清净，&nbsp;于观不可得，</p>
<p style="text-align: left">
	　　如是观诸法，&nbsp;毕竟无所执。</p>
<p style="text-align: left">
	　　不以无相见，&nbsp;不以无相观，</p>
<p style="text-align: left">
	　　亦不于无相，&nbsp;而作无相观。</p>
<p style="text-align: left">
	　　无相无所显，&nbsp;无愿不可得，</p>
<p style="text-align: left">
	　　无有少法体，&nbsp;而可修习者。</p>
<p style="text-align: left">
	　　不念于无相，&nbsp;亦不念无愿，</p>
<p style="text-align: left">
	　　如是无分别，&nbsp;显了相无相。</p>
<p style="text-align: left">
	　　不趣于无相，&nbsp;亦不入无相，</p>
<p style="text-align: left">
	　　无趣无所入，&nbsp;显了平等住。</p>
<p style="text-align: left">
	　　智人不见相，&nbsp;亦不见无相，</p>
<p style="text-align: left">
	　　不见不思惟，&nbsp;一切无显了。</p>
<p style="text-align: left">
	　　若人常思惟，&nbsp;无思无显了，</p>
<p style="text-align: left">
	　　于思及显了，&nbsp;平等平等住。</p>
<p style="text-align: left">
	　　如是于无相，&nbsp;无作亦复然，</p>
<p style="text-align: left">
	　　虽显无所显，&nbsp;思惟了知故。</p>
<p style="text-align: left">
	　　无生亦如是，&nbsp;曾无少法生，</p>
<p style="text-align: left">
	　　自性无所有，&nbsp;显了而无体。</p>
<p style="text-align: left">
	　　若生若无生，&nbsp;有作及无作，</p>
<p style="text-align: left">
	　　亦无少所执，&nbsp;智者不分别。</p>
<p style="text-align: left">
	　　念慧无所动，&nbsp;显了无思择，</p>
<p style="text-align: left">
	　　有体及无体，&nbsp;平等离诸性。</p>
<p style="text-align: left">
	　　不于尽见尽，&nbsp;亦不见无尽，</p>
<p style="text-align: left">
	　　显了无所见，&nbsp;尽智无过上。</p>
<p style="text-align: left">
	　　若尽若无尽，&nbsp;二俱不分别，</p>
<p style="text-align: left">
	　　以无分别故，&nbsp;无念平等住。</p>
<p style="text-align: left">
	　　于尽无尽见，&nbsp;亦无无尽见，</p>
<p style="text-align: left">
	　　如是见尽时，&nbsp;不执尽无尽。</p>
<p style="text-align: left">
	　　若于尽无尽，&nbsp;一切无所执，</p>
<p style="text-align: left">
	　　以无所执故，&nbsp;尽智当显了。</p>
<p style="text-align: left">
	　　尽智之境界，&nbsp;<a>无畏</a>之所得，</p>
<p style="text-align: left">
	　　显了斯法故，&nbsp;菩萨善安住。&rdquo;</p>
<p style="text-align: left">
	　　尔时，众中复有菩萨摩诃萨，名曰胜慧，从坐而起，偏袒右肩，右膝著地，合掌向佛，白言：&ldquo;世尊，诸菩萨摩诃萨，为欲摄取诸法智故，起于<a>修行</a>，乃能得此大法光明。于法光明无少可见，法光明故了一切法有为无为、<a>世间</a>出世间、若顺若逆、若有戏论若无戏论。世尊，此法光明，岂诸菩萨摩诃萨无修行而当得耶？&rdquo;</p>
<p style="text-align: left">
	　　尔时，世尊告胜慧菩萨摩诃萨言：&ldquo;胜慧，诸菩萨摩诃萨无少修行，无胜修行，不随修行，不遍修行，能得无边大法光明。诸菩萨摩诃萨，尚不可得，不可见耳！况菩萨行，而当可得，当可见乎？如何乃见？若干劫行，能得无边大法光明。诸菩萨摩诃萨，一切行息，所行清净，得法光明。法光明行，非数量行，非随相行，从何施设一切诸行？然所修行，非施设行而亦不离。胜慧，诸菩萨摩诃萨住此行时，舍一切行，无所执取。具斯<a>行者</a>，非数量行，非随相行，无相无行，乃能得此大法光明。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;菩萨无所行，&nbsp;而亦无有行，</p>
<p style="text-align: left">
	　　得无有行者，&nbsp;无畏而发趣。</p>
<p style="text-align: left">
	　　未曾有胜行，&nbsp;亦无有遍行，</p>
<p style="text-align: left">
	　　无行无胜行，&nbsp;平等而发趣。</p>
<p style="text-align: left">
	　　此行无示现，&nbsp;示无有诸相，</p>
<p style="text-align: left">
	　　无相无行者，&nbsp;斯为行之相。</p>
<p style="text-align: left">
	　　菩萨无相行，&nbsp;不住于诸事，</p>
<p style="text-align: left">
	　　无行无所住，&nbsp;智者乃成就。</p>
<p style="text-align: left">
	　　无行则无动，&nbsp;斯行为无上，</p>
<p style="text-align: left">
	　　能行不动行，&nbsp;勇进而发趣。</p>
<p style="text-align: left">
	　　菩萨不可得，&nbsp;行亦不可见，</p>
<p style="text-align: left">
	　　亦不见色身，&nbsp;斯为善顺者。</p>
<p style="text-align: left">
	　　无色无形相，&nbsp;故无一切行，</p>
<p style="text-align: left">
	　　于见无所取，&nbsp;斯为无比行。</p>
<p style="text-align: left">
	　　菩萨无上行，&nbsp;不堕于施设，</p>
<p style="text-align: left">
	　　亦无有迁变，&nbsp;于中无所执。</p>
<p style="text-align: left">
	　　行无施设故，&nbsp;乃为无上行，</p>
<p style="text-align: left">
	　　若得如是行，&nbsp;获大法光明。</p>
<p style="text-align: left">
	　　菩萨所修行，&nbsp;无言无劫量，</p>
<p style="text-align: left">
	　　能以无量劫，&nbsp;显说于诸行。</p>
<p style="text-align: left">
	　　菩萨行清净，&nbsp;清净妙安住，</p>
<p style="text-align: left">
	　　悉舍一切行，&nbsp;曾无摄取者。</p>
<p style="text-align: left">
	　　菩萨恒住舍，&nbsp;守护于诸行，</p>
<p style="text-align: left">
	　　已舍一切行，&nbsp;于舍妙安住。</p>
<p style="text-align: left">
	　　菩萨无边行，&nbsp;离边及无边，</p>
<p style="text-align: left">
	　　彼行无所动，&nbsp;名为无上行。</p>
<p style="text-align: left">
	　　菩萨无相行，&nbsp;斯行为无上，</p>
<p style="text-align: left">
	　　修行此行时，&nbsp;超越诸魔界。</p>
<p style="text-align: left">
	　　菩萨无相行，&nbsp;明了于无相，</p>
<p style="text-align: left">
	　　若相及无相，&nbsp;一切无所依。</p>
<p style="text-align: left">
	　　菩萨住此智，&nbsp;此行善成就，</p>
<p style="text-align: left">
	　　无有少所行，&nbsp;说名不行者。</p>
<p style="text-align: left">
	　　菩萨常清净，&nbsp;于行无所畏，</p>
<p style="text-align: left">
	　　<a>正念</a>而发趣，&nbsp;斯为善安住。&rdquo;</p>
<p style="text-align: left">
	　　尔时，胜慧菩萨摩诃萨，复白佛言：&ldquo;希有世尊！诸善丈夫若干修行，乃为甚深！非诸愚夫有相有为所修行者，少能行之。世尊，无有少法入此行中，是故此行为善丈夫平等之行。世尊，善丈夫行，非诸数量边际能测。&rdquo;</p>
<p style="text-align: left">
	　　尔时，胜慧菩萨摩诃萨，即以偈颂赞如来曰：</p>
<p style="text-align: left">
	　　&ldquo;大雄正等觉，&nbsp;无上两足尊，</p>
<p style="text-align: left">
	　　演说甚深行，&nbsp;<a>饶益</a>诸菩萨。</p>
<p style="text-align: left">
	　　世尊妙辩才，&nbsp;其量颇难测，</p>
<p style="text-align: left">
	　　无边辩才者，&nbsp;最胜大丈夫。</p>
<p style="text-align: left">
	　　法王息讥论，&nbsp;斯由正遍知，</p>
<p style="text-align: left">
	　　乃为诸菩萨，&nbsp;说此无上行。</p>
<p style="text-align: left">
	　　世尊能演说，&nbsp;灭行之方便，</p>
<p style="text-align: left">
	　　于行悉超过，&nbsp;智人当发趣。</p>
<p style="text-align: left">
	　　大龙不思议，&nbsp;无边智境界，</p>
<p style="text-align: left">
	　　遍知两足尊，&nbsp;善开斯妙行。</p>
<p style="text-align: left">
	　　世尊所开示，&nbsp;牟尼不动行，</p>
<p style="text-align: left">
	　　此行无能动，&nbsp;故名无比行。</p>
<p style="text-align: left">
	　　大雄大牟尼，&nbsp;往昔所修行，</p>
<p style="text-align: left">
	　　设以多劫行，&nbsp;无人能到者。</p>
<p style="text-align: left">
	　　菩萨闻斯法，&nbsp;虽住于世间，</p>
<p style="text-align: left">
	　　而于诸种智，&nbsp;不久亦当证。</p>
<p style="text-align: left">
	　　我等愍众生，&nbsp;当于末世中，</p>
<p style="text-align: left">
	　　于此无上法，&nbsp;能为护持者。</p>
<p style="text-align: left">
	　　我等闻斯法，&nbsp;当于末世中，</p>
<p style="text-align: left">
	　　为诸众生故，&nbsp;能行亦能说。</p>
<p style="text-align: left">
	　　我等以光明，&nbsp;当于末世中，</p>
<p style="text-align: left">
	　　为诸求法者，&nbsp;而兴大利益。</p>
<p style="text-align: left">
	　　我等发誓愿，&nbsp;当于末世中，</p>
<p style="text-align: left">
	　　为诸众生故，&nbsp;护持而建立。</p>
<p style="text-align: left">
	　　我等常思念，&nbsp;当于末世中，</p>
<p style="text-align: left">
	　　供养佛法海，&nbsp;愿持无上法。</p>
<p style="text-align: left">
	　　我等于法藏，&nbsp;当为胜丈夫，</p>
<p style="text-align: left">
	　　愿持此法门，&nbsp;守护令久住。</p>
<p style="text-align: left">
	　　我等于法水，&nbsp;誓愿悉能饮，</p>
<p style="text-align: left">
	　　而于此法门，&nbsp;当为守护者。</p>
<p style="text-align: left">
	　　我等闻法已，&nbsp;当于末世中，</p>
<p style="text-align: left">
	　　愿为大丈夫，&nbsp;受持佛<a>正法</a>。</p>
<p style="text-align: left">
	　　我等宁失命，&nbsp;不舍无上法，</p>
<p style="text-align: left">
	　　愿于此法中，&nbsp;而为持法者。</p>
<p style="text-align: left">
	　　我等持此法，&nbsp;未曾生喜足，</p>
<p style="text-align: left">
	　　渴闻斯甚深，&nbsp;决定契经故。</p>
<p style="text-align: left">
	　　我等于末世，&nbsp;为求诸法者，</p>
<p style="text-align: left">
	　　当演斯正法，&nbsp;能令悉<a>欢喜</a>。</p>
<p style="text-align: left">
	　　法王叵思议，&nbsp;能作大依怙，</p>
<p style="text-align: left">
	　　愿垂加护我，&nbsp;念我持法者。&rdquo;</p>
<p style="text-align: left">
	　　尔时，世尊告胜慧菩萨摩诃萨言：&ldquo;善哉！善哉！胜慧，汝能于后末世之中，为欲护持此诸法故，被大甲胄。亦如往昔诸菩萨摩诃萨，于最胜所供养承事，种诸善根，久修梵行，被大甲胄，护持诸佛世尊法者而无异也。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;于后怖畏时，&nbsp;汝当持此法，</p>
<p style="text-align: left">
	　　为利诸众生，&nbsp;以此法开示。</p>
<p style="text-align: left">
	　　于后末世时，&nbsp;汝持最胜法，</p>
<p style="text-align: left">
	　　若闻斯法者，&nbsp;悉当生爱乐。</p>
<p style="text-align: left">
	　　于后末世时，&nbsp;汝为持法者，</p>
<p style="text-align: left">
	　　我说甚深法，&nbsp;汝当悉受持。</p>
<p style="text-align: left">
	　　秘密修多罗，&nbsp;汝闻当忆念，</p>
<p style="text-align: left">
	　　于斯理趣中，&nbsp;勿复有疑惑。</p>
<p style="text-align: left">
	　　决定甚深义，&nbsp;汝闻当忆念，</p>
<p style="text-align: left">
	　　饶益诸众生，&nbsp;为持法藏者。</p>
<p style="text-align: left">
	　　以法施一切，&nbsp;普润诸众生，</p>
<p style="text-align: left">
	　　闻已令充悦，&nbsp;身心遍欢喜。</p>
<p style="text-align: left">
	　　为诸菩萨道，&nbsp;所行之理趣，</p>
<p style="text-align: left">
	　　及彼修多罗，&nbsp;究竟受持故。</p>
<p style="text-align: left">
	　　汝当能广度，&nbsp;无量诸众生，</p>
<p style="text-align: left">
	　　一切世间中，&nbsp;所不能度者。</p>
<p style="text-align: left">
	　　汝持此法故，&nbsp;饶益诸世间，</p>
<p style="text-align: left">
	　　获胜众福聚，&nbsp;以是而发趣。</p>
<p style="text-align: left">
	　　我今说此法，&nbsp;汝当悉受持，</p>
<p style="text-align: left">
	　　于后末世中，&nbsp;为诸聪慧说。</p>
<p style="text-align: left">
	　　现在未来世，&nbsp;能持斯法者，</p>
<p style="text-align: left">
	　　则为能受持，&nbsp;千佛之正法。</p>
<p style="text-align: left">
	　　为诸众生故，&nbsp;护持斯法门，</p>
<p style="text-align: left">
	　　于后末世中，&nbsp;而兴大饶益。</p>
<p style="text-align: left">
	　　若能于末世，&nbsp;护持斯法者，</p>
<p style="text-align: left">
	　　彼不于一佛，&nbsp;亲近而承事。</p>
<p style="text-align: left">
	　　若能于末世，&nbsp;护持斯法者，</p>
<p style="text-align: left">
	　　彼已多承事，&nbsp;善说斯法者。</p>
<p style="text-align: left">
	　　能于此法中，&nbsp;无有少疑惑，</p>
<p style="text-align: left">
	　　末世护持法，&nbsp;斯为聪慧者。</p>
<p style="text-align: left">
	　　被大无边甲，&nbsp;敌战为<a>殊胜</a>，</p>
<p style="text-align: left">
	　　而于末世中，&nbsp;乃能持此法。</p>
<p style="text-align: left">
	　　彼于佛正法，&nbsp;疑网悉已除，</p>
<p style="text-align: left">
	　　闻法无所畏，&nbsp;乃能持此法。</p>
<p style="text-align: left">
	　　&ldquo;是故，胜慧，若有善男子、善女人，勤求最胜大功德者，于末世中为深法故，应被甲胄，受持读诵，解说其义。</p>
<p style="text-align: left">
	　　&ldquo;复次，胜慧，我念往昔过无量劫，复倍是数，有佛出世，号曰遍照如来、应供、正遍知、明行足、善逝、世间解、无上士、调御丈夫、<a>天人</a>师、佛世尊，劫名超胜，国名离垢。其地平正，广博严净，七宝所成。时彼大洲，广长延袤七万由旬。于中复有六万大城，一一大城纵广正等十六由旬，垣墙周匝，楼雉严饰，门刹殊胜，睹者欢悦，妙多罗树行列围绕，百千园苑而共庄严。诸园苑中，台座床敷处处严设，池沼渠流一一盈满，涯岸阶砌饰以众宝，周回平正出入安隐。于其岸边，沉水、栴檀、多摩罗等杂香之树扶疏布列。彼一一城，各有十千俱胝人民止住其中。彼诸众生悉已成就十善业故，一切皆受如是安乐。时彼如来，始从初劫超二百劫于中出现，是故彼劫名曰超胜。于彼劫中，有五百如来次第出现。一一刹土皆七宝成。其佛灭后，正法住世各十千岁。如是五百如来现化于世，多有声闻、菩萨法会。一一法会各有俱胝那由他数无量菩萨，趣一乘道获无生忍。</p>
<p style="text-align: left">
	　　&ldquo;时彼劫中有转轮王，名勇猛军，七宝成就，王四天下。于阎浮提有一大城，其城周回六十由旬。复有八万俱胝人民止住其中，安隐快乐，丰饶炽盛。七重隍堑，七重行树，七重街道，七重表刹，七重铃网。一千园苑所共围绕庄严大城，一一园苑纵广正等二十由旬。其中各有七重垣墙，七重罗网，种种庄严，一一微妙众宝珍玩犹如诸天。各各复有一百池沼，毗琉璃宝以为堤岸，玛瑙杂玉以为阶砌，众华敷荣，宝树行列。于大城中，王之正殿量七由旬，黄金、青宝间错所成，周以宝竿饰以琉璃，摩尼珠网弥覆其上，诸多罗树晖映庄严。二十渊池围绕萦带，底布真金，覆以金网，杂琉璃宝以为津桥，纯妙黄金而为阶道。于其池中，优钵罗华、拘勿头华、芬陀利华敷荣遍满。</p>
<p style="text-align: left">
	　　&ldquo;彼转轮王，二千婇女，六万诸子，与其眷属于彼园中五欲娱乐，窃作是念：&lsquo;诸欲无常，不久变坏。我当决定志求佛法，若闻法已如教修行，令我长夜利益安乐。&rsquo;适思惟已，忽然有天现<a>虚空</a>中，告彼王言：&lsquo;善哉丈夫！今有遍照如来出现于世，演说正法初中后善。王应速诣于彼佛所，当闻正法，令王长夜利益安乐，成就佛法，<a>圆满</a>佛法。&rsquo;王闻天言踊跃欢喜，与其眷属侍从围绕，即往遍照如来之所，头面礼足而白佛言：&lsquo;世尊，以何等法，能摄诸法善巧方便，能令梵行速得圆满？我当修行！&rsquo;如是问已，时彼如来广为开示。王闻法已，与其眷属，悉舍安乐资生之具，恭敬供养遍照如来及诸大众满二万岁，于遍照如来法中<a>出家</a>修行正法。以闻法故，于时获得受法善根、持法善根、<a>说法</a>善根，有所闻法思惟不忘，无量功德精勤修习，乃发誓愿：&lsquo;愿持如来三时正法，为诸众生种种宣说。&rsquo;作是愿已，于胜超劫诸如来所，一一亲近供养承事。彼诸如来现前正法、中时正法、后时正法悉能受持，<a>教化</a>成熟四万八千俱胝那由他众生趣于阿耨多罗三藐三菩提，方便调伏无量众生住于声闻、辟支佛乘。</p>
<p style="text-align: left">
	　　&ldquo;彼劫之中最后如来，号曰电光，勇猛军<a>比丘</a>，闻电光如来说法之时，获无生忍。电光如来即为授记：&lsquo;汝勇猛军，于未来世供养无量千佛世尊，受持如来三时正法，利益无量无数众生，安立百千俱胝那由他众生于阿耨多罗三藐三菩提，无量众生住声闻乘。如是乃过阿僧祇劫，证阿耨多罗三藐三菩提，号曰无边精进光明功德超胜王如来。其佛刹土，积集无量清净功德，安隐丰乐人民充满，多有声闻及菩萨众。其佛<a>寿命</a>至五小劫，灭后正法住一小劫，法教流布天人受持，<a>舍利塔</a>庙遍诸刹土。&rsquo;</p>
<p style="text-align: left">
	　　&ldquo;是故，胜慧，诸菩萨摩诃萨于此清净甚深之法，应当尊重受持修习，以法严具庄严其身；法庄严故，证得如来金刚所成大那罗延坚固之身。假使三千<a>大千世界</a>，一切众生尽其躯力，而欲破坏坚固之身，乃无有能摧伏之者。一切世间天、人、阿修罗众中，演法光明，亦无有能敌论之者。若有众生，于此深法受持读诵，精勤修习，随其意乐生于清净大族姓家，乃至坐于菩提树下，名称具足！世界殊妙，不杂异道，尚无梵志遮罗迦名，况有恶见邪求之辈？诸不善法亦尝未闻，宁有习行不善根者？能以足指放大光明，遍照无边一切世界，一切众生遇斯光者，皆得安乐，当证阿耨多罗三藐三菩提。是故，胜慧，若诸菩萨摩诃萨，于我法中勤修行者，当获如是殊胜功德。我若具说，不可穷尽。&rdquo;</p>
<p style="text-align: left">
	　　尔时，世尊告无边慧菩萨摩诃萨言：&ldquo;无边慧，若有住斯菩萨道者，勤修如是清净深法，与空相应、寂静相应，得法光明。以法光明见一切法自性无异，性无异故所见清净，见清净故则无法见，亦无有法，离自性见，法见清净，亦无清净、无清净者、无清净时，能得清净智之境界，见诸法界非界非非界，界见清净，远离诸界种种性想。离性想故，于界理趣秘密言辞而能觉了，亦能遍知诸法非界。以见法界无差别故，不可坏故，不变异故，便获一切法界理趣善巧方便。以善方便遍能了知法界理趣，以等持力于诸法界差别理趣随顺能入。住此行时，以一切法善巧方便，于一切法无住无著；无所著故能于一切法界理趣，随其所应种种开示；等持力故复能出生静虑<a>解脱</a>等持等至，游戏<a>神通</a>，变一为多、变多为一，山石墙壁、飞行<a>自在</a>而无挂碍；善巧能知四界和合不住于界，知一切界与空界合，于虚空界无著无系；以界和合善巧智故，于一切界方便修习；以修习故决了水界，能于水界或令起烟，或令发焰，或复于中烟焰俱炽，乃至无量种种变现，为诸众生作大饶益。以能安住法界理趣善巧方便而无所动，随其意乐，随何佛刹，能于诸有转胎藏形受化生身，常见十方一切世界诸佛如来，彼诸如来如是名号、如是族姓、如是众会、如是说法，悉分别知。&rdquo;</p>
<p style="text-align: left">
	　　尔时，众中复有菩萨摩诃萨，名无边胜，前白佛言：&ldquo;世尊，诸菩萨摩诃萨住何等法，如佛所说，能得如是最胜功德？&rdquo;</p>
<p style="text-align: left">
	　　尔时，世尊告无边胜菩萨摩诃萨言：&ldquo;无边胜，诸菩萨摩诃萨，于一切法无所住者，如我所说，能得如是最胜功德。无边胜，诸菩萨摩诃萨，若住于色、受、想、行、识，若住地界、水界、火界、风界、空界，若住欲界、<a>色界</a>、无色界，我于此经，则不说有斯诸功德。然诸菩萨摩诃萨，于一切法而无所住，不入不出，故我说彼当得无边大功德海。何以故？诸菩萨摩诃萨，无有少法可得可住，亦无少法若入若出，善能安住诸法理趣而无所动。何以故？诸菩萨摩诃萨无住无动，以无动故无高无下；无高下故，远离于高，不住于下；以不住故名善处住；善处住者于无处住；无处住者不住于处。诸菩萨摩诃萨，不于少法若有安立、若有积集，无处无住，无起无作。何以故？处不可得。以无处故则无分别，无分别故不动处住<a>如法</a>界住，无有处住则无有住，于处无处无所执著，名为善住。无边胜，诸菩萨摩诃萨，于法理趣而安住者，如是安立住于无住。无住处住，见一切法无有分别；住于如是无分别行，以如是行，见一切法而无所动，则与如理而住相应，则与如理不动相应，则与如理不取相应。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;菩萨正忆念，&nbsp;于义善思惟，</p>
<p style="text-align: left">
	　　不住诸法中，&nbsp;说名为智者。</p>
<p style="text-align: left">
	　　未曾有少法，&nbsp;可为安立者，</p>
<p style="text-align: left">
	　　以无安立故，&nbsp;无畏而发趣。</p>
<p style="text-align: left">
	　　不立于诸色，&nbsp;亦不立诸受，</p>
<p style="text-align: left">
	　　诸想及诸行，&nbsp;识等亦如是。</p>
<p style="text-align: left">
	　　不住于诸蕴，&nbsp;诸界及诸处，</p>
<p style="text-align: left">
	　　若处若非处，&nbsp;亦常无所住。</p>
<p style="text-align: left">
	　　不住于地界，&nbsp;亦不住水界，</p>
<p style="text-align: left">
	　　火界及风界，&nbsp;亦常无所住。</p>
<p style="text-align: left">
	　　不住于欲界，&nbsp;色界无色界，</p>
<p style="text-align: left">
	　　得无安立故，&nbsp;不住于<a>三界</a>。</p>
<p style="text-align: left">
	　　及以虚空界，&nbsp;于彼无所住，</p>
<p style="text-align: left">
	　　以无有所住，&nbsp;平等而发趣。</p>
<p style="text-align: left">
	　　故无有少法，&nbsp;于中而可住，</p>
<p style="text-align: left">
	　　若得无所住，&nbsp;斯为妙智者。</p>
<p style="text-align: left">
	　　妙智无所住，&nbsp;无住为菩萨，</p>
<p style="text-align: left">
	　　能得如是住，&nbsp;则住法界中。</p>
<p style="text-align: left">
	　　无住相应故，&nbsp;彼常能善住，</p>
<p style="text-align: left">
	　　无住无依止，&nbsp;于法得安住。</p>
<p style="text-align: left">
	　　若得不依止，&nbsp;则常无所动，</p>
<p style="text-align: left">
	　　不入亦不出，&nbsp;平等善安住，</p>
<p style="text-align: left">
	　　于法如是住，&nbsp;斯为勇猛者。</p>
<p style="text-align: left">
	　　一切法无高，&nbsp;一切法无下，</p>
<p style="text-align: left">
	　　如是无所动，&nbsp;法界善安住。</p>
<p style="text-align: left">
	　　安住不动故，&nbsp;便得无上住，</p>
<p style="text-align: left">
	　　不住住相应，&nbsp;斯为勇猛者。</p>
<p style="text-align: left">
	　　不住于住处，&nbsp;于处无所动，</p>
<p style="text-align: left">
	　　成就无住处，&nbsp;而得善安住。</p>
<p style="text-align: left">
	　　若处若非处，&nbsp;一切无所动，</p>
<p style="text-align: left">
	　　住于不动处，&nbsp;乃名为不动。</p>
<p style="text-align: left">
	　　若住不动处，&nbsp;一切无所住，</p>
<p style="text-align: left">
	　　不念处非处，&nbsp;<a>常住</a>无分别。</p>
<p style="text-align: left">
	　　不住于处故，&nbsp;则无有所动，</p>
<p style="text-align: left">
	　　于处无所动，&nbsp;一切得无住。</p>
<p style="text-align: left">
	　　若得不住处，&nbsp;处非处不动，</p>
<p style="text-align: left">
	　　若于处不动，&nbsp;乃善住于处。</p>
<p style="text-align: left">
	　　善住处安住，&nbsp;则住无所住，</p>
<p style="text-align: left">
	　　能见一切法，&nbsp;住<a>法相</a>应住。</p>
<p style="text-align: left">
	　　如是见诸法，&nbsp;种种无所住，</p>
<p style="text-align: left">
	　　无住无安住，&nbsp;善巧于法住。</p>
<p style="text-align: left">
	　　常住于诸法，&nbsp;而无有分别，</p>
<p style="text-align: left">
	　　离诸分别故，&nbsp;斯为不动者。</p>
<p style="text-align: left">
	　　若能住不动，&nbsp;于行无分别，</p>
<p style="text-align: left">
	　　远离处非处，&nbsp;斯为观察者。</p>
<p style="text-align: left">
	　　若能观不动，&nbsp;一切无所动，</p>
<p style="text-align: left">
	　　诸法常平等，&nbsp;如是而发趣。</p>
<p style="text-align: left">
	　　如理住相应，&nbsp;如理而不动，</p>
<p style="text-align: left">
	　　得无动处者，&nbsp;常住于无处。&rdquo;</p>
<p style="text-align: left">
	　　尔时，无边胜菩萨摩诃萨，复白佛言：&ldquo;希有世尊！乃能安立诸菩萨摩诃萨，于法理趣，无有系缚，无有解脱。世尊，诸菩萨摩诃萨，于法理趣善巧安立，不与少法若相应若不相应、若和合若不和合、若摄取若不摄取、若有所归若无所归、若贪离贪、若瞋离瞋。世尊，诸菩萨摩诃萨，于一切法理趣之中善巧安立。设有众生供养恭敬，不生贪爱；毁辱逼恼，不生瞋恚。无种种想，离一切法，不见少法能与少法若相应若不相应，超过相应不相应故，远离相应不相应想，了知相应不相应想，超过了知，不于少法若进若退、若有所趣若无所趣而作相应。于一切法理趣之中，而无<a>妄念</a>，亦无所取，以善方便不坏法性。世尊，诸菩萨摩诃萨，于一切法如是住时，能以善巧宣说一切法界理趣，一切佛法速得圆满。&rdquo;</p>
<p style="text-align: left">
	　　尔时，世尊告无边慧菩萨摩诃萨言：&ldquo;无边慧，诸菩萨摩诃萨，于佛法中，无所安立，无所住时，则见佛法；无有安立，无有所住，亦无胜住，亦无遍住，见佛法住。不倾动故，不<a>流转</a>故，不变异故，一切法界相应而住，乃名一切法界理趣善巧安立。</p>
<p style="text-align: left">
	　　&ldquo;无边慧，诸菩萨摩诃萨于佛法中，无住无不住，无胜住无遍住，无处住无非处住，亦无所动，亦无分别，无胜分别，无遍分别，乃名一切法界理趣善巧安立。</p>
<p style="text-align: left">
	　　&ldquo;无边慧，诸菩萨摩诃萨不见少法能与少法而为安立，亦不见有一切法处为胜安立，亦无分别，无胜分别，无遍分别，乃名一切法界理趣善巧安立。</p>
<p style="text-align: left">
	　　&ldquo;无边慧，诸菩萨摩诃萨，不见少法若住若去，亦无分别，无胜分别，无遍分别；见一切法如净虚空，光明显照远离烦恼；于一切法光明照故，乃名一切法界理趣，得善方便不以安立而观法界。何以故？不于法界少安立故。譬如虚空及以风界，无有处所，亦无可见，无安立处，无依止处，无可示现；法界亦尔，无可入处，无可见处，无安立处，无依止处，亦无了知，亦无示现。诸菩萨摩诃萨无示现故，与如如界相应而住。</p>
<p style="text-align: left">
	　　&ldquo;无边慧，一切法界，无生无命，无老无死，无升无沉，无示现界，是为法界。无变异界，是为法界。而法界者，遍一切处。无边慧，法界无去亦无去处，无去处故乃名法界相应而住。如如法界，于中无处亦无非处。何以故？如如法界，如如自性无所有故。</p>
<p style="text-align: left">
	　　&ldquo;无边慧，诸菩萨摩诃萨闻我此说，则于一切法界理趣，便获无边大法光明，以法光明得无生忍，速能圆满如来十力、十八不共一切佛法，为欲成熟一切众生广大善根胜资粮故，如来种性无断绝故，速诣道场转于法轮，蔽诸魔宫，摧伏异论，作善丈夫，大师子吼，为诸众生演说妙法，随其乐欲，随其志愿，随其发趣正解脱故，皆令趣于阿耨多罗三藐三菩提。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;一切菩萨，&nbsp;不住诸法，&nbsp;于佛法中，&nbsp;无所安立。</p>
<p style="text-align: left">
	　　一切菩萨，&nbsp;无安立故，&nbsp;于佛法中，&nbsp;无畏发趣。</p>
<p style="text-align: left">
	　　一切菩萨，&nbsp;见诸佛法，&nbsp;无住无处，&nbsp;妙善安立。</p>
<p style="text-align: left">
	　　一切菩萨，&nbsp;不住于处，&nbsp;能见诸法，&nbsp;无住无退。</p>
<p style="text-align: left">
	　　一切菩萨，&nbsp;见法无住，&nbsp;不动佛法，&nbsp;不求佛法。</p>
<p style="text-align: left">
	　　一切菩萨，&nbsp;见法不异，&nbsp;不动佛法，&nbsp;亦不推寻。</p>
<p style="text-align: left">
	　　一切菩萨，&nbsp;见法如是，&nbsp;于法善巧，&nbsp;方便而住。</p>
<p style="text-align: left">
	　　一切菩萨，&nbsp;见常平等，&nbsp;不住佛法，&nbsp;亦非不住；</p>
<p style="text-align: left">
	　　常无住处，&nbsp;亦非无处；&nbsp;常不分别，&nbsp;非不分别；</p>
<p style="text-align: left">
	　　种种分别，&nbsp;常无所有。</p>
<p style="text-align: left">
	　　一切菩萨，&nbsp;无住相应，&nbsp;于诸时处，&nbsp;而无所动。</p>
<p style="text-align: left">
	　　一切菩萨，&nbsp;于法理趣，&nbsp;平等住时，&nbsp;名为善住。</p>
<p style="text-align: left">
	　　一切菩萨，&nbsp;于法理趣，&nbsp;不见少法，&nbsp;可平等住。</p>
<p style="text-align: left">
	　　一切菩萨，&nbsp;能见诸法，&nbsp;无有处所，&nbsp;亦不离处，</p>
<p style="text-align: left">
	　　得无所动，&nbsp;亦无亲近。</p>
<p style="text-align: left">
	　　一切菩萨，&nbsp;于一切法，&nbsp;理趣善巧，&nbsp;方便安住，</p>
<p style="text-align: left">
	　　住无所住，&nbsp;名为菩萨。</p>
<p style="text-align: left">
	　　一切菩萨，&nbsp;不于少法，&nbsp;若去若来，&nbsp;分别而住，</p>
<p style="text-align: left">
	　　尔时乃住，&nbsp;诸法理趣。</p>
<p style="text-align: left">
	　　一切菩萨，&nbsp;于法理趣，&nbsp;种种安住，&nbsp;能起无边，</p>
<p style="text-align: left">
	　　大法光明；&nbsp;以法光明，&nbsp;住平等见，&nbsp;见一切法，</p>
<p style="text-align: left">
	　　及法理趣，&nbsp;如净虚空，&nbsp;如影如像，&nbsp;平等无垢。</p>
<p style="text-align: left">
	　　一切菩萨，&nbsp;于见了知，&nbsp;亦无了知，&nbsp;远离自性。</p>
<p style="text-align: left">
	　　一切菩萨，&nbsp;如是观察，&nbsp;于一切法，&nbsp;理趣而住；</p>
<p style="text-align: left">
	　　能于法界，&nbsp;坚固勤修，&nbsp;说名法界，&nbsp;理趣方便。</p>
<p style="text-align: left">
	　　一切菩萨，&nbsp;不住法界，&nbsp;观诸法界，&nbsp;毕竟非有。</p>
<p style="text-align: left">
	　　一切菩萨，&nbsp;决了法界，&nbsp;见一切法，&nbsp;如虚空风，</p>
<p style="text-align: left">
	　　无有安立，&nbsp;遍一切处；&nbsp;法界亦尔，&nbsp;遍一切处。</p>
<p style="text-align: left">
	　　法界难思，&nbsp;无可示现，&nbsp;于诸智者，&nbsp;不作亲近。</p>
<p style="text-align: left">
	　　无示现界，&nbsp;乃为法界。&nbsp;无有住处，&nbsp;名为住者。</p>
<p style="text-align: left">
	　　法界无生，&nbsp;无命无老，&nbsp;无死无沉，&nbsp;亦无出离。</p>
<p style="text-align: left">
	　　法界难思，&nbsp;无来无去。&nbsp;法界非蕴，&nbsp;非界非处，</p>
<p style="text-align: left">
	　　亦不离处，&nbsp;而无所动。&nbsp;法界如如，&nbsp;自性非有。</p>
<p style="text-align: left">
	　　一切菩萨，&nbsp;如是了知，&nbsp;法界难思，&nbsp;得法光明。</p>
<p style="text-align: left">
	　　由是发趣，&nbsp;往诣道场，&nbsp;而于佛法，&nbsp;无有疑惑。</p>
<p style="text-align: left">
	　　不为所动，&nbsp;以法光明，&nbsp;令诸众生，&nbsp;获大安乐。&rdquo;</p>
<p style="text-align: left">
	　　&ldquo;无边慧，诸菩萨摩诃萨，能于如是甚深之法，勤修行者，乃得如是大法光明；以此智慧，而发趣于阿耨多罗三藐三菩提。</p>
		

	
	

		</div></div><hr><script charset='utf-8' src='../../js/footer.js'></script></body></html>