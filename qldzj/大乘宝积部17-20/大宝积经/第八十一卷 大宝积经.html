<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八十一卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八十一卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八十一卷 大宝积经&nbsp;&nbsp;</strong></p>
<p style="text-align: left">
	　　隋北<a>天竺</a><a>三藏</a>阇那崛多译</p>
<p style="text-align: left">
	　　护国<a>菩萨</a>会第十八之二</p>
<p style="text-align: left">
	　　尔时，佛复告护国言：&ldquo;护国，我念往昔过无量阿僧祇劫，复过阿僧祇不可称量、不可思惟、无有譬喻、不可计算、不可得说，是时有佛出世，名曰成利慧多陀阿伽度、阿罗诃、三藐三<a>佛陀</a>、明行足、善逝、<a>世间</a>解、无上士、调御丈夫、<a>天人</a>师、佛<a>世尊</a>。尔时，有王名曰焰意。护国，彼焰意王治化之时，此阎浮提纵广一万六千由旬。护国，彼时此阎浮提内有二万诸城，彼一一城有千俱致家。护国，时彼焰意王自所住城名曰宝光明，东西十二由旬，南北七由旬，七宝所成，宝墙七重以为围绕，一一墙间相去八步牢固难坏。护国，彼国众生<a>寿命</a>十俱致那由他岁。</p>
<p style="text-align: left">
	　　&ldquo;护国，尔时彼焰意王，初生一子名曰福焰，端正殊特，身色具足，世间无双，瞻者无厌。护国，时彼王子初生之日，于其生处有七宝藏自然出现；其王宫内亦有七宝藏，自然出现上高七人。护国，彼王子生时，阎浮提内一切众生，皆大<a>欢喜</a>，踊跃无量。若有众生被系闭牢狱，枷锁著身者，自然<a>解脱</a>。护国，彼福焰王子世间所有工巧术艺，于七日内皆悉学成。</p>
<p style="text-align: left">
	　　&ldquo;护国，彼福焰王子于日初分，时有净居诸天，来告彼王子言：&lsquo;童子，汝莫放逸，应善观无常！童子，命不久停，至于后世如是速疾，恒须观察生大怖畏！造业必受，如影随形。&rsquo;时净居诸天，复为童子说此偈言：</p>
<p style="text-align: left">
	　　&ldquo;&lsquo;童子谨慎莫放逸，&nbsp;亦莫随顺放逸者，</p>
<p style="text-align: left">
	　　弃舍放逸佛所赞，&nbsp;若受放逸诸佛诃。</p>
<p style="text-align: left">
	　　常自调顺不放逸，&nbsp;一切能施无妒嫉，</p>
<p style="text-align: left">
	　　慈悲念于诸众生，&nbsp;彼人不久当作佛。</p>
<p style="text-align: left">
	　　过去无量佛，&nbsp;现在及未来，</p>
<p style="text-align: left">
	　　一切从善起，&nbsp;住不放逸道。</p>
<p style="text-align: left">
	　　饮食及衣服，&nbsp;金银璎珞等，</p>
<p style="text-align: left">
	　　俱致劫布施，&nbsp;为求无上道。</p>
<p style="text-align: left">
	　　手足耳鼻等，&nbsp;求者欢喜施，</p>
<p style="text-align: left">
	　　真心求功德，&nbsp;不久得成佛。</p>
<p style="text-align: left">
	　　王位威势力，&nbsp;妻子及眷属，</p>
<p style="text-align: left">
	　　有为如幻化，&nbsp;速舍莫恋著。</p>
<p style="text-align: left">
	　　寿命不久停，&nbsp;如坏器易坏，</p>
<p style="text-align: left">
	　　假借世不久，&nbsp;此亦无常定。</p>
<p style="text-align: left">
	　　父母及眷属，&nbsp;恶道无能救，</p>
<p style="text-align: left">
	　　众生造<a>善恶</a>，&nbsp;如影恒逐形。</p>
<p style="text-align: left">
	　　多求于欲海，&nbsp;相害不为利，</p>
<p style="text-align: left">
	　　而无济拔者，&nbsp;虚受疲劳苦。</p>
<p style="text-align: left">
	　　今欲作他利，&nbsp;求寂无上道，</p>
<p style="text-align: left">
	　　干枯皮肉髓，&nbsp;汝莫以为苦。</p>
<p style="text-align: left">
	　　诸佛出世难，&nbsp;寂灭法难闻，</p>
<p style="text-align: left">
	　　勤事善知识，&nbsp;能破诸魔众。</p>
<p style="text-align: left">
	　　舍离恶知识，&nbsp;能住于正道，</p>
<p style="text-align: left">
	　　遮蔽恶邪径，&nbsp;善哉精进住。</p>
<p style="text-align: left">
	　　汝莫惜身命，&nbsp;持心如金刚，</p>
<p style="text-align: left">
	　　正问诸师道，&nbsp;莫舍正信意。</p>
<p style="text-align: left">
	　　一切过去佛，&nbsp;常乐阿兰若，</p>
<p style="text-align: left">
	　　汝应顺彼学，&nbsp;应乐在空闲。</p>
<p style="text-align: left">
	　　弃舍于恩爱，&nbsp;妻子眷属等，</p>
<p style="text-align: left">
	　　己身及寿命，&nbsp;以求广大智。&rsquo;&rdquo;</p>
<p style="text-align: left">
	　　尔时，世尊复告护国菩萨言：&ldquo;善男子，其福焰王子从彼诸天闻此偈已，于十年内未曾睡眠，未曾戏笑，未曾歌舞，未曾喜乐，未曾踊跃，未曾放逸，不入园苑，不乐眷属，不贪王位，于资财城郭不生乐心。如是一切内外诸物皆悉弃舍，唯入<a>禅定</a>住于静室而自思惟：&lsquo;一切法无常，无强无力，无有坚牢，暂现而灭。王位无味，无有<a>自在</a>，恩爱别离，怨憎相会，无可贪著。妄生爱乐皆由愚痴，虚妄诳惑无一实也。唯有解脱寂灭为乐，而诸凡夫愚痴所醉，常乐处之，横生优劣之相。我今在此凡愚众中，应住默然，思不放逸。&rsquo;</p>
<p style="text-align: left">
	　　&ldquo;护国，尔时彼焰意大王，为此童子更别立城名胜喜乐，有七重宝墙以为围绕。其城南北有七百街巷。其街墙壁七宝所成，金铃罗网以覆其上，更以真珠众宝罗网重覆其上。一一巷首皆有八万四千宝柱，于诸宝柱上系六万宝绳共相钩连。诸宝绳间悬十四俱致宝多罗树，微风吹动出妙音声，犹如百千音乐不鼓自鸣。一一诸街巷首，安置五百童女，盛壮少年善解歌舞，为一切众生爱乐之故。其焰意王，复更告令一切：&lsquo;汝等诸人从今已去，昼夜莫作余事，唯作歌舞嬉戏，令诸众生欢喜受乐，四方来者悉令欢喜，乃至不听出一粗言。&rsquo;欲令王子心生爱乐，复于巷首安置种种布施之具，所谓衣服、饮食、璎珞、床敷、毡褥、车乘、辇舆、象马牛羊、五行之具，金、银、琉璃、砗磲、玛瑙、珊瑚、琥珀、真珠等宝，涂香、末香、<a>烧香</a>、薰香、种种华鬘等。若须衣者与衣，须食与食，须饮与饮，须乘与乘，随其所须而施与之。更于处处安诸珍宝等聚，拟诸众人之所受用。又于城中造作宫殿，拟为王子游戏之处，其地皆以众宝间错。于其城上起大高楼众宝庄严。于城中央造一大殿，殿内安置千万床敷。于殿四边造诸园苑，其园苑内有诸树木，一切华果诸喜乐树具足充满。</p>
<p style="text-align: left">
	　　&ldquo;护国，彼园苑中造七宝池，其池四面有四宝阶道。何等为四？所谓金、银、琉璃、玻瓈。于一方面有二师子百宝所成，彼二师子各吐香水入彼池内。其池四边复各有二宝师子，各各引水而出其池。常有优钵罗华、波头摩华、俱物头华、奔陀利华。其池四岸宝树围绕，复有树木诸华果等周匝遍满。复有八百宝树，是诸宝树以诸宝绳共相连系，一一宝树各悬缯幡。其池四面，复有亿数宝多罗树。于其树间系以宝绳悬诸金铃，微风吹动出微妙音，如百千乐不鼓自鸣。恐诸埃尘，以大宝网弥覆地上。于彼殿内安置千万七宝床敷，诸宝床上各敷五百种褥。于殿中间敷一高座，其座七宝所成高于七人，复于座上敷八万俱致微妙衣服。其高座前置宝香炉，烧沉水香，夜三昼三散诸名华。以金罗网弥覆殿上，其罗网边悬金莲华，复以真珠罗网覆金网上。复有八万明净珍宝以为光明。于其园内又置九百万宝聚，一一宝聚高一由旬，出大光明照彼世界。</p>
<p style="text-align: left">
	　　&ldquo;护国，于彼园内复有诸鸟，所谓鹦鹉、鸲鹆、鸿鹤、俱系罗鸟、孔雀、鹅、雁，及以鸳鸯、俱那罗鸟、迦陵频迦鸟、命命鸟。彼等诸鸟若欲鸣时，皆作人声微妙和雅，犹如诸天欢喜园内诸鸟之音，凡所出声皆欲令王子生欢喜故。又复别为王子建立厨膳，日别办具五百种味以供王子。尔时，大王又敕国内诸城邑一切童子，普告令集童子之数，凡有八十俱致。其诸童子，或年始二十，或有过者，悉能善解一切工巧伎艺严饰鲜洁，皆令入于胜喜乐城。而彼童子等各有父母，复将千万俱致婇女，拟诸童子驱驰使役；童子眷属亦皆奉献千万童女以为给使；乃至国内大富长者及以人民，亦各送千万俱致婇女。是诸婇女年始十六，不长不短，不白不黑，不粗不细，皆悉端正世间无比，善解音乐及以歌舞，善於戏笑，言语调柔，颜色和悦，若老若少皆能慰喻，一切伎能悉善通达身相具足，其口香气如优钵罗华，身诸毛孔出栴<a>檀香</a>，微妙清洁犹如天女。福焰王子处此宫内，婇女众等常作音乐种种供养。尔时，王子闻此音乐已，作如是念：&lsquo;今者此等为我作大怨仇，夺我善法，我应弃舍。&rsquo;王子尔时见诸乐事不喜不乐。譬如丈夫临被刑戮，虽见<a>色欲</a>不生欢喜；如是，如是，福焰王子，在彼女众之时心无欢喜，在彼城内与诸眷属同会聚集亦不欢喜。从是已来经于十年，不取色相，不取声香味触等相，唯作是念：&lsquo;我今何时脱此怨仇？我于何时行不放逸，当得解脱？&rsquo;尔时，诸女白焰意王言：&lsquo;大天，当知今此王子共我等聚，不相喜乐，亦不受乐。&rsquo;&rdquo;</p>
<p style="text-align: left">
	　　佛言：&ldquo;护国，尔时焰意王，与八万小王前后围绕，诣向福焰王子所；到已，流泪满面遍身，战掉不能自胜，忧愁苦恼迷闷躄地，须臾复起，起向福焰王子，而说偈言：</p>
<p style="text-align: left">
	　　&ldquo;&lsquo;汝有最妙大果报，&nbsp;有谁为汝作不善，</p>
<p style="text-align: left">
	　　而不受于最胜乐？</p>
<p style="text-align: left">
	　　汝不受乐我忧苦，&nbsp;愿汝受乐施我喜，</p>
<p style="text-align: left">
	　　若有触扰向我说，&nbsp;我能与彼极重罪。</p>
<p style="text-align: left">
	　　汝观此城妙莲华，&nbsp;是我思惟为汝作，</p>
<p style="text-align: left">
	　　世间所少速当说，&nbsp;我能示现如帝释。</p>
<p style="text-align: left">
	　　汝今面目如青莲，&nbsp;云何颦眉不畅适？</p>
<p style="text-align: left">
	　　今此婇女甚殊特，&nbsp;微妙清净等诸天，</p>
<p style="text-align: left">
	　　各各善解诸伎术，&nbsp;歌舞音乐悉能通。</p>
<p style="text-align: left">
	　　汝应与此相娱乐，&nbsp;云何忧愁如毒箭？</p>
<p style="text-align: left">
	　　汝今应当快受乐，&nbsp;非是忧愁苦恼时。</p>
<p style="text-align: left">
	　　园林池苑甚茂盛，&nbsp;华果枝叶郁扶疏，</p>
<p style="text-align: left">
	　　宽博如天妙果林，&nbsp;汝今正是上年时，</p>
<p style="text-align: left">
	　　颜色憔悴如枯华，&nbsp;但应受乐莫忧苦。</p>
<p style="text-align: left">
	　　流泉浴池犹如天，&nbsp;微妙香水洗浴身，</p>
<p style="text-align: left">
	　　诸华开敷群蜂绕，&nbsp;汝今云何不爱乐？</p>
<p style="text-align: left">
	　　鹅雁鹦鹉及鸿鹤，&nbsp;命命俱那微妙声，</p>
<p style="text-align: left">
	　　香山雪山无有异，&nbsp;谁有见闻不爱乐？</p>
<p style="text-align: left">
	　　众宝胜殿真珠网，&nbsp;琉璃严净如天宫，</p>
<p style="text-align: left">
	　　宝座庄严妙衣覆，&nbsp;金铃罗网出妙音。</p>
<p style="text-align: left">
	　　种种音声甚殊特，&nbsp;街衢道路及巷首，</p>
<p style="text-align: left">
	　　千数婇女作音乐，&nbsp;犹如喜园天玉女，</p>
<p style="text-align: left">
	　　何故迷乱不受乐？&nbsp;童子婇女如天身，</p>
<p style="text-align: left">
	　　为汝受乐故聚集，&nbsp;父母为汝泣堕泪，</p>
<p style="text-align: left">
	　　我如丧失所爱子，&nbsp;愁忧怅快何可住？&rsquo;</p>
<p style="text-align: left">
	　　&ldquo;尔时，福焰王子以偈报父王言：</p>
<p style="text-align: left">
	　　&ldquo;&lsquo;如彼具足功德者，&nbsp;观诸有为<a>生死</a>苦，</p>
<p style="text-align: left">
	　　厌离烦恼欲求脱，&nbsp;弃舍一切世间欲。</p>
<p style="text-align: left">
	　　见诸众生没死网，&nbsp;常求解脱远欲乐，</p>
<p style="text-align: left">
	　　思惟菩提最为胜，&nbsp;唯愿父王听我说。</p>
<p style="text-align: left">
	　　无人为我作恶事，&nbsp;我自不乐诸欲乐，</p>
<p style="text-align: left">
	　　一切恩爱如怨仇，&nbsp;增长烦恼向恶趣。</p>
<p style="text-align: left">
	　　此诸婇女愚人乐，&nbsp;增长魔业系缚缠，</p>
<p style="text-align: left">
	　　远离功德增不善，&nbsp;又令未来堕恶趣。</p>
<p style="text-align: left">
	　　诸圣呵责此五欲，&nbsp;我今云何乐苦本？</p>
<p style="text-align: left">
	　　如此婇女假外色，&nbsp;唯有皮囊盛筋骨，</p>
<p style="text-align: left">
	　　肉血屎尿内不净，&nbsp;此真死尸云何乐？</p>
<p style="text-align: left">
	　　歌舞音乐伎术等，&nbsp;如幻如梦诳愚痴，</p>
<p style="text-align: left">
	　　愚痴分别失正道，&nbsp;我岂随顺作爱业？</p>
<p style="text-align: left">
	　　园林华果至冬时，&nbsp;枯瘁萎黄皆堕落，</p>
<p style="text-align: left">
	　　无常散坏不久留，&nbsp;寿命无定痴放逸。</p>
<p style="text-align: left">
	　　心如大海不知足，&nbsp;恩爱增长求无厌，</p>
<p style="text-align: left">
	　　常为诸欲相残害，&nbsp;我如须弥风不动。</p>
<p style="text-align: left">
	　　父母兄弟姊妹等，&nbsp;妻子朋友诸眷属，</p>
<p style="text-align: left">
	　　王位百官及势力，&nbsp;若堕恶道无能救。</p>
<p style="text-align: left">
	　　我等今者如草露，&nbsp;亦如电光不暂停，</p>
<p style="text-align: left">
	　　心意散乱无定所，&nbsp;思惟见是不放逸。</p>
<p style="text-align: left">
	　　咄哉少年不久住！&nbsp;咄哉寿命如浚流！</p>
<p style="text-align: left">
	　　咄哉有为如浮云！&nbsp;咄哉<a>三界</a>求王位！</p>
<p style="text-align: left">
	　　智者来教莫放逸，&nbsp;无有菩萨贪世间，</p>
<p style="text-align: left">
	　　若欲作佛救拔他，&nbsp;父王放逸不作佛。</p>
<p style="text-align: left">
	　　若随诸欲为爱奴，&nbsp;彼失功德无善路，</p>
<p style="text-align: left">
	　　若于今身贪<a>杀生</a>，&nbsp;如鸟在网欲求活。</p>
<p style="text-align: left">
	　　境界犹如恶毒蛇，&nbsp;诸阴犹如怨害贼，</p>
<p style="text-align: left">
	　　其心著有无利益，&nbsp;犹如空村无依怙。</p>
<p style="text-align: left">
	　　父王园林如毒树，&nbsp;无常瀑水悉漂没，</p>
<p style="text-align: left">
	　　我今云何而可乐？&nbsp;我见世间无正行，</p>
<p style="text-align: left">
	　　犹如劫尽盛火燃，&nbsp;众生于中受大苦，</p>
<p style="text-align: left">
	　　我为是等解脱故，&nbsp;当速成办<a>如法</a>船。</p>
<p style="text-align: left">
	　　众生久睡无<a>自觉</a>，&nbsp;病来长久我欲治，</p>
<p style="text-align: left">
	　　为拔毒箭令安乐，&nbsp;除彼邪径住正道。</p>
<p style="text-align: left">
	　　系缚三界无能出，&nbsp;我为<a>说法</a>令脱免，</p>
<p style="text-align: left">
	　　众生贫穷无法财，&nbsp;我施善教令其富，</p>
<p style="text-align: left">
	　　恶趣道中迷没者，&nbsp;我当教示以善导。</p>
<p style="text-align: left">
	　　我欲摧拔诸爱树，&nbsp;行诸慈悲燃智灯，</p>
<p style="text-align: left">
	　　令见三界大火聚；&nbsp;又兴慈悲起大云，</p>
<p style="text-align: left">
	　　如波罗蜜普遍覆，&nbsp;利益众生如电光，</p>
<p style="text-align: left">
	　　道品总持以为雨，&nbsp;清凉能灭热恼焰。</p>
<p style="text-align: left">
	　　我为是故生王家，&nbsp;在于有为不乐欲，</p>
<p style="text-align: left">
	　　我为利益众生故，&nbsp;随世受生求菩提。</p>
<p style="text-align: left">
	　　一向不乐诸有乐，&nbsp;父王我在怨仇中，</p>
<p style="text-align: left">
	　　智者云何乐此路？&nbsp;有眼不堕于高岸。</p>
<p style="text-align: left">
	　　若求菩提舍放逸，&nbsp;一切世间顺诸趣，</p>
<p style="text-align: left">
	　　唯我当欲逆彼行，&nbsp;大王我言终不虚。</p>
<p style="text-align: left">
	　　唯愿父王还本宫，&nbsp;愿舍世间王位等，</p>
<p style="text-align: left">
	　　随彼须者所受用。&nbsp;若受放逸贪王位，</p>
<p style="text-align: left">
	　　亿数王位我不欲；&nbsp;若处宫内无得道，</p>
<p style="text-align: left">
	　　唯当寂静<a>无畏</a>处；&nbsp;若乐五欲无能办，</p>
<p style="text-align: left">
	　　我向山林处寂静，&nbsp;至于彼所求菩提。</p>
<p style="text-align: left">
	　　三世如来在兰若，&nbsp;正觉菩提不在欲。&rsquo;&rdquo;</p>
<p style="text-align: left">
	　　尔时，世尊说此偈已，告护国菩萨言：&ldquo;善男子，尔时彼福焰王子为父王说偈已，在于宫殿与诸婇女，相随经行而心不安，唯住三种威仪而住。何谓为三？所谓若行、若住、若坐而不眠卧，处在高楼第八重上，夜半时间于上空中，见净居诸天在空而行，赞佛功德乃至法僧功德。护国，时彼福焰王子，闻彼诸天赞叹佛已，身毛皆竖，遍体战栗，合十指掌，以偈告彼诸天言：</p>
<p style="text-align: left">
	　　&ldquo;&lsquo;善哉诸天辈，&nbsp;怜愍我等苦，</p>
<p style="text-align: left">
	　　莫生疲倦心，&nbsp;我欲有所问，</p>
<p style="text-align: left">
	　　汝行于<a>虚空</a>，&nbsp;赞叹谁功德？</p>
<p style="text-align: left">
	　　我闻此赞声，&nbsp;心生大欢喜。&rsquo;&rdquo;</p>
<p style="text-align: left">
	　　佛告护国：&ldquo;尔时，彼天以偈报福焰王子言：</p>
<p style="text-align: left">
	　　&ldquo;&lsquo;童子汝不闻，&nbsp;如来出兴世，</p>
<p style="text-align: left">
	　　佛名吉利意，&nbsp;无归为作归。</p>
<p style="text-align: left">
	　　能知人心行，&nbsp;福智具足满，</p>
<p style="text-align: left">
	　　圣众具禅定，&nbsp;百千那由他。&rsquo;</p>
<p style="text-align: left">
	　　&ldquo;尔时，福焰王子复以偈告彼诸天言：</p>
<p style="text-align: left">
	　　&ldquo;&lsquo;我未睹彼色，&nbsp;汝为我说相，</p>
<p style="text-align: left">
	　　我若得见闻，&nbsp;问彼菩提道。</p>
<p style="text-align: left">
	　　云何化众生？&nbsp;云何当来世，</p>
<p style="text-align: left">
	　　于众生中尊？&nbsp;为我解说之。&rsquo;</p>
<p style="text-align: left">
	　　&ldquo;尔时，净居诸天以偈报福焰王子言：</p>
<p style="text-align: left">
	　　&ldquo;&lsquo;世尊发润泽，&nbsp;右旋而青色，</p>
<p style="text-align: left">
	　　顶高如雪山，&nbsp;白毫等净日。</p>
<p style="text-align: left">
	　　清净如琉璃，&nbsp;妙色而右旋，</p>
<p style="text-align: left">
	　　耳目甚修广，&nbsp;色如青莲华。</p>
<p style="text-align: left">
	　　方颊如师子，&nbsp;唇如频婆果，</p>
<p style="text-align: left">
	　　口齿甚齐密，&nbsp;清净如珂雪。</p>
<p style="text-align: left">
	　　具足满四十，&nbsp;四牙甚锋利，</p>
<p style="text-align: left">
	　　舌长能覆面，&nbsp;威德大自在。</p>
<p style="text-align: left">
	　　为诸众生等，&nbsp;放亿数光明，</p>
<p style="text-align: left">
	　　遍满三千界，&nbsp;干竭诸恶道。</p>
<p style="text-align: left">
	　　无上最胜尊，&nbsp;妙声覆真实，</p>
<p style="text-align: left">
	　　能令闻者喜，&nbsp;满诸众生愿。</p>
<p style="text-align: left">
	　　胜彼如意珠，&nbsp;不缺减功德，</p>
<p style="text-align: left">
	　　随顺于道分，&nbsp;庄严于法鬘。</p>
<p style="text-align: left">
	　　音声百千种，&nbsp;演畅无虚说，</p>
<p style="text-align: left">
	　　胜于一切天，&nbsp;过诸梵天音。</p>
<p style="text-align: left">
	　　他闻发欢喜，&nbsp;胜诸紧陀罗，</p>
<p style="text-align: left">
	　　迦陵俱翅罗，&nbsp;鸳鸯及鸿鹤。</p>
<p style="text-align: left">
	　　俱那罗梵声，&nbsp;和合种种声，</p>
<p style="text-align: left">
	　　音词不杂乱，&nbsp;能令义显现，</p>
<p style="text-align: left">
	　　妙净如琉璃，&nbsp;能令智者乐，</p>
<p style="text-align: left">
	　　教令发道心，&nbsp;心净生踊跃，</p>
<p style="text-align: left">
	　　随顺他心智，&nbsp;能决疑者问。</p>
<p style="text-align: left">
	　　彼尊法王者，&nbsp;自在大世尊，</p>
<p style="text-align: left">
	　　有是胜法音，&nbsp;项直肩<a>圆满</a>，</p>
<p style="text-align: left">
	　　肘臂佣过膝，&nbsp;指掌缦网长。</p>
<p style="text-align: left">
	　　七处皆平满，&nbsp;慈悲举胜手，</p>
<p style="text-align: left">
	　　安慰诸众生，&nbsp;身色如真金。</p>
<p style="text-align: left">
	　　一一毛右旋，&nbsp;脐轮深且密，</p>
<p style="text-align: left">
	　　阴藏如马王，&nbsp;髀如象王鼻，</p>
<p style="text-align: left">
	　　鹿王纤长膞，&nbsp;足下莲华文，</p>
<p style="text-align: left">
	　　千辐网具足，&nbsp;回顾如象王，</p>
<p style="text-align: left">
	　　游步如师子，&nbsp;举身皆相称。</p>
<p style="text-align: left">
	　　犹如释天杖，&nbsp;空中雨天华，</p>
<p style="text-align: left">
	　　于上变成盖，&nbsp;去住恒随逐。</p>
<p style="text-align: left">
	　　法王希有事，&nbsp;若得利无利。</p>
<p style="text-align: left">
	　　若得乐及苦，&nbsp;若得名不名，</p>
<p style="text-align: left">
	　　若赞若毁呰，&nbsp;一切无染著。</p>
<p style="text-align: left">
	　　犹如华在水，&nbsp;亦如师子王，</p>
<p style="text-align: left">
	　　众生中无比。&rsquo;&rdquo;</p>
<p style="text-align: left">
	　　尔时，世尊告护国菩萨言：&ldquo;护国，尔时福焰王子，从彼诸天闻说叹佛功德乃至法僧功德已，欢喜踊跃，不能自胜。护国，尔时福焰王子，复作是念：&lsquo;如是诸佛世尊，有如是大众，成就如是觉证最胜妙法。如是圣众<a>弟子</a>成就我不得见，我今值遇生死诸恶苦恼，如是生死无有义利。诸凡夫辈执著我见，在家多诸过患贪欲无厌，智者呵毁，放逸无明黑暗之所覆蔽；如是诸行难可穿彻，如是识心甚难降伏，如是名色甚深难觉，如是六入而不自在，如是恶触果报受持，如是愚痴多诸过患，如是渴爱坚缚不舍，如是诸取甚难舍离，如是诸有无有圣道，如是生者甚难解脱，如是老者能坏少年，如是病者损减壮色，如是死者无有润泽，如是生者多诸衰恼，如是往来无有利益，如是微妙如来正教甚可爱乐。何可以爱好故，为诸烦恼迷惑其心，为诸恶觉浊乱不净，心常放逸，常与愚痴等辈而为朋友，不善思惟心常染著，烦恼生死乐恶知识。常与如是诸恶俱者，尚不能办世间净善，何况能得阿耨多罗三藐三菩提也？如我今者，即于此楼东面投身而去；若从门出，恐诸眷属为作障碍。&rsquo;&rdquo;</p>
<p style="text-align: left">
	　　佛告护国：&ldquo;尔时，福焰王子欲向吉利意如来边，即向彼如来方面绝身，复作是言：&lsquo;若彼如来是一切知见者，亦应念我。&rsquo;护国，尔时吉利意如来阿罗呵三藐三佛陀，即伸右手放大光明，照福焰王子；即于光中出一莲华，大如车轮有百千叶，然彼莲华放百千光明，其光明盛照福焰王子身。尔时，福焰王子即自见身处彼莲华，既住华中合十指掌，曲躬向吉利意如来多陀阿伽度阿罗呵三藐三佛陀，口三唱言：&lsquo;南无佛陀耶！南无佛陀耶！&rsquo;护国，尔时吉利意如来还摄光明，福焰王子即乘<a>佛光</a>至如来前，举身投地如大树倒，礼彼如来一千拜已。护国，尔时福焰王子，以偈白世尊言：</p>
<p style="text-align: left">
	　　&ldquo;&lsquo;我久得重病，&nbsp;今值大医王，</p>
<p style="text-align: left">
	　　于苦厄难中，&nbsp;世尊济拔我。</p>
<p style="text-align: left">
	　　愿尊为我说，&nbsp;云何住法中，</p>
<p style="text-align: left">
	　　当得大福利？&nbsp;唯愿尊显说。</p>
<p style="text-align: left">
	　　世尊我于先，&nbsp;夜半诸天来，</p>
<p style="text-align: left">
	　　教我莫放逸；&nbsp;闻此天教已，</p>
<p style="text-align: left">
	　　恐怖来此处，&nbsp;今问大世尊，</p>
<p style="text-align: left">
	　　云何不放逸？</p>
<p style="text-align: left">
	　　我今失正道，&nbsp;愿为作商主！</p>
<p style="text-align: left">
	　　我今如生盲，&nbsp;愿为我作眼！</p>
<p style="text-align: left">
	　　我今临险岸，&nbsp;愿尊救济度！</p>
<p style="text-align: left">
	　　唯愿大慈悲，&nbsp;令我生正信！</p>
<p style="text-align: left">
	　　如病困笃者，&nbsp;愿尊速疗治！</p>
<p style="text-align: left">
	　　我今如贫人，&nbsp;愿尊见摄受！</p>
<p style="text-align: left">
	　　我今被系缚，&nbsp;愿尊能为解！</p>
<p style="text-align: left">
	　　我心大疑惑，&nbsp;愿决我痴网！</p>
<p style="text-align: left">
	　　示我<a>修行</a>处，&nbsp;云何得菩提！</p>
<p style="text-align: left">
	　　我今没大水，&nbsp;愿示度济我！</p>
<p style="text-align: left">
	　　我处大闇中，&nbsp;愿燃大法炬！</p>
<p style="text-align: left">
	　　我身有大疮，&nbsp;愿治速令差！</p>
<p style="text-align: left">
	　　我身有毒箭，&nbsp;愿尊能为拔！</p>
<p style="text-align: left">
	　　常堕诸恶道，&nbsp;愿慈救济我！</p>
<p style="text-align: left">
	　　诸有执著者，&nbsp;回邪住正道，</p>
<p style="text-align: left">
	　　我没忧戚河，&nbsp;愿度至<a>彼岸</a>，</p>
<p style="text-align: left">
	　　得住八圣道！</p>
<p style="text-align: left">
	　　我寿命短促，&nbsp;求善多障碍，</p>
<p style="text-align: left">
	　　愿从今去后，&nbsp;得住真如命！</p>
<p style="text-align: left">
	　　我今身闲静，&nbsp;已离于诸难，</p>
<p style="text-align: left">
	　　作福必获报，&nbsp;愿为我决疑！</p>
<p style="text-align: left">
	　　世尊为我说，&nbsp;菩萨不放逸，</p>
<p style="text-align: left">
	　　而向无上道，&nbsp;未来证菩提，</p>
<p style="text-align: left">
	　　能解诸有缚。&rsquo;&rdquo;</p>
<p style="text-align: left">
	　　尔时，佛告护国菩萨言：&ldquo;护国，尔时吉利意如来，知福焰王子心已，为其广说诸菩萨行。其福焰王子，闻此法已即得陀罗尼，名曰解脱；亦得五<a>神通</a>，即时上升虚空化作众华，以散佛上如是重散。护国，尔时福焰王子，从空下已，即以偈赞彼吉利意如来言：</p>
<p style="text-align: left">
	　　&ldquo;&lsquo;敬礼金色尊，&nbsp;面净如满月，</p>
<p style="text-align: left">
	　　敬礼智无比，&nbsp;离垢三界尊。</p>
<p style="text-align: left">
	　　发净光润泽，&nbsp;顶高如须弥，</p>
<p style="text-align: left">
	　　观者无厌足，&nbsp;眉间白毫相。</p>
<p style="text-align: left">
	　　清净妙光明。&nbsp;目如青莲华，</p>
<p style="text-align: left">
	　　微妙甚殊特，&nbsp;慈悲心哀愍，</p>
<p style="text-align: left">
	　　观示诸世间。&nbsp;如来广长舌，</p>
<p style="text-align: left">
	　　软薄如赤铜，&nbsp;出能遍覆面，</p>
<p style="text-align: left">
	　　说法教道众，&nbsp;敬礼微妙声。</p>
<p style="text-align: left">
	　　齿白如珂雪，&nbsp;坚实如金刚，</p>
<p style="text-align: left">
	　　齐密具四十；&nbsp;熙怡微笑时，</p>
<p style="text-align: left">
	　　<a>教化</a>无量众，&nbsp;敬礼美实言。</p>
<p style="text-align: left">
	　　尊色世无比，&nbsp;放光照诸刹，</p>
<p style="text-align: left">
	　　梵天及护世，&nbsp;彼光悉不现。</p>
<p style="text-align: left">
	　　鹿王纤佣膊，&nbsp;行步如象王，</p>
<p style="text-align: left">
	　　亦复如师子，&nbsp;安祥游步时，</p>
<p style="text-align: left">
	　　地动诸山震。&nbsp;世尊具身相，</p>
<p style="text-align: left">
	　　皮肤软妙泽，&nbsp;身如紫金色，</p>
<p style="text-align: left">
	　　威光无与比，&nbsp;观者无厌足。</p>
<p style="text-align: left">
	　　苦行无数劫，&nbsp;乐施无疲倦。</p>
<p style="text-align: left">
	　　慈心向众生，&nbsp;故礼大悲父。</p>
<p style="text-align: left">
	　　尊常乐施戒，&nbsp;坚住忍精进，</p>
<p style="text-align: left">
	　　禅定及般若，&nbsp;总持智无比，</p>
<p style="text-align: left">
	　　是故我敬礼。&nbsp;世尊说法时，</p>
<p style="text-align: left">
	　　降伏诸外道，&nbsp;处众如师子，</p>
<p style="text-align: left">
	　　医王除三垢，&nbsp;闻者皆欢喜，</p>
<p style="text-align: left">
	　　是故我今礼。&nbsp;身口意清净，</p>
<p style="text-align: left">
	　　三界无染著，&nbsp;如莲华处水，</p>
<p style="text-align: left">
	　　尊声如梵天，&nbsp;如迦陵伽音，</p>
<p style="text-align: left">
	　　度过三界岸，&nbsp;是故我敬礼。</p>
<p style="text-align: left">
	　　尊观诸世间，&nbsp;如幻亦如梦，</p>
<p style="text-align: left">
	　　复如伎儿戏，&nbsp;说诸法<a>无我</a>，</p>
<p style="text-align: left">
	　　众生及命者，&nbsp;亦如水中月，</p>
<p style="text-align: left">
	　　空寂无生处。&nbsp;如是知世已，</p>
<p style="text-align: left">
	　　为彼作方便，&nbsp;百千诸法门，</p>
<p style="text-align: left">
	　　慈悲摄教众。&nbsp;众生多诸患，</p>
<p style="text-align: left">
	　　诸毒常炽然，&nbsp;观察热恼已，</p>
<p style="text-align: left">
	　　犹如大医王，&nbsp;常行于世间，</p>
<p style="text-align: left">
	　　拔济无数众，&nbsp;生老病死苦，</p>
<p style="text-align: left">
	　　爱离怨憎会，&nbsp;忧悲苦恼等。</p>
<p style="text-align: left">
	　　观世苦恼已，&nbsp;慈悲能度脱，</p>
<p style="text-align: left">
	　　常行于世间，&nbsp;世界如车轮，</p>
<p style="text-align: left">
	　　天人或畜生，&nbsp;<a>地狱</a>饿鬼中，</p>
<p style="text-align: left">
	　　迷惑无导师，&nbsp;世尊为彼等，</p>
<p style="text-align: left">
	　　示现最胜导。&nbsp;过去有诸佛，</p>
<p style="text-align: left">
	　　法王离世间，&nbsp;亦说此圣道。</p>
<p style="text-align: left">
	　　如今世尊说，&nbsp;清净无秽浊，</p>
<p style="text-align: left">
	　　胜于大梵天，&nbsp;亦胜揵闼婆，</p>
<p style="text-align: left">
	　　及与诸天女。&nbsp;如是等诸音，</p>
<p style="text-align: left">
	　　如来声最胜，&nbsp;为世间解说，</p>
<p style="text-align: left">
	　　真实润益忍，&nbsp;种种方便说，</p>
<p style="text-align: left">
	　　具足诸功德，&nbsp;百千那由数，</p>
<p style="text-align: left">
	　　诸众生闻已，&nbsp;证三乘寂灭。</p>
<p style="text-align: left">
	　　若有供养彼，&nbsp;得胜上妙乐，</p>
<p style="text-align: left">
	　　无量天人等，&nbsp;当得正真道，</p>
<p style="text-align: left">
	　　或得于人王，&nbsp;大富长者等，</p>
<p style="text-align: left">
	　　或领一天下，&nbsp;二三四天下。</p>
<p style="text-align: left">
	　　转轮圣帝王，&nbsp;十善化众生，</p>
<p style="text-align: left">
	　　七宝具足乐，&nbsp;皆由供养佛。</p>
<p style="text-align: left">
	　　或作释梵王，&nbsp;四天大王处，</p>
<p style="text-align: left">
	　　兜率化乐天，&nbsp;他化须夜摩，</p>
<p style="text-align: left">
	　　斯由供养佛，&nbsp;来世作正觉。</p>
<p style="text-align: left">
	　　如是供养佛，&nbsp;或见或闻声，</p>
<p style="text-align: left">
	　　无有空过者，&nbsp;除多众生苦，</p>
<p style="text-align: left">
	　　得证<a>甘露</a>处，&nbsp;最妙无老病。</p>
<p style="text-align: left">
	　　世尊知正道，&nbsp;善说正道处，</p>
<p style="text-align: left">
	　　能断诸恶道，&nbsp;令住无畏路，</p>
<p style="text-align: left">
	　　无垢大圣道，&nbsp;能为众生依。</p>
<p style="text-align: left">
	　　若人求福德，&nbsp;须于佛边种，</p>
<p style="text-align: left">
	　　以是因缘故，&nbsp;当得无尽藏，</p>
<p style="text-align: left">
	　　多数俱致劫，&nbsp;彼福不可尽，</p>
<p style="text-align: left">
	　　乃至未成佛，&nbsp;当得清净刹，</p>
<p style="text-align: left">
	　　微妙如他化，&nbsp;得已大欢喜。</p>
<p style="text-align: left">
	　　彼妙刹土中，&nbsp;所有众生辈，</p>
<p style="text-align: left">
	　　身口意清净，&nbsp;如是等功德，</p>
<p style="text-align: left">
	　　斯由供养佛。&nbsp;若彼众生辈，</p>
<p style="text-align: left">
	　　求天及<a>涅槃</a>，&nbsp;及以人中乐，</p>
<p style="text-align: left">
	　　福报等无量，&nbsp;斯皆不可尽。</p>
<p style="text-align: left">
	　　大名胜供养，&nbsp;复于百刹中，</p>
<p style="text-align: left">
	　　无量百千众，&nbsp;当说大名称，</p>
<p style="text-align: left">
	　　斯由叹佛德。&nbsp;如来除热恼，</p>
<p style="text-align: left">
	　　能令众解脱，&nbsp;慈悲见欢喜。</p>
<p style="text-align: left">
	　　诸根寂清净，&nbsp;人中最胜王，</p>
<p style="text-align: left">
	　　无量功德聚，&nbsp;是故我顶礼。</p>
<p style="text-align: left">
	　　我已得五通，&nbsp;虚空能飞上，</p>
<p style="text-align: left">
	　　听尊妙音声，&nbsp;未来若作佛，</p>
<p style="text-align: left">
	　　为众宣微妙，&nbsp;度脱无量众。</p>
<p style="text-align: left">
	　　我赞功德聚，&nbsp;无垢清净福，</p>
<p style="text-align: left">
	　　天人诸龙等，&nbsp;夜叉乾闼婆，</p>
<p style="text-align: left">
	　　杂类众生辈，&nbsp;来世愿成佛。&rsquo;&rdquo;</p>
<p style="text-align: left">
	　　尔时，世尊说此偈已，复告护国菩萨言：&ldquo;护国，尔时焰意大王，过彼夜已，闻彼童子宫内哭声；闻已驰向胜喜乐城，到已问诸彩女辈言：&lsquo;汝等今者为何哭耶？&rsquo;时彼诸女，白大王言：&lsquo;大王当知，福焰王子于今夜中忽然不见。&rsquo;护国，尔时焰意王闻此语已，迷闷躄地如大树倒，须臾乃起，大声悲泣啼哭懊恼，巡绕彼城经百千匝。</p>
<p style="text-align: left">
	　　&ldquo;护国，尔时彼处护城天神，告焰意王言：&lsquo;大王当知，东方去此，有佛世尊名曰成利慧。大王，王子今在彼处，顶礼承事，供养彼佛世尊。&rsquo;尔时，焰意王闻天告已，即时与童子宫内诸彩女等，及王部从八万四千俱致百千那由他众，向于东方，往诣成利慧如来阿罗呵三藐三佛陀所；到已顶<a>礼佛</a>足，却住一面，以偈叹佛：</p>
<p style="text-align: left">
	　　&ldquo;&lsquo;敬礼功德智慧海，&nbsp;人中丈夫无等等，</p>
<p style="text-align: left">
	　　三界最胜无有比，&nbsp;天王修罗皆供养。</p>
<p style="text-align: left">
	　　众中殊特最极尊，&nbsp;观佛色相无厌足，</p>
<p style="text-align: left">
	　　三十二相庄严身，&nbsp;犹如须弥宝清净。</p>
<p style="text-align: left">
	　　佛身微妙紫金色，&nbsp;见者无厌我顶礼，</p>
<p style="text-align: left">
	　　无量百千亿数劫，&nbsp;如来苦行无厌倦。</p>
<p style="text-align: left">
	　　无量劫数供养佛，&nbsp;百千俱致不可数，</p>
<p style="text-align: left">
	　　往昔布施难思议，&nbsp;是故身光甚严净。</p>
<p style="text-align: left">
	　　布施持戒禅定慧，&nbsp;忍辱精进善方便，</p>
<p style="text-align: left">
	　　世尊身色甚清净，&nbsp;胜于日月摩尼光。</p>
<p style="text-align: left">
	　　释梵光明隐不现，&nbsp;佛现妙色为世间，</p>
<p style="text-align: left">
	　　或现在于兜率天，&nbsp;或复示现欲下生，</p>
<p style="text-align: left">
	　　或现清净白象身，&nbsp;梦中右胁入母胎。</p>
<p style="text-align: left">
	　　佛身现处如虚空，&nbsp;如影水月梦幻化，</p>
<p style="text-align: left">
	　　佛身应现亦如是，&nbsp;又复示现初生时，</p>
<p style="text-align: left">
	　　或行七步示丈夫，&nbsp;唱言天人我最上，</p>
<p style="text-align: left">
	　　我能救脱诸苦众，&nbsp;于诸法中无疑惑。</p>
<p style="text-align: left">
	　　为众示现始学书，&nbsp;成就禅定寂静处，</p>
<p style="text-align: left">
	　　示现在于婇女中，&nbsp;舍于父母及妻子，</p>
<p style="text-align: left">
	　　眷属宗亲恋慕啼，&nbsp;舍家处林恒独步，</p>
<p style="text-align: left">
	　　俱致数天恒围绕，&nbsp;恒常赞叹不生厌。</p>
<p style="text-align: left">
	　　久已降伏四种魔，&nbsp;此刹示现始降伏，</p>
<p style="text-align: left">
	　　久已转于无始轮，&nbsp;今以慈悲示初转。</p>
<p style="text-align: left">
	　　观于世间著常想，&nbsp;在众唱言我涅槃，</p>
<p style="text-align: left">
	　　见诸世间乐生死，&nbsp;世尊为说寂灭处。</p>
<p style="text-align: left">
	　　福智方便无比喻，&nbsp;身放光明照多刹，</p>
<p style="text-align: left">
	　　诸方菩萨寻光来，&nbsp;顶礼世尊不思议。</p>
<p style="text-align: left">
	　　法王为说微妙法，&nbsp;心生欢喜证清净，</p>
<p style="text-align: left">
	　　为众现身同世间，&nbsp;佛身无来亦无去。</p>
<p style="text-align: left">
	　　如来住法如幻化，&nbsp;是故顶礼大丈夫，</p>
<p style="text-align: left">
	　　善哉世尊说妙道，&nbsp;为众显于菩提路。</p>
<p style="text-align: left">
	　　为我显示胜法门，&nbsp;是故我今证此法，</p>
<p style="text-align: left">
	　　如来为我所示现，&nbsp;我证皆为众生说。</p>
<p style="text-align: left">
	　　佛智无恼三界尊，&nbsp;我今叹佛证功德，</p>
<p style="text-align: left">
	　　愿共世间诸众生，&nbsp;速证寂灭无上道。&rsquo;&rdquo;</p>
<p style="text-align: left">
	　　尔时，世尊说此偈已，复告护国菩萨言：&ldquo;护国，尔时彼成利慧如来，知焰意王深<a>信心</a>已，如应说法，令住不退转地于阿耨多罗三藐三菩提中。护国，尔时彼福焰王子，白成利慧如来言：&lsquo;世尊，我今欲请如来及<a>比丘</a>僧入我城内，唯愿世尊慈愍听许。&rsquo;尔时，成利慧如来，怜愍王子故默然受请。护国，尔时福焰王子，知佛许已，白其父母：&lsquo;告诸眷属并婇女等言：尊等当知，我今以胜喜乐城并庄严具，悉以奉施彼如来及比丘僧，终无悔也。唯愿父母及诸眷属生<a>随喜</a>心。&rsquo;尔时，父母眷属一时同声唱言：&lsquo;善哉！善哉！我皆随喜。&rsquo;</p>
<p style="text-align: left">
	　　&ldquo;护国，尔时福焰王子，即时更好庄严胜喜乐城奉施如来。尔时，王子为佛及僧，日别办具五百种味上妙饮食，供佛及僧；复为比丘造<a>僧伽</a>蓝，皆以七宝庄严其房，舍内敷置杂色种种缯褥数百千重；又为比丘僧日别造新净衣，布施众僧随意所乐；复更为造经行之处，皆以众宝庄严其地，上覆宝网经行两边，种诸树木华果种种诸华，谓忧钵华、波头摩华、分陀利等，一切众华无不具足。时，彼王子如是供养佛及众僧，经三亿俱致岁，于其中间未曾睡眠不爱身命，唯念供养佛及众僧。其间无贪欲心，无瞋害心，于王位处不生乐心，于一切处弃舍身命，况复余物？复于如来有所说法，皆悉受持终无忘失，乃至一句未曾重问。如来于其时间亦不洗浴，亦不以酥油涂摩其身，亦不洗足，亦不坐卧，唯除食时及大小便利，乃至终无疲倦之想。而彼如来涅槃时，自取赤真檀为积聚阇毗如来身。于阇毗如来身处，以种种上妙供具供养<a>舍利</a>。又于阎浮提内处处，以诸华鬘、名香、种种音乐，乃至幡盖、宝幢供养舍利。如是供养已，为其舍利，复更别造九十九俱致宝塔。彼诸塔等七宝所成，复以杂宝真珠罗网以覆塔上。又为诸塔造七宝盖，彼一一塔奉施五百宝盖。又于一一塔所，奉施音乐数百千种。于阎浮提内处处，悉令种诸妙华树。于一一塔所前燃百千灯，一一灯器盛千斛油。又复更以一切诸香，涂香、末香、烧香，及诸华鬘等供养彼塔。尔时，福焰王子如是供养经俱致岁已，于后<a>出家</a>；既出家已，唯畜三衣，常行乞食，乐于头陀，恒坐不卧，于余时间未曾睡眠，亦不从人有所求索，施与一切心不望报，常为他人解说<a>正法</a>。如是经四俱致岁，乃至若有以一善言赞叹者心尚不受，何况受人利养之物？若听法时无疲倦想，常有诸天承事供养。尔时，彼国土内王与大臣、夫人、婇女，一切人民并诸眷属，悉皆随从学彼王子出家<a>修道</a>。</p>
<p style="text-align: left">
	　　&ldquo;护国，尔时净居诸天子等，见是事已作如是念：&lsquo;今此国内一切人民，并学王子出家。今此国内尽是三宝，我等今者应作檀越供养彼等，即是供养三宝利益世间。&rsquo;彼如来涅槃后，正法住世经六万四俱致岁，皆是福焰比丘之所住持。其福焰比丘，从此已来常如是供养；如是次第供养九十四俱致诸佛，彼一一佛悉皆如上供养之行。护国，于汝意云何？其焰意王，岂异人乎？莫作异见！则今无量寿如来是也。护国，于汝意云何？彼福焰王子，岂异人乎？莫作异见！则我身是也。尔时，其守护城天神者，岂异人乎？则阿閦佛是也。&rdquo;</p>
<p style="text-align: left">
	　　尔时，世尊复告护国菩萨言：&ldquo;护国，是故若诸菩萨摩诃萨，若欲得阿耨多罗三藐三菩提者，应当学彼福焰王子，深心至诚所修诸行，能舍一切憎爱心。是故我常勤修如是苦行故，得成于阿耨多罗三藐三菩提。然未来世有诸比丘，爱重名利，贪著眷属，于诸善法自然损减，常为我慢怨贼之所损害，甚可怜愍！以贪利故远离正法，虚然出家污<a>沙门</a>行，但有口言我是菩萨，然其内心纯行谄曲，身心昏浊没烦恼泥，才有形相违于本道，舍已誓愿，贪著衣服、饮食、房舍、卧具、汤药等事，心无惭愧，不避耻辱，无有威仪，离佛境界，心恒贪著。护国，若有得闻如是法者，应当觉知彼恶知识。恶知识者，求名贪利，不应亲近。&rdquo;</p>
<p style="text-align: left">
	　　尔时，世尊欲重宣此义，以偈颂曰：</p>
<p style="text-align: left">
	　　&ldquo;多行于放逸，&nbsp;远离十力处，</p>
<p style="text-align: left">
	　　心常贪利养，&nbsp;及诸眷属等，</p>
<p style="text-align: left">
	　　弃舍佛菩提，&nbsp;千种诸功德，</p>
<p style="text-align: left">
	　　诈圣求名利，&nbsp;恶性无惭耻，</p>
<p style="text-align: left">
	　　奸谄无羞愧。&nbsp;彼专为利事，</p>
<p style="text-align: left">
	　　入于<a>佛法</a>中，&nbsp;随顺诸烦恼，</p>
<p style="text-align: left">
	　　速疾堕恶趣，&nbsp;口言我大德，</p>
<p style="text-align: left">
	　　胜在阿兰若，&nbsp;心恒念聚落。</p>
<p style="text-align: left">
	　　彼等为贪故，&nbsp;心多诸觉观，</p>
<p style="text-align: left">
	　　彼人远解脱，&nbsp;犹如天与地，</p>
<p style="text-align: left">
	　　<a>行者</a>应远离，&nbsp;如畏恶毒蛇。</p>
<p style="text-align: left">
	　　彼不乐佛法，&nbsp;并诸功德僧，</p>
<p style="text-align: left">
	　　弃舍离善道，&nbsp;常行于邪径，</p>
<p style="text-align: left">
	　　失于无量善，&nbsp;为诸有覆蔽。</p>
<p style="text-align: left">
	　　闻我往昔行，&nbsp;真实诚心信，</p>
<p style="text-align: left">
	　　应当学我行，&nbsp;多俱致劫数。</p>
<p style="text-align: left">
	　　如是法难得，&nbsp;应发大忍心，</p>
<p style="text-align: left">
	　　我有所说处，&nbsp;勤劬当奉行。</p>
<p style="text-align: left">
	　　若当欲成佛，&nbsp;妙胜大乘中，</p>
<p style="text-align: left">
	　　应念彼王行，&nbsp;诸功德无量。</p>
<p style="text-align: left">
	　　思惟真实已，&nbsp;应住彼教中，</p>
<p style="text-align: left">
	　　如是菩提道，&nbsp;当见如佛说。</p>
<p style="text-align: left">
	　　深思诸功德，&nbsp;<a>圣人</a>种性处，</p>
<p style="text-align: left">
	　　当应如教行。&nbsp;若舍如是教，</p>
<p style="text-align: left">
	　　则失功德味，&nbsp;当生恶趣中，</p>
<p style="text-align: left">
	　　愚痴无有别，&nbsp;生彼已当悔。</p>
<p style="text-align: left">
	　　劝住山林者，&nbsp;慎莫自赞誉，</p>
<p style="text-align: left">
	　　亦勿毁他行，&nbsp;宁常自呵责：</p>
<p style="text-align: left">
	　　昔背亿数佛，&nbsp;斯由我慢心，</p>
<p style="text-align: left">
	　　莫惜已身命，&nbsp;恩爱处悉舍。</p>
<p style="text-align: left">
	　　如我说此经，&nbsp;法中行敬心，</p>
<p style="text-align: left">
	　　若能如说行，&nbsp;菩提不为难，</p>
<p style="text-align: left">
	　　此乘大仙说，&nbsp;闻已莫生疑。</p>
<p style="text-align: left">
	　　是故佛法中，&nbsp;应住如圣教，</p>
<p style="text-align: left">
	　　精勤舍身命，&nbsp;如我教莫违，</p>
<p style="text-align: left">
	　　若不信此教，&nbsp;于后悔无益。&rdquo;</p>
<p style="text-align: left">
	　　尔时，世尊说此偈已，复告护国菩萨言：&ldquo;护国，若有菩萨常行五波罗蜜无有休息；若有菩萨于此经中，能如法行，能如教住，复自唱言：&lsquo;我如教住，我如教行。&rsquo;于前行五波罗蜜功德者，欲比此功德百分不及一，百千分不及一，百千俱致分不及一，算数过算数分不及一，哥罗分不及一，譬喻分不及一，忧波尼沙陀分不及一。&rdquo;</p>
<p style="text-align: left">
	　　佛说此经时，三十那由他天及人、阿修罗等，未曾发阿耨多罗三藐三菩提心者，皆悉发心，得不退转于阿耨多罗三藐三菩提。复有七千比丘，尽诸有漏，心得解脱。</p>
<p style="text-align: left">
	　　尔时，长老护国菩萨白佛言：&ldquo;世尊，此法本有何名？我等云何奉持？&rdquo;</p>
<p style="text-align: left">
	　　作是请已，尔时佛告护国菩萨：&ldquo;善男子，言此法本名《不空誓清净行》，如是受持；亦名《善丈夫游戏菩萨行决定毗尼》，如是受持；亦名《真实义具足》，如是受持；亦名《福焰菩萨大士往昔本行》，如是受持。&rdquo;</p>
<p style="text-align: left">
	　　佛说是法已，长老护国菩萨，及诸天、人、阿修罗、乾闼婆等，闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>