<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十八卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十八卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十八卷 大宝积经</strong></p>
<p style="text-align: left">
	　　元魏北<a>天竺</a><a>三藏</a><a>佛陀</a>扇多译</p>
<p style="text-align: left">
	　　大乘十法会第九</p>
<p style="text-align: left">
	　　如是我闻：一时，婆伽婆住王舍大城耆阇崛山中，与大<a>比丘</a>众五百大阿<a>罗汉</a>俱，<a>菩萨</a>摩诃萨无量无边。</p>
<p style="text-align: left">
	　　尔时，会中有一菩萨摩诃萨，名净无垢宝月王光，即从坐起，整服右肩，右膝胡跪莲华台上，至如来所合掌向佛，白言：&ldquo;<a>世尊</a>，行大乘、住大乘比丘，云何行大乘？云何住大乘？世尊，以何义故，此大乘名为大乘？复以何义，名为住大乘？&rdquo;</p>
<p style="text-align: left">
	　　尔时，世尊告净无垢宝月王光菩萨摩诃萨言：&ldquo;善哉！善哉！净无垢宝月王光，善男子，汝善能问此甚深义。谛听！谛听！善思念之，我今为汝分别解说。&rdquo;</p>
<p style="text-align: left">
	　　时，净无垢宝月王光菩萨摩诃萨，闻佛听许，即白佛言：&ldquo;唯然！世尊，顶受圣教。&rdquo;</p>
<p style="text-align: left">
	　　佛言：&ldquo;善男子，菩萨摩诃萨成就十法，是行大乘，是住大乘。何等为十？一者、信成就，二者、行成就，三者、性成就，四者、乐菩提心，五者、乐法，六者、观<a>正法</a>行，七者、行法慎法，八者、舍慢大慢，九者、善解如来秘密之教，十者、心不希求声闻、缘觉乘。&rdquo;</p>
<p style="text-align: left">
	　　时，净无垢宝月王光菩萨摩诃萨白佛言：&ldquo;世尊，云何菩萨摩诃萨信成就？&rdquo;</p>
<p style="text-align: left">
	　　佛言：&ldquo;善男子，菩萨摩诃萨行不谄行，得柔软行。彼菩萨信诸如来正真正觉无上菩提；信诸如来于一念中说三世事；信如来藏不老不死、无量无边、不生不灭、不常不断；信诸佛实际法界，一切智一切智人所知力、无所畏、不共<a>佛法</a>；信诸如来无见顶相；信诸如来三十二相、八十种好庄严其身，身有圆光；信声闻所说、缘觉所说、菩萨所说；及信所有善言说者；信此世过世；信正<a>行者</a>、住正行者，若有<a>沙门</a>、若<a>婆罗门</a>；信善业果甚可爱乐，微妙最胜，所谓若天、天主，若人、人主；信不善果不可爱乐，苦恼无量，或在<a>地狱</a>，或在饿鬼，或在畜生。彼菩萨如是信已，得离三法：一疑，二惑，三不决定。善男子，菩萨摩诃萨成就如是信，名为信成就。&rdquo;</p>
<p style="text-align: left">
	　　尔时，世尊为显此义，偈重说言：</p>
<p style="text-align: left">
	　　&ldquo;信为增上乘，&nbsp;信者是佛子，</p>
<p style="text-align: left">
	　　是故有智者，&nbsp;应常亲近信。</p>
<p style="text-align: left">
	　　信是<a>世间</a>最，&nbsp;信者无穷乏，</p>
<p style="text-align: left">
	　　是故有智者，&nbsp;应常亲近信。</p>
<p style="text-align: left">
	　　若不信之人，&nbsp;不生诸白法，</p>
<p style="text-align: left">
	　　犹如烧种子，&nbsp;不生根芽等。</p>
<p style="text-align: left">
	　　&ldquo;善男子，云何菩萨摩诃萨行成就？善男子，菩萨摩诃萨行成就故，剃除须发，被正法服，舍家<a>出家</a>。既出家已，修学菩萨戒行等事，修学声闻戒行等事，修学缘觉戒行等事。修菩萨如是学已，身口意等恶业悉灭。何者名为身不善业？所谓<a>杀生</a>、偷盗、邪淫，瓦石刀杖欺掷他人，伤手足等，若来若去行欺凌事。善男子，如是等名身不善业。善男子，何者名为口不善业？所谓妄言、绮语、两舌、恶口，不善言说，诽谤正法甚深经典，说诸和尚、阿阇梨等住正法者所有过短，如是等名口不善业。善男子，何者名为意不善业？所谓姤吝邪见、增上妒吝，乐利、乐称、乐亲爱等，家慢、色慢、恃少壮慢、恃无病慢、恃<a>寿命</a>慢、恃多闻慢、恃<a>修行</a>慢，欲觉、害觉、瞋恼觉等，及国土觉、衣服等觉，著处、著乘、著敷具等，著饮、著食及著儿女，犁牛耕种诸所作等，忧奴、忧婢、忧诸作者，谷帛库藏诸财物等。彼菩萨如是著已，于向所说种种事中若失一事，其心则生忧悲苦恼。彼菩萨以爱润心，是故生于后有芽心。善男子，略说意业犹如轮转，如是名为意不善业。彼菩萨离身等业，于和尚所起于尊想，于阿阇梨起和尚想，于余若老若少起止恭敬。彼菩萨在于独处作是思惟：&lsquo;我不应尔！我已起度一切众生、救一切众生心，令一切众生住正定行中。&rsquo;彼菩萨作是思惟：&lsquo;我今自身不调诸根，不勤修行，不覆诸根，不调诸根。&rsquo;彼菩萨作是思惟：&lsquo;今我已作如是修行。是诸众生既见我已，心即调伏随顺我教，诸佛<a>欢喜</a>，及诸天、龙、乾闼婆等悉皆欢喜。&rsquo;善男子，如是等行名菩萨惭。彼菩萨作是思惟：&lsquo;勿令若道若俗，于我若身、若口、若意等业诸威仪中，诃责我者，所谓毁坏戒行，或作见行，或作行行，或行邪命。&rsquo;彼行菩萨如是惭已，日夜系心观察戒行；观戒行已，无诸忧悔，离诸障碍。菩萨如是正修行已，于诸如来正法之中而修诸行。善男子，如是等行名菩萨愧。善男子，菩萨摩诃萨成就如是行，名为行成就。&rdquo;</p>
<p style="text-align: left">
	　　尔时，世尊为显此义，偈重说言：</p>
<p style="text-align: left">
	　　&ldquo;行为增上乘，&nbsp;诸<a>佛缘</a>觉等，</p>
<p style="text-align: left">
	　　是故智者修，&nbsp;彼等微妙事。</p>
<p style="text-align: left">
	　　菩萨大名称，&nbsp;<a>无畏</a>行成就，</p>
<p style="text-align: left">
	　　是故证菩提，&nbsp;诸佛本所说。</p>
<p style="text-align: left">
	　　&ldquo;善男子，云何菩萨摩诃萨性成就？善男子，菩萨摩诃萨性自少欲、少瞋、少痴，不吝、不涩、不粗犷、不我慢、不卒暴，调和柔软，善言软语，易共同止。彼菩萨于一切上胜供养，如心行施，所有诸事、衣服、饮食分舍与他；如是施已，即生欢喜遍满身心，如是乃至舍上身分。善男子，彼菩萨行如是行，若见如来、若见声闻，见已即生欢喜之心。善男子，菩萨摩诃萨成就如是法，名为性成就。&rdquo;</p>
<p style="text-align: left">
	　　尔时，世尊为显此义，偈重说言：</p>
<p style="text-align: left">
	　　&ldquo;相烟即知火，&nbsp;见鸳鸯知水，</p>
<p style="text-align: left">
	　　异相知菩萨，&nbsp;菩萨大智慧。</p>
<p style="text-align: left">
	　　不涩不恼众，&nbsp;舍诸谄曲行，</p>
<p style="text-align: left">
	　　善信众生故，&nbsp;是名菩萨性。</p>
<p style="text-align: left">
	　　&ldquo;善男子，云何菩萨摩诃萨乐菩提心？善男子，菩萨摩诃萨，以有菩提相故发菩提心；未发菩提心时，或诸如来、或诸声闻，劝发菩提心。善男子，此是菩萨初发菩提心相。善男子，彼菩萨闻有菩提，闻菩提心有大功德，闻发阿耨多罗三藐三菩提心，此是菩萨第二发菩提心相。善男子，彼菩萨见诸众生，无主无亲，无救无护，无能度之令至<a>彼岸</a>。菩萨即为彼诸众生，起慈悲心而作是言：&lsquo;我当于彼无主无亲、无救无护诸众生等而作救护。为彼因缘故，发阿耨多罗三藐三菩提心。&rsquo;此是菩萨第三发菩提心相。善男子，彼菩萨以见如来相具足身，生欢喜心，生勇悦心，心生欢喜，以是因缘故发阿耨多罗三藐三菩提心，此是菩萨第四发菩提心相。</p>
<p style="text-align: left">
	　　&ldquo;善男子，彼菩萨为彼众生令得利益安隐乐故，修行布施、持戒、忍辱，修行精进、<a>禅定</a>、般若。善男子，云何菩萨修行布施？善男子，菩萨作是思惟：&lsquo;我当云何行于布施？&rsquo;即生念言：&lsquo;须食施食，须饮施饮，须床敷者施与床敷，须衣服者施与衣服，指环、臂钏、若宝冠等，所须之物皆施与之。&rsquo;善男子，菩萨乃至割自身肉施于众生，如是行施愿取阿耨多罗三藐三菩提，而不取著受者财物，不住事等，是名菩萨修行布施。善男子，菩萨云何修持于戒？善男子，彼菩萨先自调顺身业、调顺口业、调顺意业，菩萨所有自身恶业一切舍离，所有口恶业一切舍离，所有意恶业一切舍离，持戒不缺不漏不杂。菩萨如是持禁戒已，回向阿耨多罗三藐三菩提，而心终不取著于戒，是名菩萨修持于戒。善男子，云何菩萨修行忍辱？善男子，菩萨为闻若道若俗，乃至毁骂，闻说其恶，若打系闭，若截手足，皆能忍受，为彼前人起忍辱心。菩萨如是修行忍已，回向阿耨多罗三藐三菩提，不以彼忍而起慢心，是名菩萨修行忍辱。善男子，菩萨云何修行精进？善男子，菩萨作是思惟：&lsquo;如<a>虚空</a>界无量无边，众生界亦无量无边。唯我一人独无等侣，令入无余<a>涅槃</a>界中。&rsquo;如是菩萨为彼因缘发精进行，初持自身，持身行已观受心法；如是正观受心法已，行持心行。菩萨既行持心行已，次复修行见法等行。菩萨如是持心意已，为令未生恶不善法断不生故起欲勤精进，为令未生善法生故起欲勤精进。菩萨如是次复修行初如意足，如是修行第二、第三乃至第四如意足分，修如是行不起慢心。是名菩萨修行精进。善男子，菩萨云何修行禅定？善男子，菩萨不著欲故，不著灭故，不著离欲故，不著自身故，不著他身故，不著色、受、想、行、识，不著欲界，不著<a>色界</a>，不著空，不著无相、无愿，不著此世界，不著未来世界，而行布施，不依止施，不依止戒，不依止忍，不依止精进，不依止禅。如是修行禅定，回向阿耨多罗三藐三菩提，而不分别。是名菩萨修行禅定。善男子，菩萨云何修行般若？善男子，菩萨常作如是思惟而化众生，化众生已复作是念：&lsquo;我化无量无边众生界，令入无余涅槃界中，而无一众生入涅槃界者。何以故？如佛所说，一切诸法，<a>无我</a>、无众生、无命、无养育、无富伽罗。&rsquo;如是修慧，而以彼慧回向阿耨多罗三藐三菩提，作如是愿而于智慧不生分别，是名菩萨修行般若。善男子，菩萨摩诃萨如是发菩提心，名为菩萨乐菩提心。&rdquo;</p>
<p style="text-align: left">
	　　尔时，世尊为显此义，偈重说言：</p>
<p style="text-align: left">
	　　&ldquo;犹如真宝珠，&nbsp;光明不舍离，</p>
<p style="text-align: left">
	　　又如矿中金，&nbsp;治已转增明。</p>
<p style="text-align: left">
	　　如是菩提性，&nbsp;转明菩提心，</p>
<p style="text-align: left">
	　　二边清净已，&nbsp;魔所不得便。</p>
<p style="text-align: left">
	　　&ldquo;善男子，云何菩萨摩诃萨乐法？善男子，菩萨摩诃萨，性自乐法、喜法、润法，若见沙门、若婆罗门<a>如法</a>人已，随所有物而以奉上，若饮食等一切施与，乃至合掌生恭敬心；生恭敬已，从彼闻于未曾闻法。菩萨如是求正法已，如实修行。菩萨于彼持法<a>法器</a>，生于尊想，生和尚想、阿阇梨想，起如是意：&lsquo;我从昔来久失导师！&rsquo;今忽遇之，生导师想。又作是念：&lsquo;我常缚在世间牢狱，无解、无救、无推访者。&rsquo;今忽遇之，生推觅想。又作是念：&lsquo;我久远来睡于世间，愚痴盲目。忽于今者令我目开！&rsquo;即起觉想，起开示想。又作是念：&lsquo;我久远来没深泥中，无拔济者。&rsquo;今忽遇之，生拔济想。又作是念：&lsquo;我久远来失于导师引导众生。&rsquo;今忽遇之，起导师想。又作是念：&lsquo;我久远来闭在世间贫苦难处，无救接者。&rsquo;今忽遇之，是故即生救接者想。又作是念：&lsquo;我久远来遇难愈病，无有良医能疗治者。&rsquo;今忽遇之，起良医想。又作是念：&lsquo;我久远来为贪欲火之所烧燃，未蒙云雨。&rsquo;今忽遇之，是故即起大云雨想。菩萨如是为彼因缘，忍寒热等诸苦恼事，及诸众生能恼人者，若蚊虻等皆能忍之，亦能忍受饥渴等事，见乐众生不生著心。彼菩萨作如是念：&lsquo;我虽得受世间快乐。若我得闻一句法已，能成闻慧。&rsquo;生闻慧想。菩萨以是乐法因缘故，行布施不生忧愁，乃至无有忧苦等事。菩萨如是远离一切忧苦等事，起如是心：&lsquo;我为得闻如来所说一句法故，乃至入于阿鼻地狱，寿命一劫，若百千劫无疲倦；无疲倦已，然修行一切种智，若有未得佛正法者，能令得之。&rsquo;善男子，菩萨摩诃萨，如是乐法，名为菩萨乐法。&rdquo;</p>
<p style="text-align: left">
	　　尔时，世尊为显此义，偈重说言：</p>
<p style="text-align: left">
	　　&ldquo;大智求法者，&nbsp;所谓诸菩萨，</p>
<p style="text-align: left">
	　　求法无厌足，&nbsp;以恭敬心故。</p>
<p style="text-align: left">
	　　当求于正法，&nbsp;是名菩萨相，</p>
<p style="text-align: left">
	　　闻已常忆持，&nbsp;复如法修行。</p>
<p style="text-align: left">
	　　&ldquo;善男子，云何菩萨摩诃萨观正法行？善男子，菩萨摩诃萨作如是观：一切法如幻，诳凡夫故；愚痴覆心，无正慧故；一切法虚妄如梦，以唯念故；一切法如水中月，非有事故；一切法如镜中像，无众生故；一切法如响，空声生故；一切法生灭，因缘成故；一切法不生，真如性故；一切法不灭，以无生故；一切法无作，以无作者故；一切法如虚空，以无染故；一切法寂静，体性无染故；一切法离垢，离一切垢故；一切法永灭，以本灭烦恼故；一切法无色，不可见故；一切法离心意<a>意识</a>，以无身故；一切法无住灭，一切阿梨耶故；一切法无求，离此彼亲爱故；一切法无著，离一切烦恼境界故；一切法如蛇，以无方便咒术力故；一切法如<a>芭蕉</a>，以不实故；一切法如水沫，性无力故。善男子，菩萨摩诃萨如是观正法行，名为菩萨观正法行。&rdquo;</p>
<p style="text-align: left">
	　　尔时，世尊为显此义，偈重说言：</p>
<p style="text-align: left">
	　　&ldquo;一切法如幻，&nbsp;覆众生心故，</p>
<p style="text-align: left">
	　　虚妄犹如梦，&nbsp;应如是受持。</p>
<p style="text-align: left">
	　　诸法如水月，&nbsp;以影像起故，</p>
<p style="text-align: left">
	　　诸法如镜像，&nbsp;智何不觉知？</p>
<p style="text-align: left">
	　　&ldquo;善男子，云何菩萨摩诃萨观法顺法？善男子，菩萨摩诃萨观色无常，而不以灭色故证于法界。以如实智于法界中所有诸法，如实觉知诸<a>法相</a>已，善记善修彼法界中所有诸相，有所说者、修者、记者，自然如是入法界行。如是乃至受、想、行、识，以如实观，正观察已，而不灭识，不厌离识，证入法界，所有法界一切诸法，以实智慧如实证知。彼诸法中有诸名字，善说、善知、善修、善记；以善知故，以善修故，以善记故，自然如是入法界行。如知无常，如是知苦、无我、不净亦复如是。观色无常如实善知，于彼色中，不复生于恐怖之想。何以故？如实知色虚妄生故。如是菩萨如实善知受、想、行、识，悉皆无常，皆苦、无我及不净等，于彼识中不复生于恐怖之想。何以故？如实知识是虚妄故。菩萨如是如实善知。善男子，譬如善巧幻师、幻师<a>弟子</a>，幻作种种四兵等事，所谓象兵、马兵、车兵、步兵。智者见已，不生恐怖。何以故？善知虚妄幻所作，诳惑众生而示现之。善男子，菩萨如是观色无常，观无常已，于中不生恐怖之想。何以故？如实知色虚妄生故，菩萨如是如实善知。受、想、行、识悉皆无常，观无常已，则于识中不生恐怖。何以故？如实知识虚妄生故，菩萨如是如实善知。善男子，菩萨如是观法顺法。&rdquo;</p>
<p style="text-align: left">
	　　尔时，净无垢宝月王光菩萨摩诃萨白佛言：&ldquo;世尊，云何菩萨观色无常，而不离色说于法界，证于法界，习<a>学法</a>界，一切诸法以智慧力如实证知？&rdquo;</p>
<p style="text-align: left">
	　　尔时，世尊告净无垢宝月王光菩萨摩诃萨言：&ldquo;善男子，为汝问故，我今说喻。善男子，譬如世间有智之人持诸毒药；持毒药已，或煎或熬，或合余药；合余药已，为财利故而炫卖之，而不自食。何以故？彼人思惟：&lsquo;勿令我身由此因缘，而致断命。&rsquo;善男子，菩萨摩诃萨心顺向涅槃，心润向涅槃，心润流涅槃，心正取涅槃，菩萨摩诃萨而不证涅槃。何以故？菩萨思惟：&lsquo;勿令我身由此因缘退转菩提。&rsquo;</p>
<p style="text-align: left">
	　　&ldquo;复次，善男子，我更说喻。善男子，譬如有人奉事于火，彼事火已，尊重敬顺，善将护之，而不生于如是之心：&lsquo;我供养火，尊重赞叹，善将护故，二手捉之。&rsquo;何以故？彼人作念：&lsquo;勿令我身由此因缘身苦心恼。&rsquo;善男子，菩萨摩诃萨虽心顺向涅槃，心润向涅槃，心润向涅槃流，心正取向涅槃，顺向涅槃岸，而彼菩萨不证涅槃。何以故？菩萨思惟：&lsquo;勿令我身以此因缘退菩提智。&rsquo;&rdquo;</p>
<p style="text-align: left">
	　　尔时，净无垢宝月王光菩萨摩诃萨白佛言：&ldquo;世尊，如我解佛所<a>说法</a>义，菩萨应当<a>常住</a>世间。&rdquo;</p>
<p style="text-align: left">
	　　佛言：&ldquo;善男子，如是，如是，菩萨常应住于世间。&rdquo;</p>
<p style="text-align: left">
	　　时，净无垢宝月王光菩萨摩诃萨白佛言：&ldquo;世尊，云何菩萨住于世间，而不为世间法之所染？&rdquo;</p>
<p style="text-align: left">
	　　佛言：&ldquo;善男子，我今为汝以譬喻说。善男子，譬如有人，善解方便，捉诸禽兽；以咒力故，共毒蛇戏，捉诸毒蛇若含若磨种种弄之，而终不以弄蛇因缘被害命终。何以故？以有善巧咒术力故。善男子，菩萨摩诃萨住于世间行世间法，以有善巧大智方便咒术力故，共诸烦恼恶毒药戏，弄烦恼蛇，而不为彼烦恼因缘退于菩提。何以故？菩萨成就善巧方便智慧力故。&rdquo;</p>
<p style="text-align: left">
	　　尔时，净无垢宝月王光菩萨摩诃萨白佛言：&ldquo;世尊，甚奇世尊！奇哉善逝！最难有世尊！最难有善逝！世尊，是诸菩萨摩诃萨，虽心向涅槃而不证涅槃，虽在世间而不为世法之所染污。世尊，我今归依诸菩萨。世尊，若有善男子、善女人得闻如此菩萨行已，生欢喜心者，彼人过去种诸善根。何以故？若闻此法门，乃至一弹指顷生希有心。世尊，彼诸善男子、善女人，已为如来之所记也。何以故？闻此法门至心谛听故。&rdquo;</p>
<p style="text-align: left">
	　　佛言：&ldquo;善男子，如是，如是。&rdquo;</p>
<p style="text-align: left">
	　　说此法门时，五百比丘得无漏心；得无漏心已，从座而起，整服右肩，右膝著地，合掌向佛，白言：&ldquo;世尊，世尊，诸菩萨可以正恭敬！善逝，可以礼敬诸菩萨！&rdquo;</p>
<p style="text-align: left">
	　　佛言：&ldquo;诸比丘，如是，如是。善男子，菩萨摩诃萨如是观法顺法，名为菩萨观法顺法。&rdquo;</p>
<p style="text-align: left">
	　　尔时，世尊为显此义，偈重说言：</p>
<p style="text-align: left">
	　　&ldquo;应敬大智慧，&nbsp;应敬大无畏，</p>
<p style="text-align: left">
	　　应敬正服者，&nbsp;应敬佛所生。</p>
<p style="text-align: left">
	　　以方便力故，&nbsp;智慧善巧故，</p>
<p style="text-align: left">
	　　超过声闻地，&nbsp;菩萨大智慧。</p>
<p style="text-align: left">
	　　善知诸阴虚，&nbsp;生灭不定故，</p>
<p style="text-align: left">
	　　见世间火燃，&nbsp;是故不证灭。</p>
<p style="text-align: left">
	　　&ldquo;善男子，如是名为菩萨摩诃萨观法顺法。</p>
<p style="text-align: left">
	　　&ldquo;善男子，云何菩萨摩诃萨离慢大慢？善男子，所言慢者生如是心：&lsquo;我今所有若家、若姓、若色，及以种种金银珍宝、诸宝藏等，象兵、马兵、车兵、步兵，不劣他人。&rsquo;若人如是起憍慢心，是名为慢，以其不生恭敬心故。善男子，何者大慢？善男子，若有菩萨作如是念：&lsquo;唯我若家、若姓、若色、若金银宝藏，象兵、马兵、车兵、步兵，胜于他人。&rsquo;是故不生恭敬之心，是名大慢。善男子，如是憍慢及以大慢，菩萨摩诃萨悉已舍离。善男子，菩萨摩诃萨，如是离慢，离于大慢。&rdquo;</p>
<p style="text-align: left">
	　　尔时，世尊为显此义，偈重说言：</p>
<p style="text-align: left">
	　　&ldquo;离慢离大慢，&nbsp;常行慈悲心，</p>
<p style="text-align: left">
	　　以彼润心故，&nbsp;于世不放逸。</p>
<p style="text-align: left">
	　　虽行乞食事，&nbsp;诸菩萨大事，</p>
<p style="text-align: left">
	　　说义利益事，&nbsp;若诸天及人。</p>
<p style="text-align: left">
	　　&ldquo;善男子，云何菩萨摩诃萨善解如来秘密之教？善男子，菩萨摩诃萨，于诸经中所有隐覆甚深密义，于彼说中如实善知。善男子，何等是为如来密教？善男子，我记声闻得阿耨多罗三藐三菩提者，此不应尔。如言：&lsquo;阿难，我患背痛。&rsquo;此不应尔。语诸比丘：&lsquo;我今老弊，汝可为我推觅侍者。&rsquo;此不应尔。语目连言：&lsquo;汝可往问耆婆医王，我所有患当服何药？&rsquo;此不应尔。善男子，如来处处逐诸外道论义捔胜，此不应尔。善男子，佉陀罗刺刺如来足，此不应尔。善男子，如来又说提婆达多是我宿怨，常相随逐求觅我便，此不应尔。善男子，如来昔日入舍卫城，于奢犁耶婆罗门村，周遍乞食空钵而出，此不应尔。善男子，旃遮摩那毗孙陀梨，木器合腹以谤如来，亦不应尔。善男子，如来昔在毗兰多国，受毗兰若婆罗门请，三月安居而食麦者，此不应尔。&rdquo;</p>
<p style="text-align: left">
	　　尔时，净无垢宝月王光菩萨摩诃萨白佛言：&ldquo;世尊，此向所说，当云何取？世尊，何故记诸声闻得阿耨多罗三藐三菩提？&rdquo;</p>
<p style="text-align: left">
	　　佛言：&ldquo;善男子，我记声闻得阿耨多罗三藐三菩提者，以见声闻有<a>佛性</a>故。&rdquo;</p>
<p style="text-align: left">
	　　时，净无垢宝月王光菩萨摩诃萨白佛言：&ldquo;世尊，此诸声闻断诸有漏，离于三有，生分已断而有性故，为如来授阿耨多罗三藐三菩提记者，此事云何？&rdquo;</p>
<p style="text-align: left">
	　　佛言：&ldquo;善男子，我今为汝说于譬喻。善男子，譬如灌顶转轮圣王具足千子，随最大者授其王位。然彼轮王以子根钝，应初教者而中教之，应中教者而后教之，一切工巧咒术等事。然是王子以根钝故，应初学者而中学之，应中学者而后学之。善男子，于意云何？彼轮王子如是学已，岂可非是王正子耶？&rdquo;</p>
<p style="text-align: left">
	　　时，净无垢宝月王光菩萨摩诃萨言：&ldquo;不也，世尊。不尔，善逝。是真王子。&rdquo;</p>
<p style="text-align: left">
	　　佛言：&ldquo;善男子，菩萨摩诃萨亦复如是，以根钝故，应初学者而中学之，应中学者而后学之。如是依观众生五阴，灭诸烦恼；烦恼灭已，然后得成阿耨多罗三藐三菩提。善男子，于意云何？彼诸声闻以此因缘得成正觉，岂可得言声闻不得成正觉耶？&rdquo;</p>
<p style="text-align: left">
	　　时，净无垢宝月王光菩萨摩诃萨言：&ldquo;如是，世尊。我曾不见若人、若天、若魔、若梵，是等众中，而有能说声闻不得成正觉者。若有能说，无有是处，除一阐提。&rdquo;</p>
<p style="text-align: left">
	　　尔时，如来告净无垢宝月王光菩萨摩诃萨言：&ldquo;善男子，我今为汝更说譬喻。善男子，利根菩萨住第十地，除二无我坐道场者，为除故坐，不除坐耶？&rdquo;</p>
<p style="text-align: left">
	　　时，净无垢宝月王光菩萨摩诃萨言：&ldquo;世尊，已除故坐，世尊。已除故坐，善逝。&rdquo;</p>
<p style="text-align: left">
	　　佛言：&ldquo;善男子，彼利根者以此因缘，岂可不得成正觉耶？&rdquo;</p>
<p style="text-align: left">
	　　时，净无垢宝月王光菩萨摩诃萨言：&ldquo;得成，世尊。得成，善逝。&rdquo;</p>
<p style="text-align: left">
	　　尔时。如来告净无垢宝月王光菩萨摩诃萨言：&ldquo;善男子，此处亦如是。&rdquo;</p>
<p style="text-align: left">
	　　尔时，净无垢宝月王光菩萨摩诃萨言：&ldquo;世尊，如来何故昔告阿难我患背痛？&rdquo;</p>
<p style="text-align: left">
	　　佛言：&ldquo;善男子，我观后世，怜愍众生作如是说，言我背痛，令诸病者作如是知：&lsquo;佛金刚身，尚有背痛，何况我等及其余者！&rsquo;以是事故我说此言。而诸愚人如实取之，谓佛有病、有背痛等，则便自坏亦令他坏。&rdquo;</p>
<p style="text-align: left">
	　　如来复告净无垢宝月王光菩萨摩诃萨言：&ldquo;善男子，我于昔日告比丘言&lsquo;我今老弊，汝可为我推觅侍者。&rsquo;善男子，我说此言，亦为怜愍念后世故，作如是说。为令后世声闻弟子，年老朽弊应须给侍，故说此言：&lsquo;我今老弊，须觅侍者。&rsquo;令未来世如是知已不生退转，以是义故我说此言：&lsquo;我今老弊，汝可为我推觅侍者。&rsquo;而诸愚人如实取之，如来老弊故须侍者。</p>
<p style="text-align: left">
	　　&ldquo;善男子，云何当知佛告目连，令到耆婆大医王所，问服药法？善男子，此亦是我怜愍后世故作是说。有诸声闻假药持身，彼当忆我：&lsquo;佛金刚身犹尚服药，何况我等及其余者！&rsquo;以是事故我说此言：&lsquo;汝到耆婆大医王所，问服药法。&rsquo;而诸愚人如实取之，谓如来身是病患身。善男子，如来昔告目连比丘，令彼目连问耆婆药。耆婆无容故不正答，唯作是言：&lsquo;但当服酥，但当服酥。&rsquo;然是如来示业果报，令诸弟子闻当忆知而不退还。</p>
<p style="text-align: left">
	　　&ldquo;善男子，如来处处逐诸外道尼乾子等，捔胜论义。此事云何？善男子，我观后世愍念众生故作是事。令彼众生作如是知：&lsquo;诸佛如来正真正觉尚有怨家，何况我等及其余者！&rsquo;而诸愚人如实取之，谓佛如来实有怨家。善男子，转轮圣王以少福故尚无怨家，何故如来成就无量无边功德？</p>
<p style="text-align: left">
	　　&ldquo;善男子，佉陀罗刺刺如来足。是事云何？善男子，如来示现业果报故。令未来世作如是知：&lsquo;如来成就无量功德而有业报，何况我等及其余者！&rsquo;以是因缘令彼息恶。复为因缘我作是说，有是业报。而诸愚人如实取之，佉陀罗刺刺如来足。&rdquo;</p>
<p style="text-align: left">
	　　时，净无垢宝月王光菩萨摩诃萨言：&ldquo;世尊，提婆达多是佛宿怨，觅如来便。&rdquo;</p>
<p style="text-align: left">
	　　佛言：&ldquo;善男子，若无提婆善知识者，终不得知如来具有无量功德。善男子，提婆达多是善知识，共我诤胜现作怨家，得显如来无量功德。善男子，提婆达多善友知识，在于宫内语阿阇世王，令害如来。时，王故放护财象王，令灭如来。善男子，如来见象即调伏之。尔时无量无边众生，见象调伏生奇特心，即生正信归依三宝，所谓佛宝、法宝、僧宝，显三宝故。善男子，如此之事应如是知，提婆达多是善知识，久来随逐示现怨家。而诸愚人如实取之，作如是言：&lsquo;提婆达多是害佛者，是怨家者。&rsquo;善男子，乃至过去五百世中所生之处，提婆达多是善知识，示怨家事，悉是示现显诸菩萨及显如来无量功德。而诸愚人如实取之：&lsquo;提婆达多是害佛者，是怨家者。&rsquo;以是不善取义因缘，堕三塗中，所谓地狱、饿鬼、畜生诸苦恼处。何以故？善男子，提婆达多善知识者，善修无量诸胜功德，善修善根，亲近诸佛宿植德本，心向大乘，顺向大乘，向大乘彼岸，近于阿耨多罗三藐三菩提。善男子，彼坏心故于未来世，生于地狱、饿鬼、畜生诸恶道中。&rdquo;</p>
<p style="text-align: left">
	　　尔时，净无垢宝月王光菩萨摩诃萨言：&ldquo;世尊，如来昔日入舍卫城，于奢犁耶婆罗门村，周遍乞食，空钵而出。此事云何？&rdquo;</p>
<p style="text-align: left">
	　　&ldquo;善男子，我此所作，亦为愍念后世众生故示是事。令未来世作如是知：&lsquo;如来具足无量功德，尚空钵出，何况我等及其余者！&rsquo;善男子，复有说言：&lsquo;是魔波旬劝于婆罗门、长者、<a>居士</a>，令其不肯供养如来。&rsquo;此亦不尔。何以故？善男子，魔王无力能劝长者，令不供养如来食故。善男子，此事不应如是取之。何以故？魔王无力而能遮障如来供养。乃是如来劝持魔王，令语长者、婆罗门等而不供养。善男子，如来已灭一切障碍，成就无量诸胜功德。而有能障如来供养，无有是处。如来无有实业果报，为彼众生令得道故，如来示现如是方便善巧诸事。善男子，如来若断一食食已，令诸声闻及魔波旬、天龙八部及诸天子，作如是念：&lsquo;无令眷属生忧苦心，为彼诸事。&rsquo;是故如来日夜示现如是等事，令发一念不善之心，乃是如来断于诸有，如前示现，后亦如是。令未来世作如是知：&lsquo;如来断有，尚有此事，何况我等及其余者！&rsquo;现此事时，七万天众于如来所起清净心。如来尔时知其心已，种种说法，彼闻法已得<a>法眼</a>净。善男子，我观后世故示是事，如来无有如是业报。&rdquo;</p>
<p style="text-align: left">
	　　尔时，净无垢宝月王光菩萨摩诃萨言：&ldquo;世尊，旃遮摩那毗孙陀梨，木器合腹以谤世尊。此事云何？&rdquo;</p>
<p style="text-align: left">
	　　佛言：&ldquo;善男子，此亦不尔。如来成就无量功德，无业报患。善男子，乃是如来威神之力，能令旃遮摩那毗孙陀梨等，置过无量恒河等世界之外。而被谤者，乃是如来以方便力示业果报。我诸弟子以薄福故，既得出家在我法中，以被谤故则退我法，以不思量如来言教，作如是说：&lsquo;我等今者已被谤故，不应得在佛正法中。&rsquo;令彼诸人闻教忆念：&lsquo;诸佛如来具足成就一切白法，灭诸恶法，尚有如是恶对被谤，何况我等及其余者！&rsquo;如是知已，不复退还，修净梵行。善男子，旃遮摩那毗孙陀梨等，起于恶心，以佛力故令梦开悟：&lsquo;我实谤佛！我若舍身，必堕三恶！&rsquo;善男子，如来若知可防护者必防护之，是故示现如此之事。善男子，无一众生如来舍者，故现此事。&rdquo;</p>
<p style="text-align: left">
	　　尔时，净无垢宝月王光菩萨摩诃萨言：&ldquo;世尊，如来昔在毗兰多国，受毗兰若婆罗门请，而食麦者。此事云何？&rdquo;</p>
<p style="text-align: left">
	　　佛言：&ldquo;善男子，我亦愍念后世众生故现是事。如来实知诸婆罗门、居士等请而不供养，而受其请，彼处安居。何以故？善男子，彼安居处有五百马，所有食麦施与众僧，令至三月。善男子，彼马悉是大菩萨也！宿植德本而值恶友，造诸恶业生畜生中。善男子，彼五百马有调马者，是日藏菩萨，以愿力故生在彼处。善男子，是日藏菩萨，劝五百马发菩提心，为令得脱故生彼处。善男子，以彼善调马主力故，彼五百马皆忆<a>宿命</a>，得菩提心还得本心。善男子，如来愍念彼五百马故，受彼请，彼处安居。调马人麦与如来食，五百马麦诸弟子食。善男子，彼调马者以马音声调五百马，皆令忏悔，劝其发心；复令彼马于佛法中，于三宝所起敬重心。善男子，过三月已，彼五百马舍身生于三十三天。彼在畜生尚得是利！如来尔时为彼说法，令得阿耨多罗三藐三菩提记。善男子，彼处所有调五百马，防护马者，如来记彼，当得成就自调伏心缘觉之道。</p>
<p style="text-align: left">
	　　&ldquo;善男子，世间无有是可食物，如来食之而有不作微妙味者！善男子，假使如来食于土块瓦石等物，而无不退微妙味食。善男子，如来所食皆作上味，无有世间三千<a>大千世界</a>之中所食之物而可比者。何以故？以如来得味中上味，得食上味，得大丈夫诸相好等。善男子，汝今应当如是正取如来所食，悉微妙味，无有可比。善男子，阿难比丘怜愍我故而作是言：&lsquo;云何如来生转轮圣王家，舍王位出家而能食麦？&rsquo;如来善知阿难心已，故与一麦告言：&lsquo;阿难，汝当知之此是何味？&rsquo;阿难食已生奇特心，即语我言：&lsquo;世尊，我生在王家，长养王家，而未曾得如是上味。&rsquo;善男子，阿难比丘以彼食味身心得安，七日不食。善男子，以是事故当知，如来无有业报。然彼居士、婆罗门，请诸有德清净比丘不供养者，诸比丘等受请往彼，而不供养示现业报。善男子，汝应当观如来神力，彼婆罗门请佛及僧而不供养，如来记彼不堕恶道。善男子，共佛受请彼处安居五百比丘，于中乃有四十比丘，多有贪心不能观察，不净行故，若得称意微妙食者，悉皆退转；食马麦故，不生欲心，过七日已，得阿<a>罗汉果</a>。善男子，如来善巧知众生心故，受彼请，为度彼故。善男子，菩萨摩诃萨，善巧成就如是甚深秘密法教示现之事。若如是知，名为善解如来密教。&rdquo;</p>
<p style="text-align: left">
	　　尔时，世尊为显此义，偈重说言：</p>
<p style="text-align: left">
	　　&ldquo;善知渐法门，&nbsp;及以顿所说，</p>
<p style="text-align: left">
	　　内心善巧知，&nbsp;诸菩萨示现。</p>
<p style="text-align: left">
	　　善巧知秘密，&nbsp;远离诸疑惑，</p>
<p style="text-align: left">
	　　善知诸佛说，&nbsp;所有秘密教。&rdquo;</p>
<p style="text-align: left">
	　　尔时，净无垢宝月王光菩萨摩诃萨白佛言：&ldquo;世尊，云何菩萨摩诃萨不求声闻、缘觉乘？&rdquo;</p>
<p style="text-align: left">
	　　佛言：&ldquo;善男子，菩萨摩诃萨在于地狱、饿鬼、畜生诸恶道中，虽在彼处受极重苦不可具说，而心不求声闻、缘觉乘，亦<a>无心</a>求自得<a>解脱</a>，不念少欲，不念少作，不行少欲，不行少作事。善男子，菩萨于彼善业众生而与同事，然是菩萨于彼众生善劝化之，令其修行发阿耨多罗三藐三菩提心。善男子，菩萨摩诃萨成就如是法故，不求声闻、缘觉菩提。&rdquo;</p>
<p style="text-align: left">
	　　尔时，世尊为显此义，偈重说言：</p>
<p style="text-align: left">
	　　&ldquo;常化诸众生，&nbsp;心不生疲惓，</p>
<p style="text-align: left">
	　　于无上菩提，&nbsp;坚固不退转。</p>
<p style="text-align: left">
	　　其心不可动，&nbsp;犹如妙山王，</p>
<p style="text-align: left">
	　　修行慈悲心，&nbsp;不求二乘道。&rdquo;</p>
<p style="text-align: left">
	　　尔时，净无垢宝月王光菩萨摩诃萨白佛言：&ldquo;世尊，如来已说菩萨成就如是等法，是故名为行大乘、住大乘。而如来不说，以何义故此大乘名为大乘？&rdquo;</p>
<p style="text-align: left">
	　　尔时，世尊告净无垢宝月王光菩萨摩诃萨言：&ldquo;我今问汝，随汝意说。善男子，于意云何？转轮圣王所行之道，具四兵众所行处道，以何而说？&rdquo;</p>
<p style="text-align: left">
	　　时，净无垢宝月王光菩萨摩诃萨言：&ldquo;世尊，是名王道，是名大道，是无畏道，是无碍道，是胜一切诸国王道。&rdquo;</p>
<p style="text-align: left">
	　　佛语净无垢宝月王光菩萨摩诃萨言：&ldquo;善男子，诸佛如来正真正觉所行之道，彼乘名为大乘，名为上乘，名为妙乘，名为胜乘，名无上乘，名无上上乘，名无等乘，名不恶乘，名为无等等乘。善男子，以是义故，名为大乘。&rdquo;</p>
<p style="text-align: left">
	　　时，净无垢宝月王光菩萨摩诃萨白佛言：&ldquo;善哉！世尊。善哉！善逝。善哉！世尊，快说如是大乘名义。&rdquo;</p>
<p style="text-align: left">
	　　如来说是十法法门时，魔波旬作是念言：&ldquo;今日沙门瞿昙过我境界。若我具备四种兵众，恼彼瞿昙，令其不得说此法门。&rdquo;时魔波旬作是念已，即具四兵，至王舍城耆阇崛山。</p>
<p style="text-align: left">
	　　时，净无垢宝月王光菩萨摩诃萨，遥见波旬具四兵众，为恼如来，令不得说此法门故欲来至此。时，净无垢宝月王光菩萨摩诃萨即现<a>神通</a>；现神通已，令魔波旬至王舍城四衢道头，唱如是言：&ldquo;汝王舍城诸人民等，当知今日沙门瞿昙，在王舍城耆阇崛山，为诸四众具说正法，初中后善，文义俱深，淳备具足清净梵行。汝等诸人，可往诣彼沙门瞿昙，听其说法，令汝长夜成大安乐诸利益事。&rdquo;</p>
<p style="text-align: left">
	　　尔时，王舍大城之中，诸婆罗门、刹利、长者及居士等，被魔劝已，手执香华、涂香、末香、<a>烧香</a>、宝幢、宝盖，出王舍城至耆阇崛山，到如来所，顶<a>礼佛</a>足，尊重赞叹，却坐一面。时，魔波旬亦具四兵，从王舍城出至耆阇崛山，到如来所，化作曼陀罗华散如来已，与四兵众却坐一面。</p>
<p style="text-align: left">
	　　时，净无垢宝月王光菩萨摩诃萨，知魔波旬坐一面已，即语魔言：&ldquo;汝魔波旬，以何因缘将四兵众，恼乱如来，并障如来说此法门？汝今应当于如来所，生惭愧心，起忏悔心。无令汝于长夜得无利益，成大苦报。&rdquo;</p>
<p style="text-align: left">
	　　时，魔波旬闻净无垢宝月王光菩萨语已，即合十指，爪掌拄地，礼如来足，于如来所生惭愧心，起忏悔心，而作是言：&ldquo;我于今者甚畏如来！甚奇善逝！唯愿大慈，受我忏悔。我甚愚痴，无有智慧，无善巧智，不自惜身，而于如来起于恶心，复欲令此法门绝灭。善哉！世尊，重受我忏。&rdquo;</p>
<p style="text-align: left">
	　　佛言：&ldquo;波卑椽，善哉！善哉！长养善根。若我法中有善男子、若善女人，起心忏悔以求清净。善哉！波卑椽。&rdquo;</p>
<p style="text-align: left">
	　　时，魔波旬至佛所立，白言：&ldquo;世尊，如来诸经，皆断恶语、不善语耶？&rdquo;</p>
<p style="text-align: left">
	　　如来答言：&ldquo;如是，如是。&rdquo;</p>
<p style="text-align: left">
	　　魔波旬言：&ldquo;云何如来法王、法主，得法<a>自在</a>而语，称我言波卑椽，如是唤我？&rdquo;</p>
<p style="text-align: left">
	　　佛言：&ldquo;波卑椽，我今为汝说于譬喻。善男子，譬如长者居士<a>财富</a>无穷，唯有一子甚爱念之，不用离目以命系子。然彼一子，诸根不调甚恶谄曲，长者居士爱念心故以杖打之，或瓦或石，欲令此子息彼事故。善男子，于汝意云何？是长者居士挝打其子，有恶心不？&rdquo;</p>
<p style="text-align: left">
	　　魔波旬言：&ldquo;不也，世尊。欲令成就爱念子故，作如是事。&rdquo;</p>
<p style="text-align: left">
	　　佛言：&ldquo;波旬当知，如来正真正觉善知众生心性根欲，是故观察，应以恶言而得度者，即说恶言；应以默然无所言说而得度者，即为默然；应以驱遣而得度者，即驱遣之；应以说法而得度者，即为说之；应以摄受而得度者，即摄受之；应见色身而得度者，即现色身令彼见之；应闻声香若得味触而得度者，即为现声而为说法，至香味触现令得度。&rdquo;</p>
<p style="text-align: left">
	　　时，魔波旬欢喜踊跃，复合十指爪掌，顶礼佛足，白言：&ldquo;世尊，随所有处，若村、若城、若在王都，说此法门。我为听受此法门故，当往其所护此法门，亦为护彼持法法器。世尊，我至彼时必有众相，诸众寂定离睡眠盖，复令诸方上胜法器而来问法。若读、若诵、若受持者，身心俱安，不起慢心随说此法。若广说者，若略说者，于如来所生欢喜心。又复如来，于诸众生起欢喜心；彼诸众生心欢喜已，善根增长，恶法消灭。&rdquo;</p>
<p style="text-align: left">
	　　时，大众中有诸外道尼乾子等，闻魔波旬如是忏悔，心大欢喜，踊跃无量，得无生忍。</p>
<p style="text-align: left">
	　　尔时，尊者阿难白佛言：&ldquo;世尊，以何因缘说此法时，此诸外道得无生忍？&rdquo;</p>
<p style="text-align: left">
	　　佛言：&ldquo;阿难，乃往过去过无量劫，此王舍城耆阇崛山，尔时有佛，名上力足正真正觉，在此说法。佛说法已，有诸外道来向佛所，欲恼如来，复欲障说此法门故来至佛所。既闻法已，心生欢喜，即言：&lsquo;世尊，快说此法！&rsquo;于如来所生奇特心，以是因缘六十劫中，不堕地狱、饿鬼、畜生；唯生人天，所生之处忆念彼佛，虽忆<a>念佛</a>而无善友。阿难，于意云何？彼诸外道尼乾子等，岂异人乎？今此众中诸外道是。何以故？此诸善男子，当尔之时具足恶见故，欲恼如来并障此法。彼既闻法生大欢喜，以是因缘今蒙佛记，是诸外道当得阿耨多罗三藐三菩提，何况于今得无生忍！&rdquo;</p>
<p style="text-align: left">
	　　说此法门时，万二千众生远尘离垢得法眼净，二万众生发阿耨多罗三藐三菩提心。</p>
<p style="text-align: left">
	　　尔时，尊者阿难白佛言：&ldquo;世尊，若有善男子、若善女人，于此法门起一念信功德无量，况复读诵受持，拥护广为人说！&rdquo;</p>
<p style="text-align: left">
	　　佛言：&ldquo;阿难，若有善男子、善女人，劝无余众生界，令发阿耨多罗三藐三菩提心。若复有善男子、善女人，于此法门起一念信，若读若诵，广为他说，此人得福过前说者。何以故？阿难，以此法门是一切智智道处。阿难，若有男子、女人，闻此法门及见持此法门法师，若起恶心得罪过前。&rdquo;</p>
<p style="text-align: left">
	　　尔时，净无垢宝月王光菩萨摩诃萨言：&ldquo;若有男子、女人，谤此经者，如来已说得罪过前。&rdquo;</p>
<p style="text-align: left">
	　　佛告净无垢宝月王光菩萨摩诃萨言：&ldquo;若男子、女人，一时挑却一切众生所有眼目。若复有男子、女人，于此法门及持法者，起一恶心得罪过彼。何以故？阿难，以此法门名为光明，能施一切众生慧目。&rdquo;</p>
<p style="text-align: left">
	　　尊者阿难白佛言：&ldquo;世尊，此法门不应于不信男子、女人前说。何以故？须护众生故。世尊，我见如是谤法业缘，生于地狱、饿鬼、畜生恶道中故。&rdquo;</p>
<p style="text-align: left">
	　　佛言：&ldquo;阿难，应说此法门，不应不说。何以故？以此名为彼者因故，令修行已得阿耨多罗三藐三菩提故。&rdquo;</p>
<p style="text-align: left">
	　　阿难白佛言：&ldquo;世尊，当以何名名此法门？云何奉持？&rdquo;</p>
<p style="text-align: left">
	　　佛言：&ldquo;阿难，阿难当知，以说十法，是故名为《十法法门》，如是受持；亦名《净无垢宝月王光菩萨所问》，如是受持。&rdquo;</p>
<p style="text-align: left">
	　　佛说此法门时，尊者阿难，净无垢宝月王光菩萨摩诃萨，并众会中诸大菩萨，及声闻众、天龙八部，闻佛所说，皆大欢喜，顶受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>