<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八十四卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八十四卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八十四卷 大宝积经&nbsp;</strong></p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　无尽伏藏会第二十之二</p>
<p style="text-align: left">
	　　&ldquo;复次，电得，<a>菩萨</a>成就如是智已，于诸众生根行意乐，善巧了知。若见多贪众生，为欲调伏疗其病故，示同凡夫现受诸欲，具有妻子、家业、资生，犹如莲华而不染著。有诸众生痴无智慧，不知菩萨善巧方便而作是念：&lsquo;何有智者贪受诸欲不异凡夫？&rsquo;便谓菩萨远离菩提。如是众生心不净故，起大瞋忿不生敬信，由此业故，身坏命终堕大<a>地狱</a>；复以菩萨密化因缘罪报毕已，决定当得入于平等。电得，譬如猛火随投草木，一切炽然悉成于火。菩萨亦复如是，智火炽然，所有众生若贪瞋痴、若善不善，菩萨于彼与之同行，一切炽然皆成智慧，是名菩萨不共之法。又如须弥山王不共之相，所谓四面四宝所成，随诸众生青黄赤白种种色相，彼若往诣琉璃面者，皆同一色如彼琉璃，诣金色面皆如金色，银、玻瓈色悉皆同等。菩萨亦复如是，得不共法，随诸众生若贪瞋痴、若善不善，至菩萨所与之同行，一切皆令入菩萨智。彼心不净自恶业故，或堕地狱、饿鬼、畜生、阎摩罗界，以是菩萨不共功德，及愿力故罪报毕已，决定当得阿耨多罗三藐三菩提。</p>
<p style="text-align: left">
	　　&ldquo;电得，过去无量无边阿僧祇劫五浊世时，有佛出现，号曰宝聚功德声如来、应供、正遍知、明行足、善逝、<a>世间</a>解、无上士、调御丈夫、<a>天人</a>师、佛<a>世尊</a>。时世<a>寿命</a>百二十岁，如我今日。彼诸众生极重贪欲、瞋恚、愚痴，烦恼覆蔽，违逆父母、兄弟、朋友，不顺和尚及阿阇梨，不知恩德，常怀毒害奸诈贼心，互相破坏，非理而行，于<a>佛法</a>僧不生敬信，悭吝鄙弊行饿鬼法。彼佛刹中，有如是等诸恶众生难可调伏。时彼世尊，亦以往昔誓愿力故，于此恶世，得阿耨多罗三藐三菩提。其佛复有二万二千大声闻众。彼时有王，名曰广授，<a>自在</a>王化统阎浮提，于佛法中<a>信心</a>清净，请彼如来及<a>比丘</a>众，于夏安居广设供养。尔时，有一法师比丘，名为无垢，具足辩才，善巧<a>说法</a>众所乐闻，开示众生常不疲倦，凡所说法无有希求，容相熙怡先言问讯，色力具足颜貌端严，为诸众生之所乐见，供养恭敬，尊重赞叹。复有新学年少比丘，常随无垢出入王宫无有障碍，种种供养衣服、饮食、卧具、医药。时彼众中多有比丘，不知修习身戒心慧，不敬佛法及以众僧，常见断见及我见等，谤于佛法，轻躁难调，不摄诸根住于非法，无<a>沙门</a>行自称沙门，身口意业悉皆邪僻。时彼世尊，过安居已便入<a>涅槃</a>。其王广授，以赤栴檀阇维供养，造立八十俱胝宝塔，以赤栴檀而为栏楯，四面皆有金色莲华。无垢比丘，佛所记别，多闻第一，于佛灭后弘宣<a>正法</a>，随所游行城邑聚落，<a>教化</a>无量百千众生，皆令住于阿耨多罗三藐三菩提。尔时，多有诸恶比丘，不知<a>修行</a>，常怀嫉妒，为魔所惑，诣彼王所而作是言：&lsquo;王所师敬无垢比丘，出入王宫无有禁制。而彼比丘未离贪欲，非时而食，香鬘严身，实非梵行，不应供养。我为此事来告于王，莫于过后佛正法中而生不信。&rsquo;时有一魔名为极恶，即自变身作比丘像，复诣王所如前重说。时广授王数闻此语，即作是念：&lsquo;无垢比丘精勤有智，我所尊重。若有此事，终无是处。&rsquo;作是念已，尔时，魔众于<a>虚空</a>中便现半身，向彼王所而说偈言：</p>
<p style="text-align: left">
	　　&ldquo;&lsquo;王应学伎艺，&nbsp;善识于机宜；</p>
<p style="text-align: left">
	　　广授不能知，&nbsp;非是人王相。</p>
<p style="text-align: left">
	　　佛<a>罗汉</a><a>弟子</a>，&nbsp;已具于大智，</p>
<p style="text-align: left">
	　　如是语不依，&nbsp;云何随断见？</p>
<p style="text-align: left">
	　　比丘为利益，&nbsp;告汝以诚言，</p>
<p style="text-align: left">
	　　断见恶趣人，&nbsp;实非修梵行。</p>
<p style="text-align: left">
	　　彼人于宫内，&nbsp;共婇女娱乐，</p>
<p style="text-align: left">
	　　王应与侍从，&nbsp;亲睹离疑心。&rsquo;</p>
<p style="text-align: left">
	　　&ldquo;王闻如是事，&nbsp;心生大惊怖，</p>
<p style="text-align: left">
	　　即便将侍从，&nbsp;速疾诣宫中。</p>
<p style="text-align: left">
	　　无垢时在宫，&nbsp;演说第一义，</p>
<p style="text-align: left">
	　　诸法自性空，&nbsp;<a>无我</a>无寿者。</p>
<p style="text-align: left">
	　　王与诸兵众，&nbsp;俱为魔所惑，</p>
<p style="text-align: left">
	　　见宫中婇女，&nbsp;围绕于比丘，</p>
<p style="text-align: left">
	　　瞋猛如醉象，&nbsp;便敕旃陀罗：</p>
<p style="text-align: left">
	　　&lsquo;比丘污我宫，&nbsp;当治以苦法。&rsquo;</p>
<p style="text-align: left">
	　　臣佐及眷属，&nbsp;皆为魔所持，</p>
<p style="text-align: left">
	　　于无罪比丘，&nbsp;随忿而生害。</p>
<p style="text-align: left">
	　　魁脍持刀进，&nbsp;无垢便悲泣：</p>
<p style="text-align: left">
	　　&lsquo;王语汝非法，&nbsp;何故而复悲？&rsquo;</p>
<p style="text-align: left">
	　　无垢白王言：&nbsp;&lsquo;是事难自表，</p>
<p style="text-align: left">
	　　且待须臾间，&nbsp;我当有明证。&rsquo;</p>
<p style="text-align: left">
	　　王闻比丘言，&nbsp;即止于魁脍：</p>
<p style="text-align: left">
	　　&lsquo;当试作何事，&nbsp;汝应速宣说。&rsquo;</p>
<p style="text-align: left">
	　　成就胜意乐，&nbsp;行慈利世者，</p>
<p style="text-align: left">
	　　合十指爪掌，&nbsp;而发于誓言：</p>
<p style="text-align: left">
	　　&lsquo;大王汝当知，&nbsp;若实无此事，</p>
<p style="text-align: left">
	　　愿地六种动，&nbsp;空中雨妙华。&rsquo;</p>
<p style="text-align: left">
	　　当发如是言，&nbsp;大地六种动，</p>
<p style="text-align: left">
	　　空界雨天华。&nbsp;魔众怀忧恼；</p>
<p style="text-align: left">
	　　王时生净信，&nbsp;礼足求<a>欢喜</a>：</p>
<p style="text-align: left">
	　　&lsquo;我当堕地狱，&nbsp;无依愿覆护！</p>
<p style="text-align: left">
	　　咄哉遇此恶！&nbsp;如何起毒心？</p>
<p style="text-align: left">
	　　无覆无所依，&nbsp;所从唯恶友，</p>
<p style="text-align: left">
	　　十方我无护，&nbsp;唯有于大师。</p>
<p style="text-align: left">
	　　我当舍王位，&nbsp;尽寿归依住。&rsquo;</p>
<p style="text-align: left">
	　　比丘知彼王，&nbsp;及眷属志乐，</p>
<p style="text-align: left">
	　　为说第一义。&nbsp;王闻得正信，</p>
<p style="text-align: left">
	　　与百亿眷属，&nbsp;舍王位<a>出家</a>，</p>
<p style="text-align: left">
	　　修习头陀行，&nbsp;不受他人请。</p>
<p style="text-align: left">
	　　时王后宫内，&nbsp;婇女八万人，</p>
<p style="text-align: left">
	　　闻说第一义，&nbsp;皆住不退转。</p>
<p style="text-align: left">
	　　王依于<a>佛教</a>，&nbsp;二十四年中，</p>
<p style="text-align: left">
	　　日夜常忏悔，&nbsp;罪业犹不尽。</p>
<p style="text-align: left">
	　　百俱胝眷属，&nbsp;恶心向法师，</p>
<p style="text-align: left">
	　　由此命终后，&nbsp;堕于无间狱，</p>
<p style="text-align: left">
	　　多亿年受苦，&nbsp;罪毕遇如来。</p>
<p style="text-align: left">
	　　以昔恐怖因，&nbsp;余报常羸劣，</p>
<p style="text-align: left">
	　　次第转修习，&nbsp;供养千亿佛，</p>
<p style="text-align: left">
	　　各于余国中，&nbsp;悉皆成正觉，</p>
<p style="text-align: left">
	　　俱同一名字，&nbsp;号功德名称。</p>
<p style="text-align: left">
	　　时彼广授王，&nbsp;慈忍比丘所，</p>
<p style="text-align: left">
	　　由起毒害意，&nbsp;于多亿岁中，</p>
<p style="text-align: left">
	　　受昔恶业对，&nbsp;堕大叫地狱；</p>
<p style="text-align: left">
	　　毕此业报已，&nbsp;还得于人身，</p>
<p style="text-align: left">
	　　值普眼如来，&nbsp;亲近常供养；</p>
<p style="text-align: left">
	　　由此转奉事，&nbsp;八十俱胝佛，</p>
<p style="text-align: left">
	　　然后成正觉，&nbsp;今则我身是。</p>
<p style="text-align: left">
	　　彼比丘欲害，&nbsp;无罪法师者，</p>
<p style="text-align: left">
	　　当来得作佛，&nbsp;<a>弥勒</a>菩萨是。</p>
<p style="text-align: left">
	　　时彼王宫内，&nbsp;八万诸婇女，</p>
<p style="text-align: left">
	　　净信植众德，&nbsp;承事无量佛，</p>
<p style="text-align: left">
	　　于今复发行，&nbsp;大愿利众生，</p>
<p style="text-align: left">
	　　当奉千亿佛，&nbsp;各成等正觉。</p>
<p style="text-align: left">
	　　我今告汝等，&nbsp;一切勿生害，</p>
<p style="text-align: left">
	　　修慈佛所赞，&nbsp;速得大菩提。&rsquo;</p>
<p style="text-align: left">
	　　&ldquo;是故，电得，于诸众生根性志乐不能善知，应一切时勿生害心。电得，譬如诸山，须弥为最；如来智慧亦复如是，于诸智中最尊无上。譬如一切诸水之中，海为最胜；如来智慧亦复如是，于诸智中最为深大。又如诸国王中，转轮圣王最为尊上；如来智慧亦复如是，于诸智中为无上上。电得，如来成就如是智故，一切众生贪瞋痴行心心转变，如来悉知，一弹指顷皆能摄受。电得，如来成就一切种智。如明眼人自观掌中五庵罗果，不用功力明了无疑；如来亦尔，了知一切众生心行，于大众中种种说法。无量无边佛世界中贪行相应诸众生等，为贪热恼昼夜寻思虚过于时，我悉知见；为贪热恼起于身口种种之业，我悉知见；瞋行众生瞋忿覆心互相憎嫉，以毒害故堕无间处，我悉知见；痴行相应诸众生等，无明闇迷惑执著乐随邪见，我悉了知；有堪任者、不堪任者，有增进者、有退失者，于如来乘种善根者、于缘觉乘种善根者、于声闻乘种善根者，我悉了知。如来成就如是智慧，处大众中能了众生心行差别，知非时故默然舍住，但作是念：&lsquo;此诸众生于法迷惑不能解了。&rsquo;如来具足<a>殊胜</a>根力，善知时故，堪调伏者、胜志乐者、能堪忍者、受善言者，我悉了知，如是知已于彼众生摄受利益。</p>
<p style="text-align: left">
	　　&ldquo;是故，电得，初业菩萨未入正位，于诸众生胜志乐行不能善知，若在家、若出家，皆不应起嫌害之心，勿于长夜自致衰恼。是故菩萨从初发心，当于一切住大乘者生于佛想；于余众生虽复见彼作诸恶业，而亦不起损害之心。何以故？如来常说：&lsquo;若诸众生于白净法有少缺减，终不能得入于涅槃。&rsquo;菩萨若见贪行众生，应作是念：&lsquo;彼为贪欲热恼所烧，是我过咎。&rsquo;见彼瞋恚及以愚痴热恼烧者，皆悉念言&lsquo;是我之罪。何以故？我见一切众生病苦，应为求药方便疗治。我先誓愿除众生病，而今舍置，是我过咎。&rsquo;菩萨成就如是意乐，自省其过，于诸众生深起慈心。若遇杀害割截身分，于彼怨所生反报心，无有是处。电得，菩萨如是正修行时，过去所有不善之业永尽无余，未来不善终不更起。</p>
<p style="text-align: left">
	　　&ldquo;电得，乃往古昔无量阿僧祇劫<a>燃灯佛</a>前，有佛名胜生如来、应供、正遍知、明行足、善逝、世间解、无上士、调御丈夫、天人师、佛世尊，出现于世，世界名光明，在安隐王城林中而住。尔时，有旃陀罗名为可畏，凶险好杀，安忍无慈，手涂于血，见者皆惧。时旃陀罗，系牛其舍方入欲杀，牛见惊怖掣绳奔走，往于胜生如来林所。时旃陀罗持刀随逐，彼牛惶怖坠于深坑，其命将终楚痛号吼。时旃陀罗见是牛已更增忿怒，便入坑中持刀欲杀。未下之顷，尔时胜生如来于彼林中，无量百千大众围绕，广为分别缘起法门，所谓无明缘行、行缘识、识缘名色、名色缘六入、六入缘触、触缘受、受缘爱、爱缘取、取缘有、有缘生、生缘老死忧悲苦恼，如是因缘一切皆是纯大苦集。电得，于此缘中，无明于行无思无觉，行于无明亦无思无觉，乃至生于老死无思无觉，老死于生亦无思无觉。如是诸法性不可得，无行无念，无我我所，本性清净各不相知。凡夫不闻如是法故，执色是我，我有诸色，色属于我，乃至受、想、行、识亦复如是。由此执著我我所故，无常计常，苦计为乐，不净计净，无我计我，生四颠倒；颠倒见故，无明迷惑，不正思惟，随心染著不能破坏，有爱系缚<a>生死</a>轮回相续不断。智者善观法界相故，不见有少我、人、众生，乃至寿命、生老病死、系缚杀害而可得者。</p>
<p style="text-align: left">
	　　&ldquo;电得，尔时可畏旃陀罗，于是时中遥闻如来说法之声，即便<a>觉悟</a>，寻止杀心，弃所持刀，从坑而出，往诣佛所，顶礼双足，却住一面，白言：&lsquo;世尊，我今愿欲于佛法中出家为道。&rsquo;佛言：&lsquo;可尔，善来比丘！&rsquo;即成沙门得具足戒。尔时，胜生如来知彼意乐渐已成熟，广为演说诸菩萨行。可畏闻已证无生忍，于佛法中永不退转。彼牛得闻如来所说缘起法句，其声微妙心生喜悦，命终之后生兜率天，得见弥勒成就正信。如是，电得，诸众生行甚深微密，难识难知。是故，电得，菩萨欲求阿耨多罗三藐三菩提者，应当善知众生根行，于一切众生中住平等心无碍之心；于一切法常无染著，舍诸所有，修持净戒，安住忍辱，发起精进，入诸<a>禅定</a>，如实观察一切法性。电得，菩萨<a>圆满</a>如是六法，速能证得阿耨多罗三藐三菩提。云何圆满？所谓依止一切智智而修行故。</p>
<p style="text-align: left">
	　　&ldquo;电得，何者是诸菩萨法伏藏？所谓菩萨见一切色如实了知，本来不生，自性清净。菩萨于色得善巧故，则能成就四无碍辩。何等为四？所谓义无碍、法无碍、词无碍、乐说无碍。义无碍者，于诸色义无挂碍故。云何色义？谓第一义。云何第一义？谓色不可得故。成就如是第一义智，名义无碍。法无碍者，于诸色法如实观察，如实了知，名法无碍。词无碍者，谓于诸色以无碍智，善巧言词种种分别，名词无碍。乐说无碍者，谓于诸色随众生机开示演说，无染无著，名乐说无碍。菩萨成就如是智已，普于一切迷惑执著色法众生，随其性欲以无功用智如应说法，而于法界不作二相，广说乃至香味触法亦复如是。电得，是名诸菩萨摩诃萨法伏藏。菩萨证得此伏藏已，为欲调伏于如是等诸境界中迷惑众生，随其意乐于一一处，若一劫若过一劫，以种种言词善巧宣说，亦不能得诸处边际；菩萨智慧亦无损减，不离法界随顺无二无差别故。是名菩萨善巧演说一切诸法无差别相。获得如是法伏藏已，能为众生如应说法，令得具足无尽法财，生死贫穷悉令永断。</p>
<p style="text-align: left">
	　　&ldquo;电得，是名菩萨摩诃萨五种伏藏、大伏藏、无尽伏藏、遍无尽伏藏、无边伏藏。菩萨成就如是伏藏，圆满殊胜诸功德故少用功力，速得阿耨多罗三藐三菩提。&rdquo;</p>
<p style="text-align: left">
	　　说此伏藏法门时，电得菩萨得陀罗尼，五百菩萨得电光明三昧，三万六千天子发阿耨多罗三藐三菩提心。</p>
<p style="text-align: left">
	　　尔时，月幢菩萨白佛言：&ldquo;世尊，如佛所说无功用智，是义云何？&rdquo;</p>
<p style="text-align: left">
	　　佛告月幢：&ldquo;若有菩萨于善法中，身心相应攀缘造作，是名功用。若有菩萨身心调柔，无念无依，离修行相，以彼成就往昔愿智，亿千佛刹所可施为种种示现，而于法界亦无所动；常演说法无少<a>法相</a>，以四摄法成熟众生，亦无众生而可度者；严净一切诸佛刹土，而亦不见不净佛刹；常念诸佛不观色相，游诸佛刹不离法界，是名菩萨无功用智。菩萨成就如是智故，满足众生一切希望，而于所作亦无染著。&rdquo;</p>
<p style="text-align: left">
	　　尔时，世尊说此无功用智时，三千<a>大千世界</a>六种震动；释提桓因与忉利天，于上空中雨曼陀罗华、优钵罗华、拘物头华、波头摩华、分陀利华、栴檀末香而散佛上；天鼓自鸣，大光遍照，昔未曾见，众生遇者身得清凉。</p>
<p style="text-align: left">
	　　尔时，世尊告电得菩萨言：&ldquo;过去如来应正等觉，皆于此处开示演说如是法门；未来诸佛当出于世，亦于此处开示演说如是法门；现在无量阿僧祇世界中诸佛如来，为此法门不断绝故，放大光明。&rdquo;</p>
<p style="text-align: left">
	　　尔时，长老阿难从座而起，偏袒右肩，右膝著地，合掌向佛，白言：&ldquo;世尊，当何名此经？我当云何奉持？&rdquo;</p>
<p style="text-align: left">
	　　佛告阿难：&ldquo;此经名为《无尽伏藏》，亦名《说一切法无差别相》，以是名字汝当奉持。&rdquo;</p>
<p style="text-align: left">
	　　佛说此经已，电得菩萨、长老阿难，及诸四众，一切世间天、人、阿修罗、乾闼婆等，闻佛所说，皆大欢喜，信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>