<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九十五卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九十五卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九十五卷 大宝积经</strong></p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　善顺<a>菩萨</a>会第二十七</p>
<p style="text-align: left">
	　　如是我闻：一时，佛在舍卫国祇树给孤独园，与诸大众五百声闻、十千菩萨，恭敬围绕。</p>
<p style="text-align: left">
	　　时，舍卫城有一菩萨，名曰善顺，已于过去无量佛所，种诸善根，承事供养，于阿耨多罗三藐三菩提得不退转，住于大慈心不瞋恚，住于大悲弘济无倦，住于大喜善安法界，住于大舍苦乐平等，节量时食少欲知足，常为众生之所乐见，恒以<a>五戒</a>及八斋法，于某城中怜愍<a>教化</a>，然后复劝布施、持戒、忍辱、精进、<a>禅定</a>、智慧、慈悲喜舍、清净梵行。尔时，善顺菩萨为令众生见佛闻法，与诸人众前后围绕，将诣佛所。</p>
<p style="text-align: left">
	　　时，天帝释以净天眼见此菩萨，住上精进行头陀行，具净尸罗弘济坚固，便自念言：&ldquo;今此善顺，于诸梵行曾不懈息，将不为求帝释处耶？或贪王位及欲乐耶？&rdquo;作是念已，即便化作四丈夫身，至菩萨前，种种恶言毁骂菩萨，复以刀杖及于瓦石打掷加害。尔时，菩萨住慈忍力，皆忍受之，曾无瞋恨。时，天帝释复更化作四大丈夫，来语菩萨：&ldquo;咄哉！善顺，彼诸恶人以不善言骂辱于汝，及以瓦石刀杖之属横相打害，何不令我为汝仇报？我当为汝断彼命根。&rdquo;</p>
<p style="text-align: left">
	　　尔时，菩萨告彼人言：&ldquo;善男子等，莫作是语！若杀害者成就恶业。假使有人于我此身，节节支解犹如枣叶，我终不生杀害之心。何以故？杀害之人堕于<a>地狱</a>、饿鬼、畜生，乃至虽得人身，所生父母犹不爱念，恒为众人之所憎恶。善男子，一切诸法凡有二种：一者、善法，二者、不善法。由不善法堕于恶趣，若依善法获于福利。&rdquo;</p>
<p style="text-align: left">
	　　尔时，善顺菩萨欲重宣此义，而说偈言：</p>
<p style="text-align: left">
	　　&ldquo;<a>善恶</a>犹种植，&nbsp;皆随业所生，</p>
<p style="text-align: left">
	　　何有苦子因，&nbsp;成熟甘果者？</p>
<p style="text-align: left">
	　　现见法如是，&nbsp;智者应思惟，</p>
<p style="text-align: left">
	　　苦报酬恶缘，&nbsp;为善常安乐。&rdquo;</p>
<p style="text-align: left">
	　　尔时，天帝所化之人，闻是言已，自念不能令彼菩萨为杀害业，忽然不现。</p>
<p style="text-align: left">
	　　尔时，天帝复更化作金银宝聚，令诸丈夫至菩萨所，作如是言：&ldquo;汝可方便取此珍宝，随意所用。&rdquo;</p>
<p style="text-align: left">
	　　尔时，菩萨告彼人言：&ldquo;诸善男子，莫作是说！所以者何？夫盗业者，能令众生贫穷下劣，无依无怙。假使我贫，命不存济，终不行于不与取法。诸君当知，凡夫愚冥贪求覆蔽，何有智人行不与取？&rdquo;</p>
<p style="text-align: left">
	　　尔时，善顺菩萨而说偈言：</p>
<p style="text-align: left">
	　　&ldquo;积财虽千亿，&nbsp;贪著心不舍，</p>
<p style="text-align: left">
	　　智者说此人，&nbsp;在世恒贫苦。</p>
<p style="text-align: left">
	　　彼虽无一物，&nbsp;安住舍离心，</p>
<p style="text-align: left">
	　　智者说斯人，&nbsp;<a>世间</a>最富贵。</p>
<p style="text-align: left">
	　　智者离诸恶，&nbsp;一切皆端严，</p>
<p style="text-align: left">
	　　愚夫由作罪，&nbsp;举身皆丑陋。</p>
<p style="text-align: left">
	　　智者劝修善，&nbsp;愚夫恒为恶，</p>
<p style="text-align: left">
	　　宁受智毁骂，&nbsp;不用愚称赞！&rdquo;</p>
<p style="text-align: left">
	　　时，彼天帝所化之人，闻是言已，怅然而去。</p>
<p style="text-align: left">
	　　尔时，天帝复自亲试持俱胝金，至菩萨所作如是言：&ldquo;我先于此舍卫大城波斯匿王，与余丈夫有所诤论，须得一人为我曲证。汝能为我作证人者，当用此金而以相奉。&rdquo;</p>
<p style="text-align: left">
	　　尔时，菩萨告帝释言：&ldquo;仁者当知，夫妄语者为不善业，既诳自身，亦诳天、龙、夜叉、乾闼婆、阿修罗、迦楼罗、紧那罗、摩睺罗伽。由于妄语，能为一切恶之根本，趣不善道，毁清净戒，能坏色身，口气常臭，所出言词为人恶贱。&rdquo;</p>
<p style="text-align: left">
	　　尔时，菩萨重说偈言：</p>
<p style="text-align: left">
	　　&ldquo;妄语之人，&nbsp;口气常臭，&nbsp;入苦恶道，&nbsp;无能救者。</p>
<p style="text-align: left">
	　　夫妄语者，&nbsp;诳于自身，&nbsp;亦诳天龙，&nbsp;摩睺罗等。</p>
<p style="text-align: left">
	　　当知妄语，&nbsp;为诸恶本，&nbsp;毁清净戒，&nbsp;死入三塗。</p>
<p style="text-align: left">
	　　汝设与我，&nbsp;满阎浮金，&nbsp;我终不能，&nbsp;作于妄语。&rdquo;</p>
<p style="text-align: left">
	　　时，天帝释闻说是已，忽然不现。</p>
<p style="text-align: left">
	　　尔时，天帝复令舍支夫人、日光夫人及于五髻诸夫人等往菩萨所，重加试炼坏其禁戒。时，舍支等即与五百盛年女人，以香涂身华妆藻饰，于后夜分至菩萨前而作是言：&ldquo;我等女人年色姝盛，愿亲枕席相与为欢。&rdquo;</p>
<p style="text-align: left">
	　　尔时，菩萨以无染眼观彼诸女，告之言曰：&ldquo;地狱、畜生、阎罗王界，诸狂乱者，不正心者，耽昏臭秽、脓血不净，爱恶罗刹是汝亲友，非诸<a>天人</a>清净眷属。&rdquo;</p>
<p style="text-align: left">
	　　尔时，菩萨重说偈言：</p>
<p style="text-align: left">
	　　&ldquo;愚人昏迷念不净，&nbsp;耽染臭秽脓血身，</p>
<p style="text-align: left">
	　　诸欲迅灭归无常，&nbsp;永沉地狱阎罗界。</p>
<p style="text-align: left">
	　　假令变化如汝等，&nbsp;色身<a>殊胜</a>满世间，</p>
<p style="text-align: left">
	　　我无一念贪染心，&nbsp;常生如梦如怨想。&rdquo;</p>
<p style="text-align: left">
	　　时，舍支等虽尽变态，而彼菩萨曾无贪染。各还天宫，白帝释言：&ldquo;我观善顺志愿坚固，当成正觉无有疑也。所以者何？彼于我等无少贪爱，俱生厌离。&rdquo;</p>
<p style="text-align: left">
	　　尔时，帝释虽闻此言，犹怀忧恼如箭中身，恒作是念：&ldquo;彼人必当毁夺于我无有疑惑。我今应往重加试之，于诸愿中的何所愿？&rdquo;作是思已，至菩萨前，舍去憍慢，头顶礼足，以偈问曰：</p>
<p style="text-align: left">
	　　&ldquo;仁今勤修净梵行，&nbsp;于诸欲愿何所求？</p>
<p style="text-align: left">
	　　为求日月释梵天，&nbsp;为求三有诸王位？&rdquo;</p>
<p style="text-align: left">
	　　尔时，善顺菩萨以偈答曰：</p>
<p style="text-align: left">
	　　&ldquo;我观日月释梵天，&nbsp;世间王位三有报，</p>
<p style="text-align: left">
	　　一切无常不坚固，&nbsp;何有智者为兹愿？&rdquo;</p>
<p style="text-align: left">
	　　尔时，天帝闻此颂已，复白菩萨：&ldquo;若如所言，为求何愿？&rdquo;</p>
<p style="text-align: left">
	　　于是菩萨，以偈答曰：</p>
<p style="text-align: left">
	　　&ldquo;我本不贪世间乐，&nbsp;但求不生不灭身，</p>
<p style="text-align: left">
	　　勤修方便济群生，&nbsp;愿同登彼菩提路。&rdquo;</p>
<p style="text-align: left">
	　　尔时，天帝闻是颂已，心生安乐，必知菩萨不求释位，<a>欢喜</a>踊跃，以偈叹曰：</p>
<p style="text-align: left">
	　　&ldquo;汝言弘济为群生，&nbsp;此心广大无与等，</p>
<p style="text-align: left">
	　　愿破魔军证<a>甘露</a>，&nbsp;由斯恒转胜法轮。&rdquo;</p>
<p style="text-align: left">
	　　尔时，天帝说是偈已，恭敬旋绕礼菩萨足，忽然不现。</p>
<p style="text-align: left">
	　　尔时，善顺菩萨于其晨朝，入舍卫城游化往来，得劫初时阎浮金铃，其铃价值过阎浮提。</p>
<p style="text-align: left">
	　　尔时，菩萨持此金铃，于四衢中高声唱言：&ldquo;此舍卫城谁最贫穷？当以此铃而施与之。&rdquo;</p>
<p style="text-align: left">
	　　时，有最胜耆旧长者，闻是语已奔走而来，白菩萨言：&ldquo;我于此城最为贫穷，可持此铃而施于我。&rdquo;</p>
<p style="text-align: left">
	　　尔时，菩萨语长者言：&ldquo;汝非贫者。所以者何？于此城中，有善男子贫中最贫，应以此铃而施与之。&rdquo;</p>
<p style="text-align: left">
	　　长者问言：&ldquo;谁为此人？&rdquo;</p>
<p style="text-align: left">
	　　菩萨答言：&ldquo;波斯匿王于此城中最为贫者。&rdquo;</p>
<p style="text-align: left">
	　　时，彼长者谓菩萨言：&ldquo;莫作是说！何以故？波斯匿王富贵多财，库藏盈溢，珍奇贿货用无穷尽，云何乃言贫中最贫？&rdquo;</p>
<p style="text-align: left">
	　　尔时，菩萨于大众中，以偈答言：</p>
<p style="text-align: left">
	　　&ldquo;设有伏藏千亿余，&nbsp;以贪爱心无厌足，</p>
<p style="text-align: left">
	　　犹如大海吞众流，&nbsp;如斯愚人最为贫。</p>
<p style="text-align: left">
	　　由此复令贪增长，&nbsp;展转滋蔓相续生，</p>
<p style="text-align: left">
	　　于现在世及未来，&nbsp;彼无智者常贫匮。&rdquo;</p>
<p style="text-align: left">
	　　尔时，善顺菩萨说此偈已，与诸大众，即便往诣波斯匿王。于时，彼王方与长者五百余人，算数校计库藏财宝。菩萨尔时前白王言：&ldquo;我于此城往来游化，得劫初时阎浮金铃，其铃价值过阎浮提。我于彼时窃作是念：&lsquo;于此城中有最贫者？当持此铃而施与之。&rsquo;复更思惟：&lsquo;城中最贫莫过王者。&rsquo;今赍此铃愿以相奉。王既贫穷，为我受之。&rdquo;</p>
<p style="text-align: left">
	　　尔时，菩萨作是言已，重说偈言：</p>
<p style="text-align: left">
	　　&ldquo;若人多贪求，&nbsp;积财无厌足，</p>
<p style="text-align: left">
	　　如是狂乱人，&nbsp;名为最贫者。</p>
<p style="text-align: left">
	　　王恒多赋税，&nbsp;横罚无过人，</p>
<p style="text-align: left">
	　　爱著于国城，&nbsp;不观来世业。</p>
<p style="text-align: left">
	　　于世得<a>自在</a>，&nbsp;不能荫群生，</p>
<p style="text-align: left">
	　　见诸贫苦人，&nbsp;曾无怜愍念。</p>
<p style="text-align: left">
	　　耽染于女人，&nbsp;不惧于恶道，</p>
<p style="text-align: left">
	　　邪乱未常觉，&nbsp;岂非贫穷者？</p>
<p style="text-align: left">
	　　若人知净信，&nbsp;归依<a>佛法</a>僧，</p>
<p style="text-align: left">
	　　于身及命财，&nbsp;常念不坚固；</p>
<p style="text-align: left">
	　　知不坚固已，&nbsp;于彼不迷惑，</p>
<p style="text-align: left">
	　　能于身命财，&nbsp;永得常坚固。</p>
<p style="text-align: left">
	　　若能勤念住，&nbsp;乐于不放逸，</p>
<p style="text-align: left">
	　　彼人名富贵，&nbsp;善财常安乐。</p>
<p style="text-align: left">
	　　如火焚烧时，&nbsp;不厌于林树，</p>
<p style="text-align: left">
	　　王今亦如是，&nbsp;贪爱无厌足。</p>
<p style="text-align: left">
	　　水不厌于云，&nbsp;海不厌于水，</p>
<p style="text-align: left">
	　　王今亦如是，&nbsp;何有厌足时？</p>
<p style="text-align: left">
	　　日月常巡历，&nbsp;不厌于四方，</p>
<p style="text-align: left">
	　　王今亦如是，&nbsp;终命无休息。</p>
<p style="text-align: left">
	　　如火焚烧时，&nbsp;不厌于草木，</p>
<p style="text-align: left">
	　　智人亦如是，&nbsp;未尝不行善。</p>
<p style="text-align: left">
	　　如水不厌云，&nbsp;如海不厌水，</p>
<p style="text-align: left">
	　　智人亦如是，&nbsp;不厌善增长。</p>
<p style="text-align: left">
	　　王位虽自在，&nbsp;毕竟归无常，</p>
<p style="text-align: left">
	　　一切皆不净，&nbsp;智者应舍离。&rdquo;</p>
<p style="text-align: left">
	　　尔时，波斯匿王闻斯语已，内怀惭愧，谓菩萨曰：&ldquo;善哉！仁者，汝虽善劝，我犹未信。今汝斯言，为汝自说，为有证乎？&rdquo;</p>
<p style="text-align: left">
	　　菩萨答言：&ldquo;汝不闻耶？如来应正等觉，具一切智，今者现与无量天、人、乾闼婆、阿修罗等，在于舍卫大城祇树给孤独园，当证大王是贫穷人。&rdquo;</p>
<p style="text-align: left">
	　　王言：&ldquo;仁者，若如汝说，我愿相与往见如来，听闻教诲，归依供养。&rdquo;</p>
<p style="text-align: left">
	　　菩萨答言：&ldquo;大王当知，如来境界，非诸凡愚之所能测，破烦恼慢，哀愍众生，已于圣智能知此世及于来世。若有善根胜意乐者，虽在极远，佛常加护。若知我心，欲令大王于我生信，必当来此为我作证。&rdquo;</p>
<p style="text-align: left">
	　　尔时，菩萨即于王前，偏袒一肩，右膝著地，合掌恭敬，即以偈颂，请如来曰：</p>
<p style="text-align: left">
	　　&ldquo;如来真实智，&nbsp;悲愍诸群生，</p>
<p style="text-align: left">
	　　愿知我深心，&nbsp;垂哀为作证。&rdquo;</p>
<p style="text-align: left">
	　　尔时，菩萨说偈请已，于彼大地忽然震裂，五百声闻、十千菩萨，梵释诸天及于龙鬼，无量众生围绕如来，从地踊出。善顺菩萨合掌恭敬，前白佛言：&ldquo;<a>世尊</a>，我先于此舍卫城中游化往来，得劫初时阎浮金铃，其铃价值过阎浮提。我于尔时便作是念：&lsquo;若有众生于舍卫城最贫穷者，当以此铃而施与之。&rsquo;复自思惟：&lsquo;波斯匿王于此城中最为贫者。何以故？恃于王位，于诸众生未尝怜愍，残剥欺夺，横加侵损，贪爱覆蔽不知厌足。&rsquo;我以此王为最贫者，欲将金铃而施与之。王问我言：&lsquo;谓我贫穷，谁为证者？&rsquo;我又答云：&lsquo;如来大师应正等觉，舍离烦恼，瞋垢无余，于诸众生悉皆平等，当为作证。&rsquo;唯愿世尊，示教利喜。&rdquo;</p>
<p style="text-align: left">
	　　尔时，世尊为欲调伏波斯匿王，而告之曰：&ldquo;大王当知，或有于法，善顺贫穷，王为富贵；或有于法，王为贫穷，善顺富贵。所以者何？身登王位于世自在，金、银、摩尼、砗磲、珊瑚，库藏盈满，当于此时善顺贫穷，王为富贵；勤修梵行，乐净尸罗，舍家多闻，离诸放逸，八斋五戒，弘济无疲，有一于此，王实贫穷，善顺富贵。王今应知，憍萨罗国一切众生财物库藏，比于善顺五戒、八斋坚固清净，百分、千分不及其一，至俱胝分亦不及一。&rdquo;</p>
<p style="text-align: left">
	　　尔时，波斯匿王亲闻如来真实教诲，舍所憍慢，合掌殷勤，瞻仰善顺，而说偈言：</p>
<p style="text-align: left">
	　　&ldquo;善哉摧伏我憍慢，&nbsp;当得如来最胜身，</p>
<p style="text-align: left">
	　　以此王位舍于汝，&nbsp;愿恒为汝菩提众。</p>
<p style="text-align: left">
	　　我实贫穷汝为富，&nbsp;今知此说非妄言，</p>
<p style="text-align: left">
	　　王位徒为众苦因，&nbsp;背于白法生恶趣。&rdquo;</p>
<p style="text-align: left">
	　　尔时，波斯匿王说是偈已，白佛言：&ldquo;世尊，我于今者发于无上大菩提心，愿于众生安乐<a>解脱</a><a>生死</a>系缚。我今愿以财物库藏金银之属，分为三分：一分奉施如来世尊及<a>比丘</a>众，一分施与舍卫城中贫穷苦恼无依怙者，一分财物留资国用。凡我所有园池华果，悉愿奉施最胜如来并比丘众。唯愿世尊，垂哀纳受。&rdquo;</p>
<p style="text-align: left">
	　　尔时，憍萨罗国五百长者，睹斯事已，皆发无上大菩提心。</p>
<p style="text-align: left">
	　　尔时，善顺菩萨白佛言：&ldquo;世尊，唯愿如来，为诸大众说于法要，令诸众生遇如来者，为不空过。&rdquo;</p>
<p style="text-align: left">
	　　尔时，世尊告众人言：&ldquo;善男子等，有三无量功德资粮，于诸如来虽有称说，犹不能尽，况于声闻诸三乘等！何者为三？一者、护持<a>正法</a>，二者、发菩提心，三者、劝诸众生起无上愿。复有三十二法，若善男子、若善女人能勤修者，则为见于如来不空过也：一者、于诸如来生不坏信，二者、护持正法令得久住，三者、于尊重僧而不轻慢，四者、于应供人恭敬亲近，五者、于爱于憎心常平等，六者、恒于正法乐闻恭敬，七者、安住寂静离于喧闹，八者、于如来乘演说无倦，九者、若<a>说法</a>时不为名利，十者、志求真实如理勤修，十一、舍施，十二、持戒，十三、忍辱，十四、精进，十五、禅定，十六、正慧，十七、于诸众生随乐护念，十八、成熟众生不忘失法，十九、恒于己身善自调伏，二十、以善法要调伏于他，二十一、不染烦恼，二十二、常乐<a>出家</a>，二十三、住阿兰若，二十四、圣种喜足，二十五、勤行头陀，二十六、舍不善法，二十七、弘誓坚固，二十八、兰若无懈，二十九、植众善本，三十、常不放逸，三十一、远二乘见，三十二、赞叹大乘。&rdquo;</p>
<p style="text-align: left">
	　　于是五百比丘，闻斯法已，远尘离垢，得<a>法眼</a>净，及万二千众生，同发阿耨多罗三藐三菩提心。</p>
<p style="text-align: left">
	　　尔时，世尊以法教化，令诸众生获善利已，与诸比丘并余来众，忽然不现。</p>
<p style="text-align: left">
	　　尔时，波斯匿王既睹斯事，踊跃欢喜，便以二衣价值百千两金，而以施于善顺菩萨，作是言曰：&ldquo;善哉！仁者，愿垂哀纳。&rdquo;</p>
<p style="text-align: left">
	　　善顺菩萨告于王言：&ldquo;大王当知，我于此衣不应受之。所以者何？然我自有百衲之衣，恒挂树枝以为箱箧，一切众生无欺夺想。我既自身无悭吝心，亦令他人不生爱著，其有施者名清净施。&rdquo;</p>
<p style="text-align: left">
	　　时，波斯匿王复作是言：&ldquo;汝若不受愿，当为我以足踏之，令我长夜安乐利益。&rdquo;</p>
<p style="text-align: left">
	　　菩萨尔时为于王故，即以双足踏此二衣。时波斯匿王，谓菩萨言：&ldquo;今此之衣，便于汝身为我受讫，我何所用？&rdquo;</p>
<p style="text-align: left">
	　　善顺菩萨告于王言：&ldquo;汝持此衣，施于城中贫穷苦恼无依怙者。&rdquo;</p>
<p style="text-align: left">
	　　尔时，波斯匿王如菩萨教，持此二衣，会诸贫人而施与之。时诸贫人触斯衣者，狂者得心，聋者得闻，盲者得见，根不具者悉得具足，由于菩萨威神力故。彼时众人俱发声言：&ldquo;我今以何报菩萨恩？&rdquo;</p>
<p style="text-align: left">
	　　尔时，空中有声告曰：&ldquo;诸人当知，善顺菩萨不可以于华香饮食为报恩者，唯当速发菩提心耳！&rdquo;</p>
<p style="text-align: left">
	　　是时，五百贫人闻于空中有如是声，咸说偈言：</p>
<p style="text-align: left">
	　　&ldquo;我等今者，&nbsp;发菩提心，&nbsp;当成正觉，&nbsp;说诸胜法。</p>
<p style="text-align: left">
	　　于诸众生，&nbsp;施以安乐，&nbsp;我乐菩提，&nbsp;得佛法故。&rdquo;</p>
<p style="text-align: left">
	　　尔时，波斯匿王白菩萨言：&ldquo;善哉！仁者，汝若诣彼将见如来，愿时报我，我当随从。&rdquo;</p>
<p style="text-align: left">
	　　善顺菩萨言：&ldquo;大王当知，诸佛难值，正法难闻，岂独大王而自往耶？当为众生作于善友，王应于此舍卫城中敕诸人民悉令随从，违王教者王法治之。所以者何？凡诸菩萨，犹有眷属围绕庄严，况于王乎！&rdquo;</p>
<p style="text-align: left">
	　　时，波斯匿王白菩萨言：&ldquo;谁者是于菩萨眷属？&rdquo;</p>
<p style="text-align: left">
	　　菩萨答言：&ldquo;劝菩提心是菩萨眷属，令<a>觉悟</a>故；劝见如来是菩萨眷属，不虚妄故；劝闻正法是菩萨眷属，获多闻故；劝见圣众是菩萨眷属，得善友故；四摄是菩萨眷属，摄众生故；<a>六波罗蜜</a>是菩萨眷属，增长菩提故；三十七品是菩萨眷属，趣向道场故。菩萨有斯眷属，庄严侍卫，能摧魔军，至师子吼，登最胜处。&rdquo;</p>
<p style="text-align: left">
	　　尔时，波斯匿王及诸大众，欢喜踊跃；九千众生离烦恼垢，得清净眼。</p>
<p style="text-align: left">
	　　佛说是经已，善顺菩萨，波斯匿王，及诸天、人、乾闼婆、阿修罗等，闻佛所说，欢喜奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>