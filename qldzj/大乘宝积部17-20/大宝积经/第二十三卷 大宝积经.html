<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十三卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十三卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十三卷 大宝积经</strong></p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　被甲庄严会第七之三</p>
<p style="text-align: left">
	　　&ldquo;复次，无边慧，诸<a>菩萨</a>摩诃萨，乃于无边甲胄境界，无边大乘境界，无边大道境界而发趣之。何以故？于一切处能随入故。诸菩萨摩诃萨，为欲随入一切法故被大甲胄，为欲随入一切法故乘于大乘，为欲随入一切法故住斯大道，于一切法得平等故而发趣之。然此甲胄，不得少法若内若外、若粗若细、若远若近、过现未来、有为无为、住不住者。若此甲胄，于一切法不能选择，不能决了，不能遍知，不能随入，不能作证，不能超过，不可名为被大甲胄。于一切法若能选择，若能决了，若能遍知，若能随入，若能作证，若能超过，乃可名为被大甲胄。又此大乘亦无少法若内若外，乃至回向一切智智，遍知随入作证超过，是故此乘名为大乘、法善巧乘、至<a>涅槃</a>乘、无上上乘、无等等乘。又此大道亦无少法若内若外，乃至能于一切诸法，平正大道而发趣之；此平正道无有少法不遍知者，是故此道名无上道、无数量道、无等等道。</p>
<p style="text-align: left">
	　　&ldquo;无边慧，诸菩萨摩诃萨被大甲胄，遍能随入一切众生心心所行，遍能清净一切众生杂染烦恼，乘于大乘增长众生一切善根，住斯大道，劝化众生一切善法。无边慧，诸菩萨摩诃萨，为一一众生，一一心行，尽<a>生死</a>际，长时<a>流转</a>求智慧乐，不舍甲胄而能坚固，被大甲胄、无量甲胄、难思甲胄、清净甲胄、无边甲胄、无取甲胄、知众生想甲胄、知无众生甲胄、知<a>无我</a>甲胄、知众生自性甲胄、随觉众生自性甲胄、知我自性甲胄、随觉我自性甲胄、知内自性甲胄、随觉内自性甲胄、知外自性甲胄、随觉外自性甲胄、知内外自性甲胄、随觉内外自性甲胄、知一切法自性甲胄、随觉诸法自性甲胄、知一切法无所得甲胄、知一切法自性无所得甲胄、了知一切诸法甲胄、无边甲胄、无中甲胄、无中边甲胄、非过去甲胄、非未来甲胄、非现在甲胄、无作甲胄、无作者甲胄。无边慧，诸菩萨摩诃萨于此甲胄，亦无所被，亦不随觉，亦不决了，亦不出离，亦不现证；无甲胄故而被甲胄，不随觉故而能随觉，不决了故而能决了，不出离故而能出离，不现证故而能现证。无所乘故而乘大乘，不于大乘而有施设，无所施设而为施设。然于大乘无少施设，若有施设则非施设，于彼施设不可得故、不可见故。亦无有乘以乘安住，以无所得而住大乘。远离趣向，不至究竟，不到涅槃，不可得故非道为道，于道发趣以平正故。此平正道无所施设，谁为施设？何处施设？从何施设？亦无有作亦无作者，亦非和合非不和合，一切厌离，一切不求。何以故？此平正道，与一切法不异不同，不相应故。不起法想，离一切法，无垢无净，法性亦尔无垢无净，是故此道名无染道，以不可趣而为进趣，以不可摄而为摄取。此道甚深，无生、无起、无出、无作、无得、无行、无处、无住、无障、无事，于一切事而能显了，于一切事而无差别，不随事转，以无事故，至无上处。无边慧，诸菩萨摩诃萨，于此甲胄、此乘、此道，应如是知。然此甲胄、此乘、此道，无所可见，无所可知，不可得故。谁为被甲？谁乘此乘？谁行此道？亦不可见，亦不可知，亦不可得。</p>
<p style="text-align: left">
	　　&ldquo;无边慧，若诸菩萨摩诃萨闻斯法已，不惊不怖，读诵宣说，于法理趣无所乖违，随顺<a>修行</a>而生爱乐入于胜解，为斯法故应勤精进。若于斯法决定理趣，善巧方便有堪能者，被此甲胄，乘于此乘，行于此道。于此深法无所得故，而发趣之，尽生死岸，为正觉者，能以无边功德庄严，出现<a>世间</a>。无边慧，诸菩萨摩诃萨，于此法中应生爱乐，起大精进而无放逸。若有众生，于此深法才生爱乐，我说彼人得大<a>饶益</a>，况能精勤不为放逸，戒行清净而发趣者！</p>
<p style="text-align: left">
	　　&ldquo;无边慧，汝观斯法若干广大、若干<a>殊胜</a>、若干清净。我于此法殷勤称赞，欲令众生而生爱乐，当得长夜利益安乐，为厌离故、寂灭故、遍知故。无边慧，汝当复观斯法，能授世间、出世间具足安乐。诸有若干匮乏众生，于此深法而退失故，远离世间及出世间，一切具足丰饶安乐。无边慧，汝当复观如来现前此深法宝，若干丰饶、若干易得。汝今于此甚深之法应勤修习。诸有愚夫，于我演说此法宝时尚不欲闻，况能受持如来现前法宝丰饶？不乐听闻，不欲咨问。若于末世后五百岁<a>正法</a>灭时，佛及法宝及持法者三不现前，何能欲闻、爱乐咨问？</p>
<p style="text-align: left">
	　　&ldquo;无边慧，然于后时，若为如来善加持者，此深法宝亦令可得。无边慧，彼怖畏时，此深法宝实无损减，亦无灭尽；但于此法无听闻者，无受持者。唯除我前渴仰听闻被甲胄者，当于彼时乃能爱乐听受斯法。彼时众生闻此法已能生净信，我说彼人当得成就斯广大法。况于今时于此法中，能生净信勤修<a>行者</a>！</p>
<p style="text-align: left">
	　　&ldquo;无边慧，诸菩萨摩诃萨，被无上甲胄、无量甲胄、大甲胄时，应作是念：&lsquo;我为一切匮乏众生，所谓乏于戒者、乏于闻者、乏于慧者、乏<a>解脱</a>者、乏于解脱知见者，以此大法而丰足之。由是大法丰足之故，一切匮乏皆令舍离，戒财、闻财、慧财、解脱财、解脱知见财皆令富饶，贪瞋痴火皆令息灭，一切众病皆令除愈，无上良药皆令服之，服斯药故众病消除，获大安乐永离有余，证清凉性无上涅槃，无复有余思惟观察，不求一切有为无为。何以故？以此涅槃最上安乐，一切所求更无余故，所求永息已灭尽故。&rsquo;</p>
<p style="text-align: left">
	　　&ldquo;无边慧，诸菩萨摩诃萨，被于如是大甲胄已，又为哀愍摄取一切诸众生故，乘此大乘。此大乘者，过去诸佛已乘出离，未来诸佛当乘出离，现在诸佛今乘出离，无有去者，亦无有乘，亦无出离。何以故？以空、无相、无愿、无生、无作者故。非已出离，非今出离，非当出离，乘此乘者如是出离，为善出离而无执著，于一切法，非有和合，非无和合，无来无去。此乘、此道而出离时，亦非和合，无来无去。此乘、此道于大甲胄而出离时，亦非和合，非不和合，无来无去，不可得故。</p>
<p style="text-align: left">
	　　&ldquo;无边慧，诸菩萨摩诃萨，以此甲胄、此乘、此道而发趣之。又此甲胄、此乘、此道而发趣时，不作是念：&lsquo;若凡夫法、若声闻法、若缘觉法、若诸<a>佛法</a>，彼法于我若远若近。&rsquo;亦不作念：&lsquo;若空、无相、无愿、无生、无作，彼法于我若远若近。&rsquo;亦不作念：&lsquo;若厌、若离、若灭，乃至大般涅槃，彼法于我若远若近。&rsquo;无边慧，此大甲胄、此乘、此道，一切菩萨、一切声闻、一切缘觉、一切众生，所不能动，而发趣于阿耨多罗三藐三菩提。</p>
<p style="text-align: left">
	　　&ldquo;无边慧，诸佛<a>世尊</a>于此甲胄、此乘、此道，得不动已而般涅槃。何以故？一切诸法不可动故；一切法性、法性之相，相远离故，相清净故，遍清净故，不可以相而为观察，为胜观察，为遍观察；一切<a>法相</a>、法相之性，不可以性而为观察，为胜观察，为遍观察。一切诸法无性无相，不可显示，不可言说，是为诸法真实性相。</p>
<p style="text-align: left">
	　　&ldquo;无边慧，如此甲胄、此乘、此道，真实之相不可显示，不可言说亦复如是。为令众生当了知故，增长一切法光明故，于此甲胄、此乘、此道，假以施设而略说之。汝今若欲于此甲胄、此乘、此道随义行者，勿以施设，勿以显示，勿以言说，应随义行。随义行者，无少应行，无少随行。若于非义，不应随行；若于是义，则应随行。随义行时，不随声行，不随字行，不随语行，不随行者，不随彼转。何者为义？谓秘密说。于秘密说应随觉了，应以信行。以信行者，于是义中无所分别，于无分别乃应随行。应随行者，乃为不行，亦不随行。何以故？于是义中无少有行，无少随行，无少遍行。远离行故，不应随行，不随菩提相应而行，不随流转相应而行。于彼相应及不相应，皆非作意，皆非<a>正念</a>；念清净故，故不应行。</p>
<p style="text-align: left">
	　　&ldquo;无边慧，于是义中，汝应随行，勿异有行。若异随行则为妄失，随逐音声，随逐文字，随逐语言，于彼语言不能舍离。遍知音声，超过文字，随觉语言，则不随行，则不流转；于是义中，如是随行。如是随入则无少行，行止息故。无边慧，于义行时，勿复以行而行于义；若不以行而行于义，则为不来不复退还；若得不来不复退还，于此甲胄、此乘、此道，随顺趣于阿耨多罗三藐三菩提，为诸众生作大饶益。</p>
<p style="text-align: left">
	　　&ldquo;无边慧，若于此法如是说者，随义行者，能随入者，心不颠倒，无有疑惑成就胜解。于此甲胄、此乘、此道若未摄取，能摄取之，速当发趣。若有未被斯甲胄者，则能速被。若有未乘于此乘者，则能速乘。若有未住于此道者，则能速住。</p>
<p style="text-align: left">
	　　&ldquo;无边慧，彼诸众生当摄广大福德资粮，为佛世尊之所护念，于法无违，与僧同行。</p>
<p style="text-align: left">
	　　&ldquo;无边慧，汝已摄取无量善根，于后末世当以此法摄诸众生，为诸众生荷负重担，所获福德其量难说。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;菩萨<a>无畏</a>者，&nbsp;如是被甲时，</p>
<p style="text-align: left">
	　　为利诸众生，&nbsp;乃被无边甲。</p>
<p style="text-align: left">
	　　众生若贫乏，&nbsp;弊苦无法财，</p>
<p style="text-align: left">
	　　无戒无多闻，&nbsp;无慧无解脱；</p>
<p style="text-align: left">
	　　被此无边甲，&nbsp;令法致丰饶，</p>
<p style="text-align: left">
	　　以法丰饶故，&nbsp;一切获安乐。</p>
<p style="text-align: left">
	　　为舍诸贫苦，&nbsp;演说无上法，</p>
<p style="text-align: left">
	　　闻者皆离尘，&nbsp;住斯安乐道。</p>
<p style="text-align: left">
	　　戒蕴备充足，&nbsp;多闻如大海，</p>
<p style="text-align: left">
	　　便得最上慧，&nbsp;由斯能断缚。</p>
<p style="text-align: left">
	　　解脱遍照明，&nbsp;解脱正知见，</p>
<p style="text-align: left">
	　　若能现证者，&nbsp;一切获安乐。</p>
<p style="text-align: left">
	　　贪瞋痴大火，&nbsp;恒烧遍炽然，</p>
<p style="text-align: left">
	　　众生由是苦，&nbsp;彼火我令灭。</p>
<p style="text-align: left">
	　　授诸众生药，&nbsp;一切病皆除，</p>
<p style="text-align: left">
	　　若病消除已，&nbsp;得至涅槃界。</p>
<p style="text-align: left">
	　　永舍一切余，&nbsp;趣于安乐处，</p>
<p style="text-align: left">
	　　从彼安乐中，&nbsp;无有退还者。</p>
<p style="text-align: left">
	　　一切有为乐，&nbsp;于彼不复求，</p>
<p style="text-align: left">
	　　无上大安乐，&nbsp;于彼皆当证。</p>
<p style="text-align: left">
	　　以无戏论法，&nbsp;成熟诸众生，</p>
<p style="text-align: left">
	　　究竟大安乐，&nbsp;一切皆当得。</p>
<p style="text-align: left">
	　　如是发趣者，&nbsp;一往不复还，</p>
<p style="text-align: left">
	　　出过于发趣，&nbsp;常得胜安乐。</p>
<p style="text-align: left">
	　　于大安乐中，&nbsp;乐欲不乐欲，</p>
<p style="text-align: left">
	　　发趣无发趣，&nbsp;一切皆当断。</p>
<p style="text-align: left">
	　　如是被甲已，&nbsp;当乘于此乘，</p>
<p style="text-align: left">
	　　为愍诸众生，&nbsp;一切皆摄取。</p>
<p style="text-align: left">
	　　过去正遍知，&nbsp;此乘已出离；</p>
<p style="text-align: left">
	　　未来正遍知，&nbsp;此乘当出离；</p>
<p style="text-align: left">
	　　现在佛世尊，&nbsp;此乘今出离；</p>
<p style="text-align: left">
	　　故于此大乘，&nbsp;无不皆乘者。</p>
<p style="text-align: left">
	　　一切诸最胜，&nbsp;世间大依怙，</p>
<p style="text-align: left">
	　　以此乘出离，&nbsp;不起于乘想。</p>
<p style="text-align: left">
	　　非乘以为乘，&nbsp;非道以为道，</p>
<p style="text-align: left">
	　　非出以为出，&nbsp;出离故无上。</p>
<p style="text-align: left">
	　　此乘出离时，&nbsp;曾无少出离，</p>
<p style="text-align: left">
	　　以空无有相，&nbsp;无愿无作故。</p>
<p style="text-align: left">
	　　非乘非出离，&nbsp;乃名为大乘，</p>
<p style="text-align: left">
	　　一切悉平等，&nbsp;由是而发趣。</p>
<p style="text-align: left">
	　　此乘无和合，&nbsp;亦无不和合，</p>
<p style="text-align: left">
	　　发趣无上道，&nbsp;现证大安乐。</p>
<p style="text-align: left">
	　　此乘无相应，&nbsp;亦无不相应，</p>
<p style="text-align: left">
	　　无处无所依，&nbsp;由是而发趣。</p>
<p style="text-align: left">
	　　此道无有来，&nbsp;此道亦无去，</p>
<p style="text-align: left">
	　　行斯正道者，&nbsp;寂静而发趣。</p>
<p style="text-align: left">
	　　我说于此道，&nbsp;此乘此甲胄，</p>
<p style="text-align: left">
	　　于法无所依，&nbsp;寂静最无上。</p>
<p style="text-align: left">
	　　一切凡夫法，&nbsp;一切声闻法，</p>
<p style="text-align: left">
	　　一切缘觉法，&nbsp;一切不可得。</p>
<p style="text-align: left">
	　　于佛一切法，&nbsp;离垢无上法，</p>
<p style="text-align: left">
	　　不远亦不近，&nbsp;一切不可得。</p>
<p style="text-align: left">
	　　于空无相法，&nbsp;无愿无作法，</p>
<p style="text-align: left">
	　　不远亦不近，&nbsp;一切不可得。</p>
<p style="text-align: left">
	　　于厌离灭法，&nbsp;涅槃寂静法，</p>
<p style="text-align: left">
	　　不远亦不近，&nbsp;一切不可得。</p>
<p style="text-align: left">
	　　此乘此甲胄，&nbsp;此道无所取，</p>
<p style="text-align: left">
	　　无上不可动，&nbsp;毕竟不可得。</p>
<p style="text-align: left">
	　　一切法自性，&nbsp;真实希有相，</p>
<p style="text-align: left">
	　　不可以施设，&nbsp;诸法性空故。</p>
<p style="text-align: left">
	　　此乘此甲胄，&nbsp;此道无显示，</p>
<p style="text-align: left">
	　　如诸法自性，&nbsp;彼性亦如是。</p>
<p style="text-align: left">
	　　一切诸法中，&nbsp;相性不可得，</p>
<p style="text-align: left">
	　　于无相性法，&nbsp;我略为开示。</p>
<p style="text-align: left">
	　　一切诸法中，&nbsp;一切自性相，</p>
<p style="text-align: left">
	　　于我如是说，&nbsp;毕竟无所有。</p>
<p style="text-align: left">
	　　此乘及此道，&nbsp;甲胄自性相，</p>
<p style="text-align: left">
	　　于彼求言说，&nbsp;毕竟亦非有。</p>
<p style="text-align: left">
	　　言说非有故，&nbsp;是为希有相，</p>
<p style="text-align: left">
	　　于彼言说中，&nbsp;语相亦非有。</p>
<p style="text-align: left">
	　　诸法不可量，&nbsp;无胜无边量，</p>
<p style="text-align: left">
	　　一切不可测，&nbsp;是故法无上。</p>
<p style="text-align: left">
	　　此乘此甲胄，&nbsp;此道亦如是，</p>
<p style="text-align: left">
	　　于彼无相中，&nbsp;如是应随入。</p>
<p style="text-align: left">
	　　为令诸众生，&nbsp;遍知勤修习，</p>
<p style="text-align: left">
	　　速逮法光明，&nbsp;故我如是说。</p>
<p style="text-align: left">
	　　诸法无语言，&nbsp;一切不可说，</p>
<p style="text-align: left">
	　　于彼诸法中，&nbsp;一切应随入。</p>
<p style="text-align: left">
	　　以法无言故，&nbsp;于彼应随行，</p>
<p style="text-align: left">
	　　行无少有行，&nbsp;一切法无行。</p>
<p style="text-align: left">
	　　无求而乐求，&nbsp;无行而随行，</p>
<p style="text-align: left">
	　　如是随行者，&nbsp;于义不观察。</p>
<p style="text-align: left">
	　　汝今于实义，&nbsp;一切应随行，</p>
<p style="text-align: left">
	　　音声及语言，&nbsp;于彼勿随转。</p>
<p style="text-align: left">
	　　音声语言中，&nbsp;若得不随转，</p>
<p style="text-align: left">
	　　于义乃随行，&nbsp;是为求义者。</p>
<p style="text-align: left">
	　　何者名为义？&nbsp;应知秘密说，</p>
<p style="text-align: left">
	　　以信无分别，&nbsp;是义乃随行。</p>
<p style="text-align: left">
	　　明了如是义，&nbsp;能于秘密说，</p>
<p style="text-align: left">
	　　无执无所著，&nbsp;不行不随转。</p>
<p style="text-align: left">
	　　若有随行者，&nbsp;彼则随执著；</p>
<p style="text-align: left">
	　　若无随行者，&nbsp;一切不随转。</p>
<p style="text-align: left">
	　　由是正忆念，&nbsp;远离于随转，</p>
<p style="text-align: left">
	　　菩提及生死，&nbsp;二俱不相应。</p>
<p style="text-align: left">
	　　于彼亦无念，&nbsp;无念为正念，</p>
<p style="text-align: left">
	　　于念清净故，&nbsp;说为清净者。</p>
<p style="text-align: left">
	　　若异此修行，&nbsp;远离无上法，</p>
<p style="text-align: left">
	　　汝应于是义，&nbsp;如说而修习。</p>
<p style="text-align: left">
	　　若随语言者，&nbsp;是则随音声，</p>
<p style="text-align: left">
	　　于彼不超过，&nbsp;同于世间法。</p>
<p style="text-align: left">
	　　音声及文字，&nbsp;不应随彼转，</p>
<p style="text-align: left">
	　　应知真实义，&nbsp;无行以随行。</p>
<p style="text-align: left">
	　　实义无音声，&nbsp;亦无有文字，</p>
<p style="text-align: left">
	　　超过语言故，&nbsp;乃名为实义。</p>
<p style="text-align: left">
	　　是义应随行，&nbsp;随行无所有，</p>
<p style="text-align: left">
	　　以行止息故，&nbsp;乃名为实义。</p>
<p style="text-align: left">
	　　于真实义中，&nbsp;不行以为行，</p>
<p style="text-align: left">
	　　斯则不退转，&nbsp;不舍于甲胄。</p>
<p style="text-align: left">
	　　随顺大甲胄，&nbsp;大乘及大道，</p>
<p style="text-align: left">
	　　趣于安乐处，&nbsp;利益诸众生。</p>
<p style="text-align: left">
	　　此诸安隐法，&nbsp;我今为汝说，</p>
<p style="text-align: left">
	　　汝当随义行，&nbsp;能断汝疑惑。</p>
<p style="text-align: left">
	　　若乘此乘者，&nbsp;乘已当发趣，</p>
<p style="text-align: left">
	　　速诣大菩提，&nbsp;现证无上觉。</p>
<p style="text-align: left">
	　　于此最上乘，&nbsp;不乘为速乘，</p>
<p style="text-align: left">
	　　于道于甲胄，&nbsp;其义亦如是。</p>
<p style="text-align: left">
	　　于此无上法，&nbsp;精勤修习者，</p>
<p style="text-align: left">
	　　彼诸众生等，&nbsp;为佛之护念。</p>
<p style="text-align: left">
	　　于后怖畏时，&nbsp;汝当开此法，</p>
<p style="text-align: left">
	　　广为诸众生，&nbsp;而作利益者。</p>
<p style="text-align: left">
	　　于后怖畏时，&nbsp;若能开此法，</p>
<p style="text-align: left">
	　　所生无上福，&nbsp;其数不可量。</p>
<p style="text-align: left">
	　　&ldquo;无边慧，诸菩萨摩诃萨，所被甲胄名曰大胜，亦名无边胜，亦名大庄严；所乘之乘名曰大商，亦名无边光，亦名妙庄严；所行之道名曰无量庄严资粮，亦名无量方便资粮。以是道故，诸善丈夫而发趣于阿耨多罗三藐三菩提。</p>
<p style="text-align: left">
	　　&ldquo;复次，无边慧，乃往古昔过无量劫，复倍是数，有佛出世，号栴<a>檀香</a>光明如来、应供、正遍知、明行足、善逝、世间解、无上士、调御丈夫、<a>天人</a>师、佛世尊，劫名电光，国名光明。时，彼刹土地平如掌，无诸杂秽、瓦砾、荆棘，黄金白银而为沙聚，行列国界，睹者欣悦。时，四天下其洲皆广二亿由旬，一一洲中复有四万八千大城。其城一一广十由旬，长二十由旬，垣墙周回，严丽峻极。一一城有八俱胝人止住其中，十千聚落、一千园苑围绕庄严。而此国界，复有种种华树、果树、香树、衣树、上味之树及金刚树间错庄饰。池沼泉流，涯岸端直，八功德水盈满其中，优钵罗华、波头摩华、拘物头华、芬陀利华，杂色辉映靡不周遍。彼栴檀香光明如来，寿六十八俱胝那由他岁，复有六十俱胝那由他诸声闻众以为眷属。彼时人民颜貌端正，安隐快乐，薄贪瞋痴，易可开示，以少劝化而能遍知诸法性相。</p>
<p style="text-align: left">
	　　&ldquo;无边慧，复于彼时有转轮王，名一切义成，七宝具足，四天归化。彼阎浮洲有一大城，其城纵广四十由旬，人民炽盛安隐丰乐。宫城之内广五由旬，间以七宝而为庄饰，妙多罗树垂诸铃铎，真金罗网弥覆其上。王之正殿纯绀琉璃，广一由旬，四面千柱。其殿之上复有千楼，高峻严丽，众宝装饰。于其殿前，有大香池周环澄澈。其傍复有十六香光小池，七宝所成，布列围绕。一一池间流渠激注，出妙音声如奏众乐。一一小池有八阶道，香光大池三十二道，一一阶道纯金所成。宝树行列，宝网弥覆，上妙香气遍满城中，故号彼池名曰香光。无边慧，彼转轮王有四夫人，一名无边音，二名贤善音，三名众妙音，四名鹅王音。一一夫人各有二子，一名不空胜，二名贤胜，三名龙胜，四名胜音，五名妙音，六名<a>梵音</a>，七名胜云，八名云音。婇女六亿，诸子十千。</p>
<p style="text-align: left">
	　　&ldquo;尔时，彼王于内宫中，与其眷属娱乐嬉戏，忽于空中见一如来妙色之身。时，彼如来即告王言：&lsquo;大王，应被无上甲胄，乘无上乘，而发趣于阿耨多罗三藐三菩提，授诸众生智慧之药。勿得贪著人天五欲！此大甲胄而能摄受无上安乐，此无上乘而能诱入无上园苑，入此中者不复退还。一切人天种种诸欲，皆是无常变坏之法，势不久住，须臾磨灭。&rsquo;无边慧，尔时一切义成大王，闻此说已，于彼如来而白言曰：&lsquo;其谁能示斯大甲胄，如彼甲胄而严被之？其谁能示斯之大乘，如彼大乘而乘御之？其谁能示斯之大道，如彼大道而发趣之？&rsquo;时彼如来告一切义成大王言：&lsquo;大王当知，有栴檀香光明如来，王应诣彼。当为大王演说斯法，被大甲胄，乘于大乘，趣于大道。&rsquo;时彼如来如是说已，欻然不现。</p>
<p style="text-align: left">
	　　&ldquo;无边慧，尔时一切义成大王，睹斯事已，悚栗毛竖，发希有心便生怖畏，不乐人天种种欲乐，厌舍一切诸行有为，求大甲胄、大乘、大道。即与八子及四夫人并余诸子、婇女侍从俱，往诣彼栴檀香光明如来所。既到彼已，与其眷属恭敬作礼，稽首佛足。即以一百檀卢那七宝杂华，散于如来应正遍知；复以无量支婆罗，奉献如来及声闻众；复以一切安乐资具，满十千岁而供养之。从是以后，弃舍王位，与其眷属，于栴檀香光明如来法中<a>出家</a>。无边慧，时彼栴檀香光明如来，知一切义成<a>比丘</a>及其眷属至乐之心，便为开示甲胄庄严、大乘庄严。彼既闻已发坚固心，为深法故尽其躯命，端坐思惟，精勤无退，常近如来，而于世间一切诸欲得无动念。</p>
<p style="text-align: left">
	　　&ldquo;无边慧，时彼如来，问一切义成比丘言：&lsquo;善男子，汝于今时，被大甲胄，乘于大乘，发趣道耶？以是道故而能成就一切智智、无等等智，汝当如理精勤修习。&rsquo;彼一切义成比丘白栴檀香光明如来言：&lsquo;世尊，我于今时乃不见有名甲胄法，亦不见有能被甲胄者，亦不见有被甲所从，亦不见有被甲之处。世尊，我不见有名乘之法，亦不见有乘大乘者，亦不见有乘之所从，亦不见有乘大乘处。世尊，我不见有名道之法，亦复不见由此道故已发趣者、今发趣者，亦不见有道之所从，亦不见有道之处所。世尊，我于阿耨多罗三藐三菩提，若远若近、若去来今，无得无见。如我今者作是观时，实无少法而可亲近而可证者。若我无证，世尊，宁当而问我言：被大甲胄，乘于大乘，发趣道耶？世尊，一切知者、一切见者，如我等比于法修行，唯有如来乃能了知，非诸声闻、缘觉境界。&rsquo;无边慧，彼一切义成比丘于如来前作是说时，与其眷属便得菩萨无生法忍，得法忍故皆不退转。尔时，栴檀香光明如来悉为授记：&lsquo;过五百阿僧祇劫，当证阿耨多罗三藐三菩提。&rsquo;彼闻授记<a>欢喜</a>踊跃，上升<a>虚空</a>高七多罗，即以偈颂赞如来曰：</p>
<p style="text-align: left">
	　　&ldquo;&lsquo;无量大名称，&nbsp;挺特如山王，</p>
<p style="text-align: left">
	　　世尊一切智，&nbsp;能演诸功德。</p>
<p style="text-align: left">
	　　佛眼悉明见，&nbsp;犹如日照临，</p>
<p style="text-align: left">
	　　尊严大会中，&nbsp;我礼如来足。</p>
<p style="text-align: left">
	　　无量德资粮，&nbsp;佛智已<a>圆满</a>，</p>
<p style="text-align: left">
	　　我等亦当得，&nbsp;世尊无上智。</p>
<p style="text-align: left">
	　　无上大光明，&nbsp;普照于人天，</p>
<p style="text-align: left">
	　　开示诸法藏，&nbsp;无边功德海。</p>
<p style="text-align: left">
	　　智慧常无失，&nbsp;正觉离烦恼，</p>
<p style="text-align: left">
	　　慧光大精进，&nbsp;我礼深功德。</p>
<p style="text-align: left">
	　　大龙大庄严，&nbsp;众相以严身，</p>
<p style="text-align: left">
	　　安住如须弥，&nbsp;御众无伦匹。</p>
<p style="text-align: left">
	　　能为世导师，&nbsp;映蔽人天众，</p>
<p style="text-align: left">
	　　演说无所畏，&nbsp;我礼胜丈夫。</p>
<p style="text-align: left">
	　　世尊大牟尼，&nbsp;无边功德海，</p>
<p style="text-align: left">
	　　能开我<a>法眼</a>，&nbsp;令我被甲胄。</p>
<p style="text-align: left">
	　　然我一切时，&nbsp;为乘大乘者，</p>
<p style="text-align: left">
	　　常于此胜道，&nbsp;发趣更无余。</p>
<p style="text-align: left">
	　　牟尼勇猛尊，&nbsp;觉知一切法，</p>
<p style="text-align: left">
	　　世无有过者，&nbsp;我等咸归命。&rsquo;</p>
<p style="text-align: left">
	　　&ldquo;无边慧，彼栴檀香光明如来应正遍知说此法时，成熟无量无数众生。一切义成比丘从是已后，与其眷属供养承事无量无数诸佛世尊，过五百阿僧祇劫，证阿耨多罗三藐三菩提，号曰超无边境界王如来。彼佛刹土，所有功德广长之相，亦如栴檀香光明如来应正遍知光明世界无有异也。诸声闻众其数无量。王之夫人诸子眷属，亦过五百阿僧祇劫，皆证阿耨多罗三藐三菩提。</p>
<p style="text-align: left">
	　　&ldquo;无边慧，诸菩萨摩诃萨，被大甲胄，乘于大乘，于此道中，持大法炬，作大法明，放大法光，建大法幢，击大法鼓，乘大法船，以摄大法而发趣之。善丈夫戏而游戏之，霔以法雨润于众生，皆令欢喜，精勤勇进，而发趣于阿耨多罗三藐三菩提。</p>
<p style="text-align: left">
	　　&ldquo;无边慧，诸菩萨摩诃萨，住此道时得法光明，以光明故能见一切诸法缘起，自性本空，自性无相，自性无起。不于色中而见于色；受、想、行、识亦复如是，不于识中而见于识，异识缘起，了知识相自性本空，自性无相，自性无起，但属众缘见缘和合，众缘亦空无相无起。作是见时，不于眼中而见于眼；耳、鼻、舌、身、意亦如是，不于意中而见于意，异意缘起，了知意相自性本空，自性无相，自性无起。乃至地界、水界、火界、风界、空界，欲界、<a>色界</a>及无色界，无有作者，无有受者，不于少法见有少法，异缘而起属众因缘，自性无相，自性无起，缘性亦空无相无起。无边慧，是为诸菩萨摩诃萨，住此道观察缘起；作是观已，能以智慧，于缘起中证真实际。以斯一切法光明故，如来十力、四无所畏、十八不共、大慈大悲大喜大舍，乃至一切诸佛之法，速得圆满。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;菩萨无畏者，&nbsp;如是能安住，</p>
<p style="text-align: left">
	　　作大法光明，&nbsp;妙智而发趣。</p>
<p style="text-align: left">
	　　建于大法幢，&nbsp;此幢无有上，</p>
<p style="text-align: left">
	　　一切佛法中，&nbsp;正念而发趣。</p>
<p style="text-align: left">
	　　智慧善游戏，&nbsp;法施诸众生，</p>
<p style="text-align: left">
	　　霔于大法雨，&nbsp;无畏而发趣。</p>
<p style="text-align: left">
	　　以法润众生，&nbsp;皆令得欢喜，</p>
<p style="text-align: left">
	　　以是诸菩萨，&nbsp;妙善而发趣。</p>
<p style="text-align: left">
	　　如是诸菩萨，&nbsp;得大法光明，</p>
<p style="text-align: left">
	　　能于正法中，&nbsp;勇猛善安住。</p>
<p style="text-align: left">
	　　由是法光明，&nbsp;了知一切法，</p>
<p style="text-align: left">
	　　以众缘故起，&nbsp;一切无坚实。</p>
<p style="text-align: left">
	　　诸法自性空，&nbsp;自性无有相，</p>
<p style="text-align: left">
	　　自性无有生，&nbsp;自性无有体。</p>
<p style="text-align: left">
	　　诸法以众缘，&nbsp;和合而共起，</p>
<p style="text-align: left">
	　　众缘和合故，&nbsp;自性无所有。</p>
<p style="text-align: left">
	　　菩萨能观察，&nbsp;了众缘亦空，</p>
<p style="text-align: left">
	　　众缘自性空，&nbsp;自性无有相，</p>
<p style="text-align: left">
	　　亦无有生起，&nbsp;亦非有所作，</p>
<p style="text-align: left">
	　　如是观察者，&nbsp;于法勤修习。</p>
<p style="text-align: left">
	　　诸起无体故，&nbsp;众缘亦非缘，</p>
<p style="text-align: left">
	　　如是如理观，&nbsp;能知一切法。</p>
<p style="text-align: left">
	　　观诸色受想，&nbsp;行识亦如是，</p>
<p style="text-align: left">
	　　皆以众因缘，&nbsp;由斯诸蕴起。</p>
<p style="text-align: left">
	　　诸蕴无有实，&nbsp;自性本来空，</p>
<p style="text-align: left">
	　　性空故无相，&nbsp;一切无所起。</p>
<p style="text-align: left">
	　　诸蕴远离相，&nbsp;离相则无生，</p>
<p style="text-align: left">
	　　无生则无灭，&nbsp;诸蕴如是相。</p>
<p style="text-align: left">
	　　无相妄有相，&nbsp;彼相从何有？</p>
<p style="text-align: left">
	　　诸法无体故，&nbsp;斯蕴亦无性。</p>
<p style="text-align: left">
	　　界处亦如是，&nbsp;一切从缘起，</p>
<p style="text-align: left">
	　　自性本来空，&nbsp;无相无有体。</p>
<p style="text-align: left">
	　　一切诸法中，&nbsp;法体不可得，</p>
<p style="text-align: left">
	　　了知一切法，&nbsp;名义思惟者。</p>
<p style="text-align: left">
	　　欲色无色界，&nbsp;一切从缘起，</p>
<p style="text-align: left">
	　　自性本来空，&nbsp;无相亦无体。</p>
<p style="text-align: left">
	　　观此能观智，&nbsp;何能知彼境？</p>
<p style="text-align: left">
	　　此智及彼境，&nbsp;自性常远离。</p>
<p style="text-align: left">
	　　所起及众缘，&nbsp;此二俱无作，</p>
<p style="text-align: left">
	　　能作如是知，&nbsp;斯为真实相。</p>
<p style="text-align: left">
	　　无相以相说，&nbsp;菩萨由斯入，</p>
<p style="text-align: left">
	　　而亦不分别，&nbsp;若相及无相。</p>
<p style="text-align: left">
	　　如斯善智者，&nbsp;能见真实相，</p>
<p style="text-align: left">
	　　于诸法界中，&nbsp;不作少法相。</p>
<p style="text-align: left">
	　　若法及法界，&nbsp;此二俱无相，</p>
<p style="text-align: left">
	　　诸法远离相，&nbsp;说名为法界。</p>
<p style="text-align: left">
	　　说名法界者，&nbsp;无界无非界，</p>
<p style="text-align: left">
	　　虽名为法界，&nbsp;然实不可得。</p>
<p style="text-align: left">
	　　思惟此义时，&nbsp;不念不可得，</p>
<p style="text-align: left">
	　　离诸分别故，&nbsp;获大法光明。</p>
<p style="text-align: left">
	　　诸法无性故，&nbsp;光明亦无性，</p>
<p style="text-align: left">
	　　由斯观察故，&nbsp;复得法光明。</p>
<p style="text-align: left">
	　　不见能观智，&nbsp;斯见亦不见，</p>
<p style="text-align: left">
	　　见法虚妄故，&nbsp;说此名为观。</p>
<p style="text-align: left">
	　　光明不思议，&nbsp;无边无有量，</p>
<p style="text-align: left">
	　　见诸法皆空，&nbsp;说名不分别。</p>
<p style="text-align: left">
	　　若法有诸相，&nbsp;常无证入者，</p>
<p style="text-align: left">
	　　闻斯净法音，&nbsp;应生大欢喜。</p>
<p style="text-align: left">
	　　若法无有生，&nbsp;常无分别者，</p>
<p style="text-align: left">
	　　闻斯净法音，&nbsp;寂然获安乐。</p>
<p style="text-align: left">
	　　若后末世时，&nbsp;闻斯无上法，</p>
<p style="text-align: left">
	　　应说彼众生，&nbsp;久集诸功德。</p>
<p style="text-align: left">
	　　若后末世时，&nbsp;闻斯无上法，</p>
<p style="text-align: left">
	　　当于此法中，&nbsp;以速而发趣。</p>
		

	
	

		</div></div><hr><script charset='utf-8' src='../../js/footer.js'></script></body></html>