<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七十九卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七十九卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七十九卷 大宝积经&nbsp;&nbsp;</strong></p>
<p style="text-align: left">
	　　姚秦<a>三藏</a>法师鸠摩罗什译</p>
<p style="text-align: left">
	　　富楼那会第十七之三大悲品第六</p>
<p style="text-align: left">
	　　尔时，大目揵连作是念：&ldquo;希有<a>世尊</a>！世尊成就如是大悲，善能解说诸<a>菩萨</a>事。所以者何？菩萨具足修集<a>佛法</a>，为无生灭示悟众生。&rdquo;</p>
<p style="text-align: left">
	　　尔时，佛知目连所念，而告之曰：&ldquo;如是，如是，目连，诸佛成就大悲之心。若我<a>弟子</a>闻说此悲具足义者，心则迷闷，无所复乐。目连，且置如来大悲，若我具说为菩萨时所有大悲，汝亦迷闷，无所复乐。&rdquo;</p>
<p style="text-align: left">
	　　尔时，目连白佛言：&ldquo;善哉！世尊，愿说本行菩萨道时大悲少分。&rdquo;</p>
<p style="text-align: left">
	　　佛告目连：&ldquo;汝今谛听！善念持之。当为汝说本行菩萨道时大悲少分，当以譬喻解说其义。本行菩萨道时，所行大悲说不可尽，而是大悲依于四事。何等为四？是菩萨大悲，菩萨随所住悲能修佛法，名为大悲。目连，我本于众生有如是大悲，有如是大愿：&lsquo;所有众生于阿鼻大<a>地狱</a>受诸苦恼，黑绳大地狱、<a>僧伽</a>陀地狱、活地狱、叫唤地狱、大叫唤地狱、炙地狱、大炙地狱，我常代此众生，受诸大地狱中苦，乃至罪毕，受诸苦时心无忧悔。&rsquo;目连，若可有是因缘得度众生，我能尽代，令诸众生出大地狱。我代受苦一入地狱，尽诸众生所作罪业，我于尔时心无忧悔。目连，我发如是大愿，精进咨问有智，所谓佛及弟子：&lsquo;可有如是道理因缘代受苦恼，令诸众生出地狱不？&rsquo;目连，智者闻已，但为我赞说多闻、深发道心、布施、持戒、忍辱、精进，赞说亲近善知识。目连，我闻是已大发精进，为求法故深生欲心，求得成就诸佛大法，勤行精进具诸波罗蜜，深行忍辱。</p>
<p style="text-align: left">
	　　&ldquo;目连，我本云何深行忍辱？本为菩萨时发如是心：&lsquo;十方所有众生，若有色若无色、若有想若无想、若非有想若非无想，假使是诸众生，尽得人身来诣我所，作是言：&ldquo;仁者发阿耨多罗三藐三菩提心，我等多所乏短五欲乐具资生之物，汝若不能悉与我者，不得阿耨多罗三藐三菩提。&rdquo;若是众生时皆恶口，苦切骂詈，妄说过恶，不称意故，以刀杖瓦石加害我身，我于尔时不应生恚，不应悔退。我应如是调伏其心：&ldquo;是诸众生愚痴不知起愚痴业，若我于此愚痴众生起瞋恨者，与此何异？此不入道，我入善道，我今于此众生忍受诸苦，不起瞋业，心当如地等受好丑。&rdquo;&rsquo;目连，我本深行如是忍辱。</p>
<p style="text-align: left">
	　　&ldquo;复次，目连，我常长夜于一切众生如视一子。如大长者饶财巨富，多诸珍宝、奴婢、人使，行百种戒，求得一子，深心爱念，情无厌足。目连，是长者于子常求好事，常与好事，常与利益不与衰恼。如是，目连，我常长夜于诸众生视如一子，我常长夜为诸众生求诸好事，而以<a>饶益</a>不与衰恼。目连，我于长夜失道众生邪道众生，示以正道令住正道。目连，以是因缘，当知如来长夜，于诸众生深心爱念视如一子。</p>
<p style="text-align: left">
	　　&ldquo;目连，于过去世有贾客众，夜行失道入于邪径，夜黑闇故不知所趣，皆作是言：&lsquo;我等失道，无救无归，无所依止。谁诸众生，若天、若龙、若夜叉神、若人非人，示导我等令得正道？谁能怜愍饶益我等，于此夜闇邪隘道中，与我光明？&rsquo;目连，尔时空林泽中，有外道仙人草庵中住，于夜闇中闻诸贾客悲唤音声，而作是言：&lsquo;今诸贾客夜闇于此空林中失道，若我不救则为非理，是诸贾客或为虎、狼、师子、大象、野牛诸恶兽等恼害夺命。&rsquo;目连，仙人即时，以大音声告诸贾客：&lsquo;汝等勿畏，我今相救，当作光明示汝正道。&rsquo;尔时，仙人安慰，告诸贾客已，即以叠衣缠裹两臂，以油遍灌，以火燃之，与诸贾客光明示道。目连，时诸贾客皆作是念：&lsquo;今此仙人甚为希有！为我等故不惜身命。&rsquo;目连，时是仙人，以臂光明照示贾客道已，于诸众生悲心转增，作是念：&lsquo;我得阿耨多罗三藐三菩提时，邪道众生为作法明，示以正道。&rsquo;目连，我于尔时，虽燃两臂，身心不异。何以故？目连，深心菩萨于求他利不贪身命，以净心布施因缘，臂还平复无有疮瘢。诸贾客等即得正道，至天明旦见仙人两臂无有疮瘢，生希有心：&lsquo;今是仙人有大神力，能于竟夜燃其两臂，为照我等使得正道，然其手臂都不烧燃，必成大行，必有大德。&rsquo;目连，时诸贾客语仙人言：&lsquo;善哉！仙人，能为第一难行苦行。今以是行，欲愿何事？&rsquo;仙人答言：&lsquo;诸贾客，我以此事，愿得阿耨多罗三藐三菩提已，当度汝等。于<a>生死</a>苦邪道众生，为说正道。&rsquo;时诸贾客心大<a>欢喜</a>，皆作是言：&lsquo;我等当以何事报此仙人？&rsquo;仙人言：&lsquo;汝等当共专行善法，慎勿放逸。&rsquo;诸贾客言：&lsquo;敬从所诲。&rsquo;诸贾客等恭敬欢喜，于是别去。目连，汝谓尔时外道仙人，为诸贾客然臂照道，岂异人乎？勿作是念！即我身是。诸贾客者，今千二百五十<a>比丘</a>是。目连，如来长夜怖畏众生施以<a>无畏</a>，邪道众生示以正道，无眼众生令得净眼，病重众生能治令差。以是因缘，当知如来长夜，于诸众生深有大悲。</p>
<p style="text-align: left">
	　　&ldquo;复次，目连，过去久远，于此阎浮提中，大病劫至，众生普为大病所恼。尔时，阎浮提王，名摩醯斯那，有八万四千大城，王于此中威势<a>自在</a>。时王最大夫人怀妊，若以身手触诸众生，病皆除差；月满产男，生已即言：&lsquo;我能治诸病人。&rsquo;又亦生时，阎浮提内诸天鬼神皆共唱言：&lsquo;今王所生便是人药。&rsquo;以是音声普流闻故，字为人药。时人皆将病人示此王子，诸病人至王子手触，若以身触，即皆得差，安隐快乐。如是展转阎浮提内，皆将病人以示王子，王子手触，病皆除差，安隐快乐。目连，人药王子于千岁中，如是<a>治病</a>，后则命终。命终之后诸病人来，闻其已死，忧愁涕泣：&lsquo;谁复度我病<a>痛苦</a>恼？&rsquo;诸病人言：&lsquo;人药王子于何烧身？&rsquo;问知所在，趣其烧处，出骨捣末以涂其身，即皆得差。作是唱言：&lsquo;人药王子于今犹能治诸病人。&rsquo;目连，如是因缘治诸病人骨渐消尽，骨尽之后至燃身处，取地灰炭各涂其身，病皆得差。目连，如是人药王子，于大病劫，以是方便治诸病人。目连，汝谓尔时人药王子，岂异人乎？勿作是念！即我身是。我于多病苦恼众生无救无依，疗治其病。我今得阿耨多罗三藐三菩提，亦以大智慧药治诸众生，毕竟尽苦。目连，我为众生受身，随可饶益即便饶益。目连，以是因缘，当知故为众生受身而作饶益。</p>
<p style="text-align: left">
	　　&ldquo;复次，目连，过去久远，我曾独行。时有恶兽来夺我命，欲啖我肉。我临死时，心发是愿：&lsquo;我今死后，当生于此空林泽中作大畜身。若诸恶兽夺我命者，悉皆令得充足饱满。所以者何？是诸恶兽常害小虫以啖其肉，多起杀罪而不饱足。&rsquo;我时发愿，当生于此作大畜身，令诸啖肉饮血众生皆得饱足；即时死已于中化生作大畜身，令诸恶兽饮血啖肉皆得充足，如是展转百千万亿那由他世，故为受身饶益众生乃至一劫。目连，若我自说本行道时，饥渴众生以身血肉施令饱满，若以一劫若减一劫，说不可尽。目连，我本如是于诸苦恼众生深生悲心。</p>
<p style="text-align: left">
	　　&ldquo;复次，目连，过去久远，我念本身，见诸苦恼众生，即作是念：&lsquo;我今不应舍而不救。&rsquo;即至其所而问之言：&lsquo;汝有何苦？何所须欲？&rsquo;答言：&lsquo;仁者，我等今者甚大饥渴。&rsquo;我闻是已即语之言：&lsquo;汝等今须何等饮食？&rsquo;答言：&lsquo;我等唯欲饮血啖肉。若能以身血肉与我，我则快乐无复病痛。&rsquo;我即许之，便自割肉出血与诸众生。目连，我于尔时心无悔惜，不愁不没，但作是念：&lsquo;我今割肉亦灭尔所生死苦分。&rsquo;我常长夜乐如是施，如是施已深得欢乐。以是因缘当知如来，于诸众生深有大悲。</p>
<p style="text-align: left">
	　　&ldquo;目连，我念过去时世有王，名为大力，有大德力，厚种善根。时大力王而作是念：&lsquo;我今何不设大施会充满众生？&rsquo;作是念已，设大施会恣所求欲，须食与食，须饮与饮，有须衣服、卧具、金银宝物、车乘、钱财，有须砗磲、玛瑙、玻瓈、琉璃、珊瑚、琥珀等宝，悉能与之；华香、璎珞、涂香、末香、缯彩幢盖、男女大小、奴婢人使、象马牛羊、田地产业，皆悉与之。目连，是大力王如是大施。尔时，帝释而作是念：&lsquo;我今何不与此国王作障碍事，令其不果？&rsquo;时即自化作<a>婆罗门</a>，往诣王所而问王言：&lsquo;今大会中何所布施？&rsquo;答言：&lsquo;婆罗门，我所有物悉以布施，无所爱惜。&rsquo;婆罗门言：&lsquo;汝所志愿，我今所乞能见与不？&rsquo;大力王言：&lsquo;我既发言，所有尽与。&rsquo;婆罗门言：&lsquo;王如是者，我今须王身分。&rsquo;王便念言：&lsquo;是婆罗门不须财物，今来直欲破我大施。我若不以身分与者，我则自破大会施事。&rsquo;作是念已，语婆罗门言：&lsquo;与汝身分，截取持去。&rsquo;婆罗门言：&lsquo;大王，今者作如是语，将无悔耶？&rsquo;大力王言：&lsquo;我心不悔。但以今者多有乞人四方来集，我皆应使悉得满足。&rsquo;婆罗门言：&lsquo;我今一人尚不充足，何论余人？&rsquo;目连，时大力王即以利刀，自割其臂与婆罗门：&lsquo;汝可取是一臂。&rsquo;目连，其大力王自割臂时，心无变异无有悔恨；如是一心布施故，能舍一切故，臂还平复。时大力王，以刀割身分，与婆罗门，与已还生。目连，尔时帝释以是因缘，天福则尽，心热苦恼大唤，现身即堕阿鼻大地狱中。目连，汝谓尔时大力国王以身施者，岂异人乎？勿作是念！即我身是。尔时帝释欲障碍我大施会者，岂异人乎？勿作是念！即调达是。</p>
<p style="text-align: left">
	　　&ldquo;目连，是时调达痴人生嫉恚心，欲障我施而不能坏，堕大地狱。我今得阿耨多罗三藐三菩提，设大法施；调达痴人犹生恚嫉，贪利养故谋合人众欲共杀我。我时经行在于耆阇崛山下，自上山上机关发石，自破善根于我生恶，自失利养豪尊势力，身堕阿鼻大地狱中。目连，我于调达痴人无有身口意恶，而于长夜以我为怨，世世障我修集善法，而亦不能障我行善；我常长夜慈悲覆润，而不能使以我为亲。目连，调达世世不识我恩。我今举手，如调达等，亦复不识<a>天人</a><a>世间</a>阿修罗恩，如是等人入邪定位。目连，调达于后临入阿鼻大地狱时，于我乃生深实好心，此亦是如来威神之力。调达第一不知恩义，临入阿鼻大地狱时，闻大声言：&lsquo;痴人调达！瞋恚于佛，不可杀人，而欲横起杀害因缘，以是罪故，今堕阿鼻大地狱中。&rsquo;闻是大怖，心即摧伏，而作是言：&lsquo;我今唯以肉骨一心归命于佛。&rsquo;心即得乐，于佛生信。作大音声，即入阿鼻大地狱中。以是因缘，后出地狱得生人中，<a>出家</a>学道得辟支佛，号曰骨髓。目连，我今授调达记，作辟支佛，则为已度于生死苦。目连，我度调达如我本愿。所以者何？我于先世要度调达，我当度汝余无度者。目连，调达但于我所种<a>涅槃</a>因缘，不于余种。调达从是已后，亦复不于余种善根，但于我所<a>信心</a>清净，言归命佛，以是善根因缘，后得辟支佛道。</p>
<p style="text-align: left">
	　　&ldquo;目连，我常长夜于诸众生如父母想，愍其孤穷无有财物，往来生死险难恶道，愚痴无智常盲无目，谁能示导？谁能救护？唯我一人应示应救。目连，我念是已，若有众生恶口骂我，我不还报；若切责我，我亦不报；若瞋若打，我终不报。所以者何？我应常与一切众生毕定安乐，应除一切苦恼衰患，今我不应与诸苦恼。是诸众生谁能忍者？唯我能忍。我今当学众生忍法、善寂灭法、柔和顺法，当如调伏大象，不如不调伏象。目连，譬如调伏大象入战阵时心不退缩，能忍鼓声、螺声、角声、大叫唤声，闻如是等可畏音声不惊不畏；能忍寒热、蚊虻毒虫、风雨饥渴；能忍种种锋剑所伤，弓弩、箭、槊、刀、鉾、戟、剑、铁轮、鞭打，皆能忍受不惊不畏，直冲战阵不退不缩。目连，调伏大象不作是念：&lsquo;我于贼阵不能冲入。&rsquo;但作是念：&lsquo;我当胜此贼阵。&rsquo;目连，我本行菩萨道时，发大心愿亦复如是，于诸众生调伏其心。若诸众生恶口骂我，我不加报；于我有诤，我亦不报；若以刀杖瓦石加我，及夺我命，我于尔时，心不退转于阿耨多罗三藐三菩提，亦不分别是则可受、是不可受，是应亲近、是不应近。于是事中，无忧无悔，无有恚恨，于菩萨道心无厌离，不作是念：&lsquo;我今不能入大贼阵。&rsquo;但作是念：&lsquo;我能破是大恶贼阵，当得阿耨多罗三藐三菩提，度脱<a>三界</a>无量众生。&rsquo;目连，我本行菩萨道时所行忍辱，于诸众生所有慈悲，若以言说不可得尽。</p>
<p style="text-align: left">
	　　&ldquo;复次，目连，过去久远有外道仙人，名为忍力，受如是法：&lsquo;我于众生不生瞋恨。&rsquo;尔时，有魔名为恶意，而作是念：&lsquo;我今何不往诣仙人，坏其忍法，令发起瞋恨退舍忍心。&rsquo;即遣巧骂千人前后围绕，恶口骂詈，妄说其过，秽言鄙词苦切备至。行时亦骂，到聚落亦骂，入聚落亦骂，食时亦骂，食已亦骂，从座起亦骂，从聚落出亦骂，还至住处林树亦骂，立亦骂，坐亦骂，卧亦骂，经行时亦骂，乃至息入息出亦骂。常随逐骂，种种不净丑恶骂詈，无有休息。目连，尔时千人为魔所使，于八万四千岁，恶口骂詈忍力仙人。尔时，恶意魔于忍力仙人入聚落时，自以屎灌其头上，著钵中，涂衣钵身，以粪扫洒其头上。时忍力仙人，八万四千岁，健骂千人恶口骂詈轻贱，心终不瞋恨，乃至不生退没之心，亦不自言我有何罪，终不生怨恨。八万四千岁，亦不以恶眼视恶意魔，亦不自言我有何罪。目连，是健骂千人骂于忍力仙人，过八万四千岁已知不可坏，生净信心忏悔除罪，作是言：&lsquo;汝以是事欲求何法？我亦愿得是法。&rsquo;目连，是健骂千人，于仙人所得清净心，供养恭敬，尊重赞叹。仙人既受供养，而亦不生贪爱之心。目连，汝谓尔时忍力仙人，岂异人乎？勿作是念！则我身是。我时受是忍辱法，恶意魔所遣千人，恶口骂詈不休不息常轻于我，亦不能令我心异。目连，健骂千人，于忍力仙人生清净心已，忏悔骂罪，随学忍力仙人，发阿耨多罗三藐三菩提心，我时<a>教化</a>令住佛法。是千人具足是<a>六波罗蜜</a>，次第成佛，皆已入于无余涅槃。目连，汝谓尔时恶意魔，常遣千人骂詈我者，岂异人乎？勿作是念！即调达是。</p>
<p style="text-align: left">
	　　&ldquo;复次，目连，我念过世，自以其身施与众生，为世间人而作奴仆。尔时，众人种种使我，有人使我分除屎尿，有人使我作除粪人，有人使我除土，有人使我取草，有人使我取谷米、乳酪、酥油、蜜，有人使我取薪炭火水，如是等种种事务皆使我取。目连，我不忆尔时生如是心，有人使我分除屎尿不随去者，有人使我取华香、璎珞、涂香、末香、饮食、果芥而便随去。目连，我不忆尔时所好作务随去，不好作务而不随去。目连，我不念尔时随刹利，不随婆罗门；随婆罗门，不随刹利；随逐毗舍，不随首陀罗；随逐首陀罗，不随毗舍；随逐刹利、婆罗门，不随毗舍、首陀罗；随逐毗舍、首陀罗，不随刹利、婆罗门。亦不念有如是差别，是人大，是人小；随逐是人，不随是人。目连，但随先唤我者，欢喜随去。目连，我念本行菩萨道时，不念有人以如<a>法事</a>使我令作，终无有力而不为作。目连，我念本行菩萨道时，无有为事而不究竟，无有作善而善不终讫。举要言之，我念本行菩萨道时，未曾贪身，何况财物？我行菩萨道时，于财物中不生我物想。我但以先业果报有财，于是财物生如是念：&lsquo;此物当与众生共用。于此物中我有分者，众生亦有。&rsquo;目连，随我行菩萨道得近佛法，不作是念，于我物中言我有分，众生有分；但念所有物是众生物，我无有分。目连，随我得近佛法，则于其中乐不贪著，不摄不取，乐远离诸法，不乐受诸法；乐一切空法，不乐一切法有；乐一切法寂，不乐诸法事相；乐本性无所有，不乐本性有所有。目连，我念本行菩萨道时，无量百千万世，于夜闇中自燃其身，失道众生照示道处。目连，我念本行菩萨道时，无量百千万世，啖肉众生割肉施与。目连，我念本行菩萨道时，无量百千万世，饮血众生刺血施与，令得饱满快乐。目连，举要言之，于世间中若诸财物资生所用，于诸众生终不贪惜，皆为不恼不害众生。智者所许，贤圣所赞，我常如是，长夜于诸众生深行悲心。</p>
<p style="text-align: left">
	　　&ldquo;复次，目连，我念过去，作贾客主名为吉利，入于大海取大珍宝，安隐而出还达本国。是人入城到家门前，是时城中多有乞儿，围绕在前作如是言：&lsquo;善来！安隐！吉利大檀越！我等欲有所乞，若见许者我等当乞。&rsquo;目连，尔时吉利语诸乞人：&lsquo;汝等可乞我所有物，能以相与，无所贪惜。&rsquo;时诸乞人语吉利言：&lsquo;汝从大海所得宝物尽以与我，我等若尔皆得吉利。&rsquo;如是，目连，吉利即时以诸珍宝尽与乞儿，凡有八十亿摩尼珠，一一皆值百亿两金。目连，是吉利以是多物施已，心无有异不生疑悔。尔时，吉利以多宝物，与乞人已不入其家，复还至海采取珍宝，入海之后倍得宝物。过八十岁还到本国，欲入城时，见犯罪人杀者执缚，打恶声鼓街巷唱令，将至杀处加以刑戮。时应死者遥见吉利，作是言：&lsquo;贾客主施我无畏，救我死罪，与我<a>寿命</a>。汝是大檀越贤善好人。&rsquo;吉利闻已语应死者：&lsquo;咄人！我今施汝无畏，救汝死罪。&rsquo;即至杀者所，人人皆与一摩尼珠价值一亿两金。&lsquo;汝今小住，待我今者至王边还。&rsquo;尔时，吉利疾至王所，白言：&lsquo;大王，我欲以好珍宝买此人命。&rsquo;王答吉利：&lsquo;是人罪不可恕，不可得买。若必欲买，汝所有物尽以与我，并自伏死乃可得脱。&rsquo;目连，尔时吉利闻已欢喜：&lsquo;我得大利，得满所愿，能救此人得称我意。&rsquo;即时，吉利得救此人免于死罪，即以居家所有财物，及于大海所得珍宝，无量千亿金银宝物，皆送与王，白大王言：&lsquo;可放此人！我所有物尽现在此。&rsquo;王受物已语杀者言：&lsquo;将吉利杀。&rsquo;答言：&lsquo;尔诺。&rsquo;受王命已即缚吉利，将至杀处，右手举刀，欲斫吉利；手直不下惊怪恐怖，即将吉利白王此事。目连，王闻此语，即自执刀欲杀吉利，举刀欲斫，其王即时两臂落地，得大衰恼发声而死。目连，汝谓尔时吉利贾客主，岂异人乎？勿作是念！即我身是。尔时王者，即调达痴人是。目连，尔时调达欲夺我命不能得夺；至于今世，我得阿耨多罗三藐三菩提，欲夺我命而亦不能。何以故？如来一切世间天、人、阿修罗中无能害者，何况调达痴人！调达于今谋集恶人来欲杀我，亦自方便欲得杀我，而失利养名闻势力，生身直入阿鼻地狱。目连，我本行菩萨道时，不见利益众生如调达者，而调达不知恩义。我本修菩萨道时，于众生中犹如父母。以是因缘当知如来，于诸众生悲心深厚。</p>
<p style="text-align: left">
	　　&ldquo;复次，目连，过去久远雪山王边有五百群象，于中有一大象王为主，体貌可爱，大力有智。时是象群宿出在山崄隘难之处，唯有一道。尔时，猎师见此象群，即夜于崄道中大作坑陷，作是念：&lsquo;此诸群象当堕此中，得属于我，随我所取。&rsquo;夜作坑已，驱逐群象向崄道坑。群象欲出，见有大坑不能得过。目连，时象群主以身横在坑上为桥，使五百群象于脊上过，群象过已作势踊跳。尔时，山神说是偈言：</p>
<p style="text-align: left">
	　　&ldquo;&lsquo;恶人作深坑，&nbsp;中有智象王，</p>
<p style="text-align: left">
	　　度彼亦自度，&nbsp;唐劳作深坑。&rsquo;</p>
<p style="text-align: left">
	　　&ldquo;目连，汝谓尔时象王利根大力者，岂异人乎？勿作是念！即我身是。时五百群象，今五百比丘为调达所坏者是。尔时猎者，调达等五百比丘是，所谓蹇陀达多、迦楼罗提舍、三闻陀达多、拘迦梨提婆达多。目连，我常长夜，见怖畏众生施以无怖畏，见苦恼众生施与安乐，贫穷众生施以财物，堕邪道众生示以正道，病痛众生除其病苦，饥饿众生施以饮食，食肉饮血众生以身肉血施与。目连，我随所愿皆作不虚，我许众生不生<a>懈怠</a>。目连，我发阿耨多罗三藐三菩提，于其中间所有诚言终不有异！所作精进懈废休息，我不得阿耨多罗三藐三菩提耶？目连，我随语而行，随行而语。&rdquo;</p>
<p style="text-align: left">
	　　答难品第七</p>
<p style="text-align: left">
	　　尔时，会中有一比丘，名曰象手，从座而起，偏袒右肩，右膝著地，合掌白佛言：&ldquo;世尊，我从如来闻此难事，身毛为竖，涕泪流下。我今欲问一事：世尊自言，我为菩萨时，随语而行，随行而语。世尊从初愿度一切众生，若作是愿，于今所度众生未尽，当入涅槃。如来灭后，或有人来难诸比丘：&lsquo;汝等大师本愿，当度一切众生，众生未尽而自灭度。&rsquo;若有是难，当云何答？&rdquo;</p>
<p style="text-align: left">
	　　佛告象手比丘：&ldquo;若有如是难者，应还问彼：&lsquo;汝以何法为众生？&rsquo;彼人若言：&lsquo;阴入界是众生。&rsquo;应还问彼：&lsquo;为阴入界和合是众生？为离散是众生？&rsquo;彼人若言：&lsquo;阴入界和合是众生。&rsquo;应还语彼：&lsquo;汝自答已。所以者何？和合是众生，阴入界非众生。佛所<a>说法</a>为离散故，不为和合。世尊乐离散行，不乐和合，和合中无众生。&rsquo;彼人若言：&lsquo;但阴入界是众生。&rsquo;应还问言：&lsquo;若尔者，一切草木瓦石皆是众生。所以者何？汝说阴入界是众生，是中亦有阴入界。&rsquo;彼人答言&lsquo;是中<a>无心</a>、无心数法，故非众生&rsquo;者，应还问彼：&lsquo;若尔者，一切众生应是一众生。何以故？如来不说阴入界有异。&rsquo;彼人若言：&lsquo;如来经中说有众生，是故有众生。&rsquo;应还语彼：&lsquo;汝自答已。何以故？如来经说离有离无。&rsquo;彼人若言：&lsquo;若尔者，无有<a>道果</a>。&rsquo;应还问彼：&lsquo;汝以何为果？&rsquo;彼人若言：&lsquo;我说决定第一义为果。&rsquo;应还问彼：&lsquo;决定第一义中无音声语言。无音声语言中，不得言决定有无。汝说决定第一义为果，是决定第一义中，无众生、无众生名字。是故汝说有众生，此语自破。&rsquo;</p>
<p style="text-align: left">
	　　&ldquo;复次，象手，如来经说，于诸法中无有灭者，但灭苦恼。我如是通达诸法实相，随所得法为众生说，为无贪取，为远离，为无戏论，为无作起。象手，若人如是知我法义，是人即能不为有无而起行业；若人不为有无而起行业，是人云何见有众生？见无众生？象手，是名<a>常住</a>诸法实相。是中无有忆想分别，无垢无净，无来无去，无道无道果，无长无短，无方无圆，无形无色。是故说诸法一门，谓是定门。象手，是名见法门。入是见法门，名为能见佛。象手，于意云何？随以何法见佛，是法已灭、今灭、当灭灭相耶？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;于意云何？随以何法见佛，是法已生、今生、当生生相耶？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;象手，若尔者，如来不名为灭。&rdquo;</p>
<p style="text-align: left">
	　　&ldquo;如是，世尊。&rdquo;</p>
<p style="text-align: left">
	　　&ldquo;象手，彼人若言所有身相，我为是故言如来灭入涅槃已，不复转还但见身相，不转还故名如来灭。应还问彼：&lsquo;汝说身相成就为如来耶？&rsquo;彼人若言：&lsquo;我说身相成就，名为如来。&rsquo;应还答彼：&lsquo;如<a>佛经</a>中，不说身相名为如来。若说身相是如来者，一切瓦石、山河、草木皆是如来。&rsquo;彼人若言&lsquo;一切瓦石山河草木，无有三十二大人相名如来&rsquo;者，应答彼言：&lsquo;汝说有三十二相名如来者，转轮圣王则是如来。何以故？转轮圣王身有三十二相。&rsquo;彼人若言：&lsquo;相入相法知相婆罗门说当作佛，是事为实。&rsquo;应答彼言：&lsquo;若有三十二相即应是佛，而汝自说相师见有三十二相记当得作佛，汝今说佛相。&rsquo;彼人若言：&lsquo;我说佛十力、四无所畏、十八不共法，无漏根、力、觉、道、<a>禅定</a>、<a>解脱</a>三昧等是为佛相。&rsquo;应答彼言：&lsquo;汝说十力等是佛相者，今应说佛体性。&rsquo;彼人若言：&lsquo;佛与是相异耶？&rsquo;应答彼言：&lsquo;汝自言是佛相，佛相非佛。&rsquo;彼人若言：&lsquo;更有无形无色法是佛十力等为相。&rsquo;应答彼言：&lsquo;无形无色法，云何以有形有色为相？又汝若说无形无色法名为佛者，余无形无色法皆可是佛。若是等法亦是佛者，是十力、四无所畏、十八不共法，根、力、觉、道、禅定、解脱三昧等，亦应与是为相应。&rsquo;象手，我诸弟子，应当如是降伏痴人。</p>
<p style="text-align: left">
	　　&ldquo;复次，象手，我本愿得阿耨多罗三藐三菩提，度脱一切众生。我坐道场，得阿耨多罗三藐三菩提已，不得众生，不得众生名字。我坐道场，但通达<a>十二因缘</a>法，是事有故是事有，是事无故是事无。何事有故有何事？何事无故无何事？所谓无明因缘故有诸行，诸行因缘故有识，识因缘故有名色，名色因缘故有六入，六入因缘故有触，触因缘故有受，受因缘故有爱，爱因缘故有取，取因缘故有有，有因缘故有生，生因缘故有老死，老死因缘故有忧悲苦恼，如是展转但是大苦聚集。无明灭故诸行灭，诸行灭故识灭，识灭故名色灭，名色灭故六入灭，六入灭故触灭，触灭故受灭，受灭故爱灭，爱灭故取灭，取灭故有灭，有灭故生灭，生灭故老死灭，老死灭故忧悲苦恼灭，是中但是大苦聚灭。我于是中生眼智明觉，通达如是无中无后无坏解脱。如来通达是解脱故不得余法，但得众因缘生法。象手，如来是通达诸法，随以如是为众生说。象手，若诸佛生，若诸佛不生，诸法性相常住不异，谓名色不失，不相违背，不生不起。象手，我常如是说法，汝等亦应随我意知。我为汝等说如是法，汝等但当勤<a>修行</a>之。象手，大师所应为弟子事事，我尽作已，汝等如所说行，于诸法中当得智明。&rdquo;</p>
<p style="text-align: left">
	　　尔时，象手白佛言：&ldquo;世尊，若有人言：&lsquo;如来所说<a>正法</a>灭故，谁当示导？无说导故名正法灭，正法灭故名如来灭，如是亦名不度一切众生。&rsquo;&rdquo;</p>
<p style="text-align: left">
	　　佛告象手：&ldquo;若人如是难问，应如是答：&lsquo;佛是一切智人，皆知皆见，常待众生可度时节，虽入涅槃犹能有益。又佛今与未来世佛授记作佛，是则佛种相续不绝。&rsquo;一切佛法是一佛法，是故说名如来法，如来法者即是佛法。是故当知如来本行菩萨道时，随语而行，随行而语。&rdquo;</p>
<p style="text-align: left">
	　　象手白佛言：&ldquo;希有世尊！如来善能通达推求一切诸法；善能通达一切法故，身口意业智慧为首，皆随智慧。世尊本行菩萨道时，随语而行，随行而语。&rdquo;</p>
<p style="text-align: left">
	　　佛告象手：&ldquo;如是，如是。象手，如汝所说，我本行菩萨道时，随语而行，随行而语。象手，若人实说，谁不错谬？出于世间，饶益众生，安乐天人，一切大师说正道者，正智解脱无有戏论，到于<a>彼岸</a>度未度者，如来世尊当说我是，是为实语者。象手，若人实语，谁是不诳者？知恩报恩者，当说我是，是我为实语。若有众生小事于我，是事不失。象手，我从初发阿耨多罗三藐三菩提心已来，于其中间心无退转，亦不忆念贪乐声闻、辟支佛乘我当得是法，但一发心欲教弟子求辟支佛。</p>
<p style="text-align: left">
	　　&ldquo;象手，过去久远我时作外道仙人，智慧明利，多闻辩才，得深法忍。时有五百年少婆罗门，见在居家五欲过患，见出家利出家学道，皆来诣我即为说法，得辟支佛道具六<a>神通</a>，心得自在具如意足，常以神力，飞入城邑聚落乞食，供养于我。我作是念：&lsquo;如是成就大净智人，我则不应受其供养。是诸仙人我教化故得如是法，而我不得为得是法，未证当证故勤行精进。&rsquo;象手，我勤精进为证是法。时净居天来现其身，而告我言：&lsquo;莫贪是智！汝应当得阿耨多罗三藐三菩提，应度无量无边众生。&rsquo;象手，我时闻已不复<a>修道</a>，心得第一欢喜快乐，半月<a>静坐</a>乐悉遍身。</p>
<p style="text-align: left">
	　　&ldquo;象手，菩萨成就四法，诸天开悟得欢喜心，自知当得阿耨多罗三藐三菩提。何等四？一者、菩萨自深发阿耨多罗三藐三菩提心，亦教他人令深发心。二者、见发大乘人心不生嫉，不作是念：&lsquo;阿耨多罗三藐三菩提唯我当得，余不应得。&rsquo;三者、众生所行随时而诲，好意共语，将护其善。四者、常自勤心广求诸法，为他人说无所悭吝。象手，菩萨摩诃萨成就此四法，诸天开悟，知当作佛。&rdquo;</p>
<p style="text-align: left">
	　　尔时，世尊欲明了此事，而说偈言：</p>
<p style="text-align: left">
	　　&ldquo;菩萨以坚心，&nbsp;住于无上乘，</p>
<p style="text-align: left">
	　　亦能化众生，&nbsp;令住于此乘。</p>
<p style="text-align: left">
	　　本行菩萨时，&nbsp;常无嫉恚心，</p>
<p style="text-align: left">
	　　勤行发精进，&nbsp;喜心转增益。</p>
<p style="text-align: left">
	　　见诸众生恶，&nbsp;知时而化喻，</p>
<p style="text-align: left">
	　　常以慈悲心，&nbsp;而无有瞋恚。</p>
<p style="text-align: left">
	　　常勤行求法，&nbsp;流布与众生，</p>
<p style="text-align: left">
	　　以法充一切，&nbsp;如雨普流润。</p>
<p style="text-align: left">
	　　行是四法者，&nbsp;诸天所开悟，</p>
<p style="text-align: left">
	　　汝当得作佛，&nbsp;勿生疑惑心。</p>
<p style="text-align: left">
	　　菩萨闻是已，&nbsp;勇猛发精进，</p>
<p style="text-align: left">
	　　是事必应实，&nbsp;我定当作佛。</p>
<p style="text-align: left">
	　　如是诸菩萨，&nbsp;以精进及愿，</p>
<p style="text-align: left">
	　　忆念智与慧，&nbsp;而自转高大。</p>
<p style="text-align: left">
	　　若有诸如来，&nbsp;出现于世间，</p>
<p style="text-align: left">
	　　是菩萨则有，&nbsp;如是诸功德。</p>
<p style="text-align: left">
	　　大人所恭敬，&nbsp;诸王及臣民，</p>
<p style="text-align: left">
	　　皆生欢喜心，&nbsp;知是有道者。</p>
<p style="text-align: left">
	　　经书章句义，&nbsp;文颂算数事，</p>
<p style="text-align: left">
	　　皆悉善通达，&nbsp;众生中最上。</p>
<p style="text-align: left">
	　　聪达有智慧，&nbsp;造事不以力，</p>
<p style="text-align: left">
	　　但以其策谋，&nbsp;而能有所成。</p>
<p style="text-align: left">
	　　摧伏诸战阵，&nbsp;不以身手力，</p>
<p style="text-align: left">
	　　但以智慧力，&nbsp;自然而降伏。</p>
<p style="text-align: left">
	　　诸王及臣民，&nbsp;皆叹未曾有，</p>
<p style="text-align: left">
	　　怜愍众生故，&nbsp;生在于世间。</p>
<p style="text-align: left">
	　　诸人佥皆知，&nbsp;谓与天共语，</p>
<p style="text-align: left">
	　　何故知如此，&nbsp;以知我心故。</p>
<p style="text-align: left">
	　　是菩萨常得，&nbsp;值遇见诸佛，</p>
<p style="text-align: left">
	　　往诣咨请问，&nbsp;能大益众生。</p>
<p style="text-align: left">
	　　诸佛答问已，&nbsp;断了所疑惑，</p>
<p style="text-align: left">
	　　能利诸众生，&nbsp;皆使得欢喜。</p>
<p style="text-align: left">
	　　佛示神通力，&nbsp;受记当作佛，</p>
<p style="text-align: left">
	　　是故此菩萨，&nbsp;心得大欢喜。</p>
<p style="text-align: left">
	　　所爱贵重物，&nbsp;内外无贪惜，</p>
<p style="text-align: left">
	　　是故大欢喜，&nbsp;自知当作佛。</p>
<p style="text-align: left">
	　　普慈覆一切，&nbsp;常无瞋恨心，</p>
<p style="text-align: left">
	　　是故大欢喜，&nbsp;自知当作佛。</p>
<p style="text-align: left">
	　　诸佛所称赞，&nbsp;已得深妙忍，</p>
<p style="text-align: left">
	　　是故大欢喜，&nbsp;自知当作佛。</p>
<p style="text-align: left">
	　　不依止诸法，&nbsp;知法不可依，</p>
<p style="text-align: left">
	　　得如是智慧，&nbsp;身能飞<a>虚空</a>。</p>
<p style="text-align: left">
	　　其心不在内，&nbsp;亦复不在外，</p>
<p style="text-align: left">
	　　出过一切想，&nbsp;故得无上忍。</p>
<p style="text-align: left">
	　　长夜以慈悲，&nbsp;普念诸众生，</p>
<p style="text-align: left">
	　　以是福德故，&nbsp;得见无量佛。</p>
<p style="text-align: left">
	　　一切身皆是，&nbsp;佛身无差别，</p>
<p style="text-align: left">
	　　能得如是忍，&nbsp;以法自增长。</p>
<p style="text-align: left">
	　　发心菩提者，&nbsp;谁不随而学？</p>
<p style="text-align: left">
	　　坚住于正法，&nbsp;得如是功德。</p>
<p style="text-align: left">
	　　是故求道者，&nbsp;常应勤求法，</p>
<p style="text-align: left">
	　　以法求自利，&nbsp;增益于菩提。&rdquo;</p>
<p style="text-align: left">
	　　富楼那品第八</p>
<p style="text-align: left">
	　　尔时，富楼那弥多罗尼子白佛言：&ldquo;希有世尊！世尊过去世行菩萨道时，善能坚住种种善法。&rdquo;</p>
<p style="text-align: left">
	　　佛言：&ldquo;如是，如是，富楼那，我长夜行菩萨道时，坚住善法。&rdquo;</p>
<p style="text-align: left">
	　　尔时，世尊欲明了此事，而说偈言：</p>
<p style="text-align: left">
	　　&ldquo;求法能得法，&nbsp;是为佛道本，</p>
<p style="text-align: left">
	　　常勤修习法，&nbsp;远离于非法。</p>
<p style="text-align: left">
	　　常行于正道，&nbsp;远离诸邪道，</p>
<p style="text-align: left">
	　　常修习诸佛，&nbsp;所可亲近道。</p>
<p style="text-align: left">
	　　是则离诸难，&nbsp;能得无难处，</p>
<p style="text-align: left">
	　　得无难处已，&nbsp;精进必不虚。</p>
<p style="text-align: left">
	　　在二最尊贵，&nbsp;诸形色中上，</p>
<p style="text-align: left">
	　　眷属具成就，&nbsp;于诸一切胜。</p>
<p style="text-align: left">
	　　坚心常安住，&nbsp;戒品忍辱品，</p>
<p style="text-align: left">
	　　亦住精进品，&nbsp;增长于禅智。</p>
<p style="text-align: left">
	　　于诸众生中，&nbsp;常能为上首，</p>
<p style="text-align: left">
	　　功德中亦胜，&nbsp;了义无所畏。&rdquo;</p>
<p style="text-align: left">
	　　尔时，富楼那白佛言：&ldquo;世尊，如是妙法谁当不学？但念我等本昔懈怠，不望佛智，不自信得如是佛慧，以声闻乘而自出度。世尊，我从今日示教利喜诸菩萨众令住佛法。何以故？诸佛世尊行难<a>行者</a>。世尊本行菩萨道时，为众生故常行如是甚难大事。如是事者，一切阿<a>罗汉</a>、辟支佛尚无，况余众生？世尊，如是甚难大事，唯诸菩萨摩诃萨等，怜愍饶益一切众生故，行菩萨道时，有如是等无量无边阿僧祇甚难大事！世尊，诸菩萨行如是甚难大事，得阿耨多罗三藐三菩提已，能转法轮度脱苦恼众生。&rdquo;</p>
<p style="text-align: left">
	　　佛言：&ldquo;如是，如是。富楼那，如汝所说，诸菩萨摩诃萨，深发阿耨多罗三藐三菩提心，为一切众生求利安乐，于一切众生有大慈悲，为一切众生故，行菩萨道时，有如是等无量无边阿僧祇，甚深极难大愿大事！&rdquo;</p>
<p style="text-align: left">
	　　佛说经已，慧命富楼那，时会四众，天、人、龙、神、乾闼婆、阿修罗等，皆大欢喜，信受佛语。</p>
		

	
	

		</div></div><hr><script charset='utf-8' src='../../js/footer.js'></script></body></html>