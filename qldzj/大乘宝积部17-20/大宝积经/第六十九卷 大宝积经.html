<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六十九卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六十九卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六十九卷 大宝积经</strong>&nbsp;&nbsp;</p>
<p style="text-align: left">
	　　高齐北<a>天竺</a><a>三藏</a>那连提耶舍译</p>
<p style="text-align: left">
	　　<a>菩萨</a>见实会第十六之九广果天授记品第二十二</p>
<p style="text-align: left">
	　　尔时，八亿广果诸天，见诸阿修罗、伽楼罗、龙及龙女、鸠槃茶、乾闼婆、夜叉、紧那罗、摩睺罗伽、诃罗伽阇天、四天王天、三十三天、夜摩天、兜率陀天、化乐天、他化<a>自在</a>天、梵摩天、光音天、遍净天等，供养如来，闻授记已，欣喜踊跃，皆得称心；入一一法门，从一一法门见无量法门，于一切法门得无量辩、不断辩、相应辩、<a>解脱</a>辩、无著辩、无碍辩、微细辩、甚深辩、种种辩、美妙辩、相续辩；于诸辩才皆悉知已，于如来所敬信尊重，而作是言：&ldquo;<a>世尊</a>，有陀罗尼名无量门，若有菩萨修集是陀罗尼者，当知得彼不断辩等，于一切境界中心不迷惑，是诸境界无有一法非陀罗尼。是菩萨摩诃萨得是陀罗尼时，于诸法中悉得陀罗尼解辩才无碍。若菩萨住是无量法门陀罗尼时，于五阴入、十二入，入十八界，入于诸根，入<a>四谛</a>，入<a>十二因缘</a>，入于众生入及非众生，入于有入非有，入于取相入非取相，入于依入非依，入于空入于我，入于相入非相，入于愿入非愿，入于有为入无为，入如是一切处，得不坏辩才。是菩萨于阴入中得陀罗尼，所谓色阴者即非成就。何以故？无有少色法得成就者。何以故？地地界性非成就。如是水、火、风界性亦非成就。何以故？地性离故。若法无体性，是名非成就；如是水、火、风性自离故，以法无体性，是故非成就。如是色非成就，以非成就故，不可说名过去、现在及以未来。何以故？色非有法故，是故不可得。若色不生者即是不灭，以不生灭故，即不可说。复有如是说，所有过去色、现在未来色，此等和合名为色阴，其色体性亦不可得，何有过去、现在、未来？是故色阴非是可说。受、想、行、识亦复如是。是故阴入即是陀罗尼入，以陀罗尼入故，阴不可得；以阴不可得故，陀罗尼亦不可得；以陀罗尼入不可得，唯是但名，但用，但假，但是世俗，但是言说，但是施设，非阴、非色，亦非色入，亦非陀罗尼体性可得。何以故？所谓阴等非是作法，以非作法故，无有积聚；以积聚故，得名为阴。譬如<a>世间</a>多物积聚，假名城屋、舍宅、殿堂、重阁、楼阙、窗牖、栏楯、城壁、女墙、却敌、寮孔，周回具足名之为城。彼色性即不可得，无有积聚；以无积聚故，即便无色，亦无色阴。受、想、行、识亦复如是，性不可得，无有积聚；以无积聚故，即便无识亦无识阴，彼诸阴入应如是知。彼眼入者是谁入？谓苦入。何者是眼？谓清净四大所造色名为眼。何等是四大？谓清净地界、水火风界。彼净地界性自离故，以法体不可得，彼即非成就。如是清净水、火、风界体性自离，以法体不可得，彼即非成就。如是眼入非成就，是故不可说言过去、现在、未来。何以故？眼入非物，以非物故不生不灭，若不生灭者即是不可说。如是眼不生灭，入亦不生灭；以不生灭故，即是不可说，应当如是知，唯是但名，但用，但假，但是世俗，但是言说，彼名名体亦离自性。何以故？无有一法得名为眼，名为入，名为苦；以名不可得，是故眼入亦不可得；以眼不可得即是陀罗尼入，是陀罗尼入亦不可得。何以故？性自离故，但名，但用，但假施设、世俗言说，如是以眼入入得陀罗尼，得陀罗尼已便得辩才。当知耳鼻舌身意、色声香味触法亦皆如是。于彼界入得陀罗尼眼，眼体不可得，界体不可得。何以故？眼离眼性故，界离界性故，以法体不可得，彼即非物，以非物故即非成就，非成就者不生不灭；以不生灭故，彼即非过去、非现在、非未来，但名，但用，但假，但世俗，但言说，但施设。彼名离名自性，乃至施设亦离施设自性。若法无自性不可得者，即是非物，以非物故即非成就，非成就者即非生灭；以不生灭故，彼即非过去、非现在、非未来。若于三世所不摄者，彼名即非相，亦非想，非用非假，非有为非可说，非来非去，非可为他说非可显示，非可知非可识，非黑非白，非窟宅离窟宅故，非至非可至故，非得非可得故，非证非可证故，非凡夫亦非凡夫地，非声闻亦非声闻地，非缘觉亦非缘觉地，非菩萨亦非菩萨地，非佛亦非佛地，非地亦非非地，此即是真如不异如非非如，寂灭无相但用但假。谓如来者，但世俗故说名如来，非第一义有如来也。何以故？彼法不可得故无如来。于彼界入，应当入如是眼耳鼻舌身意界、法界、<a>意识</a>界。如是一切余界亦应知，应当如是广入法界。</p>
<p style="text-align: left">
	　　&ldquo;世尊，彼法界说言阴时，而不坏彼法界本性；说言入时说言界时，说言四谛时，说言十二因缘时，亦不坏本法界体性。彼法界随所说处，一切诸法建立名字，皆不坏彼法界体性。世尊，譬如地界随其所在作异名字，而不坏彼本地界性。世尊，如是法界随其所在作异名字，亦复不坏法界本性。如是水、火、风界亦复如是。世尊，譬如<a>虚空</a>随其所在差别异用，而不坏彼虚空体性。世尊，如是法界随其所在差别名用，而不坏彼法界体性。世尊，入诸根时即是入法界。言诸根者，所谓眼根、耳根、鼻根、舌根、身根、意根、男根、女根、命根、乐根、苦根、喜根、忧根、舍根、信根、精进根、念根、定根、慧根、未知欲知根、知根、知己根。彼眼眼体不可得根，根体不可得。何以故？是眼离眼自性故。以法无体性，彼即非物，以非物故即非成就，非成就者彼即不生，若不生者即是不灭；以不生灭故，不可说言彼是过去、现在、未来；若于三世中不生灭者，彼即非眼亦非眼根，云何有用？应如是知。世尊，譬如空拳虚诳无物，但有名字乃至言说，于第一义中空拳亦无如是眼及眼根。犹如空拳虚妄非实而现虚相诳惑凡夫，但有名字乃至言说，于第一义眼及眼根俱不可得。如是世尊得一切智已，为度众生故说名为根；彼等诸根于第一义，性自离故根体皆空。其法体空者用亦虚妄，非有非实诳惑凡愚。离自性故不生不灭，不生灭者不得说言彼是过去、现在、未来。若于三世中无者彼即无名无相，非可说非可为他说，非生非可生，非已知非当知，非已闻非当闻，非识非可识，非已证非当证，非已得非当得，非已见非当见，非已到非当到。何以故？彼非有故。世尊，譬如有人于其梦中受乐喜笑呓语游戏，是人尔时从寐寤已，忆念梦中受乐游戏，念已求之不见不得。何以故？彼人梦中受乐喜笑呓语游戏，尚自无实，何况寤时？若见若得，无有是处。世尊，如是诸根，犹如梦中受乐游戏，实不可得；如是一切诸法体性亦不可得，以不可得故，不可说言彼是过去、现在、未来；若于三世中不可得者，彼即不可说。一切诸根当如是知。世尊，若入法界即入一切法，入一切法即是入法界。</p>
<p style="text-align: left">
	　　&ldquo;世尊，入四谛法即是入法界。何等为四？谓苦、集、灭、道。世尊亦说一切诸法皆悉是空，非众生、非命、非补特伽罗、非想、非相，我等于此法中无有疑虑。世尊，以无众生故亦复无苦。何以故？众生无处苦谛亦无。以无苦故集谛亦无。何以故？无如是因而无果者。世尊，以无集故灭谛亦无。何以故？无集谛故亦无断集。以无灭故道谛亦无。何以故？无有是道不断集者。世尊，<a>道果</a>者谓是灭谛，彼烦恼不可得断，烦恼灭亦不可得，以灭不可得故道亦不可得，无有如是道而无其果。此四圣谛但是分别虚妄非有，以非有故，不可说言过去、现在及以未来；若于三世中不可得者，彼即非生非灭，非相非想，非设非可设，非示非可示，非显非可显，非语言非可语言，非言辞非可言词，非说非可说，非见非可见，非知非可知，非识非可识，非测非可测，非达非可达，非到非可到，非得非可得，非闻非可闻，非见非可见，非对非可对，非证非可证，非白非黑，非明非暗，非去非来，非浅非深，非清非浊，非畏非安，非缚非解，非憎非爱，非烦恼非清净，非智非非智，非路非非路，非坏非非坏，非摄受非非摄受，非<a>生死</a>非非生死，非可得非不可得，非众生非非众生，非命非非命，非寿者非非寿者，非我非非我，非物非非物，非空非不空，非相非非相，非愿非不愿，非依非不依，非有为非无为，非断非常，非邪非正，非实非妄，非<a>妄想</a>非非妄想，非处非非处，非宅非非宅，非知非不知，非舍非修，非生死非<a>涅槃</a>，非觉非不觉，非凡夫境界，非声闻境界，非缘觉境界，非菩萨境界，非佛境界，非境界非非境界，非作非不作。如是入谛即是入法界，入法界已即得陀罗尼，得陀罗尼已即得辩才。</p>
<p style="text-align: left">
	　　&ldquo;入十二因缘即是入法界，无明缘行，行缘识，识缘名色，名色缘六入，六入缘触，触缘受，受缘渴爱，渴爱缘取，取缘有，有缘生，生缘老死忧悲苦恼，是众苦大聚。如是无明灭则行灭，乃至忧悲苦恼灭众苦大聚灭。世尊，彼无明无明体不可得。何以故？性自离故。若法无体性彼即非物，以非物故即非成就，非成就者非生非灭，非生灭者即非过去、非现在、非未来；若于三世中不可得者，无名无形，无相无想，亦非差别，是但名，但假，但用，但世俗，但言说。为<a>教化</a>一切凡夫众生故，彼无明于第一义实不可得，不可得者即非差别用，亦不可说。世尊，若是但名乃至但施设，彼即非实，唯是虚妄、言说分别、觉观非定，但是戏论。彼无明若无自性者，云何能生行？无明无故行亦不生，以不生故，彼即不老不病不死不<a>流转</a>即不生。何以故？若不生者云何有老？以无老故乃至不生。若不生不死者，即是一切过现未来诸佛菩提，但世俗名字，非第一义。所言无明即是菩提，当知诸有支亦复如是。如是入十二因缘，当知即是入于法界。</p>
<p style="text-align: left">
	　　&ldquo;世尊，如来不生，一切诸法亦不生，是故一切法即是如来。如来不灭，一切诸法亦不灭，是故一切法即是如来。世尊，如来无相，一切诸法亦无相，是故一切法即是如来。略而言之，如是无相不可得，非垢非净，非爱非憎，法界不可识，亦复不可知。世尊，真如者即是如来，一切诸法即是真如，是故一切法即是如来。世尊，实际者即是如来，一切诸法即是实际，是故一切法即是如来。世尊，随所法中即有如来，于其法中即有一切法，是故一切法即是如来。世尊，若有人言&lsquo;如来得阿耨多罗三藐三菩提&rsquo;者，彼诸众生是计著见。何以故？如来不二，菩提亦不二；不二者，不能<a>觉悟</a>于不二。世尊，若复有人作如是言：&lsquo;如来转于无上法轮。&rsquo;彼诸众生是执著见。何以故？如来非进退。世尊，若复有人作如是言：&lsquo;如来灭度无量众生。&rsquo;彼等一切皆是执见。何以故？一切诸法实无众生，是故无有得灭度者。世尊，若复有人作如是言：&lsquo;如来利益无量众生。&rsquo;彼等一切是取著见。何以故？如来不为利益众生，亦复不为不利众生出现于世。世尊，若复有人于未来世作如是言：&lsquo;如来舍寿。&rsquo;彼诸众生皆是执见。何以故？法界无摄受亦无舍故。世尊，若复有人作如是言：&lsquo;如来入于无余涅槃界。&rsquo;彼诸众生是计著见。何以故？法界非生死，亦非涅槃。世尊，若复有人于我所<a>说法</a>，能决定知者，彼诸众生于阿耨多罗三藐三菩提皆不退转。世尊，假使法界有其变异，是诸善男子、善女人能如是信者，必定当觉无上菩提无有变退。&rdquo;</p>
<p style="text-align: left">
	　　尔时，八亿广果诸天，于世尊所演说自己所证法已，头面礼足，右绕三匝，却住一面，合掌而立，异口同声，以偈赞佛：</p>
<p style="text-align: left">
	　　&ldquo;敬礼善逝知法者，&nbsp;那罗延力大导师，</p>
<p style="text-align: left">
	　　怜愍一切胜牟尼，&nbsp;方便示现于真实。</p>
<p style="text-align: left">
	　　既自了知一切法，&nbsp;如实显示诸世间，</p>
<p style="text-align: left">
	　　稽首无量功德身，&nbsp;智慧最胜无上士。</p>
<p style="text-align: left">
	　　如是真实微妙法，&nbsp;圣说相应无有异，</p>
<p style="text-align: left">
	　　世尊无等大医王，&nbsp;能令众生<a>法眼</a>净。</p>
<p style="text-align: left">
	　　敷演八种真圣路，&nbsp;为得无上大菩提，</p>
<p style="text-align: left">
	　　归敬无量功德身，&nbsp;智慧最胜无上士。</p>
<p style="text-align: left">
	　　显示菩提正直道，&nbsp;毕定趣向大涅槃，</p>
<p style="text-align: left">
	　　获得无等胜菩提，&nbsp;寂灭安隐最坚固。</p>
<p style="text-align: left">
	　　度脱多亿那由他，&nbsp;轮回生死苦众生，</p>
<p style="text-align: left">
	　　顶礼无量功德身，&nbsp;智慧最胜无上士。</p>
<p style="text-align: left">
	　　观察五阴悉空无，&nbsp;阴体毕竟不可得，</p>
<p style="text-align: left">
	　　彼阴即体离诸观，&nbsp;唯诳愚惑痴众生。</p>
<p style="text-align: left">
	　　凡夫于此悉被缚，&nbsp;犹如猕猴胶所粘，</p>
<p style="text-align: left">
	　　智者于斯得解脱，&nbsp;游行无碍如空风。</p>
<p style="text-align: left">
	　　诸界即体性自空，&nbsp;一切智人如是说，</p>
<p style="text-align: left">
	　　彼空亦空无自性，&nbsp;究竟求之不可得。</p>
<p style="text-align: left">
	　　凡夫于此皆被缚，&nbsp;都由不知真实性，</p>
<p style="text-align: left">
	　　智者观察得解脱，&nbsp;于其<a>三界</a>无所著。</p>
<p style="text-align: left">
	　　诸入无体自空寂，&nbsp;一切智人如是说，</p>
<p style="text-align: left">
	　　犹如空拳虚非实，&nbsp;诳惑愚痴众生辈。</p>
<p style="text-align: left">
	　　凡夫妄起取著心，&nbsp;皆由于法生疑惑，</p>
<p style="text-align: left">
	　　坠落生死皆丧坏，&nbsp;犹如商人没巨海。</p>
<p style="text-align: left">
	　　彼等诸根性自空，&nbsp;毕竟推求不可得，</p>
<p style="text-align: left">
	　　譬如镜中现面像，&nbsp;其像无实毕竟空。</p>
<p style="text-align: left">
	　　凡愚无智于此著，&nbsp;正由不知真实法，</p>
<p style="text-align: left">
	　　犹如众鸟入罗网，&nbsp;亦如渊中所钓鱼。</p>
<p style="text-align: left">
	　　众生无体离生相，&nbsp;依真求之不可得，</p>
<p style="text-align: left">
	　　譬如壁上彩画像，&nbsp;究竟无实众生性。</p>
<p style="text-align: left">
	　　凡夫无智而取著，&nbsp;皆由不知真实义，</p>
<p style="text-align: left">
	　　智者观彼得解脱，&nbsp;犹如卵生出于[穀-禾+卵]。</p>
<p style="text-align: left">
	　　因缘生法悉无常，&nbsp;皆悉空寂离攀缘，</p>
<p style="text-align: left">
	　　譬如梦中所受乐，&nbsp;非实诳惑痴凡夫。</p>
<p style="text-align: left">
	　　愚无智慧为彼缚，&nbsp;由不思量妄分别，</p>
<p style="text-align: left">
	　　智人观察得解脱，&nbsp;犹如飞鸟出笼网。</p>
<p style="text-align: left">
	　　如佛功德不思议，&nbsp;一切诸法亦如是，</p>
<p style="text-align: left">
	　　诸法无相如牟尼，&nbsp;法体寂灭如涅槃。</p>
<p style="text-align: left">
	　　诸法无依如如来，&nbsp;于其三界不取著，</p>
<p style="text-align: left">
	　　是故所有成佛者，&nbsp;皆由得知此义故。</p>
<p style="text-align: left">
	　　诸法无怖如世尊，&nbsp;不起自身及他想，</p>
<p style="text-align: left">
	　　诸法难思如导师，&nbsp;唯佛能知导群生。</p>
<p style="text-align: left">
	　　法无分别如善逝，&nbsp;非是凡夫心所行，</p>
<p style="text-align: left">
	　　是诸如来妙境界，&nbsp;唯佛大圣能了知。</p>
<p style="text-align: left">
	　　若有无智作是言，&nbsp;佛证无等大菩提；</p>
<p style="text-align: left">
	　　若复有人作是言，&nbsp;世尊已转妙法轮；</p>
<p style="text-align: left">
	　　若复有人作是言，&nbsp;善逝已度那由众；</p>
<p style="text-align: left">
	　　彼悉为见之所缚，&nbsp;皆由不知真实性。</p>
<p style="text-align: left">
	　　若人谓佛如是说，&nbsp;杀害行阴及与命；</p>
<p style="text-align: left">
	　　若言十力入涅槃，&nbsp;利益无量众生已；</p>
<p style="text-align: left">
	　　彼人一切皆执见，&nbsp;入于魔罗之所缚，</p>
<p style="text-align: left">
	　　不能解知真<a>如法</a>，&nbsp;以不知故不知佛。</p>
<p style="text-align: left">
	　　若有善知是非者，&nbsp;彼皆能知大导师，</p>
<p style="text-align: left">
	　　当获无上功德聚，&nbsp;成佛怜愍于世间。</p>
<p style="text-align: left">
	　　斯即真如无变易，&nbsp;一切诸法离疑惑，</p>
<p style="text-align: left">
	　　人中无上最胜尊，&nbsp;我等已知如是义。</p>
<p style="text-align: left">
	　　如是广果诸天众，&nbsp;咸皆于法得尽知，</p>
<p style="text-align: left">
	　　对佛导师自演说，&nbsp;现己内心净信解。</p>
<p style="text-align: left">
	　　一切欣喜无疑虑，&nbsp;各自见已当成佛，</p>
<p style="text-align: left">
	　　此是如来微妙法，&nbsp;彼即自受导师记。&rdquo;</p>
<p style="text-align: left">
	　　尔时，世尊知广果诸天深信具足，于<a>佛法</a>中决定无疑，欲令大众种善根故，而现微笑。尔时，慧命马胜以偈问世尊言：</p>
<p style="text-align: left">
	　　&ldquo;智慧导师功德山，&nbsp;非是无因而现笑，</p>
<p style="text-align: left">
	　　我从善逝亲自闻，&nbsp;世尊现笑必有因。</p>
<p style="text-align: left">
	　　如来示此微笑相，&nbsp;令众皆受清凉乐，</p>
<p style="text-align: left">
	　　<a>天人</a>修罗大导师，&nbsp;唯愿演说笑因缘。</p>
<p style="text-align: left">
	　　今见如来从面门，&nbsp;所现微笑甚清凉，</p>
<p style="text-align: left">
	　　此诸众会悉怀疑，&nbsp;一心瞻仰如来面。</p>
<p style="text-align: left">
	　　大悲最胜人中上，&nbsp;愿说希有微笑因，</p>
<p style="text-align: left">
	　　世间若得从佛闻，&nbsp;决定必除疑惑心。</p>
<p style="text-align: left">
	　　世尊彼等诸天众，&nbsp;咸皆演说自授记，</p>
<p style="text-align: left">
	　　以何功德获何果？&nbsp;愿说成佛<a>神通</a>事。</p>
<p style="text-align: left">
	　　开演微妙<a>梵音</a>声，&nbsp;唯愿普断诸有疑，</p>
<p style="text-align: left">
	　　一切大众闻佛说，&nbsp;皆悉踊悦甚欣喜。</p>
<p style="text-align: left">
	　　斯等合掌皆一心，&nbsp;净信瞻仰恭敬住，</p>
<p style="text-align: left">
	　　佛子天众各思惟，&nbsp;希求无上大菩提。</p>
<p style="text-align: left">
	　　是诸众会有疑惑，&nbsp;唯愿如来为除断，</p>
<p style="text-align: left">
	　　必当得力知是非，&nbsp;具足成就一切智。</p>
<p style="text-align: left">
	　　得闻如来八种音，&nbsp;天众靡不皆喜悦，</p>
<p style="text-align: left">
	　　当得护持如来教，&nbsp;随顺<a>正法</a>如说行。</p>
<p style="text-align: left">
	　　观察知彼天心已，&nbsp;无上大智愿解说，</p>
<p style="text-align: left">
	　　以是大众生欣喜，&nbsp;于佛法中得信解。</p>
<p style="text-align: left">
	　　今于导师愿得闻，&nbsp;天众过去所<a>修行</a>，</p>
<p style="text-align: left">
	　　若蒙如来解说已，&nbsp;所愿皆悉得满足。</p>
<p style="text-align: left">
	　　广果诸天如法行，&nbsp;必得成就一切智，</p>
<p style="text-align: left">
	　　当度世间诸群生，&nbsp;显示真如法体性。&rdquo;</p>
<p style="text-align: left">
	　　尔时，世尊即以偈答慧命马胜曰：</p>
<p style="text-align: left">
	　　&ldquo;善哉马胜汝知时，&nbsp;今者问我正是宜，</p>
<p style="text-align: left">
	　　我为广果诸天辈，&nbsp;于此大众现微笑。</p>
<p style="text-align: left">
	　　今当为汝分别说，&nbsp;咸皆一心共谛听，</p>
<p style="text-align: left">
	　　所现微笑因缘义，&nbsp;汝及大众悉得闻。</p>
<p style="text-align: left">
	　　如来具足一切智，&nbsp;观察因缘有三种，</p>
<p style="text-align: left">
	　　二足德聚正观已，&nbsp;而现微笑示世间。</p>
<p style="text-align: left">
	　　有乐住于涅槃者，&nbsp;少智微浅愿声闻；</p>
<p style="text-align: left">
	　　复有乐住默然者，&nbsp;志求辟支佛菩提；</p>
<p style="text-align: left">
	　　复有乐求世导师，&nbsp;成佛大力那罗延；</p>
<p style="text-align: left">
	　　我观彼等深信已，&nbsp;随所乐欲而度脱。</p>
<p style="text-align: left">
	　　为求声闻示现者，&nbsp;当知是其最下笑；</p>
<p style="text-align: left">
	　　应当知我中品笑，&nbsp;为求辟支而示现；</p>
<p style="text-align: left">
	　　马胜当知此上笑，&nbsp;为诸天众授佛记；</p>
<p style="text-align: left">
	　　我说此三解笑因，&nbsp;所谓最下及中上。</p>
<p style="text-align: left">
	　　善解世间胜导师，&nbsp;而作微笑现瑞相，</p>
<p style="text-align: left">
	　　佛知众生欲三乘，&nbsp;愿乐求证于圣果。</p>
<p style="text-align: left">
	　　为求声闻现笑者，&nbsp;微笑光明从足没；</p>
<p style="text-align: left">
	　　为求辟支所示现，&nbsp;当知笑光入脐轮；</p>
<p style="text-align: left">
	　　为受无上十力者，&nbsp;其光从佛顶上入；</p>
<p style="text-align: left">
	　　马胜汝今应当知，&nbsp;微笑因缘有三种。</p>
<p style="text-align: left">
	　　我向所现微笑光，&nbsp;彼光于我顶上没，</p>
<p style="text-align: left">
	　　当知先所现微笑，&nbsp;悉为无上菩提记。</p>
<p style="text-align: left">
	　　我今当更为汝说，&nbsp;微笑复有三种因，</p>
<p style="text-align: left">
	　　善哉马胜及大众，&nbsp;一心静意俱谛听。</p>
<p style="text-align: left">
	　　前现微笑为佛者，&nbsp;其光即从顶上入；</p>
<p style="text-align: left">
	　　有光少时住身腰，&nbsp;须臾没者为辟支；</p>
<p style="text-align: left">
	　　我现微笑放光明，&nbsp;暂时在于足前住，</p>
<p style="text-align: left">
	　　斯光随乘而变现，&nbsp;当知此为声闻人。</p>
<p style="text-align: left">
	　　今复更说微笑因，&nbsp;马胜谛听有三种，</p>
<p style="text-align: left">
	　　导师所放诸光明，&nbsp;出已围绕于十力。</p>
<p style="text-align: left">
	　　其光既出皆疏散，&nbsp;还复速聚绕身腰，</p>
<p style="text-align: left">
	　　渐渐转复更增广，&nbsp;亦还右绕于如来。</p>
<p style="text-align: left">
	　　有光初停后广大，&nbsp;渐渐右绕于我身，</p>
<p style="text-align: left">
	　　彼光悉遍世尊形，&nbsp;与身俱等无有异。</p>
<p style="text-align: left">
	　　其光庄严佛身相，&nbsp;晖赫犹如真金聚，</p>
<p style="text-align: left">
	　　牟尼所放微笑光，&nbsp;当知此光记刹土。</p>
<p style="text-align: left">
	　　有光出已犹如盖，&nbsp;于上遍覆世尊身，</p>
<p style="text-align: left">
	　　有光如华空中住，&nbsp;其光照曜于导师。</p>
<p style="text-align: left">
	　　彼光一切皆右旋，&nbsp;三匝围绕如来身，</p>
<p style="text-align: left">
	　　当知此光记<a>寿命</a>，&nbsp;出世大智现斯瑞。</p>
<p style="text-align: left">
	　　斯等三种微笑光，&nbsp;善逝随根差别现，</p>
<p style="text-align: left">
	　　马胜汝今应当知，&nbsp;此是三种微笑因。</p>
<p style="text-align: left">
	　　世间导师所现相，&nbsp;善知众生深信乐，</p>
<p style="text-align: left">
	　　今于如来教法中，&nbsp;汝等闻此得除疑。</p>
<p style="text-align: left">
	　　是诸广果天众等，&nbsp;其数满足有八亿，</p>
<p style="text-align: left">
	　　广说微妙正法门，&nbsp;各于异刹得成佛。</p>
<p style="text-align: left">
	　　寿命具足无有量，&nbsp;经由多劫住于世，</p>
<p style="text-align: left">
	　　是故如来现斯瑞，&nbsp;广大光明五种色。</p>
<p style="text-align: left">
	　　此诸天众于过去，&nbsp;三十有六僧祇劫，</p>
<p style="text-align: left">
	　　常得值遇诸世尊，&nbsp;亲承供养习诸善。</p>
<p style="text-align: left">
	　　又复经于三十六，&nbsp;阿僧祇劫广修行，</p>
<p style="text-align: left">
	　　斯等大士住世间，&nbsp;供养如来未曾倦。</p>
<p style="text-align: left">
	　　思惟救度众生故，&nbsp;数数勤修供养佛，</p>
<p style="text-align: left">
	　　供养世尊应其宜，&nbsp;希求无上大菩提。</p>
<p style="text-align: left">
	　　彼诸天众未来世，&nbsp;当得作佛那罗延，</p>
<p style="text-align: left">
	　　成妙牟尼功德山，&nbsp;其劫号曰胜金幢。</p>
<p style="text-align: left">
	　　是诸如来各自住，&nbsp;清净庄严国土中，</p>
<p style="text-align: left">
	　　彼佛同号日光轮，&nbsp;具足无量功德聚。</p>
<p style="text-align: left">
	　　一一如来各住世，&nbsp;经于无量那由劫，</p>
<p style="text-align: left">
	　　此诸善逝所集众，&nbsp;无量无边不可数。</p>
<p style="text-align: left">
	　　一一导师成佛时，&nbsp;所有声闻<a>弟子</a>辈，</p>
<p style="text-align: left">
	　　十力住经那由劫，&nbsp;算数彼众不可尽，</p>
<p style="text-align: left">
	　　若有算师悉共聚，&nbsp;亦算彼众不能尽。</p>
<p style="text-align: left">
	　　当时所有诸菩萨，&nbsp;倍多于彼声闻众，</p>
<p style="text-align: left">
	　　皆悉发心住佛乘，&nbsp;愿得当成一切智。</p>
<p style="text-align: left">
	　　于其清净国土中，&nbsp;悉当成佛具十力，</p>
<p style="text-align: left">
	　　是诸菩萨所修行，&nbsp;皆如本师无有异。</p>
<p style="text-align: left">
	　　彼诸如来灭度后，&nbsp;正法兴显久住世，</p>
<p style="text-align: left">
	　　经于十二那由劫，&nbsp;为诸佛子所护持。</p>
<p style="text-align: left">
	　　此诸佛法炽盛时，&nbsp;有发无上菩提心，</p>
<p style="text-align: left">
	　　其数过于恒河沙，&nbsp;皆悉勤修菩萨行。</p>
<p style="text-align: left">
	　　彼诸善逝灭度已，&nbsp;所有一切声闻众，</p>
<p style="text-align: left">
	　　斯众皆悉得涅槃，&nbsp;过于大海诸沙数。</p>
<p style="text-align: left">
	　　如是彼诸佛正法，&nbsp;具足兴显于世间，</p>
<p style="text-align: left">
	　　<a>饶益</a>无量诸众生，&nbsp;彼教如法大兴盛。</p>
<p style="text-align: left">
	　　如是闻佛所说已，&nbsp;一切大众皆信解，</p>
<p style="text-align: left">
	　　必当得成佛世尊，&nbsp;广能利益诸群生。</p>
<p style="text-align: left">
	　　是时众会悉欣喜，&nbsp;头面<a>礼拜</a>如来足，</p>
<p style="text-align: left">
	　　无等恭敬于善逝，&nbsp;如法供养天人师。</p>
<p style="text-align: left">
	　　是故踊跃发精进，&nbsp;犹如有人救头燃，</p>
<p style="text-align: left">
	　　常应亲近善知识，&nbsp;勤修般若波罗蜜。</p>
<p style="text-align: left">
	　　此是见实胜进行，&nbsp;汝等<a>比丘</a>应修习，</p>
<p style="text-align: left">
	　　当成无上二足尊，&nbsp;功德如山利世间。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>