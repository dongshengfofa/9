<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九十卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九十卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九十卷 大宝积经</strong>&nbsp;&nbsp;</p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　优波离会第二十四</p>
<p style="text-align: left">
	　　如是我闻：一时，佛在舍卫国祇树给孤独园，与大<a>比丘</a>众千二百五十人俱，<a>菩萨</a>摩诃萨五十万人。</p>
<p style="text-align: left">
	　　尔时，<a>世尊</a>如龙象王顾视观察，告诸菩萨摩诃萨言：&ldquo;善男子，汝等谁能于后末世护持<a>正法</a>，摄受如来百千万亿那由他阿僧祇劫所集阿耨多罗三藐三菩提法，安住秘密种种方便成熟众生？&rdquo;</p>
<p style="text-align: left">
	　　尔时，<a>弥勒</a>菩萨从座起，偏袒右肩，右膝著地，合掌白言：&ldquo;世尊，我能堪任于后世时，护持如来百千万亿那由他阿僧祇劫所集阿耨多罗三藐三菩提法。&rdquo;</p>
<p style="text-align: left">
	　　师子慧菩萨曰：&ldquo;我能堪任，安住秘密种种方便成熟众生。&rdquo;</p>
<p style="text-align: left">
	　　无尽意菩萨曰：&ldquo;我能堪任，以广大愿度脱无尽诸众生界。&rdquo;</p>
<p style="text-align: left">
	　　跋陀罗菩萨曰：&ldquo;我能堪任，令诸众生得闻我名，皆悉成熟无空过者。&rdquo;</p>
<p style="text-align: left">
	　　妙德菩萨曰：&ldquo;我能堪任，于诸众生随所愿求悉令满足。&rdquo;</p>
<p style="text-align: left">
	　　<a>无畏</a>菩萨曰：&ldquo;我能堪任，摄受无边世界众生而作<a>饶益</a>。&rdquo;</p>
<p style="text-align: left">
	　　金刚菩萨曰：&ldquo;我能堪任，于恶趣中度诸众生令得<a>解脱</a>。&rdquo;</p>
<p style="text-align: left">
	　　除障菩萨曰：&ldquo;我能堪任，解脱众生烦恼系缚。&rdquo;</p>
<p style="text-align: left">
	　　智幢菩萨曰：&ldquo;我能堪任，灭除众生无明闇蔽。&rdquo;</p>
<p style="text-align: left">
	　　法幢菩萨曰：&ldquo;我能堪任，常行法施度脱众生。&rdquo;</p>
<p style="text-align: left">
	　　日幢菩萨曰：&ldquo;我能堪任，恒以安乐成熟众生。&rdquo;</p>
<p style="text-align: left">
	　　月幢菩萨曰：&ldquo;我能堪任，以诸功德成熟众生。&rdquo;</p>
<p style="text-align: left">
	　　善眼菩萨曰：&ldquo;我能堪任，与诸众生自性安乐。&rdquo;</p>
<p style="text-align: left">
	　　观<a>自在</a>菩萨曰：&ldquo;我能堪任，于诸恶趣拔济众生。&rdquo;</p>
<p style="text-align: left">
	　　得大势菩萨曰：&ldquo;我能堪任，度诸恶趣未度众生。&rdquo;</p>
<p style="text-align: left">
	　　<a>普贤菩萨</a>曰：&ldquo;我能堪任，令诸众生忆念过去经历受苦便得解脱。&rdquo;</p>
<p style="text-align: left">
	　　善数菩萨曰：&ldquo;我能堪任，调伏一切难调众生。&rdquo;</p>
<p style="text-align: left">
	　　妙意菩萨曰：&ldquo;我能堪任，乐小法者度令成熟。&rdquo;</p>
<p style="text-align: left">
	　　善顺菩萨曰：&ldquo;我能堪任，成熟下劣少智众生。&rdquo;</p>
<p style="text-align: left">
	　　光积菩萨曰：&ldquo;我能堪任，拔济堕于畜生趣者令得解脱。&rdquo;</p>
<p style="text-align: left">
	　　不思议菩萨曰：&ldquo;我能堪任，愍念成熟饿鬼众生令得解脱。&rdquo;</p>
<p style="text-align: left">
	　　大威力菩萨曰：&ldquo;我能堪任，为诸众生闭恶趣门。&rdquo;</p>
<p style="text-align: left">
	　　无诤论菩萨曰：&ldquo;我能堪任，为诸众生示解脱道。&rdquo;</p>
<p style="text-align: left">
	　　贤吉祥菩萨曰：&ldquo;我能堪任，究竟断除众生苦恼。&rdquo;</p>
<p style="text-align: left">
	　　月光菩萨曰：&ldquo;我能堪任，与诸众生毕竟安乐。&rdquo;</p>
<p style="text-align: left">
	　　日光菩萨曰：&ldquo;我能堪任，于诸众生未纯熟者令得成熟。&rdquo;</p>
<p style="text-align: left">
	　　无垢菩萨曰：&ldquo;我能堪任，令诸众生所有志乐皆得<a>圆满</a>。&rdquo;</p>
<p style="text-align: left">
	　　断疑菩萨曰：&ldquo;我能堪任，度脱一切下劣众生。&rdquo;</p>
<p style="text-align: left">
	　　无畏菩萨曰：&ldquo;我能堪任，摄受众生称赞利益。&rdquo;</p>
<p style="text-align: left">
	　　慧胜菩萨曰：&ldquo;我能堪任，随顺种种胜解众生皆得成熟。&rdquo;</p>
<p style="text-align: left">
	　　光明菩萨曰：&ldquo;我能堪任，恒以正勤拔济众生。&rdquo;</p>
<p style="text-align: left">
	　　无量菩萨曰：&ldquo;我能堪任，为诸众生于一切法示无为道。&rdquo;</p>
<p style="text-align: left">
	　　无畏菩萨曰：&ldquo;我能堪任，随诸众生种种志乐皆能示现。&rdquo;</p>
<p style="text-align: left">
	　　宝胜菩萨曰：&ldquo;我能堪任，示诸众生妙珍宝聚。&rdquo;</p>
<p style="text-align: left">
	　　妙慧菩萨曰：&ldquo;我能堪任，令诸众生见者<a>欢喜</a>皆得成熟。&rdquo;</p>
<p style="text-align: left">
	　　宝藏菩萨曰：&ldquo;我能堪任，度脱众生离诸障碍。&rdquo;</p>
<p style="text-align: left">
	　　宝贤菩萨曰：&ldquo;我能堪任，令诸众生自识<a>宿命</a>皆得成就。&rdquo;</p>
<p style="text-align: left">
	　　宝手菩萨曰：&ldquo;我能堪任，以诸珍宝惠施众生令得安乐。&rdquo;</p>
<p style="text-align: left">
	　　胜意菩萨曰：&ldquo;我能堪任，令诸众生永离贫穷。&rdquo;</p>
<p style="text-align: left">
	　　喜见菩萨曰：&ldquo;我能堪任，施诸众生一切乐具。&rdquo;</p>
<p style="text-align: left">
	　　金刚菩萨曰：&ldquo;我能堪任，为诸众生开示正道。&rdquo;</p>
<p style="text-align: left">
	　　福相菩萨曰：&ldquo;我能堪任，悦可众生令得度脱。&rdquo;</p>
<p style="text-align: left">
	　　法超菩萨曰：&ldquo;我能堪任，净除众垢而演<a>说法</a>。&rdquo;</p>
<p style="text-align: left">
	　　无垢菩萨曰：&ldquo;我能堪任，爱护众生悉令成熟。&rdquo;</p>
<p style="text-align: left">
	　　法现菩萨曰：&ldquo;我能堪任，常以正法度脱众生。&rdquo;</p>
<p style="text-align: left">
	　　空寂菩萨曰：&ldquo;我能堪任，令诸众生灭烦恼毒。&rdquo;</p>
<p style="text-align: left">
	　　月胜菩萨曰：&ldquo;我能堪任，为诸众生示法方所。&rdquo;</p>
<p style="text-align: left">
	　　师子意菩萨曰：&ldquo;我能堪任，常以法施利益众生。&rdquo;</p>
<p style="text-align: left">
	　　童子光菩萨曰：&ldquo;我能堪任，从卑下处拔出众生。&rdquo;</p>
<p style="text-align: left">
	　　觉吉祥菩萨曰：&ldquo;我能堪任，开示正道闭恶趣门。&rdquo;</p>
<p style="text-align: left">
	　　金光菩萨曰：&ldquo;我能堪任，示现身相成熟众生。&rdquo;</p>
<p style="text-align: left">
	　　吉祥菩萨曰：&ldquo;我能堪任，与诸众生常作利益。&rdquo;</p>
<p style="text-align: left">
	　　持世菩萨曰：&ldquo;我能堪任，为诸众生闭<a>地狱</a>门。&rdquo;</p>
<p style="text-align: left">
	　　<a>甘露</a>菩萨曰：&ldquo;我能堪任，令诸众生<a>超度</a><a>生死</a>。&rdquo;</p>
<p style="text-align: left">
	　　网明童子曰：&ldquo;我能堪任于后末世，为诸众生示现光明，灭除烦恼。&rdquo;</p>
<p style="text-align: left">
	　　尔时，<a>舍利弗</a>闻诸菩萨作如是等勇猛弘誓，成熟众生，叹未曾有，白佛言：&ldquo;希有世尊！此诸菩萨摩诃萨不可思议，具足大悲方便善巧，勇猛精进而自庄严，一切众生无能测量，不可沮坏，所有光明无能障蔽。世尊，我当称赞是诸菩萨未曾有事，所谓堪任，有来求索头、目、耳、鼻、身体、手、足，一切诸物无所吝惜。世尊，我常思惟：&lsquo;若有人能逼迫如是诸菩萨等，从其求索若内若外一切财物，心无怯弱，当知皆是不可思议解脱菩萨。&rsquo;&rdquo;</p>
<p style="text-align: left">
	　　佛言<a>舍利</a>弗：&ldquo;如是，如是，如汝所言。是诸菩萨智慧方便三昧境界，一切声闻及辟支佛所不能知。舍利弗，此诸菩萨摩诃萨，能现诸佛<a>神通</a>变化，满足众生诸所欲乐，而于诸法心无所动。若有众生乐为<a>居士</a>憍慢放逸，菩萨尔时为成熟故，现大居士威德之身而为说法。若有众生恃大势力而自憍慢，菩萨尔时为调伏故，现那罗延大力之身而为说法。若有众生志求<a>涅槃</a>，菩萨尔时为度脱故，现声闻身而为说法。若有众生乐观缘起，菩萨尔时为度脱故，现缘觉身而为说法。若有众生志求菩提，菩萨尔时为度脱故，即现佛身令入佛智。如是，舍利弗，是诸菩萨种种方便成就众生，悉令安住于<a>佛法</a>中。所以者何？唯有如来智慧解脱究竟涅槃，更无余乘而得度脱，以是义故名为如来；如来如实觉了如故，名为如来；知诸众生种种欲乐，悉能示现，故名如来；成就一切善法根本，断于一切不善根本，故名如来；能示众生解脱之道，故名如来；能令众生远离邪道，住于正道，故名如来；演说诸法真实空义，故名如来。舍利弗，菩萨如是知诸众生种种志乐，随应说法令得解脱，为诸愚夫开示实智；不动法界能现种种幻化庄严，令诸众生次第当得趣涅槃岸。</p>
<p style="text-align: left">
	　　&ldquo;复次，舍利弗，在家菩萨住于慈愍不恼害心，应修二施。何者为二？一者、法施，二者、财施。<a>出家</a>菩萨应修四施。何等为四？一者、笔施，二者、墨施，三者、经本施，四者、说法施。无生法忍菩萨，应住三施。何等为三？所谓王位布施、妻子布施、头目支分悉皆布施。如是施者名为大施，名极妙施。&rdquo;</p>
<p style="text-align: left">
	　　舍利弗白佛言：&ldquo;世尊，是诸菩萨于贪瞋痴不怖畏耶？&rdquo;</p>
<p style="text-align: left">
	　　佛言：&ldquo;舍利弗，一切菩萨有二犯戒。何等为二？一者、瞋相应犯，二者、痴相应犯。如是二犯名大<a>破戒</a>。舍利弗，因贪犯者，为过微细难可舍离；因瞋犯者，为过粗重易可舍离；因痴犯者，为过深重复难舍离。所以者何？贪结能为诸有种子，生死蔓莚连持不绝，以是义故微细难断；因瞋犯者，堕于恶趣可速除断；因痴犯者，当堕八种大地狱中难可解脱。</p>
<p style="text-align: left">
	　　&ldquo;复次，舍利弗，若有菩萨犯波罗夷者，应对清净十比丘前，以质直心殷重忏悔；犯僧残者，对五净僧殷重忏悔；若为女人染心所触，及因相顾而生爱著，应对一二清净僧前殷重忏悔。舍利弗，若诸菩萨成就五无间罪，犯波罗夷，或犯僧残戒，犯塔，犯僧，及犯余罪，菩萨应当于三十五佛前，昼夜独处殷重忏悔，应自称云：&lsquo;我某甲，归依佛，归依法，归依僧！</p>
<p style="text-align: left">
	　　&ldquo;&lsquo;南无<a>释迦牟尼佛</a>！南无金刚不坏佛！南无宝光佛！南无龙尊王佛！南无精进军佛！南无精进喜佛！南无宝火佛！南无宝月光佛！南无现无愚佛！南无宝月佛！南无无垢佛！南无离垢佛！南无勇施佛！南无清净佛！南无清净施佛！南无娑留那佛！南无水天佛！南无坚德佛！南无栴檀功德佛！南无无量掬光佛！南无光德佛！南无无忧德佛！南无那罗延佛！南无功德华佛！南无莲华光游戏神通佛！南无财功德佛！南无德<a>念佛</a>！南无善名称功德佛！南无红炎帝幢王佛！南无善游步功德佛！南无斗战胜佛！南无善游步佛！南无周匝庄严功德佛！南无宝华游步佛！南无宝莲华善住娑罗树王佛！</p>
<p style="text-align: left">
	　　&ldquo;&lsquo;如是等一切世界诸佛世尊<a>常住</a>在世，是诸世尊当慈念我！若我此生，若我前生，从无始生死已来所作众罪，若自作、若教他作，见作<a>随喜</a>；若塔、若僧、若四方僧物，若自取、若教他取，见取随喜；五无间罪，若自作、若教他作，见作随喜；十不善道，若自作、若教他作，见作随喜；所作罪障，或有覆藏、或不覆藏，应堕地狱、饿鬼、畜生，诸余恶趣边地下贱及蔑戾车，如是等处，所作罪障今皆忏悔！</p>
<p style="text-align: left">
	　　&ldquo;&lsquo;今诸佛世尊，当证知我，当忆念我。我复于诸佛世尊前作如是言：若我此生，若于余生，曾行布施，或守净戒，乃至施与畜生一抟之食，或修净行，所有善根成就众生，所有善根<a>修行</a>菩提，所有善根及无上智，所有善根一切合集，校计筹量，皆悉回向阿耨多罗三藐三菩提。如过去、未来、现在诸佛所作回向，我亦如是回向。</p>
<p style="text-align: left">
	　　&ldquo;&lsquo;众罪皆忏悔，&nbsp;诸福尽随喜，</p>
<p style="text-align: left">
	　　及请佛功德，&nbsp;愿成无上智。</p>
<p style="text-align: left">
	　　去来现在佛，&nbsp;于众生最胜，</p>
<p style="text-align: left">
	　　无量功德海，&nbsp;我今归命礼！&rsquo;</p>
<p style="text-align: left">
	　　&ldquo;如是，舍利弗，菩萨应当一心观此三十五佛而为上首，复应顶礼一切如来，应作如是清净忏悔。菩萨若能灭除此罪，尔时诸佛即现其身，为度一切诸众生故，示现如是种种之相，而于法界亦无所动，随诸众生种种乐欲，悉令圆满皆得解脱。</p>
<p style="text-align: left">
	　　&ldquo;复次，舍利弗，菩萨若入大悲三昧，则能示现地狱、畜生、阎魔罗界成熟众生。菩萨若入大庄严三昧，则能示现长者之身成熟众生。若入<a>殊胜</a>三昧，则能示现转轮王身成熟众生。若入炽然威光三昧，则能示现帝释梵王殊妙色身成熟众生。菩萨若入一向三昧，则能示现声闻之身成熟众生。菩萨若入清净三昧，则能示现辟支佛身成熟众生。菩萨若入寂静三昧，则能示现诸佛色身成熟众生。菩萨如是入一切法自在三昧，随其志乐现种种身成熟众生，或现帝释身、或现梵王身、或现转轮圣王身，皆为成熟诸众生故，而于法界亦无所动。何以故？菩萨虽复随顺众生种种示现，不见身相及生相，无所得故。舍利弗，于意云何？如师子王大哮吼时，诸小野干能堪任不？&rdquo;</p>
<p style="text-align: left">
	　　舍利弗言：&ldquo;不也，世尊。&rdquo;</p>
<p style="text-align: left">
	　　&ldquo;又舍利弗，如大香象其所负重，驴堪任不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;又如帝释及梵天王威德自在，贫贱之人能堪任不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;又如大力金翅鸟王翱翔运动，诸余小鸟能堪任不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　佛言：&ldquo;舍利弗，是诸菩萨所有善根勇猛之力，依出离智，净诸罪垢，远离忧悔，得见诸佛及得三昧，亦复如是。如斯罪障，非诸凡夫、声闻、缘觉所能除灭。菩萨若能称彼佛名，昼夜常行是三种法，能灭诸罪，远离忧悔，得诸三昧。&rdquo;</p>
<p style="text-align: left">
	　　尔时，优波离从<a>禅定</a>起，往诣佛所，顶<a>礼佛</a>足，右绕三匝，却住一面，白佛言：&ldquo;世尊，我于静处独坐思惟，作如是念：&lsquo;世尊所说波罗提木叉清净戒学，为声闻、缘觉、菩萨乘者，作是说言：宁舍身命，终不舍戒。&rsquo;世尊，若佛在世，若灭度后，云何名为声闻、缘觉波罗提木叉？云何名为菩萨乘者波罗提木叉？世尊说我于持律中最为第一，我当云何能了毗尼善巧之义？若我从佛亲闻受持，逮无所畏，然后乃能为他广说。今此大众诸来菩萨，及比丘僧，悉皆集会。善哉！世尊，唯愿广说，决定毗尼，断除疑悔。&rdquo;</p>
<p style="text-align: left">
	　　尔时，世尊告优波离：&ldquo;汝今当知，声闻、菩萨学清净戒，所发心、所修行异。优波离，有声闻乘持清净戒，于菩萨乘名大破戒；有菩萨乘持清净戒，于声闻乘名大破戒。云何名为声闻乘人虽持净戒，于菩萨乘名大破戒？优波离，声闻乘人，乃至不应起于一念更受后身，是名声闻持清净戒，然于菩萨名大破戒。云何菩萨持清净戒，于声闻乘名大破戒？菩萨摩诃萨，修行大乘，能于无量阿僧祇劫，堪忍受身不生厌患，是名菩萨持清净戒，于声闻乘名大破戒。以是义故，为菩萨乘说不尽护戒，为声闻乘说尽护戒；为诸菩萨说开遮戒，为诸声闻说唯遮戒；为菩萨乘说深心戒，为声闻乘说次第戒。</p>
<p style="text-align: left">
	　　&ldquo;云何菩萨持不尽护戒，声闻乘者持尽护戒？菩萨乘人虽持净戒，于诸众生应当随顺，声闻乘人不应随顺，是故菩萨持不尽护戒，声闻乘人持尽护戒。</p>
<p style="text-align: left">
	　　&ldquo;云何名为菩萨持开遮戒，声闻乘人持唯遮戒？若诸菩萨于大乘中发趣修行，日初分时有所犯戒，于日中分不离一切智心，如是菩萨戒身不坏；若日中分有所犯戒，于日后分不离一切智心，如是菩萨戒身不坏；若日后分有所犯戒，于夜初分不离一切智心，如是菩萨戒身不坏；若夜初分有所犯戒，于夜中分不离一切智心，如是菩萨戒身不坏；若夜中分有所犯戒，于夜后分不离一切智心，如是菩萨戒身不坏；若夜后分有所犯戒，于日初分不离一切智心，如是菩萨戒身不坏。以是义故，菩萨乘人持开遮戒，设有所犯，不应失念妄生忧悔自恼其心；于声闻乘有所犯者，便为破坏声闻净戒。何以故？声闻持戒，断除烦恼如救头燃，所有志乐但求涅槃，以是义故，名声闻乘持唯遮戒。</p>
<p style="text-align: left">
	　　&ldquo;复次，优波离，云何菩萨持深入戒，声闻乘人持次第戒？菩萨乘人，于恒沙劫受五欲乐游戏自在，未曾舍离菩提之心，如是菩萨不名失戒。所以者何？菩萨善能守护安住菩提之心，乃至梦中一切结使不为其患；而是菩萨所有烦恼渐渐当尽，不应一生便尽诸结。声闻乘者，成熟善根如救头燃，乃至一念不喜受生。以是义故，大乘之人持深入戒，说有开遮，名不尽护；声闻乘人持次第戒，名曰唯遮，名为尽护。何以故？优波离，求大乘者，于阿耨多罗三藐三菩提，甚为难得，具大庄严乃能成就。是故菩萨虽于无量阿僧祇劫往来生死，终不生于厌离之心。以是义故，如来观察为大乘人不应一向说厌离法，不应一向说于速证涅槃之法，应当为说慈喜相应甚深微妙无染之法，远离忧悔无系著法，无障无碍性空之法。菩萨闻已，于生死中而无厌倦，决定圆满无上菩提。&rdquo;</p>
<p style="text-align: left">
	　　尔时，优波离白佛言：&ldquo;世尊，若有菩萨贪心相应而犯于戒，或有菩萨瞋心相应而犯于戒，或有菩萨痴心相应而犯于戒。世尊，如是菩萨于三犯中何者为重？&rdquo;</p>
<p style="text-align: left">
	　　尔时，世尊告优波离言：&ldquo;若诸菩萨修行大乘如恒沙劫，贪心相应而犯戒者，其罪尚轻；若一瞋心而犯于戒，其罪甚重！何以故？因贪犯戒摄受众生，因瞋犯戒弃舍众生。优波离，所有诸结能摄众生，菩萨于此不应生畏；所有诸结能舍众生，菩萨于此应生怖畏。优波离，如佛所说，贪欲难舍为过微细，瞋恚易舍为过粗重，痴难舍离过复粗重。优波离，于烦恼中，若难舍离小犯之罪，是诸菩萨应当堪忍；若易舍离大犯之罪，如是烦恼，乃至梦中不应忍受。以是义故，大乘之人因贪犯戒，我说是人不名为犯；因瞋犯戒为大犯戒，名大过患，名大堕落，于佛法中是大留难。优波离，若诸菩萨于毗尼中无善方便，贪相应犯便生怖畏，瞋相应犯不生怖畏；若诸菩萨于毗尼中有善方便，贪相应犯不生怖畏，瞋相应犯生大怖畏。&rdquo;</p>
<p style="text-align: left">
	　　尔时，文殊师利法王子在大众中白佛言：&ldquo;世尊，一切诸法毕竟毗尼，何所调伏？&rdquo;</p>
<p style="text-align: left">
	　　佛告文殊师利：&ldquo;若诸凡夫了知诸法究竟毗尼，如来终不说于调伏。以不知故，如来为令觉了诸法毕竟毗尼，渐次为说诸毗尼法。&rdquo;</p>
<p style="text-align: left">
	　　尔时，优波离白佛言：&ldquo;世尊，如来说此决定毗尼，文殊师利于是法中未有所说。善哉！世尊，愿令文殊师利为少解说。&rdquo;</p>
<p style="text-align: left">
	　　佛告文殊师利：&ldquo;汝今当说究竟毗尼善巧之义，是优波离愿乐欲闻。&rdquo;</p>
<p style="text-align: left">
	　　尔时，文殊师利法王子语优波离言：&ldquo;一切诸法毕竟寂灭，心寂灭故，名究竟毗尼。一切诸法我不可得，无染著故，名不悔毗尼。一切诸法本性清净，无颠倒故，名最胜毗尼。一切诸法如如实际，离诸见故，名清净毗尼。一切诸法不来不去，无分别故，名不思议毗尼。一切诸法无住无著，念念灭故，名净诸趣毗尼。一切诸法住<a>虚空</a>际，离诸相故，名自性远离毗尼。一切诸法无去来今，不可得故，名三世平等毗尼。一切诸法不可安立，心平等故，名永断疑惑毗尼。优波离，是为法界究竟毗尼，诸佛世尊依此成道。若善男子，于是法中不善观察，则为远离如来净戒。&rdquo;</p>
<p style="text-align: left">
	　　时，优波离白佛言：&ldquo;世尊，文殊师利所说诸法不可思议。&rdquo;</p>
<p style="text-align: left">
	　　尔时，世尊告优波离言：&ldquo;文殊师利所说之法，依不可思议无碍解脱。以是义故，凡所说法离诸心相，谓心解脱，增上慢人令得离于增上慢故。&rdquo;</p>
<p style="text-align: left">
	　　优波离白佛言：&ldquo;世尊，云何声闻及菩萨乘增上慢者？&rdquo;</p>
<p style="text-align: left">
	　　佛告优波离：&ldquo;若有比丘，作是思惟：我断贪欲，名增上慢；我断瞋恚及以愚痴，名增上慢；贪欲法异，诸佛法异，名增上慢；瞋恚法异，诸佛法异，名增上慢；愚痴法异，诸佛法异，名增上慢；谓有所得，名增上慢；谓有所证，名增上慢；谓有解脱，名增上慢；见诸法空，名增上慢；见于无相，名增上慢；见于无愿，名增上慢；见于无生，名增上慢；见无所作，名增上慢；见有诸法，名增上慢；见法无常，名增上慢；谓诸法空何用修习，名增上慢。优波离，是名声闻乘人增上慢者。</p>
<p style="text-align: left">
	　　&ldquo;云何名为菩萨乘人增上慢者？若诸菩萨作是思惟：我当发心求一切智，名增上慢；我当修行<a>六波罗蜜</a>，名增上慢；唯依般若波罗蜜而得解脱，更无余法而得出离，名增上慢；此法甚深，此非甚深，名增上慢；此法是净，此法非净，名增上慢；此诸佛法，此缘觉法，此声闻法，名增上慢；此法应作，此不应作，名增上慢；此是深法，此非深法，名增上慢；此是近法，此非近法，名增上慢；此是正道，此是邪道，名增上慢；我于阿耨多罗三藐三菩提，为疾得耶？不疾得耶？名增上慢；一切诸法不可思议无能知者，我能了知，名增上慢；乃至于不可思议阿耨多罗三藐三菩提，而起思惟为大执著，是名菩萨增上慢者。&rdquo;</p>
<p style="text-align: left">
	　　尔时，优波离白佛言：&ldquo;世尊，云何比丘离增上慢？&rdquo;</p>
<p style="text-align: left">
	　　佛告优波离：&ldquo;若于一切不思议法无所执著，是名究竟无增上慢。&rdquo;</p>
<p style="text-align: left">
	　　尔时，世尊欲重宣此义，而说偈言：</p>
<p style="text-align: left">
	　　&ldquo;一切戏论从心起，&nbsp;不应分别法非法，</p>
<p style="text-align: left">
	　　如是见法不思议，&nbsp;彼人处世常安乐。</p>
<p style="text-align: left">
	　　凡夫迷惑随心转，&nbsp;多劫轮回诸有中，</p>
<p style="text-align: left">
	　　若知法性皆无性，&nbsp;是名真实不思议。</p>
<p style="text-align: left">
	　　若有比丘念诸佛，&nbsp;非善思惟非<a>正念</a>，</p>
<p style="text-align: left">
	　　于佛妄生分别想，&nbsp;而此分别无真实。</p>
<p style="text-align: left">
	　　若有思惟于空法，&nbsp;如是凡夫住邪道，</p>
<p style="text-align: left">
	　　但以文字说于空，&nbsp;文字与空何可得？</p>
<p style="text-align: left">
	　　若有思惟寂静法，&nbsp;是心非有本无生，</p>
<p style="text-align: left">
	　　心行觉观皆戏论，&nbsp;无念名为见诸法。</p>
<p style="text-align: left">
	　　一切诸法无思念，&nbsp;有心有念尽皆空，</p>
<p style="text-align: left">
	　　若人爱乐观察空，&nbsp;于此无念勿生念。</p>
<p style="text-align: left">
	　　法同草木无知觉，&nbsp;若离于心不可得，</p>
<p style="text-align: left">
	　　众生自性无所有，&nbsp;一切诸法皆如是。</p>
<p style="text-align: left">
	　　如因日光眼能见，&nbsp;夜则缘离无所睹，</p>
<p style="text-align: left">
	　　若眼自能见色者，&nbsp;何故待缘方能了？</p>
<p style="text-align: left">
	　　眼常因彼诸光明，&nbsp;能见种种青黄色，</p>
<p style="text-align: left">
	　　当知见性依众缘，&nbsp;是故知眼不能见。</p>
<p style="text-align: left">
	　　设有闻诸悦意声，&nbsp;闻已即灭而无住，</p>
<p style="text-align: left">
	　　推其去处不可得，&nbsp;以分别故生声想。</p>
<p style="text-align: left">
	　　一切诸法但言声，&nbsp;文字于中假安立，</p>
<p style="text-align: left">
	　　是声无有法非法，&nbsp;凡愚不知妄生著。</p>
<p style="text-align: left">
	　　我为<a>世间</a>叹布施，&nbsp;而施根本不可得，</p>
<p style="text-align: left">
	　　无所说中而演说，&nbsp;是故佛法不思议。</p>
<p style="text-align: left">
	　　我常叹说持净戒，&nbsp;亦无众生破戒者，</p>
<p style="text-align: left">
	　　破戒之性犹虚空，&nbsp;清净持戒亦如是。</p>
<p style="text-align: left">
	　　我说忍辱为最胜，&nbsp;无见无生为忍性，</p>
<p style="text-align: left">
	　　实无少法可瞋者，&nbsp;由是说名殊胜忍。</p>
<p style="text-align: left">
	　　我说昼夜常精进，&nbsp;寤寐恒觉为无上，</p>
<p style="text-align: left">
	　　虽经多劫勤修行，&nbsp;然于所作无增减。</p>
<p style="text-align: left">
	　　禅定解脱及三昧，&nbsp;开示世间如实门，</p>
<p style="text-align: left">
	　　法性本来无所动，&nbsp;随顺假说诸禅定。</p>
<p style="text-align: left">
	　　观察觉了名智慧，&nbsp;了知诸法名智人，</p>
<p style="text-align: left">
	　　诸法自性无所有，&nbsp;亦无观察了知者。</p>
<p style="text-align: left">
	　　我常叹说修苦行，&nbsp;爱乐头陀寂静法，</p>
<p style="text-align: left">
	　　能知诸法不可得，&nbsp;是名清净知足人。</p>
<p style="text-align: left">
	　　我说地狱诸苦事，&nbsp;死入大怖恶道中，</p>
<p style="text-align: left">
	　　无量众生起厌心，&nbsp;实无恶趣可来往。</p>
<p style="text-align: left">
	　　刀杖鉾槊众苦具，&nbsp;亦无有能造作者，</p>
<p style="text-align: left">
	　　由分别故而见有，&nbsp;无量楚毒迫其身。</p>
<p style="text-align: left">
	　　园林种种妙华敷，&nbsp;宫殿众宝相辉映，</p>
<p style="text-align: left">
	　　亦无有人能作者，&nbsp;皆从分别妄心生。</p>
<p style="text-align: left">
	　　虚伪之法诳世间，&nbsp;凡夫系著生颠倒，</p>
<p style="text-align: left">
	　　犹如分别诸幻焰，&nbsp;于此取舍悉皆空。</p>
<p style="text-align: left">
	　　我说发趣菩提心，&nbsp;利益世间最殊胜，</p>
<p style="text-align: left">
	　　而实菩提不可得，&nbsp;亦无发趣菩提者。</p>
<p style="text-align: left">
	　　心性清净常光明，&nbsp;真实无伪无爱染，</p>
<p style="text-align: left">
	　　凡夫分别生贪著，&nbsp;而彼烦恼本来空。</p>
<p style="text-align: left">
	　　诸法自性常寂静，&nbsp;何有贪欲及瞋痴？</p>
<p style="text-align: left">
	　　不见生贪离欲处，&nbsp;尔乃名为得涅槃，</p>
<p style="text-align: left">
	　　其心未曾生染著，&nbsp;由是成就大菩提。</p>
<p style="text-align: left">
	　　于无数劫修众行，&nbsp;度脱无量诸众生，</p>
<p style="text-align: left">
	　　众生自性不可得，&nbsp;实无众生可度者。</p>
<p style="text-align: left">
	　　譬如世间大幻师，&nbsp;化作无边千亿众，</p>
<p style="text-align: left">
	　　还复害此诸化人，&nbsp;于此幻化无增损。</p>
<p style="text-align: left">
	　　一切众生如幻化，&nbsp;求其边际不可得，</p>
<p style="text-align: left">
	　　若知如是无边性，&nbsp;斯人处世无疲厌。</p>
<p style="text-align: left">
	　　了知诸法如实相，&nbsp;常行生死即涅槃，</p>
<p style="text-align: left">
	　　于诸欲中实无染，&nbsp;调伏众生言离欲。</p>
<p style="text-align: left">
	　　大悲利益诸众生，&nbsp;而实无人无寿者，</p>
<p style="text-align: left">
	　　不见众生而利益，&nbsp;当知此事甚为难。</p>
<p style="text-align: left">
	　　如以空拳诱小儿，&nbsp;示言有物令欢喜，</p>
<p style="text-align: left">
	　　开手拳空无所见，&nbsp;小儿于此复号啼。</p>
<p style="text-align: left">
	　　如是诸佛难思议，&nbsp;善巧调伏众生类，</p>
<p style="text-align: left">
	　　了知法性无所有，&nbsp;假名安立示世间。</p>
<p style="text-align: left">
	　　以大慈悲劝说言，&nbsp;于我法中最安乐，</p>
<p style="text-align: left">
	　　汝应出家舍恩爱，&nbsp;当得<a>沙门</a>殊胜果。</p>
<p style="text-align: left">
	　　既已出家勤修习，&nbsp;如所修行得涅槃，</p>
<p style="text-align: left">
	　　复观诸法如实相，&nbsp;实无诸果而可得。</p>
<p style="text-align: left">
	　　果无所有而得证，&nbsp;于此方生希有心，</p>
<p style="text-align: left">
	　　快哉大悲人师子，&nbsp;善说相应如实法。</p>
<p style="text-align: left">
	　　一切诸法如虚空，&nbsp;安立百千名句义，</p>
<p style="text-align: left">
	　　或说名为禅解脱，&nbsp;或名根力或菩提。</p>
<p style="text-align: left">
	　　而此根力本无生，&nbsp;禅定菩提亦非有，</p>
<p style="text-align: left">
	　　无色无形不可取，&nbsp;但以方便示众生。</p>
<p style="text-align: left">
	　　我说修行有所证，&nbsp;当知远离一切相，</p>
<p style="text-align: left">
	　　若谓于中有所得，&nbsp;是则非证沙门果。</p>
<p style="text-align: left">
	　　诸法自性无所有，&nbsp;当于何处言得证？</p>
<p style="text-align: left">
	　　所说得证为无得，&nbsp;如是了知乃名得。</p>
<p style="text-align: left">
	　　众生得果名殊胜，&nbsp;我说众生本不生，</p>
<p style="text-align: left">
	　　尚无众生而可得，&nbsp;云何当有得果者？</p>
<p style="text-align: left">
	　　譬如良田无种子，&nbsp;于中终不有芽生，</p>
<p style="text-align: left">
	　　如是众生不可得，&nbsp;当于何所而言证？</p>
<p style="text-align: left">
	　　一切众生性寂灭，&nbsp;无有得其根本者，</p>
<p style="text-align: left">
	　　若能了知如是法，&nbsp;斯人灭度永无余。</p>
<p style="text-align: left">
	　　过去无数百千佛，&nbsp;无有能度众生者，</p>
<p style="text-align: left">
	　　若此众生真实有，&nbsp;毕竟无能得涅槃。</p>
<p style="text-align: left">
	　　一切诸法皆寂灭，&nbsp;未曾有法可生者，</p>
<p style="text-align: left">
	　　若能如是见诸法，&nbsp;彼人已出于<a>三界</a>。</p>
<p style="text-align: left">
	　　是则无碍佛菩提，&nbsp;于中究竟无所有，</p>
<p style="text-align: left">
	　　若能了知如是法，&nbsp;我说名为离欲人。&rdquo;</p>
<p style="text-align: left">
	　　尔时，世尊说此偈已，二百比丘增上慢者，诸漏永尽，心得解脱；六万菩萨得无生忍。</p>
<p style="text-align: left">
	　　尔时，优波离白佛言：&ldquo;世尊，当何名此经？我等云何奉持？&rdquo;</p>
<p style="text-align: left">
	　　佛告优波离：&ldquo;此经名为《决定毗尼》，亦名《摧灭心识》，汝应受持。&rdquo;</p>
<p style="text-align: left">
	　　佛说此经已，尊者优波离，诸比丘众，文殊师利并诸菩萨摩诃萨，及一切世间天、人、阿修罗等，闻佛所说，皆大欢喜，信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>