<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一百三卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一百三卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一百三卷 大宝积经</strong>&nbsp;&nbsp;</p>
<p style="text-align: left">
	　　隋<a>三藏</a>达摩笈多译</p>
<p style="text-align: left">
	　　善住意天子会第三十六之二开实义品第二</p>
<p style="text-align: left">
	　　尔时，大集众中有上首天，所谓善住意天子、善寂天子、惭愧天子，与如是等九十六亿诸天子俱，一切皆行<a>菩萨</a>之道，咸共往诣文殊师利所，至其门外右绕七匝；绕七匝已，然后雨天曼陀罗华，其所雨华遍覆<a>虚空</a>，高十由旬成华网台，形如宝塔。时，文殊师利持此华台，供养<a>世尊</a>；供养已，即以神力，令此三千<a>大千世界</a>一切国土虚空之中华网遍覆。是华光明，普照三千大千世界，皆大明盛，复雨天曼陀罗华。尔时，文殊师利菩萨摩诃萨，闲雅安详从精舍出，更以神力，令所居地，自然而有七宝妙座。其座巍巍具足庄严，文殊师利敛容整服，升此宝座。时，善住意天子，见文殊师利升宝座已，即以顶礼文殊师利足，退住一面。一切诸天，亦皆顶礼文殊师利足。</p>
<p style="text-align: left">
	　　尔时，文殊师利如是思惟：&ldquo;谁于今日，堪任与我在世尊前对扬深法？谁为<a>法器</a>，能受如是不思议句、甚难证句、无处所句、无所著句、无戏论句、不可得句、不可说句、甚深句、真实句、无碍句、不可坏句、空句、无相句、无愿句、如如句、实际句、法界句、无形貌句、不取句、不舍句、佛句、法句、僧句、智慧满足句、<a>三界</a>平等句、一切法无所得句、一切法无生句、师子句、勇猛句、无句句？如斯说已，谁听者乎？&rdquo;于是，文殊师利复更思惟：&ldquo;今此唯有善住意天子，已于过去供养多佛，入深法忍，具足辩才，当能与我处世尊前共谈实义。&rdquo;</p>
<p style="text-align: left">
	　　尔时，文殊师利如是念已，即语善住意天子言：&ldquo;天子，汝今已得甚深法忍，又能具足无碍辩才。今当与我诣世尊所，对论如是深妙义乎？&rdquo;</p>
<p style="text-align: left">
	　　时，善住意天子报文殊师利言：&ldquo;大士，我如是说，彼若于我无有语言，不为演说，不存咨问，亦无报答，无<a>佛法</a>众，断灭三乘，无<a>生死</a>，无<a>涅槃</a>，不合不散，不启不发，不出声音，除诸文字，如是说者我当共谈。&rdquo;</p>
<p style="text-align: left">
	　　文殊师利语善住意天子言：&ldquo;天子，我如是说，彼能于我，无听无闻，无读无诵，无受不持，不思不念，不取不舍，不觉不知，不闻我言，不为他说。所以者何？诸佛菩提本无文字，<a>无心</a>离心，无有<a>觉悟</a>，虽假名说其名亦空。&rdquo;</p>
<p style="text-align: left">
	　　善住又言：&ldquo;大士，今者且为诸天子说。斯诸天子，于大士说乐欲听闻。&rdquo;</p>
<p style="text-align: left">
	　　文殊师利言：&ldquo;天子，我终不为乐听者说，又亦不为闻受者说。所以者何？凡有听受则为取著。云何取著？所谓我著、人著、众生著、<a>寿命</a>著、士夫著。以取著故便有听受，如是听受，当知彼住三种缚中。何谓三缚？一见我缚，二见众生缚，三见法缚。天子，若无如是三种见缚而听法者，当知彼住三种净中。何谓三净？一不见自身，不分别，不思念，不证知；二不见说者，不分别，不思念，不证知；三不见所说，不分别，不思念，不证知。天子，是则名为三种净也。天子，若有能作如是听者，是平等听，非不平等。&rdquo;</p>
<p style="text-align: left">
	　　尔时，善住意天子赞文殊师利言：&ldquo;善哉！善哉！快作斯说。大士，若有能作如是说者，当知即是不退转说。&rdquo;</p>
<p style="text-align: left">
	　　文殊师利言：&ldquo;且止！天子，汝今不应<a>妄想</a>分别菩萨退转。何以故？若使菩萨有退转者，彼终不能成等正觉。所以者何？是菩提中无退法故。&rdquo;</p>
<p style="text-align: left">
	　　善住复言：&ldquo;大士，若如是者，当于何处有斯退转？&rdquo;</p>
<p style="text-align: left">
	　　文殊师利言：&ldquo;天子，当知从贪欲故有退转，从瞋恚故有退转，从愚痴故有退转，从有爱故有退转，从无明故有退转，乃至从十二有分生死所生故有退转；从因故有退转，从见故有退转，从名故有退转，从色故有退转，从欲界故有退转，从<a>色界</a>故有退转，从无色界故有退转，从声闻行故有退转，从辟支佛行故有退转，从分别故有退转，从执著故有退转，从相故有退转，从取相故有退转，从断见故有退转，从常见故有退转，从取故有退转，从舍故有退转，从我想故有退转，从众生想故有退转，从寿命想故有退转，从士夫想故有退转，从福伽罗想故有退转，从思想故有退转，从系缚故有退转，从颠倒故有退转，从我见故有退转，从我见为根本六十二见故有退转，从诸盖故有退转，从诸阴故有退转，从诸入故有退转，从诸界故有退转，从佛想故有退转，从法想故有退转，从僧想故有退转，如是乃至&lsquo;我当成佛&rsquo;、&lsquo;我当<a>说法</a>&rsquo;、&lsquo;我度众生&rsquo;、&lsquo;我当破魔&rsquo;、&lsquo;我得智慧&rsquo;，从是诸想故有退转。如是，天子，若能不分别如来十力，不分别四无所畏，不分别十八不共法，不分别一切根、力、觉、道，不分别诸相好，不分别庄严佛国，不分别声闻，不分别菩萨，乃至不分别一切分别退转者，是名不退转。&rdquo;</p>
<p style="text-align: left">
	　　尔时，善住意天子复白文殊师利言：&ldquo;大士，若如是者，当于何处得不退转？&rdquo;</p>
<p style="text-align: left">
	　　文殊师利言：&ldquo;天子当知，从通达佛慧故得不退转，从空故不退转，从无相故不退转，从无愿故不退转，从如如故不退转，从法性故不退转，从实际故不退转，从平等故不退转。&rdquo;</p>
<p style="text-align: left">
	　　善住意言：&ldquo;大士，若如是说，一切诸分别无分别，二俱不异。所以者何？皆从思惟分别生故，是故得言彼有退转。&rdquo;</p>
<p style="text-align: left">
	　　又问：&ldquo;如是退转为有法耶？为无法乎？&rdquo;</p>
<p style="text-align: left">
	　　文殊师利言：&ldquo;非有非无如是退转。&rdquo;</p>
<p style="text-align: left">
	　　善住意言：&ldquo;大士若尔，何处退转？&rdquo;</p>
<p style="text-align: left">
	　　文殊师利言：&ldquo;若有若无，是虚妄取，是颠倒取，是不如取，彼则不取亦非不取。以是义故，得言退转；而彼退法不可说有，不可说无。何以故？若有无中有退转者，彼即为过。所以者何？若有法退转则堕常边，无法退转则堕断边。然世尊说不住常中，不住断中，非断非常。世尊所说，天子，若彼于先不真实想，而彼证知，则名非断非常。天子，是为菩萨退转法门。&rdquo;</p>
<p style="text-align: left">
	　　说是法时，十千天子得无生法忍。</p>
<p style="text-align: left">
	　　文殊神变品第三</p>
<p style="text-align: left">
	　　尔时，善住意天子白文殊师利言：&ldquo;大士，今可俱行诣如来所，奉见顶礼，咨受未闻，亦因此时<a>如法</a>问难。&rdquo;</p>
<p style="text-align: left">
	　　文殊师利言：&ldquo;天子，汝莫分别取著如来！&rdquo;</p>
<p style="text-align: left">
	　　善住意言：&ldquo;大士，如来何在而言莫著？&rdquo;</p>
<p style="text-align: left">
	　　文殊师利言：&ldquo;即在现前。&rdquo;</p>
<p style="text-align: left">
	　　善住意言：&ldquo;若如是者，我何不见？&rdquo;</p>
<p style="text-align: left">
	　　文殊师利言：&ldquo;天子，汝今若能一切不见，是则名为真见如来。&rdquo;</p>
<p style="text-align: left">
	　　善住意言：&ldquo;若现前者，云何诫我莫取如来？&rdquo;</p>
<p style="text-align: left">
	　　文殊师利言：&ldquo;天子，汝谓今者现前何有？&rdquo;</p>
<p style="text-align: left">
	　　善住意言：&ldquo;有虚空界。&rdquo;</p>
<p style="text-align: left">
	　　文殊师利言：&ldquo;如是，天子，言如来者即虚空界。何以故？诸法平等如虚空故。是故虚空即是如来，如来即是虚空，虚空、如来无二无别。天子，以是义故，若人欲求见如来者，当作斯观，如实真际觉了，是中无有一物可分别者。&rdquo;</p>
<p style="text-align: left">
	　　尔时，文殊师利菩萨摩诃萨复以神力，化作三十二所重阁宝堂，辇轩具足，四面正方，四角有柱，周匝栏楯，宝网交络，殊特妙好，高显巍巍，具足庄严甚可爱乐。诸堂阁内咸有胜床，众宝所成，天衣覆上。其床各有化菩萨坐，具三十二大人之相。</p>
<p style="text-align: left">
	　　尔时，文殊师利普现如是庄严事已，遂更与彼莲华化佛，并化菩萨，及此宝辇、重阁、殿堂、诸菩萨众，俱往佛所，绕佛七匝，并亦围绕<a>比丘</a>众已，踊在虚空，光明普照众会道场，四面而住。</p>
<p style="text-align: left">
	　　尔时，文殊师利后善住发，忽然在前，先至佛所。善住意天子反更后到，白言：&ldquo;大士，吾发在前，更在后至。仁从何路乃至于斯？&rdquo;</p>
<p style="text-align: left">
	　　文殊师利言：&ldquo;天子，假使供养满恒河沙诸如来等，稽首为礼，终不见吾往来进止。&rdquo;</p>
<p style="text-align: left">
	　　尔时，华台诸化菩萨，及宝堂中诸菩萨众，同声说偈，赞叹如来：</p>
<p style="text-align: left">
	　　&ldquo;已曾供养过恒河，&nbsp;不可思议诸世尊，</p>
<p style="text-align: left">
	　　炽然<a>修行</a>求菩提，&nbsp;是故超出<a>天人</a>上。</p>
<p style="text-align: left">
	　　光明妙色三界雄，&nbsp;牟尼众相实奇特，</p>
<p style="text-align: left">
	　　为众宣说甚深法，&nbsp;无有寿命及人我。</p>
<p style="text-align: left">
	　　世尊行施持净戒，&nbsp;忍辱精进具修禅，</p>
<p style="text-align: left">
	　　智慧清净三界表，&nbsp;我礼<a>彼岸</a>最胜尊。</p>
<p style="text-align: left">
	　　其有发意求菩提，&nbsp;则受天人妙供养，</p>
<p style="text-align: left">
	　　若于深空无疑惑，&nbsp;当绍出世大法王。</p>
<p style="text-align: left">
	　　过去诸佛等正觉，&nbsp;现在一切两足尊，</p>
<p style="text-align: left">
	　　常说如是诸法空，&nbsp;本来无相亦无作。</p>
<p style="text-align: left">
	　　众生体性不可得，&nbsp;何有生者及死灭？</p>
<p style="text-align: left">
	　　本既无来亦无去，&nbsp;一切诸法如虚空。</p>
<p style="text-align: left">
	　　如彼化人观众事，&nbsp;虽复示现而无真，</p>
<p style="text-align: left">
	　　世尊说法亦如是，&nbsp;斯皆虚诳同幻梦。</p>
<p style="text-align: left">
	　　恒沙世界满中宝，&nbsp;持以布施一切人，</p>
<p style="text-align: left">
	　　若能修忍善说空，&nbsp;如是行施超于彼。</p>
<p style="text-align: left">
	　　复于恒沙诸劫中，&nbsp;供养诸佛天人上，</p>
<p style="text-align: left">
	　　奉献香华及众具，&nbsp;为求菩提离<a>世间</a>。</p>
<p style="text-align: left">
	　　得闻如是甚深法，&nbsp;无有众生及命人，</p>
<p style="text-align: left">
	　　当知彼得明净忍，&nbsp;是为供养十方佛。</p>
<p style="text-align: left">
	　　于无数劫行布施，&nbsp;衣食象马及众珍，</p>
<p style="text-align: left">
	　　当知彼非<a>解脱</a>因，&nbsp;以有我人众生想。</p>
<p style="text-align: left">
	　　归命灭度人中尊，&nbsp;救济众生无量数，</p>
<p style="text-align: left">
	　　诸法皆空本清净，&nbsp;如是解脱智庄严。</p>
<p style="text-align: left">
	　　诸佛出世甚难值，&nbsp;得闻<a>正法</a>生信难，</p>
<p style="text-align: left">
	　　人身难得今已获，&nbsp;善哉佛法汝顺行。</p>
<p style="text-align: left">
	　　已得蠲除斯八难，&nbsp;永绝迫窄处空闲，</p>
<p style="text-align: left">
	　　于诸正法得信行，&nbsp;应当勇猛发精进。</p>
<p style="text-align: left">
	　　若闻法已应正思，&nbsp;不可闻声即取著，</p>
<p style="text-align: left">
	　　汝等常行阿兰若，&nbsp;必当速疾成人雄。</p>
<p style="text-align: left">
	　　近善知识及法师，&nbsp;应速远离诸恶友，</p>
<p style="text-align: left">
	　　汝于众生平等想，&nbsp;慎勿妄起我人心。</p>
<p style="text-align: left">
	　　常乐多闻持禁戒，&nbsp;捐弃舍宅坐林间，</p>
<p style="text-align: left">
	　　腐药<a>治病</a>莫诈善，&nbsp;亦恒乞食受粪衣。</p>
<p style="text-align: left">
	　　一切有为即无为，&nbsp;等同一相如阳焰，</p>
<p style="text-align: left">
	　　若了实际见真如，&nbsp;疾成无上菩提道。</p>
<p style="text-align: left">
	　　当观五阴犹如幻，&nbsp;内外诸入如空舍，</p>
<p style="text-align: left">
	　　世尊常说如斯法，&nbsp;法等于彼莫生著。</p>
<p style="text-align: left">
	　　贪欲瞋恚性自空，&nbsp;愚痴我慢分别起，</p>
<p style="text-align: left">
	　　彼法已灭今亦无，&nbsp;如是知者得成佛。&rdquo;</p>
<p style="text-align: left">
	　　如是诸化菩萨说是偈时，彼会众中二万二千众生，皆发阿耨多罗三藐三菩提心；五百比丘漏尽意解，心得解脱；三百<a>比丘尼</a>，远尘离垢，得<a>法眼</a>净；七千优婆塞、优婆夷，二万五千诸天子，亦离尘垢，法眼清净；三百菩萨得无生法忍。于是三千大千世界大地六种振动，所谓动、遍动、等遍动，震、遍震、等遍震，涌、遍涌、等遍涌，乃至吼起觉等，亦复如是。</p>
<p style="text-align: left">
	　　破魔品第四</p>
<p style="text-align: left">
	　　尔时，尊者<a>舍利弗</a>白佛言：&ldquo;世尊，今此瑞相谁之所为，能令如是三千大千世界大地六种振动？又是宝辇、殿堂、莲华座上诸菩萨等，放大光明照斯众会，演说如是微妙深法；复令如是无量亿数诸天子众皆来集会，复有亿数诸菩萨等亦来集也？&rdquo;</p>
<p style="text-align: left">
	　　尔时，佛告<a>舍利</a>弗：&ldquo;斯乃文殊师利威神之力，故现如是妙庄严事，亦令菩萨诸天云集！所以者何？舍利弗，是文殊师利与善住意天子，将诸大众欲来我所，请问如是破散诸魔三昧法门，具足成就不思议甚深佛法故。&rdquo;</p>
<p style="text-align: left">
	　　时，舍利弗复白佛言：&ldquo;世尊，若如是者，何因缘故我观此众，竟不见彼文殊师利？&rdquo;</p>
<p style="text-align: left">
	　　佛告舍利弗：&ldquo;汝宜且待！今文殊师利，已与一切魔王、一切魔众、一切魔宫，作大衰耗；所为神变极妙庄严，将至我所，汝当自见。&rdquo;</p>
<p style="text-align: left">
	　　于是，文殊师利即入破散诸魔三昧。三昧力故，即时三千大千世界百亿魔宫，朽故暗冥若将毁坏，其变已现无复威光，令一切魔不乐其所，各自见身，惛耄羸瘠，柱杖而行，诸天女辈变成老母。一切众魔见是事故，心大忧愁，身毛皆竖，惶怖思念：&ldquo;是何变怪，令吾内外不祥若斯？将无死没时至，果报离散耶？为是世间将坏劫灾事乎？&rdquo;</p>
<p style="text-align: left">
	　　彼诸魔众如是念时，文殊师利复以神力，即现百亿天子住在魔前，告魔众曰：&ldquo;汝勿忧惧！此非汝灾，亦非劫尽。所以者何？今此适有住不退转菩萨大士，名文殊师利，有大威神，<a>道德</a>超世，即时正入破散诸魔三昧法门。以彼大士三昧威神，其事若此，非有他也。&rdquo;诸化天子说是语时，一切魔王及诸魔众，闻诸化天说文殊师利大士名号，更增惶恐，战悼不安，一切魔宫皆大震动。</p>
<p style="text-align: left">
	　　时，诸魔王答化天曰：&ldquo;唯愿仁慈救我危厄！&rdquo;</p>
<p style="text-align: left">
	　　诸化天子复语魔言：&ldquo;勿怖！勿怖！汝等今宜速疾往诣<a>释迦牟尼佛</a>世尊所。所以者何？彼佛如来有大慈悲，若诸众生忧恐煎迫，但往归依，皆蒙安乐，除诸忧苦。&rdquo;时，诸化天如是语已，即于其处忽然不现。</p>
<p style="text-align: left">
	　　尔时，一切魔王及诸魔众，闻化天教，莫不欢欣，皆共同心，于须臾顷羸弊柱杖，皆来住于释迦牟尼佛前，同声白言：&ldquo;大德世尊，愿见救护，愿见救护，免兹变怪困苦大厄！世尊，我等宁受百千万亿诸佛名号，不愿闻彼文殊师利一菩萨名。何以故？我即闻是文殊师利菩萨名时，便大惊恐，若丧自身。&rdquo;</p>
<p style="text-align: left">
	　　尔时，世尊告诸魔言：&ldquo;波旬，汝今何忽发如是言？所以者何？是文殊大士，凡所开导利益众生，亿百千佛昔所未作，今亦不作，当亦不作。唯此文殊师利去来现在，常为众生建斯大事，众生熟已置解脱中。是故汝等虽复闻彼百千佛名，不生苦恼，亦无惊怖。云何而言，我今忽闻一文殊师利名，皆大惊恐？&rdquo;</p>
<p style="text-align: left">
	　　时，彼魔众白言：&ldquo;世尊，我诚惭耻，此弊老身加以惶惧，发斯言耳！世尊，我等从今归依正觉，唯愿哀愍，复我本形。&rdquo;</p>
<p style="text-align: left">
	　　佛告之曰：&ldquo;且待须臾！文殊师利亦既来已，自除汝耻。&rdquo;</p>
<p style="text-align: left">
	　　于是，文殊师利从三昧起，遂与无量百千天众，复与无量百千诸大菩萨摩诃萨等，及无量百千诸龙、夜叉、乾闼婆、阿修罗、迦楼罗、紧那罗、摩睺罗伽等，前后围绕。复作无量百千微妙乐音，复雨如是无量妙华，所谓优钵罗华、钵头摩华、拘物头华、分陀利华，具大庄严，有大<a>神通</a>，威德无极，俱来佛所，头面礼敬，右绕三匝，退住一面。</p>
<p style="text-align: left">
	　　尔时，世尊告文殊师利言：&ldquo;文殊师利，汝入如是破散诸魔三昧耶？&rdquo;</p>
<p style="text-align: left">
	　　文殊师利白言：&ldquo;世尊，唯然，已入。&rdquo;</p>
<p style="text-align: left">
	　　佛言：&ldquo;文殊师利，汝从何佛闻是三昧？修经几时而得成满？&rdquo;</p>
<p style="text-align: left">
	　　文殊师利言：&ldquo;世尊，我本未发菩提心时，从佛得闻如是三昧。&rdquo;</p>
<p style="text-align: left">
	　　又问：&ldquo;文殊师利，彼佛世尊名号何等，说是三昧令汝得闻？&rdquo;</p>
<p style="text-align: left">
	　　文殊师利白言：&ldquo;世尊，我忆过去无量无边不可思议阿僧祇劫，尔时有佛，号曼陀罗华香如来、应供、正遍知、明行足、善逝、世间解、无上士、调御丈夫、天人师、佛世尊，出现世时，宣说如是破散诸魔三昧，我于彼时初得听闻。&rdquo;</p>
<p style="text-align: left">
	　　佛告文殊师利：&ldquo;如是三昧云何修得？&rdquo;</p>
<p style="text-align: left">
	　　文殊师利白言：&ldquo;世尊，若菩萨摩诃萨，具足成就二十种法，则能得是破魔三昧。何等二十？所谓：一者、诃毁贪欲破坏贪心，二者、诃毁瞋怒破坏瞋心，三者、诃毁愚痴破坏痴心，四者、诃毁嫉妒破坏妒心，五者、诃毁憍慢破坏慢心，六者、诃毁诸盖破坏盖心，七者、诃毁热恼破坏恼心，八者、诃毁想念破坏想心，九者、诃毁诸见破坏见心，十者、呵毁分别破分别心，十一、呵毁取事破坏取心，十二、诃毁执著破坏执心，十三、诃毁诸相破坏相心，十四、诃毁有法破坏有心，十五、呵毁常法破坏常心，十六、诃毁断法破坏断心，十七、诃毁诸阴破坏阴心，十八、诃毁诸入破坏入心，十九、诃毁诸界破坏界心，二十、诃毁三界坏三界心。世尊，是为菩萨摩诃萨具二十法，毕竟成就如是三昧。</p>
<p style="text-align: left">
	　　&ldquo;世尊，菩萨摩诃萨复有四法，具足修行得是三昧。何等为四？一者、建立心行清净调柔，二者、心性淳直无诸谄曲，三者、心无攀缘入深法忍，四者、外内所有一切能施。是为菩萨摩诃萨，具足四法成就三昧。世尊，菩萨摩诃萨复有四法，能得三昧。何等为四？一者、毕竟深心，二者、成就实语，三者、常乐空闲，四者、不取诸相。是为菩萨具足四法成就三昧。复有四法，菩萨成就得是三昧。何等为四？一者、亲近善友，二者、常知止足，三者、独坐思惟，四者、不乐諠猥。是为菩萨具足四法成就三昧。复有四法，菩萨成就得是三昧。何等为四？一者、不破坏戒，二者、不缺犯戒，三者、无所依戒，四者、不望报戒。是为菩萨具足四法成就三昧。复有四法，菩萨成就得是三昧。何等为四？一者、舍声闻心，二者、离缘觉心，三者、住菩萨忍，四者、不舍众生。是为菩萨具足四法成就三昧。复有四法，菩萨成就得是三昧。何等为四？一者、修空舍我，二者、无相离相，三者、无愿除愿，四者、舍诸所有。是为菩萨具足四法能得三昧。</p>
<p style="text-align: left">
	　　&ldquo;世尊，时彼曼陀罗华香如来应供正遍觉，说此破散诸魔法门，我从彼佛闻已初修。次复有佛，号一切宝电蔽日月光如来应供正遍觉，我时于彼具足成就。彼佛世尊说此法门时，彼众会中十千菩萨，皆得成就此三昧门。&rdquo;</p>
<p style="text-align: left">
	　　尔时，尊者舍利弗白佛言：&ldquo;希有世尊！今此文殊师利，乃能久远成就如是降魔三昧。三昧力故，能令波旬及诸魔众，发白老耄，形志俱衰，一至斯也。&rdquo;</p>
<p style="text-align: left">
	　　佛告舍利弗：&ldquo;于意云何？汝今言此文殊师利，独是三千大千世界，变此众魔如斯老耄耶？舍利弗，汝今不应作如是见。所以者何？舍利弗，今者十方如恒河沙等，诸佛世界所有诸魔，一切皆悉如是变坏，尽是文殊师利威力所为。&rdquo;</p>
<p style="text-align: left">
	　　于是，世尊告文殊师利言：&ldquo;文殊师利，汝今当且摄汝神力，令彼众魔得复本形。&rdquo;</p>
<p style="text-align: left">
	　　尔时，文殊师利受<a>佛教</a>已，告诸魔曰：&ldquo;众仁者，实为厌患此身仪耶？&rdquo;</p>
<p style="text-align: left">
	　　诸魔报曰：&ldquo;唯然，大士。&rdquo;</p>
<p style="text-align: left">
	　　文殊师利言：&ldquo;若如是者，汝今亦当厌患贪欲，勿著三界。&rdquo;</p>
<p style="text-align: left">
	　　诸魔报曰：&ldquo;善哉！大士，敬闻嘉诲，岂敢有违？唯愿少假威神除此惭苦！&rdquo;文殊师利遂摄神力，令一切魔复彼天形，庄严如故。</p>
<p style="text-align: left">
	　　尔时，文殊师利告诸魔言：&ldquo;波旬，汝所有眼，何者为眼？何者眼想？如是何处是眼？著是眼相，是眼攀缘，是眼障碍，是眼思，是眼我，是眼依止，是眼喜乐，是眼戏论，是眼我所，是眼护，是眼念，是眼取，是眼舍，是眼分别，是眼思量，是眼成就，是眼生，是眼灭，乃至是眼来去。如是等法，为汝境界魔业障碍。如眼，乃至身、意亦如是。又如色，乃至触、法，为汝境界魔业障碍，亦复如是。汝等皆应如实了知。</p>
<p style="text-align: left">
	　　&ldquo;复次，波旬，汝所有眼，即为非眼，亦为无眼，为无眼想，无眼著，无眼相，无眼攀缘，无眼障碍，无眼思，无眼我，无眼依止，无眼爱，无眼戏论，无眼我所，无眼护，无眼念，无眼取，无眼舍，无眼分别，无眼思量，无眼决定，无眼生，无眼灭，无眼去，无眼来。如是等法，非汝境界，汝于是中不能为主，无法无力，不得<a>自在</a>，亦无取著。如眼，乃至身、意亦如是。又如色，乃至触、法亦如是。汝等皆应如实了知。&rdquo;</p>
<p style="text-align: left">
	　　文殊师利说是法时，众中一万魔王波旬，皆发阿耨多罗三藐三菩提心；八万四千诸魔眷属，远尘离垢，得法眼净。</p>
<p style="text-align: left">
	　　菩萨身行品第五</p>
<p style="text-align: left">
	　　尔时，尊者摩诃迦葉白佛言：&ldquo;世尊，我等愿请文殊师利，令我睹见彼诸菩萨摩诃萨等。所以者何？世尊，斯诸大士难可值遇。&rdquo;</p>
<p style="text-align: left">
	　　尔时，世尊即告文殊师利言：&ldquo;汝应当知，今此大众咸皆渴仰，思愿睹见十方所有诸来菩萨摩诃萨身。今正是时，汝应显现。&rdquo;</p>
<p style="text-align: left">
	　　于是，文殊师利蒙圣教已，即便告彼法轮菩萨、月光菩萨、除魔菩萨、妙音菩萨、离垢菩萨、寂灭菩萨、选择菩萨、法王吼菩萨，如是等无量菩萨摩诃萨言：&ldquo;诸大士，汝等今宜各于宫殿自显其身，分明现汝本国形状也。&rdquo;</p>
<p style="text-align: left">
	　　文殊师利发斯语已，于是诸菩萨众从三昧起，各现本身，令诸大众一切咸见：或有菩萨，其身高大若须弥山王；或有菩萨，身大八万四千由旬；或有身大百千由旬，或九十千，乃至五十、四十、三十、二十千者；或有身大十千由旬，乃至或有五千、四千、三千、二千者；或有身大一千由旬，乃至或有五百、四百、三百、二百者；或有身大一百由旬，乃至或有五十、四十、三十、二十者；或有身大十由旬者，乃至或有五、四、三、二、一由旬者；如是乃至或有菩萨，身量大小长短宽狭，如此<a>娑婆世界</a>人身无异。当尔之时，此三千大千世界，大众充满，无有空处如杖头许。其中所有诸大菩萨摩诃萨众，一切多是功德巍巍，智慧深远，具足威力，成就神通，放大光明，遍照十方无量百千诸佛世界。乃至一切大威德天，及诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，大小诸王皆悉充满。</p>
<p style="text-align: left">
	　　尔时，文殊师利从座而起，整理衣服，偏袒右髆，右膝著地，合掌向佛，白言：&ldquo;世尊，我于今者，欲少咨问如来应供正遍觉所有心疑。未审世尊，见垂听不？&rdquo;</p>
<p style="text-align: left">
	　　佛告文殊师利：&ldquo;如来应供正遍觉，恣汝所问，当为汝释，决汝所疑，令汝心喜。&rdquo;</p>
<p style="text-align: left">
	　　文殊师利言：&ldquo;唯然！世尊，愿为宣说，我当听受。&rdquo;</p>
<p style="text-align: left">
	　　文殊师利言：&ldquo;世尊，云何名为菩萨摩诃萨？言菩萨者，义何谓也？&rdquo;</p>
<p style="text-align: left">
	　　佛告文殊师利：&ldquo;汝问云何为菩萨，菩萨有何义者，以能觉了一切法故，名为菩萨摩诃萨也。文殊师利，彼一切法菩萨觉者，所谓言说。文殊师利，菩萨云何觉一切法？所谓觉眼、觉耳、觉鼻、觉舌、觉身、觉意。文殊师利，云何菩萨觉眼、觉耳乃至觉意？文殊师利，所谓菩萨觉彼眼法本性空故，如是觉已，终不生念我能觉知；如是觉耳乃至觉意皆本性空，如是觉已，亦不生念我能觉知。菩萨如是觉眼等已，复觉彼色本性自空，如是觉已，亦不分别我能觉知；如是觉声乃至觉法皆本性空，亦不分别我能觉知。是为菩萨觉一切法也。</p>
<p style="text-align: left">
	　　&ldquo;复次，文殊师利，云何菩萨觉彼五阴？所谓菩萨观见阴体本性自空，如斯觉故观无相，如斯觉故观无愿，如斯觉故观无欲，如斯觉故观寂静，如斯觉故观远离，如斯觉故观无所有，如斯觉故观无实，如斯觉故观无动，如斯觉故观无生，如斯觉故观无来，如斯觉故观无去，如斯觉故观无真，如斯觉故观无主，如斯觉故观无证，如斯觉故观无知，如斯觉故观无见，如斯觉故观无人，如斯觉故观无想，如斯觉故观不可说，如斯觉故觉但有名，如斯觉故观<a>无我</a>，如斯觉故观分别起，如斯觉故观从缘生，如斯觉故观如幻，如斯觉故观如化，如斯觉故观如梦，如斯觉故观如镜像，如斯觉故观如声响，如斯觉故观如<a>芭蕉</a>，如斯觉故观不久住，如斯觉故观不牢固，如斯觉故观虚妄，如斯觉故观无物。如斯觉故，是为菩萨觉一切法。</p>
<p style="text-align: left">
	　　&ldquo;复次，文殊师利，云何菩萨摩诃萨觉贪恚痴？所谓觉彼贪欲因分别起故，觉彼瞋恚因分别起故，觉彼愚痴因分别起故，而亦觉彼分别，空无所有，无物、无戏论，不可说、不可证故。是为菩萨觉一切法。</p>
<p style="text-align: left">
	　　&ldquo;复次，文殊师利，云何菩萨摩诃萨觉于三界？所谓觉彼欲界无我人故，觉彼色界无所作故，觉无色界空无有故，觉彼三界皆远离故，是为菩萨觉一切法。</p>
<p style="text-align: left">
	　　&ldquo;复次，文殊师利，云何菩萨摩诃萨觉众生行？所谓觉是众生贪欲行故，觉是众生瞋恚行故，觉是众生愚痴行故，觉是众生等分行故。如是觉已，如是证知，如是为说，如是<a>教化</a>众生，如是令得解脱，是为菩萨觉一切法。</p>
<p style="text-align: left">
	　　&ldquo;复次，文殊师利，云何菩萨摩诃萨觉一切众生？所谓觉一切众生但有其名，离彼名已无别众生，是故一切众生即一众生，彼一众生即一切众生，如是众生即非众生。若能如是无分别者，是为菩萨摩诃萨觉一切法。又复云何觉一切法？能如是觉菩萨道故，是为菩萨摩诃萨觉一切法。&rdquo;</p>
<p style="text-align: left">
	　　尔时，世尊重明此义，以偈颂曰：</p>
<p style="text-align: left">
	　　&ldquo;觉眼及与耳，&nbsp;自体常空寂，</p>
<p style="text-align: left">
	　　不言我能觉，&nbsp;是名为菩萨。</p>
<p style="text-align: left">
	　　观鼻及与舌，&nbsp;本性无所有，</p>
<p style="text-align: left">
	　　不分别我觉，&nbsp;是名为菩萨。</p>
<p style="text-align: left">
	　　智慧观察身，&nbsp;亦觉意自然，</p>
<p style="text-align: left">
	　　觉已为他说，&nbsp;是名为菩萨。</p>
<p style="text-align: left">
	　　色声香味触，&nbsp;意所乐诸尘，</p>
<p style="text-align: left">
	　　觉知本性空，&nbsp;是名为菩萨。</p>
<p style="text-align: left">
	　　觉色及受想，&nbsp;诸行与识心，</p>
<p style="text-align: left">
	　　一切斯同幻，&nbsp;是名为菩萨。</p>
<p style="text-align: left">
	　　五阴聚如梦，&nbsp;觉彼无一相，</p>
<p style="text-align: left">
	　　不分别我知，&nbsp;是名为菩萨。</p>
<p style="text-align: left">
	　　不生亦不出，&nbsp;无作复无言，</p>
<p style="text-align: left">
	　　如是说唯名，&nbsp;彼名亦非物。</p>
<p style="text-align: left">
	　　觉贪欲瞋恚，&nbsp;斯由分别起，</p>
<p style="text-align: left">
	　　彼分别无体，&nbsp;毕竟终自空。</p>
<p style="text-align: left">
	　　痴亦分别生，&nbsp;分别因缘生，</p>
<p style="text-align: left">
	　　缘此生诸见，&nbsp;诸见不可得。</p>
<p style="text-align: left">
	　　觉察三界空，&nbsp;一切无真实，</p>
<p style="text-align: left">
	　　于彼不可动，&nbsp;故名为菩萨。</p>
<p style="text-align: left">
	　　欲界不成就，&nbsp;皆缘分别起，</p>
<p style="text-align: left">
	　　色有无色有，&nbsp;一切不牢固。</p>
<p style="text-align: left">
	　　众生之所行，&nbsp;智者悉明了，</p>
<p style="text-align: left">
	　　贪欲与瞋恚，&nbsp;及彼愚痴等。</p>
<p style="text-align: left">
	　　一切诸众生，&nbsp;即彼一众生，</p>
<p style="text-align: left">
	　　智者无所觉，&nbsp;不念彼众生。</p>
<p style="text-align: left">
	　　诸法之所起，&nbsp;悉因颠倒生，</p>
<p style="text-align: left">
	　　觉彼颠倒者，&nbsp;知颠倒真相。</p>
<p style="text-align: left">
	　　智慧甚微妙，&nbsp;不取诸音声，</p>
<p style="text-align: left">
	　　觉已无所著，&nbsp;故名为菩萨。</p>
<p style="text-align: left">
	　　能舍己肉身，&nbsp;终亦无依止，</p>
<p style="text-align: left">
	　　如是觉真实，&nbsp;乃名为菩萨。</p>
<p style="text-align: left">
	　　至持戒彼岸，&nbsp;亦不念彼岸，</p>
<p style="text-align: left">
	　　觉戒行法如，&nbsp;无生亦无尽。</p>
<p style="text-align: left">
	　　慈心遍众生，&nbsp;不得众生相，</p>
<p style="text-align: left">
	　　觉彼众生际，&nbsp;但以假言宣。</p>
<p style="text-align: left">
	　　勇猛大精进，&nbsp;深心厌有为，</p>
<p style="text-align: left">
	　　见三界空虚，&nbsp;证无上等觉。</p>
<p style="text-align: left">
	　　常入微妙禅，&nbsp;无著无所依，</p>
<p style="text-align: left">
	　　无住无攀缘，&nbsp;智者定如是。</p>
<p style="text-align: left">
	　　能以利智刀，&nbsp;断除诸见缚，</p>
<p style="text-align: left">
	　　观察法界性，&nbsp;无割亦无伤。</p>
<p style="text-align: left">
	　　若人真觉了，&nbsp;一切法如实，</p>
<p style="text-align: left">
	　　应时利众生，&nbsp;乃名为菩萨。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>