<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八十三卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八十三卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八十三卷 大宝积经</strong>&nbsp;&nbsp;</p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　无尽伏藏会第二十之一</p>
<p style="text-align: left">
	　　如是我闻：一时，佛在王舍城耆阇崛山，与大<a>比丘</a>众一千人俱，皆悉成就<a>殊胜</a>功德，能师子吼。<a>菩萨</a>摩诃萨五百人，一切皆得陀罗尼门，辩才无碍，证无生忍，住不退转，具诸三昧游戏<a>神通</a>，善知众生心行所趣。其名曰：日幢菩萨、月幢菩萨、普光菩萨、月王菩萨、照高峰菩萨、毗卢遮那菩萨、师子慧菩萨、功德宝光菩萨、一切义成菩萨、成就宿缘菩萨、成就愿行菩萨、空慧菩萨、等心菩萨、喜爱菩萨、乐众菩萨、战胜菩萨、慧行菩萨、电得菩萨、胜辩菩萨、师子吼菩萨、妙言音菩萨、能警觉菩萨、巧转行菩萨、寂灭行菩萨，如是等菩萨摩诃萨而为上首。复有释提桓因、四大天王、<a>娑婆世界</a>主梵天王，及大威德诸天、龙、夜叉、乾闼婆、阿修罗、迦楼罗、紧那罗、摩睺罗伽，如是等无量诸大众俱。</p>
<p style="text-align: left">
	　　尔时，电得菩萨，见诸大众寂然清净，诸大龙象皆悉已集，即从座起，偏袒右肩，右膝著地，合掌向佛，白言：&ldquo;<a>世尊</a>，我有少疑，今欲咨问，唯愿如来见垂听许。&rdquo;</p>
<p style="text-align: left">
	　　尔时，世尊告电得菩萨言：&ldquo;如来应正等觉，恣汝所问，当为汝说。&rdquo;</p>
<p style="text-align: left">
	　　电得菩萨白佛言：&ldquo;世尊，菩萨摩诃萨成就何法，能满众生一切所欲，不为诸过之所染著，随其根性方便引导，令彼众生身坏命终不堕恶趣，决定当得证于平等，处世无染犹如莲华，不动法界游诸佛刹，常不离佛不见色身，住三<a>解脱</a>不入正位，随众生欲严净佛土，于<a>刹那</a>顷速能成就阿耨多罗三藐三菩提？&rdquo;</p>
<p style="text-align: left">
	　　尔时，电得菩萨摩诃萨即于佛前，以偈问曰：</p>
<p style="text-align: left">
	　　&ldquo;无上人中尊，&nbsp;无边知见者，</p>
<p style="text-align: left">
	　　安住于共法，&nbsp;利益诸<a>世间</a>；</p>
<p style="text-align: left">
	　　等心视众生，&nbsp;为世所依怙；</p>
<p style="text-align: left">
	　　示诸邪正道，&nbsp;令毕竟安乐；</p>
<p style="text-align: left">
	　　积集胜功德，&nbsp;犹如众宝聚。</p>
<p style="text-align: left">
	　　世间智慧日，&nbsp;<a>三界</a>应供尊，</p>
<p style="text-align: left">
	　　愿说最上乘，&nbsp;成就菩萨道！</p>
<p style="text-align: left">
	　　面相如满月，&nbsp;具足奢摩他，</p>
<p style="text-align: left">
	　　开示寂静法，&nbsp;能灭诸烦恼。</p>
<p style="text-align: left">
	　　愿说菩萨行，&nbsp;<a>饶益</a>诸众生，</p>
<p style="text-align: left">
	　　佛刹并<a>寿命</a>，&nbsp;色身与眷属，</p>
<p style="text-align: left">
	　　三业及诸法，&nbsp;一切皆清净。</p>
<p style="text-align: left">
	　　唯愿如来说，&nbsp;清净菩萨行，</p>
<p style="text-align: left">
	　　云何降伏魔？&nbsp;云何而<a>说法</a>？</p>
<p style="text-align: left">
	　　云何不忘失？&nbsp;唯愿为宣说。</p>
<p style="text-align: left">
	　　云何勇进者，&nbsp;遍入于<a>生死</a>，</p>
<p style="text-align: left">
	　　安住一相中，&nbsp;于法常无动？</p>
<p style="text-align: left">
	　　云何诸佛所，&nbsp;亲近而供养，</p>
<p style="text-align: left">
	　　常观佛色身，&nbsp;毕竟离诸相？</p>
<p style="text-align: left">
	　　虽证三解脱，&nbsp;如鸟飞空界，</p>
<p style="text-align: left">
	　　未具诸功德，&nbsp;终不入<a>涅槃</a>。</p>
<p style="text-align: left">
	　　知诸根性欲，&nbsp;随顺无所畏，</p>
<p style="text-align: left">
	　　亦不生染著，&nbsp;成熟彼众生。</p>
<p style="text-align: left">
	　　先施世间乐，&nbsp;后令发净心，</p>
<p style="text-align: left">
	　　具足殊胜智，&nbsp;证无上菩提。</p>
<p style="text-align: left">
	　　如是深妙义，&nbsp;唯愿如来说。&rdquo;</p>
<p style="text-align: left">
	　　尔时，世尊告电得菩萨摩诃萨言：&ldquo;善哉！善哉！善男子，乃能问佛如是之义，利益安乐无量众生，摄受现在世间<a>天人</a>及未来世诸菩萨等。是故，电得，应当谛听，善思念之，当为汝说。&rdquo;</p>
<p style="text-align: left">
	　　电得菩萨言：&ldquo;唯然！世尊，愿乐欲闻。&rdquo;</p>
<p style="text-align: left">
	　　佛告电得：&ldquo;菩萨摩诃萨，有五种伏藏、大伏藏、无尽伏藏、遍无尽伏藏、无边伏藏。菩萨具足如是伏藏，永离贫穷，即能成就如上所说殊胜功德，以少功力速疾当得阿耨多罗三藐三菩提。云何为五？所谓贪行伏藏、瞋行伏藏、痴行伏藏、等分行伏藏、诸法伏藏。</p>
<p style="text-align: left">
	　　&ldquo;电得，云何名为菩萨摩诃萨贪行伏藏？谓诸众生贪行相应，颠倒系缚，随行诸相种种分别，于色、声、香、味、触、法等诸境界中，执著坚固耽乐昏迷。菩萨于彼诸众生等种种心行应如实知：彼诸众生何所乐欲？于何境界染习增强？具足成就何等信解？往昔曾种何等善根？于何乘中当得发趣？所有善根久如成熟？菩萨为断诸众生等一切欲故，令彼善心常相续故，审谛观察而为疗治。</p>
<p style="text-align: left">
	　　&ldquo;电得当知，众生根行差别难识，一切声闻、辟支佛所不能知，何况凡夫及诸外道？是故，电得，或有众生虽著诸欲，亦能成熟阿耨多罗三藐三菩提；或有众生才触欲境，或以染心发于语言，便得成熟无上明脱；或有众生，睹诸妙色心生欲染，彼色变坏即便觉知，欲恼便息，深念无常，则能成熟无上明脱；或有众生虽见女人不生贪著，于后思念方起染心，想彼形容而生爱恋；或有众生于其梦中见可意色，心生贪著系念追求；或有众生闻女人声便生贪爱，有时暂见离贪染心，便得成熟无上明脱。是故，电得，菩萨于是种种贪病及以贪药善巧了知，而于法界无有二相，于此迷惑法界众生起大悲心。</p>
<p style="text-align: left">
	　　&ldquo;电得，若贪瞋痴、若法界智，无有少法而可得者。菩萨作是念言：&lsquo;如我所见是诸众生，于此无相自性空寂，假名安立和合法中，起于贪欲、瞋恚、愚痴。我当于此如实观察，为彼迷惑贪欲众生，住于大悲成满昔愿，不动法界以无功用智而成熟之。&rsquo;若有丈夫于彼女人，妄生净想起重贪染，菩萨即便示现女身，端正殊妙，色相具足，珍宝璎珞种种庄严犹如天女昔所未见，随彼众生令其爱著，极贪恋已量彼堪任，方便拔其贪欲毒箭，以<a>自在</a>力还变女身，现其人前而为说法，令彼众生通达法界，便没不现。若有女人于彼丈夫心生爱染，菩萨便为现丈夫身，乃至拔其贪欲毒箭，而为说法令入法界，便没不现。电得，是诸贪行二万一千，及彼诸行八万四千，菩萨无功用智，出生无量亿千法门，开晓众生悉令解脱，而亦不念我为众生如是说法，亦无众生得解脱者。</p>
<p style="text-align: left">
	　　&ldquo;电得，譬如无热龙王，以业力故于其宫内出四大河，为诸众生水陆住者，夏时热恼而作清凉，润泽华果，滋实五谷，令诸众生安隐快乐。而彼龙王不作是念：&lsquo;我今令此河水流出，已出、当出。&rsquo;然于四河常自泛满为众生用。菩萨亦复如是，成就昔愿以无功用智说四圣谛，灭除一切生死热恼，普施人天圣解脱乐，而是菩萨亦不念言：&lsquo;我今说法，已说、当说。&rsquo;任运住于大悲之心，观察众生随应说法。复次，电得，譬如帝释有十二那由他诸天女等，以彼帝释自在力故现其多身，令诸天女于彼欲乐皆得满足，各自念言：&lsquo;我今独与帝释欢娱。&rsquo;而是帝释实无所染。菩萨亦复如是，于诸众生应可度者，随其意乐而成熟之，然是菩萨亦无染著。复次，电得，譬如日轮出山峰时，光明普遍照阎浮提，所照之处青黄赤白，种种形色皆悉显现，而彼日轮一色一光无差别相。菩萨亦复如是，智慧日轮照于法界，出彼众生执著山峰，所缘一相随其意乐而为说法，然于法界无有二相。</p>
<p style="text-align: left">
	　　&ldquo;电得，是名菩萨摩诃萨贪行伏藏。菩萨证得此伏藏已，或于一劫或过一劫，随诸众生种种意乐现无量身，以种种言词而为说法，然于法界亦无二相。复次，电得，譬如真金由工巧力，随意所作种种璎珞庄严之具，其相各异，而彼金性无有差别。菩萨亦复如是，善观法界随诸众生，种种意乐现无量身，以种种言词而为说法，然于法界亦无二相，是为常入法界一相。菩萨获得如是伏藏，能为众生种种说法，彼闻法已具足富有无尽圣财，生死贫穷悉皆永断。</p>
<p style="text-align: left">
	　　&ldquo;复次，电得，云何名为菩萨摩诃萨瞋行伏藏？谓诸众生憍慢相应，计我我所住自他相，从久远来不修慈忍，瞋恚热恼自坏其心，于<a>佛法</a>僧不生忆念，瞋毒所覆迷惑于法。菩萨于彼多瞋众生，终不起于损害伤恼，唯作是念：&lsquo;奇哉！众生愚痴迷惑，乃于诸法本性寂静，无垢浊、无和合、无违诤、远离法中，颠倒相应妄生瞋恨。&rsquo;如是念已，住大悲心常自恳恻。设有支解其身分者，为欲调伏瞋行众生，安住忍辱。若彼无量瞋行众生，互相违背，心怀恚恨，是业成已，当堕毒蛇恶趣之中；住忍菩萨以慈念力化此众生，能令不受恶趣之报，决定当得证于平等。是名菩萨善巧方便，灭除众生瞋恚之行。复次，电得，菩萨若见瞋恼众生，作是念言：&lsquo;一切诸法本性清净。此诸众生随相而行妄生分别，于此平等无违法中而起瞋心。彼诸众生于法界性不能了知。若此众生见法性者，终不于他而生忿害。以不了知法界本性，是故生瞋。&rsquo;菩萨于彼多瞋众生，倍增慈愍住于大悲，成满昔愿以无功用智，为坏众生瞋恚行故，开示演说种种法门，而亦不念&lsquo;我为众生除瞋说法&rsquo;。何以故？菩萨善观法界相故，是为菩萨安住法界，无差别相灭烦恼行。电得，譬如不除黑闇得现光明，亦非无能除黑闇者；如是黑闇及光明性，皆如<a>虚空</a>无有差别。菩萨亦复如是，依此法界无差别智，善巧说法摧灭种种瞋行众生，不于法界而作差别。电得，譬如日轮所出光明，随所照处皆日轮摄。菩萨亦复如是，为欲调伏灭除瞋行，所有言说皆是法轮，不于法界而作差别。如是瞋行二万一千，及彼诸行八万四千菩萨，成就无功用智，随彼众生种种瞋行，而为说法不作是念：&lsquo;我为众生今现说法，已说、当说。&rsquo;是名菩萨摩诃萨瞋行伏藏。菩萨证得此伏藏已，若于一劫若过一劫，随诸众生种种意乐，以种种文字语言方便演说，不能得其瞋行边际，而是菩萨智慧辩才亦不可尽。是名菩萨善说法界无差别相，获得如是瞋行伏藏。</p>
<p style="text-align: left">
	　　&ldquo;复次，电得，云何名为菩萨摩诃萨痴行伏藏？电得，诸菩萨等如是之行甚为难事，谓诸众生随惑<a>行者</a>、恼害他者、无明胎[穀-禾+卵]所缠裹者、如蚕处茧自系缚者、于法界中无方便者、不善观察所应行者、著我见者、行邪道者、住钝行者、难出离者。为如是等迷惑众生，从初发心起大加行，不生疲苦亦无<a>懈怠</a>，如是思惟：&lsquo;应以何缘、何等胜解、云何说法，令此众生入菩萨行而得解脱？&rsquo;菩萨往昔善观法界，以无功用智住于大悲，知彼众生迷法界已，随力所堪而为说法，悉令调伏，亦不念言：&lsquo;我今说法，已说、当说。&rsquo;以彼往昔誓愿力故，善观缘起，自然演出百千法门，断除众生无明业行，令得解脱。电得，譬如良医善疗众病，先善综习医方诸论，才见病相皆悉了知，咒药所施无不除愈。菩萨亦复如是，善观法界以无功用智，为彼积集痴行众生，随其根性开示演说，百千法门悉令明了。电得，是名菩萨摩诃萨痴行伏藏。菩萨证得此伏藏已，善观缘起，为如是等痴行众生，若于一劫若过一劫，随其性欲以种种文字语言善巧演说，不能得其痴行边际，而是菩萨智慧辩才亦不可尽。是名菩萨于一切法无差别相善巧宣说，获得如是痴行伏藏。如是痴行二万一千，及彼诸行八万四千，菩萨为断如是行故，开示演说百千法门，是名菩萨痴行伏藏。</p>
<p style="text-align: left">
	　　&ldquo;复次，电得，云何名为菩萨摩诃萨等分行伏藏？譬如四面镜轮，清彻明净，无诸垢翳，悬于四衢，所对色像皆于中现无有增减，而此明镜亦不念言：&lsquo;我能现此种种色像。&rsquo;然善磨莹此镜轮已，一切诸相自然而现。菩萨亦复如是，法界镜轮善磨莹已，住无功用三昧，随诸众生心行差别，开示演说百千法门，悉令了知皆得解脱，不起<a>法相</a>及众生相。何以故？菩萨善观法界相故，于此四行相应众生如实了知，随其根性而为说法。而于法界及众生界，如实观察无有二相，尔所法界及众生界，明见无二无差别故。电得，譬如虚空无有种种差别之相，亦无建立。菩萨亦复如是，善观法界了一切法入于一相，亦由往昔誓愿力故，随众生行种种说法，而于法界无有差别。电得，此等分行二万一千，及彼诸行八万四千，菩萨观察悉皆明了，譬如良医知病授药，以无功用智种种说法。是名菩萨摩诃萨等分行伏藏。菩萨证得此伏藏已，为诸众生若一劫若过一劫，随其志乐，以种种言词善巧宣说，不能得其诸行边际，菩萨智慧辩才亦不可尽。是名菩萨善说法界无差别相，获得如是等分行伏藏。</p>
		

	
	

		</div></div><hr><script charset='utf-8' src='../../js/footer.js'></script></body></html>