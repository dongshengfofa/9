<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六十七卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六十七卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六十七卷&nbsp;大宝积经 </strong></p>
<p style="text-align: left">
	　　高齐北<a>天竺</a><a>三藏</a>那连提耶舍译</p>
<p style="text-align: left">
	　　<a>菩萨</a>见实会第十六之七兜率陀天授记品第十六</p>
<p style="text-align: left">
	　　尔时，八亿兜率陀天，见诸阿修罗、伽楼罗乃至夜摩天等供养如来，闻授记已，欣喜踊跃，作如是念：&ldquo;于何等法，<a>世尊</a>与授阿耨多罗三藐三菩提记？为色受记，受、想、行、识得授阿耨多罗三藐三菩提记耶？&rdquo;彼等诸天复作是念：&ldquo;非与色记，亦复非与受、想、行、识阿耨多罗三藐三菩提记。何以故？色既不生，菩提亦不生，云何无生色能悟无生菩提？如是乃至识亦不生，云何无生识能悟无生菩提？色既不灭，菩提亦不灭，云何不灭色能悟不灭菩提？如是乃至识亦不灭，云何不灭识能悟不灭菩提？色无分别，菩提亦无分别，云何无分别色能悟无分别菩提？如是乃至识亦无分别，云何无分别识能悟无分别菩提？色既无二，菩提亦无二，云何无二色能悟无二菩提？如是乃至识亦无二，云何无二识能悟无二菩提？色既无作，菩提亦无作，云何无作色能觉无作菩提？如是乃至识亦无作，云何无作识能觉无作菩提？色既不可得，菩提亦不可得，云何不可得色能觉不可得菩提？如是乃至识阴不可得，菩提亦不可得，云何不可得识能觉不可得菩提？如是于彼不可得诸法中，何者是佛？何者是菩提？何者是菩萨？何者是授记？色阴空，受、想、行、识亦复皆空。何以故？性自空故。如是佛空、菩提空、菩萨空、授记空。何以故？自体空故。如是性空一切法中所言佛者，但名，但用，但是世谛，但是言说，但是施设；所言色阴，受、想、行、识亦但名用，世俗言说及以施设，智者于此不应取著。譬如有人于其梦中受五欲乐，彼人寤已不见彼乐，忆念不得五欲乐故便生苦恼；如是住于菩萨乘者，若有取著不会菩提，不证菩提故不得其味，以不得味故心生苦恼。何以故？如是诸法如梦不实。彼法义别愚痴凡夫，取解各异。一切诸法当如是知。何法是佛？何法是菩萨？何法是菩提？彼诸<a>佛法</a>皆不可得，凡夫不可得，凡夫法亦不可得，声闻不可得，声闻法亦不可得，辟支佛不可得，辟支佛法亦不可得，菩萨不可得，菩萨法亦不可得，佛不可得，佛法亦不可得，菩提不可得，<a>涅槃</a>亦不可得。我等于此诸法之中，解了无疑。&rdquo;</p>
<p style="text-align: left">
	　　尔时，兜率陀天，于斯法中既无疑虑，于世尊所乐修供养，所作供养胜夜摩天，顶<a>礼佛</a>足，右绕三匝，却住一面，即以偈颂赞世尊曰：</p>
<p style="text-align: left">
	　　&ldquo;所有住佛功德者，&nbsp;如来为其说行法，</p>
<p style="text-align: left">
	　　彼得三种<a>解脱</a>门，&nbsp;无等境界中<a>修行</a>。</p>
<p style="text-align: left">
	　　无色亦无受想行，&nbsp;无其受者亦<a>无心</a>，</p>
<p style="text-align: left">
	　　斯则无碍智境界，&nbsp;乐离欲阴人师子。</p>
<p style="text-align: left">
	　　彼诸智慧妙丈夫，&nbsp;不取发于菩提想，</p>
<p style="text-align: left">
	　　离阴已获胜善根，&nbsp;于佛功德无疑虑。</p>
<p style="text-align: left">
	　　志愿无上大菩提，&nbsp;然于菩提离取著，</p>
<p style="text-align: left">
	　　是故内心无忧喜，&nbsp;名为佛子修圣行。</p>
<p style="text-align: left">
	　　同佛见法悉平等，&nbsp;是故于法无所畏，</p>
<p style="text-align: left">
	　　智者于此<a>世间</a>处，&nbsp;求佛功德起修行。</p>
<p style="text-align: left">
	　　简择色相无所著，&nbsp;弃舍一切有相心，</p>
<p style="text-align: left">
	　　于彼三有不起愿，&nbsp;观察诸有悉皆空。</p>
<p style="text-align: left">
	　　能知五阴各不生，&nbsp;如来授记及菩提，</p>
<p style="text-align: left">
	　　菩提心等亦无生，&nbsp;作是说者非愚惑。</p>
<p style="text-align: left">
	　　如来功德及<a>生死</a>，&nbsp;此诸佛法悉无生，</p>
<p style="text-align: left">
	　　如是知者人中胜，&nbsp;是为真实如来子。</p>
<p style="text-align: left">
	　　若能知是阴不灭，&nbsp;界入及以如来法，</p>
<p style="text-align: left">
	　　佛与菩提及授记，&nbsp;斯等诸法皆不灭。</p>
<p style="text-align: left">
	　　若为菩提修<a>行者</a>，&nbsp;当知彼亦是不灭，</p>
<p style="text-align: left">
	　　知诸世间不灭故，&nbsp;彼求菩提不为难。</p>
<p style="text-align: left">
	　　五阴界入与菩提，&nbsp;佛及菩萨皆无作，</p>
<p style="text-align: left">
	　　如是了知为佛子，&nbsp;彼人能持佛<a>正法</a>。</p>
<p style="text-align: left">
	　　阴界诸入皆无觉，&nbsp;菩提与佛并菩萨，</p>
<p style="text-align: left">
	　　及以授记悉无觉，&nbsp;如是知者为佛子。</p>
<p style="text-align: left">
	　　五阴界入性空寂，&nbsp;佛与菩提及授记，</p>
<p style="text-align: left">
	　　如来真子修行者，&nbsp;斯等亦皆自性空。</p>
<p style="text-align: left">
	　　阴界诸入悉虚妄，&nbsp;两足世尊及菩提，</p>
<p style="text-align: left">
	　　行者授记亦虚妄，&nbsp;如是了知为佛子。</p>
<p style="text-align: left">
	　　非是依止非不依，&nbsp;亦非有法非无法，</p>
<p style="text-align: left">
	　　非是有为非无为，&nbsp;如是了知为佛子。</p>
<p style="text-align: left">
	　　世尊如是见世间，&nbsp;我等如是知佛心，</p>
<p style="text-align: left">
	　　即为胜妙供养佛，&nbsp;及以一切贤圣众。</p>
<p style="text-align: left">
	　　我等赞佛所得福，&nbsp;唯佛世尊能了知，</p>
<p style="text-align: left">
	　　以斯功德施群生，&nbsp;愿皆成佛具众相。&rdquo;</p>
<p style="text-align: left">
	　　尔时，世尊闻彼兜率诸天赞已，及知深信，即为天众而现微笑。尔时，慧命马胜以偈问曰：</p>
<p style="text-align: left">
	　　&ldquo;得大势力无上士，&nbsp;以其因力现笑光，</p>
<p style="text-align: left">
	　　愿佛说是微笑因，&nbsp;令众得闻皆欣喜。</p>
<p style="text-align: left">
	　　以见如来微笑故，&nbsp;此诸大众悉怀疑，</p>
<p style="text-align: left">
	　　众会殷勤普瞻仰，&nbsp;咸皆一心欲听闻。</p>
<p style="text-align: left">
	　　犹如世间有病人，&nbsp;唯思医师及良药，</p>
<p style="text-align: left">
	　　如是大众于佛所，&nbsp;愿乐欲闻说授记。</p>
<p style="text-align: left">
	　　斯等皆有深智慧，&nbsp;志求菩提无所著，</p>
<p style="text-align: left">
	　　一切恭敬悉瞻仰，&nbsp;唯希如来为记莂。</p>
<p style="text-align: left">
	　　世尊于此起大悲，&nbsp;以佛智力断疑网，</p>
<p style="text-align: left">
	　　是故大众得欣喜，&nbsp;咸皆愿求佛功德。</p>
<p style="text-align: left">
	　　世尊今正授记时，&nbsp;唯愿除灭诸疑惑，</p>
<p style="text-align: left">
	　　如来久已离怨敌，&nbsp;愿断众邪外道论。&rdquo;</p>
<p style="text-align: left">
	　　尔时，世尊即以偈答慧命马胜言：</p>
<p style="text-align: left">
	　　&ldquo;汝今启请如来义，&nbsp;问其微笑正是时，</p>
<p style="text-align: left">
	　　为利世间故致问，&nbsp;必当<a>饶益</a>诸众生。</p>
<p style="text-align: left">
	　　知诸天众心乐欲，&nbsp;故我现是微笑光，</p>
<p style="text-align: left">
	　　以知佛法胜妙故，&nbsp;于我便作上供养。</p>
<p style="text-align: left">
	　　彼皆如实见世间，&nbsp;随顺圣教得证法，</p>
<p style="text-align: left">
	　　已到三种解脱门，&nbsp;非诸世间所能知。</p>
<p style="text-align: left">
	　　过去已供无量佛，&nbsp;亦曾问是深义趣，</p>
<p style="text-align: left">
	　　于彼佛所久修空，&nbsp;今故于斯显空义。</p>
<p style="text-align: left">
	　　是故今者于此处，&nbsp;便得值遇佛世尊，</p>
<p style="text-align: left">
	　　以空赞叹无上士，&nbsp;利益一切诸世间。</p>
<p style="text-align: left">
	　　如斯世间悉无生，&nbsp;诸佛菩提及授记，</p>
<p style="text-align: left">
	　　所有修行菩提者，&nbsp;彼等一切亦无生。</p>
<p style="text-align: left">
	　　众生悉同有此法，&nbsp;如是知已得菩提，</p>
<p style="text-align: left">
	　　过去曾学菩提心，&nbsp;彼于此义能解了。</p>
<p style="text-align: left">
	　　如是世间亦不灭，&nbsp;斯诸天众善通达，</p>
<p style="text-align: left">
	　　明智照了悉无疑，&nbsp;是故彼天皆作佛。</p>
<p style="text-align: left">
	　　决定必得无依处，&nbsp;于法不取离分别，</p>
<p style="text-align: left">
	　　一切世间皆无作，&nbsp;彼于斯义能了知。</p>
<p style="text-align: left">
	　　一切法体离自性，&nbsp;天众心净无疑惑，</p>
<p style="text-align: left">
	　　菩提及与菩提心，&nbsp;一切皆空无自性。</p>
<p style="text-align: left">
	　　兜率诸天坚固慧，&nbsp;皆悉安住无所依，</p>
<p style="text-align: left">
	　　故得菩提不为难，&nbsp;必当速成无上智。</p>
<p style="text-align: left">
	　　于其未来星宿劫，&nbsp;当得度脱无边众，</p>
<p style="text-align: left">
	　　彼天一切皆成佛，&nbsp;同号名曰择法王。&rdquo;</p>
<p style="text-align: left">
	　　如来于此诸天众，&nbsp;知其心乐为记说，</p>
<p style="text-align: left">
	　　一切<a>天人</a>闻说已，&nbsp;咸皆踊跃称心意。</p>
<p style="text-align: left">
	　　化乐天授记品第十七</p>
<p style="text-align: left">
	　　尔时，化乐天王为首，与其眷属七亿化乐诸天众等，见诸阿修罗、伽楼罗，乃至见诸兜率天等，供养如来，闻授记已，欣喜踊跃，咸皆称心，得住实际，于真如中无有疑惑；从坐而起，偏袒右肩，右膝著地，头面作礼，向佛合掌，异口同音，而白佛言：&ldquo;世尊，如我解佛所说义，一切诸法是真实际、无边际、无碍际、无住际、无尽际、不二际、非际、实际。世尊，所言实际者，不颠倒故；无边际者，无限量故；无碍际者，离对治故；无住际者，离自性故；无尽际者，无有生故；不二际者，谓一味故；言非际者，是非有故。世尊，彼实际者遍一切处，无有一法而非实际。世尊，谓菩提者亦是实际。世尊，何者是菩提？一切法是菩提，离自性故。乃至五无间业亦是菩提。何以故？菩提无自性，五无间业亦无自性，是故无间业亦是菩提。世尊，言菩提者，如无余涅槃性亦如无间业性。何以故？一切法即是无余涅槃性，亦是无间业性。是故无余涅槃界即是菩提。世尊，若有众生住生死者可求涅槃，于实际中无住生死求涅槃者。何以故？实际无二故。世尊，我等于此解了无疑。若于此法无疑虑者，当知是人已曾过去于诸佛所，得授阿耨多罗三藐三菩提记。&rdquo;</p>
<p style="text-align: left">
	　　尔时，世尊闻化乐天王及诸七亿化乐天等说授记已，欲令大众心喜悦故，而现微笑。尔时，慧命马胜以偈问曰：</p>
<p style="text-align: left">
	　　&ldquo;怜愍世者现微笑，&nbsp;而不说其笑因缘，</p>
<p style="text-align: left">
	　　天人导师非无因，&nbsp;现此奇特微笑相。</p>
<p style="text-align: left">
	　　既见世尊笑光已，&nbsp;今诸大众悉怀疑，</p>
<p style="text-align: left">
	　　唯愿说其微笑因，&nbsp;断除一切诸疑网。</p>
<p style="text-align: left">
	　　斯等若蒙如来说，&nbsp;闻已咸生希有心，</p>
<p style="text-align: left">
	　　为彼众会净真路，&nbsp;趣向菩提作因缘。</p>
<p style="text-align: left">
	　　若有众生疑虑者，&nbsp;是人难得妙菩提，</p>
<p style="text-align: left">
	　　唯愿大智断疑惑，&nbsp;精勤速证无上道。</p>
<p style="text-align: left">
	　　世尊此诸大众等，&nbsp;志求菩提离诸恶，</p>
<p style="text-align: left">
	　　得闻诸天授记已，&nbsp;决定当成大法王。</p>
<p style="text-align: left">
	　　是故世尊愿怜愍，&nbsp;除断一切疑惑心，</p>
<p style="text-align: left">
	　　授此诸天菩提记，&nbsp;令诸大众皆欣喜。&rdquo;</p>
<p style="text-align: left">
	　　尔时，世尊以偈答慧命马胜曰：</p>
<p style="text-align: left">
	　　&ldquo;哀愍世间故现笑，&nbsp;马胜汝今问我义，</p>
<p style="text-align: left">
	　　我悉与彼天授记，&nbsp;汝等咸各净心听。</p>
<p style="text-align: left">
	　　此诸化乐天众等，&nbsp;自说授记得菩提，</p>
<p style="text-align: left">
	　　众中既作师子吼，&nbsp;能坏外道诸邪见。</p>
<p style="text-align: left">
	　　譬如空中雨众石，&nbsp;必堕大地无有疑，</p>
<p style="text-align: left">
	　　如是佛子离疑惑，&nbsp;自知定当成佛道。</p>
<p style="text-align: left">
	　　犹如日没至夜时，&nbsp;当知日出必不久，</p>
<p style="text-align: left">
	　　如是佛子备众行，&nbsp;定知必当具十力。</p>
<p style="text-align: left">
	　　又如日在正中时，&nbsp;观诸色像皆明了，</p>
<p style="text-align: left">
	　　如是佛子具众行，&nbsp;自知必得萨婆若。</p>
<p style="text-align: left">
	　　喻若日光至没时，&nbsp;众人咸知日不见，</p>
<p style="text-align: left">
	　　如是佛子皆自知，&nbsp;决定当得最胜智。</p>
<p style="text-align: left">
	　　譬如众流趣其下，&nbsp;智者当知归大海，</p>
<p style="text-align: left">
	　　如是佛子具明慧，&nbsp;定知必得上菩提。</p>
<p style="text-align: left">
	　　如人以石掷<a>虚空</a>，&nbsp;决定堕地无疑虑，</p>
<p style="text-align: left">
	　　如是佛子悉自知，&nbsp;不久当得世间解。</p>
<p style="text-align: left">
	　　智者法尔有此见，&nbsp;以知法故不致疑，</p>
<p style="text-align: left">
	　　自知分有佛功德，&nbsp;必定近于自然智。</p>
<p style="text-align: left">
	　　假使诸魔那由众，&nbsp;现佛言汝不作佛，</p>
<p style="text-align: left">
	　　不能沮坏其心意，&nbsp;已自善解真法故。</p>
<p style="text-align: left">
	　　决定于彼佛功德，&nbsp;咸各自说得授记，</p>
<p style="text-align: left">
	　　于斯诸天授记事，&nbsp;如来悉生<a>随喜</a>心。</p>
<p style="text-align: left">
	　　此天所修菩萨行，&nbsp;悉自了知不由他，</p>
<p style="text-align: left">
	　　彼等自说成善逝，&nbsp;世尊于此皆随喜。</p>
<p style="text-align: left">
	　　是故马胜若有人，&nbsp;欲得无上菩提者，</p>
<p style="text-align: left">
	　　可于此法应勤求，&nbsp;必获最胜安隐处。</p>
<p style="text-align: left">
	　　自成正<a>觉悟</a>斯理，&nbsp;随义如实能了知，</p>
<p style="text-align: left">
	　　亲近供养善知识，&nbsp;彼证菩提不为难。</p>
<p style="text-align: left">
	　　若有千劫修苦行，&nbsp;皮膏血肉无恋惜，</p>
<p style="text-align: left">
	　　若能解了斯义趣，&nbsp;此福广大胜于彼。</p>
<p style="text-align: left">
	　　过去所有一切佛，&nbsp;未来怜愍众生者，</p>
<p style="text-align: left">
	　　及以现在诸世尊，&nbsp;悉依此法成佛道。</p>
<p style="text-align: left">
	　　化天于我供养已，&nbsp;咸皆善知第一义，</p>
<p style="text-align: left">
	　　曾供过去诸如来，&nbsp;悟斯义理当成佛。</p>
<p style="text-align: left">
	　　诸佛所有胜三昧，&nbsp;及以现在所住定，</p>
<p style="text-align: left">
	　　彼天深得佛境界，&nbsp;由本先世久修习。</p>
<p style="text-align: left">
	　　马胜化乐天子等，&nbsp;于彼三昧无有疑，</p>
<p style="text-align: left">
	　　清净佛法既善学，&nbsp;今于佛道现修行。</p>
<p style="text-align: left">
	　　是故于理生信解，&nbsp;当正勤求离苦边，</p>
<p style="text-align: left">
	　　常应亲近多闻者，&nbsp;必得无上大菩提。</p>
<p style="text-align: left">
	　　闻佛所说妙法已，&nbsp;化乐诸天众会等，</p>
<p style="text-align: left">
	　　皆悉欣喜除疑网，&nbsp;流注趣向大涅槃。&rdquo;</p>
<p style="text-align: left">
	　　他化<a>自在</a>天授记品第十八</p>
<p style="text-align: left">
	　　尔时，他化自在天王为首，与其眷属八十那由他诸天众等，见诸阿修罗、伽楼罗、龙女、龙王、鸠槃茶、乾闼婆、夜叉、紧那罗、诃罗伽阇天、四天王、忉利天、夜摩天、兜率陀天、化乐天等，供养如来闻授记已，欣喜踊悦，皆得称心，异口同声，而白佛言：&ldquo;世尊，化乐诸天所说实际者，我等尚不见实，况复见际？何以故？世尊，若见实者可言见际。何以故？是人行于二处住如是乘者，若善男子、善女人，应为彼说此二种法：&lsquo;此二法者，非真境界。&rsquo;世尊，若善男子、善女人于不二法不信不入，虽复如是此人发心望得菩提，当知是人行于非径。何以故？此于菩提非道行故。世尊，若有众生求菩提者，是人不见一法可觉。何以故？无有少法可得觉悟阿耨多罗三藐三菩提故。世尊，彼法非过去非未来非现在，非有为非无为，非有非无，非可识非可知，非可舍非可修非可证。谓菩提者，彼法非与余法作对治，余法亦不与彼法作对治。何以故？彼法非杂烦恼非离烦恼，法体不可得性自离故，此法不与彼法作对治，彼法亦不与此法作对治。何以故？一切诸法离诸相故。是故彼法非可知非可识，非可舍非可修非可证。世尊，色生者离生相故，彼亦非可知乃至非可证，受、想、行、识亦复如是。世尊，色灭者离色相故，彼亦非可知乃至非可证，受、想、行、识亦复如是。世尊，过去者离过去相故，彼亦非可知乃至非可证；未来者离未来相故，彼亦非可知乃至非可证；现在者离现在相故，彼亦非可知乃至非可证。世尊，有为者离有为相故，彼亦非可知乃至非可证；无为者离无为相故，彼亦非可知非可识，非可舍非可修非可证。世尊，如是等乃至为阴所摄，或过去所摄、现在所摄、未来所摄，或有为所摄、无为所摄，此等诸法皆不可得。以不得故，是故彼法非可知非可识，非可舍非可修非可证。世尊，若有如是为求菩提发心修行善男子、善女人，彼皆名为住菩萨乘。&rdquo;</p>
<p style="text-align: left">
	　　尔时，他化自在诸天，咸各说已所知法已，以偈赞曰：</p>
<p style="text-align: left">
	　　&ldquo;世尊善说尽有边，&nbsp;永不暂受六趣身，</p>
<p style="text-align: left">
	　　世间无智畏生死，&nbsp;发心欲度生死岸。</p>
<p style="text-align: left">
	　　彼诸阴体不可得，&nbsp;以阴性相本自空，</p>
<p style="text-align: left">
	　　一切法空皆无相，&nbsp;是故诸法离对治。</p>
<p style="text-align: left">
	　　自体即空无有物，&nbsp;无有可知及修舍，</p>
<p style="text-align: left">
	　　亦复非是可证法，&nbsp;如来说有即非有。</p>
<p style="text-align: left">
	　　相求菩提不可得，&nbsp;助道诸法亦如是，</p>
<p style="text-align: left">
	　　取心求佛不可得，&nbsp;菩萨相求亦不得。</p>
<p style="text-align: left">
	　　坚著诸相愚痴辈，&nbsp;彼等望得悟菩提，</p>
<p style="text-align: left">
	　　颠倒境界取相行，&nbsp;无智非行菩提道。</p>
<p style="text-align: left">
	　　入佛境界离众相，&nbsp;名为智者<a>如法</a>行，</p>
<p style="text-align: left">
	　　远离诸相及无相，&nbsp;亦离于空及不空。</p>
<p style="text-align: left">
	　　彼能悟解无上道，&nbsp;于诸外道非境界，</p>
<p style="text-align: left">
	　　亦非声闻所能知，&nbsp;又非缘觉之所趣。</p>
<p style="text-align: left">
	　　心得解脱净无垢，&nbsp;<a>罗汉</a>于<a>法相</a>应者，</p>
<p style="text-align: left">
	　　及诸一切辟支佛，&nbsp;非彼智慧之境界。</p>
<p style="text-align: left">
	　　彼句非为相心知，&nbsp;及修少空亦不解，</p>
<p style="text-align: left">
	　　若有解空说空者，&nbsp;亦说诸法无自性。</p>
<p style="text-align: left">
	　　彼受<a>佛教</a>无毁訾，&nbsp;是名善修空寂静，</p>
<p style="text-align: left">
	　　能悟难悟菩提道，&nbsp;世尊于彼真导师。</p>
<p style="text-align: left">
	　　赞佛二足最尊已，&nbsp;所获无量诸功德，</p>
<p style="text-align: left">
	　　回施一切诸群生，&nbsp;成佛觉悟未觉者。&rdquo;</p>
<p style="text-align: left">
	　　尔时，世尊知彼八十那由他他化自在天，及以天王等得深信已，欲令大众增益善根，故现微笑。尔时，慧命马胜以偈问曰：</p>
<p style="text-align: left">
	　　&ldquo;二足世尊现微笑，&nbsp;以知他化深信故，</p>
<p style="text-align: left">
	　　未曾演说笑因缘，&nbsp;唯愿如来为解释。</p>
<p style="text-align: left">
	　　大圣今者非无因，&nbsp;现是希有微笑相，</p>
<p style="text-align: left">
	　　愿佛开显因缘义，&nbsp;灭除大众诸疑惑。</p>
<p style="text-align: left">
	　　由见世尊微笑故，&nbsp;今此众会悉怀疑，</p>
<p style="text-align: left">
	　　怜愍一切世间者，&nbsp;唯愿敷演分别说。</p>
<p style="text-align: left">
	　　此众咸皆背生死，&nbsp;合掌恭敬求涅槃，</p>
<p style="text-align: left">
	　　斯等靡不怀犹豫，&nbsp;无碍说者愿断除。</p>
<p style="text-align: left">
	　　悉皆正信善逝法，&nbsp;心得开解离取著，</p>
<p style="text-align: left">
	　　咸有净信尊重心，&nbsp;善哉牟尼愿解说。</p>
<p style="text-align: left">
	　　勇猛精进于佛法，&nbsp;远离疑网登圣路，</p>
<p style="text-align: left">
	　　一切诸佛游此道，&nbsp;是故愿除大众疑。&rdquo;</p>
<p style="text-align: left">
	　　尔时，世尊以偈答慧命马胜曰：</p>
<p style="text-align: left">
	　　&ldquo;汝为怜愍大众故，&nbsp;以偈问我正是时，</p>
<p style="text-align: left">
	　　具足辩才有巧便，&nbsp;乃能问此微笑义。</p>
<p style="text-align: left">
	　　以问如来现笑故，&nbsp;必当利益无量众，</p>
<p style="text-align: left">
	　　是故一切众会等，&nbsp;皆得住于胜菩提。</p>
<p style="text-align: left">
	　　知彼他化深信已，&nbsp;故我现是微笑光，</p>
<p style="text-align: left">
	　　一切随顺如来教，&nbsp;为求菩提修妙行。</p>
<p style="text-align: left">
	　　观察世法离诸相，&nbsp;如见阳焰非真实，</p>
<p style="text-align: left">
	　　愚者见焰谓是水，&nbsp;欲求菩提勿同彼。</p>
<p style="text-align: left">
	　　取相贪乐凡夫境，&nbsp;无智常怖于无相，</p>
<p style="text-align: left">
	　　愚痴执相舍正路，&nbsp;离相能获妙菩提。</p>
<p style="text-align: left">
	　　<a>妄想</a>思量虚伪法，&nbsp;随所分别即被缚，</p>
<p style="text-align: left">
	　　智者观相悉皆空，&nbsp;得上寂灭陀罗尼。</p>
<p style="text-align: left">
	　　执相凡愚住恶心，&nbsp;彼皆无智归六趣，</p>
<p style="text-align: left">
	　　轮回逼迫受众苦，&nbsp;都由愚痴住相故。</p>
<p style="text-align: left">
	　　著相众生见诸阴，&nbsp;佛与菩提及菩萨，</p>
<p style="text-align: left">
	　　智者离相见空已，&nbsp;能得无上大菩提。</p>
<p style="text-align: left">
	　　住相之类增烦恼，&nbsp;能观无相得除结，</p>
<p style="text-align: left">
	　　所谓结者即是相，&nbsp;观结无相即断除。</p>
<p style="text-align: left">
	　　若有分别求道者，&nbsp;分别于道为障碍，</p>
<p style="text-align: left">
	　　智者虽复行于欲，&nbsp;彼欲即为无相行。</p>
<p style="text-align: left">
	　　诸法无体不可得，&nbsp;分别诸法说言空，</p>
<p style="text-align: left">
	　　若离分别得无相，&nbsp;彼即菩提更无余。</p>
<p style="text-align: left">
	　　闻于善逝说是语，&nbsp;大众除疑得<a>无畏</a>，</p>
<p style="text-align: left">
	　　顶受牟尼所<a>说法</a>，&nbsp;如智顶戴瞻葡华。</p>
<p style="text-align: left">
	　　斯诸天众获无畏，&nbsp;于我设供最无上，</p>
<p style="text-align: left">
	　　亦知诸法佛境界，&nbsp;当作世间大导师。&rdquo;</p>
<p style="text-align: left">
	　　诸梵天等授记品第十九</p>
<p style="text-align: left">
	　　尔时，六千万诸梵众天，见诸阿修罗、伽楼罗乃至他化自在天等供养如来，闻授记已，欣喜踊跃，皆得称心。彼于世谛禅，以喜悦为食，亦于佛法中，得智慧明宿植善根故，已曾亲承供养诸佛故，及深信清净故，于甚深法获得法忍。彼诸天等，知诸法无作非无作、非生非不生、非有非不有、非起非不起、非灭非不灭、非依非不依、非清非浊、非憎非爱、非贤非愚、非知非不知、非见非不见、非受非不受、非恻非不恻、非无非非无、非物非非物、非可得非不可得、非去非来、非趣非不趣、非空非不空、非相非不相、非愿非不愿。彼诸梵天，于一切法心无所著，亦无所住，于非用中不作非用想，于非不用中亦不作非不用想，于语言中无语言想，于非语言亦无非语言想，于有作中无其作想，于无作中亦无无作想，于凡夫不作凡夫想，于非凡夫亦不作非凡夫想，于凡夫法不作凡夫法想，于非凡夫法亦不作非凡夫法想，于声闻不作声闻想，于非声闻亦不作非声闻想，于声闻法不作声闻法想，于非声闻法亦不作非声闻法想，于缘觉不作缘觉想，于非缘觉亦不作非缘觉想，于缘觉法不作缘觉法想，于非缘觉法亦不作非缘觉法想，于菩萨不作菩萨想，于非菩萨亦不作非菩萨想，于菩萨法不作菩萨法想，于非菩萨法亦不作非菩萨法想，于佛不作佛想，于非佛亦不作非佛想，于佛法不作佛法想，于非佛法亦不作非佛法想，于涅槃不作涅槃想，于非涅槃亦不作非涅槃想，于生死不作生死想，于非生死亦不作非生死想。如是彼天一切皆悉离诸分别，定心清净。彼等既得清净心故，以寂灭法，说偈赞佛：</p>
<p style="text-align: left">
	　　&ldquo;大圣甚深寂灭智，&nbsp;修行寂灭到<a>彼岸</a>，</p>
<p style="text-align: left">
	　　演说寂灭度众生，&nbsp;亦自常行寂灭法。</p>
<p style="text-align: left">
	　　菩提寂灭善清净，&nbsp;斯法牟尼之境界，</p>
<p style="text-align: left">
	　　速得寂灭胜<a>甘露</a>，&nbsp;以是今得尽诸有。</p>
<p style="text-align: left">
	　　恒说寂灭微妙道，&nbsp;是彼智者所行处，</p>
<p style="text-align: left">
	　　八正之路灭恼浊，&nbsp;拔济一切诸群生。</p>
<p style="text-align: left">
	　　善修寂灭证菩提，&nbsp;乃是先佛之所行，</p>
<p style="text-align: left">
	　　修彼能到安隐城，&nbsp;过去诸佛所证知。</p>
<p style="text-align: left">
	　　是诸如来修<a>学法</a>，&nbsp;导师如是化世间，</p>
<p style="text-align: left">
	　　若人能行有学法，&nbsp;获得无学胜菩提。</p>
<p style="text-align: left">
	　　一心趣向寂灭道，&nbsp;诸根寂静久修习，</p>
<p style="text-align: left">
	　　当得为佛世间解，&nbsp;那罗延力度群生。</p>
<p style="text-align: left">
	　　若知寂灭甘露者，&nbsp;能尽一切诸有相，</p>
<p style="text-align: left">
	　　是为真实如来子，&nbsp;寂灭能除世间畏。</p>
<p style="text-align: left">
	　　彼等所设供养佛，&nbsp;胜上希有最殊特，</p>
<p style="text-align: left">
	　　所说寂灭尽烦恼，&nbsp;于诸无相最第一。</p>
<p style="text-align: left">
	　　世间寂灭离诸相，&nbsp;所谓寂灭即涅槃，</p>
<p style="text-align: left">
	　　众生轮转受诸苦，&nbsp;远离寂灭取相故。</p>
<p style="text-align: left">
	　　牟尼诸法不思议，&nbsp;即是菩提一切智，</p>
<p style="text-align: left">
	　　已度淤泥到彼岸，&nbsp;故佛于此无疑虑。</p>
<p style="text-align: left">
	　　若有离阴得解脱，&nbsp;于佛大乘不愿乐，</p>
<p style="text-align: left">
	　　欲求菩提思灭度，&nbsp;于其五阴生怖畏，</p>
<p style="text-align: left">
	　　离欲净心求涅槃，&nbsp;彼等如是简择智，</p>
<p style="text-align: left">
	　　于法取相凡夫境，&nbsp;是谓如来之所说，</p>
<p style="text-align: left">
	　　若取寂灭即是缚，&nbsp;以是不得一切智。</p>
<p style="text-align: left">
	　　若有于其五阴相，&nbsp;不生存执取著心，</p>
<p style="text-align: left">
	　　彼能利益释迦法，&nbsp;是名喜乐无相行。</p>
<p style="text-align: left">
	　　能获无名安隐处，&nbsp;逮得菩提佛境界，</p>
<p style="text-align: left">
	　　降魔诤论灭烦恼，&nbsp;速得成就一切智。</p>
<p style="text-align: left">
	　　我等赞叹无上士，&nbsp;所获寂灭诸功德，</p>
<p style="text-align: left">
	　　唯佛大智能了知，&nbsp;回施众生愿成佛。&rdquo;</p>
<p style="text-align: left">
	　　尔时，<a>娑婆世界</a>主大梵天王，知诸梵天赞叹佛已，对佛正立，以实功德而赞颂言：</p>
<p style="text-align: left">
	　　&ldquo;法王已知一切法，&nbsp;不实虚诳如空拳，</p>
<p style="text-align: left">
	　　亦如秋云及电光，&nbsp;是故大圣离取心。</p>
<p style="text-align: left">
	　　犹如梦中饥饿人，&nbsp;餐食百味甘美膳，</p>
<p style="text-align: left">
	　　梦人饥食皆不实，&nbsp;如来见法亦如是。</p>
<p style="text-align: left">
	　　又如梦中焦渴人，&nbsp;得饮清净凉冷水，</p>
<p style="text-align: left">
	　　梦渴饮水皆虚妄，&nbsp;佛见诸法亦如是。</p>
<p style="text-align: left">
	　　无作无受无众生，&nbsp;无其作业及得报，</p>
<p style="text-align: left">
	　　亦无得受果报者，&nbsp;世尊于此无疑虑。</p>
<p style="text-align: left">
	　　譬如美言得人爱，&nbsp;然彼语言无可最，</p>
<p style="text-align: left">
	　　亦无言说及听者，&nbsp;大圣了知皆不实。</p>
<p style="text-align: left">
	　　如闻箜篌美妙音，&nbsp;其声亦无真实性，</p>
<p style="text-align: left">
	　　世尊如是见诸阴，&nbsp;知阴无体不可得。</p>
<p style="text-align: left">
	　　犹如摩尼性自净，&nbsp;系之衣上随色变，</p>
<p style="text-align: left">
	　　诸法自体本清净，&nbsp;虚妄分别增倒染。</p>
<p style="text-align: left">
	　　譬如无垢鲜白衣，&nbsp;随受染色种种变，</p>
<p style="text-align: left">
	　　诸法如是性自净，&nbsp;随所分别而染污。</p>
<p style="text-align: left">
	　　犹如有人闻贝声，&nbsp;寻其贝声从何来，</p>
<p style="text-align: left">
	　　其声非自非他性，&nbsp;大仙见法亦如是。</p>
<p style="text-align: left">
	　　如人思美肴膳食，&nbsp;其食众缘所合成，</p>
<p style="text-align: left">
	　　观食各各无自性，&nbsp;如来见法皆如是。</p>
<p style="text-align: left">
	　　譬如众缘号为城，&nbsp;推其城体无自性，</p>
<p style="text-align: left">
	　　如是众缘皆悉空，&nbsp;法王见法亦如斯。</p>
<p style="text-align: left">
	　　喻若有人击鼓声，&nbsp;虽能令人心欣喜，</p>
<p style="text-align: left">
	　　声及众缘皆悉空，&nbsp;大圣见法亦如是。</p>
<p style="text-align: left">
	　　譬如有人打鼓时，&nbsp;其声不从十方来，</p>
<p style="text-align: left">
	　　声灭亦不向诸方，&nbsp;世尊见法皆如是。</p>
<p style="text-align: left">
	　　如是彼人击鼓已，&nbsp;其鼓不生憎爱心，</p>
<p style="text-align: left">
	　　亦不分别众缘性，&nbsp;佛见诸法皆若斯。</p>
<p style="text-align: left">
	　　又如彼人打妙鼓，&nbsp;声不作心生他喜，</p>
<p style="text-align: left">
	　　及以众缘皆亦然，&nbsp;导师见法皆如是。</p>
<p style="text-align: left">
	　　如人击彼妙鼓时，&nbsp;鼓亦不生苦乐想，</p>
<p style="text-align: left">
	　　亦不观察众缘性，&nbsp;如来见法皆如是。</p>
<p style="text-align: left">
	　　犹如有人击妙鼓，&nbsp;声不即缘亦不离，</p>
<p style="text-align: left">
	　　及彼伎缘亦复然，&nbsp;牟尼见法皆如是。&rdquo;</p>
<p style="text-align: left">
	　　尔时，世尊知诸梵天大梵王等深心敬信，及以寂灭赞颂佛已，又见大众欲生善根，即便微笑。尔时，慧命马胜以偈问曰：</p>
<p style="text-align: left">
	　　&ldquo;既见如来口中出，&nbsp;离垢清净微笑光，</p>
<p style="text-align: left">
	　　世间天人大众等，&nbsp;一切咸生希有心。</p>
<p style="text-align: left">
	　　以见世尊微笑故，&nbsp;诸来大众普怀疑，</p>
<p style="text-align: left">
	　　皆悉瞻仰如来面，&nbsp;殷勤愿乐欲听闻。</p>
<p style="text-align: left">
	　　愿佛开示笑因缘，&nbsp;荡除大众疑惑心，</p>
<p style="text-align: left">
	　　最胜牟尼非无因，&nbsp;而现希有微笑相。</p>
<p style="text-align: left">
	　　诸佛所现微笑光，&nbsp;必为利益诸世间，</p>
<p style="text-align: left">
	　　今者为谁现此笑？&nbsp;唯愿敷演分别说。</p>
<p style="text-align: left">
	　　大众得闻必欣喜，&nbsp;由知微笑因缘故，</p>
<p style="text-align: left">
	　　斯诸大众皆合掌，&nbsp;一心瞻仰乐欲闻。</p>
<p style="text-align: left">
	　　是故愿佛为解释，&nbsp;必当断灭诸疑惑，</p>
<p style="text-align: left">
	　　导师为彼诸来众，&nbsp;愿垂演说微笑因。</p>
<p style="text-align: left">
	　　众会若闻必喜悦，&nbsp;以得洗除疑网故，</p>
<p style="text-align: left">
	　　众心坚固皆清净，&nbsp;专念希仰如来德。</p>
<p style="text-align: left">
	　　大众瞻仰世尊颜，&nbsp;犹如睹见初生月，</p>
<p style="text-align: left">
	　　具八妙声如梵天，&nbsp;一心渴仰愿速闻。</p>
<p style="text-align: left">
	　　天人众等闻佛说，&nbsp;必得除疑住正法，</p>
<p style="text-align: left">
	　　<a>梵音</a>演说义相应，&nbsp;得闻甚深出世法。</p>
<p style="text-align: left">
	　　佛智善巧能悦豫，&nbsp;故令大众增踊跃，</p>
<p style="text-align: left">
	　　此众心净离疑结，&nbsp;能乐如来一切智。</p>
<p style="text-align: left">
	　　精进勇猛有力人，&nbsp;乃能志求无上道，</p>
<p style="text-align: left">
	　　是故导师愍世间，&nbsp;唯愿解说令众喜。</p>
<p style="text-align: left">
	　　善哉世尊平等心，&nbsp;怜愍一切诸众生，</p>
<p style="text-align: left">
	　　令诸大众增善根，&nbsp;安心不动求佛智。&rdquo;</p>
<p style="text-align: left">
	　　尔时，世尊即以偈答慧命马胜曰：</p>
<p style="text-align: left">
	　　&ldquo;怜愍一切诸世间，&nbsp;故我现是微笑光，</p>
<p style="text-align: left">
	　　汝当谛听说彼因，&nbsp;其义甚深微妙句。</p>
<p style="text-align: left">
	　　此诸众会若得闻，&nbsp;发勤精进修善业，</p>
<p style="text-align: left">
	　　当得利益诸众生，&nbsp;于佛妙法起胜行。</p>
<p style="text-align: left">
	　　斯诸梵众皆欣喜，&nbsp;如来法中悉无疑，</p>
<p style="text-align: left">
	　　那由他劫久修行，&nbsp;犹如恒河沙劫数。</p>
<p style="text-align: left">
	　　于诸境界悉不著，&nbsp;心如虚空无障碍，</p>
<p style="text-align: left">
	　　虽乐常修菩萨行，&nbsp;而不速取菩提证。</p>
<p style="text-align: left">
	　　此等复于未来世，&nbsp;无量亿劫恒沙数，</p>
<p style="text-align: left">
	　　天众清净无垢秽，&nbsp;得大势力住世间。</p>
<p style="text-align: left">
	　　然后当成一切智，&nbsp;为大法王有威力，</p>
<p style="text-align: left">
	　　具足功德尽诸有，&nbsp;观诸世间悉空寂。</p>
<p style="text-align: left">
	　　彼佛如本久修行，&nbsp;<a>寿命</a>限量亦如是，</p>
<p style="text-align: left">
	　　斯诸善逝住世时，&nbsp;能于苦恼度众生。</p>
<p style="text-align: left">
	　　彼佛国土无伦匹，&nbsp;世界严净甚滋茂，</p>
<p style="text-align: left">
	　　无量那由劫数中，&nbsp;如来演说不可尽。</p>
<p style="text-align: left">
	　　彼佛刹土严净事，&nbsp;无量佛说亦不尽，</p>
<p style="text-align: left">
	　　彼佛同号大智力，&nbsp;国土皆悉名最胜，</p>
<p style="text-align: left">
	　　为众演说不动法，&nbsp;不可思议无所依。</p>
<p style="text-align: left">
	　　彼佛世界众生等，&nbsp;咸皆修治诸善根，</p>
<p style="text-align: left">
	　　无一众生受后有，&nbsp;生死之中重生者。</p>
<p style="text-align: left">
	　　彼等当时有一苦，&nbsp;于其世间便显现，</p>
<p style="text-align: left">
	　　唯畏诸行皆无常，&nbsp;令诸众生起厌离。</p>
<p style="text-align: left">
	　　尔时彼国众生辈，&nbsp;离老病死诸苦相，</p>
<p style="text-align: left">
	　　一切依于一教法，&nbsp;同厌无常修胜行。</p>
<p style="text-align: left">
	　　彼诸众生当尔时，&nbsp;耳更不闻余音声，</p>
<p style="text-align: left">
	　　唯闻不净无常苦，&nbsp;<a>无我</a>寂灭空无相。</p>
<p style="text-align: left">
	　　甘露涅槃及菩提，&nbsp;安隐清凉无上乐，</p>
<p style="text-align: left">
	　　斯等如是胜妙音，&nbsp;恒常数数而得闻。</p>
<p style="text-align: left">
	　　尔时更无余声响，&nbsp;若树若壁及露地，</p>
<p style="text-align: left">
	　　或复空中及寺庙，&nbsp;但闻如是微妙句。</p>
<p style="text-align: left">
	　　闻已一切皆得道，&nbsp;便于生死得解脱，</p>
<p style="text-align: left">
	　　皆是如来神力故，&nbsp;具八功德妙音声。</p>
<p style="text-align: left">
	　　尔时无有杂毒心，&nbsp;所谓离欲及瞋恚，</p>
<p style="text-align: left">
	　　亦无愚痴出恶声，&nbsp;粗言逼恼来经耳。</p>
<p style="text-align: left">
	　　一切厌背于生死，&nbsp;趣向涅槃大正路，</p>
<p style="text-align: left">
	　　彼土一切悉当空，&nbsp;佛及众生皆灭度。</p>
<p style="text-align: left">
	　　斯是彼佛大神力，&nbsp;发弘志愿不思议，</p>
<p style="text-align: left">
	　　曾于过去那由劫，&nbsp;为求菩提<a>修道</a>行。</p>
<p style="text-align: left">
	　　彼国所有诸众生，&nbsp;一切悉皆当作佛，</p>
<p style="text-align: left">
	　　此诸梵天发广愿，&nbsp;皆由观察寂灭句。</p>
<p style="text-align: left">
	　　悉得证知甚深义，&nbsp;解了如来吉祥路，</p>
<p style="text-align: left">
	　　其所修学皆通达，&nbsp;于诸世间为导师。</p>
<p style="text-align: left">
	　　彼能观察众生空，&nbsp;不生疲倦<a>懈怠</a>心，</p>
<p style="text-align: left">
	　　是故巧入诸法性，&nbsp;修集菩萨胜妙行。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>