<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九十九卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九十九卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九十九卷&nbsp;大宝积经</strong></p>
<p style="text-align: left">
	　　元魏北<a>天竺</a><a>三藏</a><a>佛陀</a>扇多译</p>
<p style="text-align: left">
	　　<a>无畏</a>德<a>菩萨</a>会第三十二</p>
<p style="text-align: left">
	　　如是我闻：一时，婆伽婆住王舍大城耆阇崛山中，与五百<a>比丘</a>众俱，菩萨摩诃萨无量无边。复有八千菩萨摩诃萨而为上首，皆得三昧及陀罗尼，善入空、无相、无愿三<a>解脱</a>门，善巧诸通得无生法忍，所谓：弥楼菩萨、大弥楼菩萨、常入定菩萨、常精进菩萨、宝手菩萨、常喜根菩萨、跋陀波罗菩萨、宝相菩萨、罗睺菩萨、释天菩萨、水天菩萨、上意菩萨、胜意菩萨、增上意菩萨摩诃萨，八千人等而为上首。尔时，婆伽婆依王舍城住，若王、王子，诸<a>婆罗门</a>、长者、<a>居士</a>，尊重赞叹而供养佛。尔时，<a>世尊</a>具有无量百千万众，恭敬围绕而为<a>说法</a>。</p>
<p style="text-align: left">
	　　尔时，尊者<a>舍利弗</a>、尊者大目揵连、尊者大迦葉、尊者<a>须菩提</a>、尊者富楼那弥多罗尼子、尊者离波多、尊者阿湿卑、尊者优波离、尊者罗睺罗、尊者阿难，如是等无量声闻，于其晨朝整衣持钵，入王舍城从家至家，<a>如法</a>乞食更无余缘。时诸声闻如是乞食，渐渐遂到阿阇世王所住宫殿，至王所已，却立一面默然而住，不言乞食及不乞食。</p>
<p style="text-align: left">
	　　尔时，阿阇世王有女，名无畏德，端正无比，无匹无双，无并无类，成就最胜殊妙功德，年始十二，在其父王堂阁之上，著金宝屐彼处而坐。时，无畏德见诸声闻，不起不迎，默然而住，不共问答，不迎不礼，不让床座。阿阇世王见无畏德默然而住，即告之言：&ldquo;汝岂不知，此等皆是释迦如来上足<a>弟子</a>成就大法也，<a>世间</a><a>福田</a>耶？以为愍念诸众生故而作乞食。汝今既见，何故不起不迎不礼，不共相问，复不让坐？汝今者睹见何事故，而不起迎？&rdquo;</p>
<p style="text-align: left">
	　　尔时，无畏德白父王言：&ldquo;不审大王，颇见颇闻，转轮圣王见诸小王，而起迎不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　复言：&ldquo;大王，颇见颇闻，师子兽王见野干时，为起迎不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　复言：&ldquo;大王，颇见颇闻，<a>帝释天</a>王，迎余天不？大梵天王，有曾礼敬余天众不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　复言：&ldquo;大王，颇见颇闻，大海之神，礼敬江河池等神不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　复言：&ldquo;大王，颇见颇闻，须弥山王，礼敬诸余小山王不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　复言：&ldquo;大王，颇见颇闻，日月光神，有曾礼敬萤火虫不？&rdquo;</p>
<p style="text-align: left">
	　　王言：&ldquo;不也。&rdquo;</p>
<p style="text-align: left">
	　　女言：&ldquo;大王，如是菩萨，发心趣向阿耨多罗三藐三菩提转轮圣王，以大慈悲初发心已，云何礼敬离大慈悲小乘声闻？大王，颇见已求无上正真正觉之道师子兽王，而礼小乘野干人耶？大王，颇有已求大梵道处而发进者，而当亲近微少善根声闻人耶？大王，颇有欲到大智之海，欲求善知大法之聚，而求牛迹声闻人耶？以彼从他闻音声故。大王，颇有欲至佛须弥山，为求如来无边色身，而欲更求小芥子中空三昧力诸声闻人而礼敬耶？大王，颇有得闻诸佛如来，功德智慧如日月光，如是闻已方乃礼敬诸声闻人萤火虫耶？以诸声闻唯能自润自照，从他闻声而得解故。</p>
<p style="text-align: left">
	　　&ldquo;大王，佛入<a>涅槃</a>，尚不礼敬诸声闻人，何况今者世尊在世？何以故？大王，若有亲近声闻人者，是人即发声闻之心；若人亲近缘觉人者，是人即发缘觉之心；若有亲近正真正觉，即发阿耨多罗三藐三菩提心！&rdquo;</p>
<p style="text-align: left">
	　　无畏德女如是说已，以偈报父阿阇世言：</p>
<p style="text-align: left">
	　　&ldquo;譬如人至海，&nbsp;而取一文钱，</p>
<p style="text-align: left">
	　　我见诸声闻，&nbsp;所行亦如是。</p>
<p style="text-align: left">
	　　至大法海已，&nbsp;舍大乘宝聚，</p>
<p style="text-align: left">
	　　而起狭劣心，&nbsp;<a>修行</a>小乘道。</p>
<p style="text-align: left">
	　　如人亲近王，&nbsp;出入无障碍，</p>
<p style="text-align: left">
	　　从王乞一钱，&nbsp;彼人徒亲王。</p>
<p style="text-align: left">
	　　敬心近轮王，&nbsp;从乞百千财，</p>
<p style="text-align: left">
	　　润无量贫穷，&nbsp;是名善亲王。</p>
<p style="text-align: left">
	　　如人求一钱，&nbsp;声闻亦如是，</p>
<p style="text-align: left">
	　　不求真解脱，&nbsp;而取小涅槃。</p>
<p style="text-align: left">
	　　若起狭劣心，&nbsp;自度不度他，</p>
<p style="text-align: left">
	　　犹如小医师，&nbsp;唯自治己身。</p>
<p style="text-align: left">
	　　譬如大医王，&nbsp;疗治众多人，</p>
<p style="text-align: left">
	　　善起慈悲心，&nbsp;得恭敬名称。</p>
<p style="text-align: left">
	　　彼医得世利，&nbsp;以达医方故，</p>
<p style="text-align: left">
	　　自度不度他，&nbsp;智者不恭敬。</p>
<p style="text-align: left">
	　　如善巧医王，&nbsp;通达众方已，</p>
<p style="text-align: left">
	　　救无量千亿，&nbsp;病苦诸众生。</p>
<p style="text-align: left">
	　　彼医得世间，&nbsp;恭敬及名称，</p>
<p style="text-align: left">
	　　发菩提心者，&nbsp;普治烦恼病。</p>
<p style="text-align: left">
	　　大王蓖麻林，&nbsp;华香影不妙，</p>
<p style="text-align: left">
	　　声闻如蓖麻，&nbsp;不救世发心。</p>
<p style="text-align: left">
	　　如至树王所，&nbsp;多众得利益，</p>
<p style="text-align: left">
	　　诸菩萨亦尔，&nbsp;能益一切众。</p>
<p style="text-align: left">
	　　不以秋阳焰，&nbsp;能竭诸小水，</p>
<p style="text-align: left">
	　　至于大海已，&nbsp;能润无量众。</p>
<p style="text-align: left">
	　　声闻道狭劣，&nbsp;犹如牛蹄迹，</p>
<p style="text-align: left">
	　　不能灭众生，&nbsp;所有诸烦恼。</p>
<p style="text-align: left">
	　　非上诸小山，&nbsp;而现金色身，</p>
<p style="text-align: left">
	　　唯升须弥山，&nbsp;悉见金色身。</p>
<p style="text-align: left">
	　　大王诸菩萨，&nbsp;亦如须弥山，</p>
<p style="text-align: left">
	　　以彼住世故，&nbsp;世间得解脱，</p>
<p style="text-align: left">
	　　皆是一色身，&nbsp;一切智具足。</p>
<p style="text-align: left">
	　　声闻智不尔，&nbsp;其犹如朝露，</p>
<p style="text-align: left">
	　　不能润于世，&nbsp;以不证法故。</p>
<p style="text-align: left">
	　　如地多增长，&nbsp;润益无量众，</p>
<p style="text-align: left">
	　　声闻如华露，&nbsp;菩萨如大雨，</p>
<p style="text-align: left">
	　　亲近得大法，&nbsp;如海之润势。</p>
<p style="text-align: left">
	　　犹如踯躅华，&nbsp;无彼微妙香，</p>
<p style="text-align: left">
	　　男女所不乐，&nbsp;唯喜薝葡华。</p>
<p style="text-align: left">
	　　如求青莲华，&nbsp;华香甚奇妙，</p>
<p style="text-align: left">
	　　踯躅如声闻，&nbsp;彼智不润众。</p>
<p style="text-align: left">
	　　犹如薝葡华，&nbsp;诸菩萨亦尔，</p>
<p style="text-align: left">
	　　愍念众生故，&nbsp;能化众生众。</p>
<p style="text-align: left">
	　　大王颇曾知，&nbsp;何者大奇特？</p>
<p style="text-align: left">
	　　一人在旷野，&nbsp;如利多人是。</p>
<p style="text-align: left">
	　　若欲善安隐，&nbsp;度无量众生，</p>
<p style="text-align: left">
	　　应发菩提心，&nbsp;勿取二乘道。</p>
<p style="text-align: left">
	　　世间旷野中，&nbsp;能济失道众，</p>
<p style="text-align: left">
	　　如彼善导师，&nbsp;诸菩萨亦尔。</p>
<p style="text-align: left">
	　　大王颇曾见，&nbsp;小筏度大海？</p>
<p style="text-align: left">
	　　唯乘彼大舶，&nbsp;能度无量众。</p>
<p style="text-align: left">
	　　大王声闻筏，&nbsp;菩萨如大舶，</p>
<p style="text-align: left">
	　　<a>修道</a>法薰已，&nbsp;令渡饥渴海。</p>
<p style="text-align: left">
	　　大王颇曾见，&nbsp;乘驴堪入阵？</p>
<p style="text-align: left">
	　　唯见乘象马，&nbsp;斗战便得胜。</p>
<p style="text-align: left">
	　　声闻如驴乘，&nbsp;菩萨如龙象，</p>
<p style="text-align: left">
	　　降魔坐道树，&nbsp;度无量众生。</p>
<p style="text-align: left">
	　　犹如夜<a>虚空</a>，&nbsp;见诸星不现，</p>
<p style="text-align: left">
	　　满月显现故，&nbsp;能照阎浮提。</p>
<p style="text-align: left">
	　　声闻如星宿，&nbsp;菩萨如满月，</p>
<p style="text-align: left">
	　　愍念众生故，&nbsp;示现涅槃道。</p>
<p style="text-align: left">
	　　不以萤火光，&nbsp;能令有所作，</p>
<p style="text-align: left">
	　　日光照阎浮，&nbsp;令作种种事。</p>
<p style="text-align: left">
	　　声闻如萤火，&nbsp;不能多利益，</p>
<p style="text-align: left">
	　　佛具解脱光，&nbsp;愍念一切众。</p>
<p style="text-align: left">
	　　不以野干声，&nbsp;能令兽王恐，</p>
<p style="text-align: left">
	　　唯有狮子王，&nbsp;一吼飞鸟落。</p>
<p style="text-align: left">
	　　大王诸声闻，&nbsp;不发菩提心，</p>
<p style="text-align: left">
	　　不为益众生，&nbsp;除一切烦恼。</p>
<p style="text-align: left">
	　　大王见此故，&nbsp;不发声闻心，</p>
<p style="text-align: left">
	　　既发大心已，&nbsp;云何得发小？</p>
<p style="text-align: left">
	　　大王善得身，&nbsp;能发无上心，</p>
<p style="text-align: left">
	　　救拔一切众，&nbsp;弃舍小乘道。</p>
<p style="text-align: left">
	　　善得世间身，&nbsp;复得世间利，</p>
<p style="text-align: left">
	　　善来在世间，&nbsp;而发无上心。</p>
<p style="text-align: left">
	　　希求无上道，&nbsp;救拔诸众生，</p>
<p style="text-align: left">
	　　若能自他利，&nbsp;彼人善可叹。</p>
<p style="text-align: left">
	　　亦得世名称，&nbsp;及得究竟道，</p>
<p style="text-align: left">
	　　以是故我今，&nbsp;不礼敬声闻。&rdquo;</p>
<p style="text-align: left">
	　　尔时，阿阇世王语无畏德女言：&ldquo;汝大我慢，云何而见诸大声闻而不奉迎？&rdquo;</p>
<p style="text-align: left">
	　　女言：&ldquo;大王，勿作此语！大王亦慢，云何不迎王舍城内诸贫穷者？&rdquo;</p>
<p style="text-align: left">
	　　王语女言：&ldquo;彼非我类，我云何迎？&rdquo;</p>
<p style="text-align: left">
	　　女言：&ldquo;大王，初心菩萨亦复如是，一切声闻、缘觉非类。&rdquo;</p>
<p style="text-align: left">
	　　王语女言：&ldquo;汝岂不见诸菩萨等，皆悉礼敬一切众生？&rdquo;</p>
<p style="text-align: left">
	　　女言：&ldquo;大王，菩萨为度憍慢瞋恼诸众生等，令彼得起回向之心，是故礼敬一切众生；为长众生诸善根本，是故菩萨礼敬众生。而诸声闻无瞋恨心，又复不能增长善根。大王，假使百千诸佛如来为说妙法，而彼所得戒定三昧，无有增益。大王，声闻如琉璃，菩萨如宝器。大王，譬如瓶满，天降雨时而不受一滴。如是，大王，诸声闻等，假使百千诸佛如来，为说妙法而无受润，不能增益<a>戒定慧</a>等，亦不能令众生发心至一切智。大王，譬如大海，能受诸河及云雨等。何以故？以大海是无量器故。大王，诸大菩萨摩诃萨等演说法时，随所闻者得大福利，增长一切诸善根本。何以故？以诸菩萨皆是无边言说器故。&rdquo;</p>
<p style="text-align: left">
	　　尔时，阿阇世王闻女语已，默然而住。</p>
<p style="text-align: left">
	　　尔时，尊者<a>舍利</a>弗作如是念：&ldquo;此无畏德女，得大辩才而能如是无尽言说。我于今者前至其所，少少问之。我且问之，汝得忍不？&rdquo;作是念已，前问女言：&ldquo;汝今为住声闻乘耶？&rdquo;</p>
<p style="text-align: left">
	　　答言：&ldquo;不也。&rdquo;</p>
<p style="text-align: left">
	　　&ldquo;汝今为住缘觉乘耶？&rdquo;</p>
<p style="text-align: left">
	　　答言：&ldquo;不也&rdquo;</p>
<p style="text-align: left">
	　　&ldquo;汝今为住大乘心耶？&rdquo;</p>
<p style="text-align: left">
	　　答言：&ldquo;不也。&rdquo;</p>
<p style="text-align: left">
	　　舍利弗言：&ldquo;若如是者，为住何乘，而能如是师子吼耶？&rdquo;</p>
<p style="text-align: left">
	　　女答尊者舍利弗言：&ldquo;若使我今有所住者，则不能作师子吼也；我无所住，是故我能作师子吼！而舍利弗作如是言，为住何乘？如舍利弗所证得法，彼法岂有乘分别耶？此是声闻、缘觉之乘，至大乘耶？&rdquo;</p>
<p style="text-align: left">
	　　舍利弗言：&ldquo;汝听我说，我所证法，无乘非乘差别之相，以一相故，所谓无相。&rdquo;</p>
<p style="text-align: left">
	　　无畏女言：&ldquo;尊者舍利弗，若法无相，云何可求？&rdquo;</p>
<p style="text-align: left">
	　　舍利弗言：&ldquo;无畏德女，诸佛之法与凡夫法，有何胜负差别之相？&rdquo;</p>
<p style="text-align: left">
	　　女语尊者舍利弗言：&ldquo;空与寂静，有何差别？&rdquo;</p>
<p style="text-align: left">
	　　舍利弗言：&ldquo;无差别也。&rdquo;</p>
<p style="text-align: left">
	　　无畏德言：&ldquo;舍利弗，如空、寂静无有差别胜负之相，诸佛之法与凡夫法，无有胜负差别之相。又舍利弗，亦如虚空能受诸色而无差别，诸佛之法与凡夫法，无有差别，亦无异相。&rdquo;</p>
<p style="text-align: left">
	　　尔时，尊者大目揵连，语无畏德女言：&ldquo;汝见<a>佛法</a>与声闻法有何差别，而见如是诸大声闻，不起奉迎，不与酬对，不让床坐？&rdquo;</p>
<p style="text-align: left">
	　　无畏德女答目连言：&ldquo;假使星宿遍满三千，不能照了；声闻亦尔，以入定智而能照知，若不入定则不觉知。&rdquo;</p>
<p style="text-align: left">
	　　大目连言：&ldquo;若不入定，则不能知众生之心。&rdquo;</p>
<p style="text-align: left">
	　　女言：&ldquo;目连，佛不入定，而于恒河沙等世界，如应说法度诸众生，善知心故，何况微少星宿光明诸声闻耶！此是诸佛如来胜事。又大目连，一切声闻颇有能知几世界成、几世界坏？&rdquo;</p>
<p style="text-align: left">
	　　大目连言：&ldquo;不能知也。&rdquo;</p>
<p style="text-align: left">
	　　女言：&ldquo;目连，声闻颇知几数诸佛已入涅槃，几数诸佛未来当入，几数诸佛现在今入？&rdquo;</p>
<p style="text-align: left">
	　　目连答言：&ldquo;不能知也。&rdquo;</p>
<p style="text-align: left">
	　　女言：&ldquo;目连，声闻颇知几数众生多贪欲者，几数众生多瞋恚者，几数众生多愚痴者，几数众生等分<a>行者</a>？&rdquo;</p>
<p style="text-align: left">
	　　目连答言：&ldquo;不能知也。&rdquo;</p>
<p style="text-align: left">
	　　女言：&ldquo;目连，声闻颇知几数众生受声闻乘，几数众生受缘觉乘，几数众生受于佛乘？&rdquo;</p>
<p style="text-align: left">
	　　目连答言：&ldquo;不能知也。&rdquo;</p>
<p style="text-align: left">
	　　女言：&ldquo;目连，声闻颇知几数众生声闻度之，几数众生缘觉度之，几数众生佛能度之？&rdquo;</p>
<p style="text-align: left">
	　　目连答言：&ldquo;不能知也。&rdquo;</p>
<p style="text-align: left">
	　　女言：&ldquo;目连，声闻颇知几数众生，在于定聚是<a>正见</a>者，几数众生住邪定聚？&rdquo;</p>
<p style="text-align: left">
	　　目连答言：&ldquo;不能知也。&rdquo;</p>
<p style="text-align: left">
	　　女言：&ldquo;目连，唯有如来正真正觉，如实善知诸众生界而为说法。如是之事，非诸声闻、缘觉境界，况余众生？目连，当知此是如来<a>殊胜</a>之事，如来具得一切智故，一切声闻、缘觉所无。&rdquo;</p>
<p style="text-align: left">
	　　时，无畏女复语尊者大目连言：&ldquo;世尊常记大目揵连，于<a>神通</a>中最为第一。目连神通，能知能至香象世界，知彼世界一切诸树，皆出上妙栴<a>檀香</a>不？&rdquo;</p>
<p style="text-align: left">
	　　目连答言：&ldquo;今始得闻彼世界名，云何能往至彼世界？&rdquo;</p>
<p style="text-align: left">
	　　目连问女：&ldquo;彼佛何名，而在彼处世界说法？&rdquo;</p>
<p style="text-align: left">
	　　女即答言：&ldquo;彼佛号曰放香光明如来应正遍知，在彼说法。&rdquo;</p>
<p style="text-align: left">
	　　目连语女：&ldquo;今者云何得见彼佛？&rdquo;</p>
<p style="text-align: left">
	　　时，无畏女不起于座，不动威仪而作誓愿：&ldquo;若使菩萨初发心时，能过一切声闻、缘觉，以此誓愿，愿彼放香光明如来现身于此，令诸声闻、缘觉见彼香象世界，及嗅上妙栴檀香树。&rdquo;时无畏女发此誓已，于是放香光明如来从身放光，以放光故，时诸声闻皆得见彼香象世界，及佛菩萨诸众围绕，罗网隐身为众说法，彼所说法此处悉闻；佛神力故，复得嗅彼诸树微妙栴檀之香。彼世界佛作如是言：&ldquo;如是，如是，如无畏女之所说也。菩萨如是初发心时，已过声闻、缘觉境界。&rdquo;</p>
<p style="text-align: left">
	　　说此法时，<a>弥勒</a>菩萨摩诃萨，白佛言：&ldquo;世尊，彼妙树香何因缘来？&rdquo;</p>
<p style="text-align: left">
	　　佛言：&ldquo;弥勒，是无畏女共诸声闻，如法论议及发誓愿。彼佛知已，故以神力，现如是香及彼世界，而彼上妙栴檀之香遍此三千<a>大千世界</a>。&rdquo;</p>
<p style="text-align: left">
	　　时，无畏女语目连曰：&ldquo;若见如是不可思议诸胜功德，而能发起狭劣小乘声闻之心，唯自度者，当知善根甚为微少！谁见成就无量功德菩萨之事，而不发于菩提之心？目连，颇知彼佛世界去此几何？&rdquo;</p>
<p style="text-align: left">
	　　答言：&ldquo;不知。&rdquo;</p>
<p style="text-align: left">
	　　女言：&ldquo;目连，乘诸神通，经百千劫能知能见彼佛世界，无有是处。譬如一切竹苇<a>丛林</a>不可算数，过如是等诸佛世界，方乃有彼香象世界。&rdquo;</p>
<p style="text-align: left">
	　　尔时，彼佛卷摄光明，既摄光已，香象世界及彼如来忽然不现。</p>
<p style="text-align: left">
	　　尔时，尊者摩诃迦葉谓无畏言：&ldquo;汝曾见彼香象世界及彼如来应正遍知耶？&rdquo;</p>
<p style="text-align: left">
	　　女即答言：&ldquo;大迦葉，如来可见不？如佛所说：若以色见我，及以声求我，彼尽行邪道，不能见如来。以诸如来体即是法身，佛法非可见闻，云何可知见？随何方便众生乐者，佛则示现无障碍身，住方便故。然大迦葉谓我言曰：见彼世界及见彼佛等正觉不？我见彼佛，非肉眼见，以非肉眼所睹色故；非天眼见，以无受故；非慧眼见，以离想故；非<a>法眼</a>见，离诸行故；非佛眼见，离识睹故。大迦葉，我见如来，亦如尊者迦葉所见，以灭无明爱见心故。大迦葉，我见彼佛，亦如尊者迦葉所见，又复亦见我我所等。&rdquo;</p>
<p style="text-align: left">
	　　迦葉言女：&ldquo;若法永无，云何而起无明及爱及我我相？所有众生不可见故。&rdquo;</p>
<p style="text-align: left">
	　　女言：&ldquo;大迦葉，如是一切诸法永无，彼云何见？&rdquo;</p>
<p style="text-align: left">
	　　大迦葉言：&ldquo;若一切佛法毕竟是无，云何可见？&rdquo;</p>
<p style="text-align: left">
	　　女言：&ldquo;大迦葉，见诸佛法增长义不？&rdquo;</p>
<p style="text-align: left">
	　　大迦葉言：&ldquo;我尚不知诸凡夫法，何况佛法？&rdquo;</p>
<p style="text-align: left">
	　　无畏女言：&ldquo;是故，尊者大迦葉，彼法不成就，云何有断续而不证者见？大迦葉，诸法永无，不可示现。是故，大迦葉，一切法皆无。若法本无，云何可见彼清净法界？大迦葉，若欲见净如来，彼善男子、善女人，应净自心。&rdquo;</p>
<p style="text-align: left">
	　　时，大迦葉语无畏言：&ldquo;云何善净自心？&rdquo;</p>
<p style="text-align: left">
	　　女言：&ldquo;大迦葉，如自身真如及一切法真如，若信彼者不作不失，如是见自心清净故。&rdquo;</p>
<p style="text-align: left">
	　　迦葉问言：&ldquo;自心以何为体？&rdquo;</p>
<p style="text-align: left">
	　　女言：&ldquo;空为体。若证彼空信自身故，即信真如空，以一切法性寂静故。&rdquo;</p>
<p style="text-align: left">
	　　尔时，尊者大迦葉语无畏女言：&ldquo;汝从何佛闻如是法而得正见？如佛所说发正见者，有二因缘：从他闻法，及内思惟。&rdquo;</p>
<p style="text-align: left">
	　　女言：&ldquo;大迦葉，藉彼外声，闻外声故后内思惟。大迦葉，菩萨大士，不假他说，不假音声，云何而言住于寂灭？&rdquo;</p>
<p style="text-align: left">
	　　迦葉言女：&ldquo;随所闻法而观察故，名为观行。&rdquo;</p>
<p style="text-align: left">
	　　时，大迦葉复问女言：&ldquo;菩萨云何内自思惟？&rdquo;</p>
<p style="text-align: left">
	　　女言：&ldquo;大迦葉，若共诸菩萨说法同事，而不起众生相。菩萨如是<a>内观</a>，是故名为成就内观。大迦葉，一切诸法，具足本际及中后际，以一切法真如体故，一切法现在真如体故。若是观者是菩萨，名为成就内观应知。&rdquo;</p>
<p style="text-align: left">
	　　迦葉言女：&ldquo;云何安此诸法？&rdquo;</p>
<p style="text-align: left">
	　　女言：&ldquo;大迦葉，如是应作，如彼真如见，无缚无解。&rdquo;</p>
<p style="text-align: left">
	　　大迦葉言：&ldquo;云何而见名曰正见？&rdquo;</p>
<p style="text-align: left">
	　　女言：&ldquo;大迦葉，若离二边见故，不作非不作，如是见而不见，是名正见。大迦葉，法者唯有名字，而离名字故，以永不证故。&rdquo;</p>
<p style="text-align: left">
	　　时，大迦葉复问女言：&ldquo;云何得自见？&rdquo;</p>
<p style="text-align: left">
	　　无畏女言：&ldquo;如尊者大迦葉所见。&rdquo;</p>
<p style="text-align: left">
	　　大迦葉言：&ldquo;我不见自身及见我所。&rdquo;</p>
<p style="text-align: left">
	　　女语尊者大迦葉言：&ldquo;应当如是见一切法，以<a>无我</a>我所故。&rdquo;</p>
<p style="text-align: left">
	　　说此法时，尊者须菩提心大<a>欢喜</a>，语无畏女言：&ldquo;善得大利，而能成就如是辩才。&rdquo;</p>
<p style="text-align: left">
	　　时，无畏女即语尊者须菩提言：&ldquo;须菩提，法有可得、有不可得而可求耶？而语我言善得辩才。我有此辩，若我说无有所觉知，若内若外则有辩才。&rdquo;</p>
<p style="text-align: left">
	　　时，须菩提即语女言：&ldquo;汝何所证，何所得法，而有如是快妙辩才？&rdquo;</p>
<p style="text-align: left">
	　　女即答言：&ldquo;不自知故，不从他知，所得善法及不善法差别之相。如是知法，不见染净、有漏无漏、有为无为、世间出世间及凡夫法，以不见故，以彼法体是佛佛法，而得佛法而不见佛。须菩提，若如是者，无所觉见有此辩才。&rdquo;</p>
<p style="text-align: left">
	　　须菩提言：&ldquo;云何辩才？&rdquo;</p>
<p style="text-align: left">
	　　女言：&ldquo;须菩提，如仁所得如是除灭。&rdquo;女语尊者舍利弗言：&ldquo;如彼法体，无闻无得，而有所说。&rdquo;女语尊者须菩提言：&ldquo;法体可住不？复可增减不？而能有此辩才？&rdquo;</p>
<p style="text-align: left">
	　　时，须菩提即语女言：&ldquo;若证无漏，及法无有差别，及无辩说，以彼法体不可说故。&rdquo;</p>
<p style="text-align: left">
	　　女语尊者须菩提言：&ldquo;于一切法，云何而生如是念言：善得其利，得如是辩？&rdquo;</p>
<p style="text-align: left">
	　　须菩提言女：&ldquo;以得辩故说，为不得故说？&rdquo;</p>
<p style="text-align: left">
	　　女语尊者须菩提言：&ldquo;信如佛说，一切诸法如响不耶？&rdquo;</p>
<p style="text-align: left">
	　　须菩提言：&ldquo;我信此事。&rdquo;</p>
<p style="text-align: left">
	　　女言：&ldquo;影响为有辩才、无辩才耶？&rdquo;</p>
<p style="text-align: left">
	　　须菩提言：&ldquo;以内声故，而有外响。&rdquo;</p>
<p style="text-align: left">
	　　女言：&ldquo;须菩提，以缘有声而有彼响，彼响为有何性相耶？然彼响声无有性相。何以故？若以缘生，彼无生义。&rdquo;</p>
<p style="text-align: left">
	　　须菩提言：&ldquo;一切法缘生。&rdquo;</p>
<p style="text-align: left">
	　　无畏女言：&ldquo;一切诸法体性不生。&rdquo;</p>
<p style="text-align: left">
	　　须菩提言：&ldquo;若一切法体性如是毕竟无者，云何如来作如是说，恒河沙等诸佛当成正觉？&rdquo;</p>
<p style="text-align: left">
	　　女言：&ldquo;法界为可生不？&rdquo;</p>
<p style="text-align: left">
	　　须菩提言：&ldquo;不可生也。&rdquo;</p>
<p style="text-align: left">
	　　无畏女言：&ldquo;诸佛如来，一切皆是法界性相。&rdquo;</p>
<p style="text-align: left">
	　　须菩提言：&ldquo;不见一切诸法界也。&rdquo;</p>
<p style="text-align: left">
	　　无畏女言：&ldquo;诸有所说言语无漏，而说恒河沙等诸佛当得正觉，此言何趣？何以故？法界不生不灭故；一切说非说，以毕竟净故；以彼非事不可言说，离于实际。&rdquo;</p>
<p style="text-align: left">
	　　须菩提言：&ldquo;汝甚奇哉！既是在家，而能如是善巧说法，复有如是无尽辩才。&rdquo;</p>
<p style="text-align: left">
	　　无畏女言：&ldquo;须菩提，菩萨无有取以不取、闻以不闻、若在家若<a>出家</a>而有辩才。何以故？以心净故而令智显，以智显故而显辩才。&rdquo;</p>
<p style="text-align: left">
	　　女语尊者须菩提言：&ldquo;今可善说菩萨之行。&rdquo;</p>
<p style="text-align: left">
	　　须菩提言：&ldquo;汝说我听。&rdquo;</p>
<p style="text-align: left">
	　　无畏女言：&ldquo;须菩提，菩萨成就八种法行故，不得言在家、出家。何等八法？须菩提，一者、菩萨得身清净，定信菩提；二者、成就大慈大悲而不舍众生；三者、成就大慈悲故，善巧世间一切诸事；四者、能舍身命分，及成就方便善巧；五者、善巧无量发愿；六者、成就般若波罗蜜行，离一切见故；七者、大勇猛精进，以修诸善业而无厌足故；八者、得无障智，以得无生法忍故。须菩提，菩萨成就如是八法故，不得言在家、出家，随何威仪住菩提中无有障碍。&rdquo;</p>
<p style="text-align: left">
	　　尔时，尊者罗睺罗语无畏女言：&ldquo;此言乃是不净言说！汝蹈宝屐，复坐高床，而能如是，共诸声闻往复论义。汝岂不闻，为不病者不得说法，及不得为高床座人而说法耶？&rdquo;</p>
<p style="text-align: left">
	　　时，无畏女即语尊者罗睺罗言：&ldquo;颇如实知净不净耶？尊者罗睺罗，是世间净不？&rdquo;</p>
<p style="text-align: left">
	　　罗睺罗言：&ldquo;无净不净。&rdquo;</p>
<p style="text-align: left">
	　　无畏女言：&ldquo;如来制戒随而受行，而犯彼戒为净不净？若复有人不犯彼戒，非净不净？&rdquo;</p>
<p style="text-align: left">
	　　无畏女言：&ldquo;且止！且止！勿作是说。若如说法，若如制戒而修行者，彼说不净。罗睺罗，以彼证得无漏法故，彼则无有犯，以不犯彼亦无有净与不净。何以故？以诸声闻，过诸说法，过诸制戒。如来为诸声闻学者，来于<a>三界</a>为彼故说；而彼声闻已过三界，以是义故说过不过。诸界如是，以彼不能觉知戒故，说净不净。而虚空者唯有言说，唯智力见，是故得说净不净也。&rdquo;</p>
<p style="text-align: left">
	　　罗睺罗言：&ldquo;净与不净有何差别？&rdquo;</p>
<p style="text-align: left">
	　　无畏女言：&ldquo;譬如真金远离诸垢，作庄严具及不作者，色何差别？&rdquo;</p>
<p style="text-align: left">
	　　罗睺罗言：&ldquo;无有差别。&rdquo;</p>
<p style="text-align: left">
	　　无畏女言：&ldquo;净与不净，唯有名字以为差别，无余差别。何以故？一切法性离一切垢，无染无著。&rdquo;</p>
<p style="text-align: left">
	　　女语尊者罗睺罗言：&ldquo;坐高广床不应说法。一切菩萨坐于草敷胜坐高床，胜于声闻在于梵天。&rdquo;</p>
<p style="text-align: left">
	　　罗睺罗言：&ldquo;以何义故？&rdquo;</p>
<p style="text-align: left">
	　　女言：&ldquo;罗云，颇见菩萨，坐于何座而得菩提？&rdquo;</p>
<p style="text-align: left">
	　　罗睺罗言：&ldquo;坐于草座。&rdquo;</p>
<p style="text-align: left">
	　　女言：&ldquo;菩萨坐于草座，所有三千大千世界，释梵护世四天王等，及余天子，乃至阿迦尼吒天等，悉来<a>礼拜</a>，合十指爪掌，至菩萨所，礼菩萨足。&rdquo;</p>
<p style="text-align: left">
	　　罗睺罗言：&ldquo;如是，如是。&rdquo;</p>
<p style="text-align: left">
	　　时，无畏女问罗云言：&ldquo;成就如是法，菩萨而坐草座，胜于坐彼高广大床，及胜声闻在于梵天。&rdquo;</p>
<p style="text-align: left">
	　　尔时，阿阇世王语无畏女言：&ldquo;汝可不知此是释迦如来之子，于学戒中最为第一耶？&rdquo;</p>
<p style="text-align: left">
	　　时，无畏女语父王言：&ldquo;且止！大王，勿作是说，言罗睺罗是如来子。大王，颇见颇闻以不？师子之王生野干不？&rdquo;</p>
<p style="text-align: left">
	　　王言：&ldquo;不见。&rdquo;</p>
<p style="text-align: left">
	　　女言：&ldquo;大王，颇见颇闻，转轮圣王礼敬诸余小王以不？&rdquo;</p>
<p style="text-align: left">
	　　答言：&ldquo;不见。&rdquo;</p>
<p style="text-align: left">
	　　女言：&ldquo;大王，如是如来师子之王，转大法轮，声闻围绕。大王，若依王法而说，何者是为如来真子？则应答言诸菩萨是。是故，大王，不得说言，如来有子，如来无子。若说如来有真子者，应言若发阿耨多罗三藐三菩提心者，是如来子。&rdquo;</p>
<p style="text-align: left">
	　　说此法门时，阿阇世王宫内二万诸女，发菩提心。二万天子满足彼法，闻此女师子吼已，发菩提心。王复语言：&ldquo;此是过去、未来、现在诸佛之子！离诸烦恼，学声闻戒，云何真子？&rdquo;</p>
<p style="text-align: left">
	　　尔时，彼诸天子，以华散佛遍王舍城，以为供养无畏女故。时无畏女下彼床已，然后礼敬诸大声闻，而施种种微妙饮食，若舐、若嗅、若唼，如法供养彼诸声闻，供养已讫，作如是言：&ldquo;不审尊者诸大声闻，何故晨朝离如来所而来至此？应听法已然后乞食。尊者且去，我正尔间须臾到彼。&rdquo;无畏德女于晨朝时，共阿阇世王并女之母，及王舍城无量人众，导从围绕，至如来所，礼如来足，却坐一面。彼诸声闻，亦至佛所<a>礼佛</a>足已。却坐一面。</p>
<p style="text-align: left">
	　　尔时，尊者舍利弗白佛言：&ldquo;世尊，此无畏德女如是奇哉！得大福利。&rdquo;</p>
<p style="text-align: left">
	　　佛语尊者舍利弗言：&ldquo;此无畏女，已于过去九十亿佛发菩提心，于彼佛所种诸善根，为求无上佛菩提故。&rdquo;</p>
<p style="text-align: left">
	　　舍利弗言：&ldquo;世尊，此女能转女身不耶？&rdquo;</p>
<p style="text-align: left">
	　　佛言：&ldquo;舍利弗，汝见彼女，岂是女耶？汝今不应作如是见。何以故？以是菩萨发愿力故，示现女身为度众生。&rdquo;</p>
<p style="text-align: left">
	　　于是，无畏德女作是誓言：&ldquo;若一切法非男非女，令我今者现丈夫身，令一切大众悉皆睹见。&rdquo;说此语已，即灭女身，现丈夫身，升于虚空高七多罗树，住而不下。</p>
<p style="text-align: left">
	　　尔时，世尊即语尊者舍利弗言：&ldquo;汝舍利弗，见彼无畏德菩萨不？在于虚空，住而不下。&rdquo;</p>
<p style="text-align: left">
	　　舍利弗言：&ldquo;已见，世尊。&rdquo;</p>
<p style="text-align: left">
	　　佛言：&ldquo;舍利弗，此无畏德菩萨，复过七千阿僧祇劫，得成正觉，号曰离垢如来应正遍知。彼佛世界名曰光明，佛寿百劫，<a>正法</a>十劫，纯菩萨僧，三万不退转菩萨。彼佛世界净琉璃地，八道庄严，莲华所覆，无有一切诸恶道名，<a>天人</a>充满。舍利弗，如兜率天受微妙乐及胜法味，彼诸天子受如是乐。&rdquo;</p>
<p style="text-align: left">
	　　尔时，无畏德菩萨母，号日月光，与阿阇世王俱，合十指爪掌，往至佛所，白言：&ldquo;世尊，我得大利，我于九月怀娠此子。然此善男子，今作如是大师子吼。我今回此善根向阿耨多罗三藐三菩提，过此已后，于彼离垢光世界，而成无上正真正觉。&rdquo;</p>
<p style="text-align: left">
	　　于是，佛告尊者舍利弗言：&ldquo;舍利弗，汝今见不？&rdquo;</p>
<p style="text-align: left">
	　　答言：&ldquo;已见。&rdquo;</p>
<p style="text-align: left">
	　　佛言：&ldquo;舍利弗，此月光女舍是身已，生忉利天，号曰光明增上天子。若弥勒菩萨得菩提时，是彼见王上足之子，于彼供养弥勒佛已，便即出家。彼见王子，于弥勒佛所说之法，初中后说尽能忆持；次第皆见贤劫诸佛，悉得供养。如是渐次供养佛已，然后于彼离垢如来得菩提时，得作大王，具足七宝，号曰持地。彼见王子，供养如是诸如来已，亦乃得成阿耨多罗三藐三菩提，号曰遍光如来应正遍知，具足成就佛之世界，如上所说。&rdquo;</p>
<p style="text-align: left">
	　　尔时，月光夫人欢喜踊跃，即脱价值百千两金妙宝璎珞而供养佛，语大王已，受五百正戒，具修梵行。</p>
<p style="text-align: left">
	　　尔时，无畏德菩萨在如来前，作如是言：&ldquo;以此誓愿因缘力故，令我未来得菩提时，诸菩萨亦皆被法服，一切化生。以此誓愿因缘故，愿令如来犹如年少八腊比丘。&rdquo;无畏德菩萨如是现身，说此语已，被正法服，即成比丘具足威仪。</p>
<p style="text-align: left">
	　　尔时，无畏德菩萨语自父王阿阇世言：&ldquo;大王，一切诸法皆如是。&rdquo;即时忽化生相，离诸分别所起之相，无诸颠倒。&ldquo;大王，还即此时复现女身，王见不也？&rdquo;</p>
<p style="text-align: left">
	　　王言：&ldquo;已见。而我非以色身相见，我今现见比丘身已，复见女身。&rdquo;</p>
<p style="text-align: left">
	　　佛问王言：&ldquo;何者是实？大王，应当作如是学，住一切法中，正见一切亦生烦恼所烧故，以不达法力故，以不达故，于非疑处而生疑悔。当应数数亲近如来及文殊师利童子菩萨，以彼菩萨威德力故，而令大王得受悔过。&rdquo;</p>
<p style="text-align: left">
	　　尔时，世尊告阿难言：&ldquo;汝受持此无畏德菩萨受记法门，读诵勿忘。阿难，若有善男子、善女人等，具足七宝，施满三千大千世界诸佛如来；若复有人，能受持此无畏德菩萨受记法门一句一偈，闻已受持，得福过彼。何况具足若读若诵，广为人说，如法修行！&rdquo;</p>
<p style="text-align: left">
	　　如来说此无畏德菩萨受记法门时，月光夫人无畏德母，并诸天、龙、阿修罗等，闻佛说已，皆大欢喜，信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>