<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十九卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十九卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十九卷 大宝积经 </strong></p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　文殊师利普门会第十</p>
<p style="text-align: left">
	　　如是我闻：一时，佛在王舍城耆阇崛山中，与大<a>比丘</a>众八百人俱，<a>菩萨</a>摩诃萨四万二千。时有菩萨名无垢藏，与九万二千诸菩萨众，恭敬围绕从空而来。</p>
<p style="text-align: left">
	　　尔时，<a>世尊</a>即告大众：&ldquo;彼诸菩萨，为遍清净行世界，普华如来，劝发来此<a>娑婆世界</a>，令于我所听受普入不思议法门。其诸菩萨亦当集会。&rdquo;说是语已，无量无边他方此界诸菩萨众，悉来集会耆阇崛山，顶<a>礼佛</a>足，却住一面。</p>
<p style="text-align: left">
	　　尔时，无垢藏菩萨，手持七宝千叶莲华，至如来所，头面礼足，白佛言：&ldquo;世尊，遍清净行世界，普华如来，以是宝华奉上世尊，致问无量：&lsquo;少病少恼，起居轻利，安乐行不？&rsquo;&rdquo;作是语已，即升<a>虚空</a>，结跏趺坐。</p>
<p style="text-align: left">
	　　尔时，文殊师利菩萨摩诃萨，于大众中即从座起，偏袒右肩，右膝著地，合掌恭敬而白佛言：&ldquo;我念过去久远世时，曾于普灯佛所，闻说普入不思议法门。我于尔时，即便获得八千四百亿那由他三昧，又能了知七十七万亿那由他三昧。善哉！世尊，愿垂哀愍，为诸菩萨说此法门。&rdquo;</p>
<p style="text-align: left">
	　　尔时，佛告文殊师利：&ldquo;汝今谛听，善思念之，当为汝说。&rdquo;</p>
<p style="text-align: left">
	　　文殊师利言：&ldquo;唯然！世尊，愿乐欲闻。&rdquo;</p>
<p style="text-align: left">
	　　佛言：&ldquo;若诸菩萨欲学此法，应当修习诸三昧门，所谓色相三昧、声相三昧、香相三昧、味相三昧、触相三昧、意界三昧、女相三昧、男相三昧、童男相三昧、童女相三昧、天相三昧、龙相三昧、夜叉相三昧、乾闼婆相三昧、阿修罗相三昧、迦楼罗相三昧、紧那罗相三昧、摩睺罗伽相三昧、<a>地狱</a>相三昧、畜生相三昧、阎魔罗界三昧、贪相三昧、瞋相三昧、痴相三昧、不善法三昧、善法三昧、有为三昧、无为三昧。文殊师利，若诸菩萨于如是等一切三昧，善通达者，是则已为修学此法。</p>
<p style="text-align: left">
	　　&ldquo;文殊师利，云何名为色相三昧？&rdquo;即说颂曰：</p>
<p style="text-align: left">
	　　&ldquo;观色如聚沫，&nbsp;中无有坚实，</p>
<p style="text-align: left">
	　　不可执持故，&nbsp;是名色三昧。</p>
<p style="text-align: left">
	　　&ldquo;复次，文殊师利，云何名为声相三昧？&rdquo;即说颂曰：</p>
<p style="text-align: left">
	　　&ldquo;观声如谷响，&nbsp;其性不可得，</p>
<p style="text-align: left">
	　　诸法亦如是，&nbsp;无相无差别，</p>
<p style="text-align: left">
	　　了知皆寂静，&nbsp;是名声三昧。</p>
<p style="text-align: left">
	　　&ldquo;复次，文殊师利，云何名为香相三昧？&rdquo;即说颂曰：</p>
<p style="text-align: left">
	　　&ldquo;假令百千劫，&nbsp;常嗅种种香，</p>
<p style="text-align: left">
	　　如海纳众流，&nbsp;而无有厌足。</p>
<p style="text-align: left">
	　　其香若是实，&nbsp;则应可满足，</p>
<p style="text-align: left">
	　　但有假名字，&nbsp;其实不可取。</p>
<p style="text-align: left">
	　　以不可取故，&nbsp;鼻亦无所有，</p>
<p style="text-align: left">
	　　了知性空寂，&nbsp;是名香三昧。</p>
<p style="text-align: left">
	　　&ldquo;复次，文殊师利，云何名为味相三昧？&rdquo;即说颂曰：</p>
<p style="text-align: left">
	　　&ldquo;舌根之所受，&nbsp;碱醋等诸味，</p>
<p style="text-align: left">
	　　皆从众缘生，&nbsp;其性无所有。</p>
<p style="text-align: left">
	　　若能如是知，&nbsp;因缘和合起，</p>
<p style="text-align: left">
	　　了此不思议，&nbsp;是名味三昧。</p>
<p style="text-align: left">
	　　&ldquo;复次，文殊师利，云何名为触相三昧？&rdquo;即说颂曰：</p>
<p style="text-align: left">
	　　&ldquo;触但有名字，&nbsp;其性不可得，</p>
<p style="text-align: left">
	　　细滑等诸法，&nbsp;皆是从缘生。</p>
<p style="text-align: left">
	　　若能知触性，&nbsp;因缘和合起，</p>
<p style="text-align: left">
	　　毕竟无所有，&nbsp;是名触三昧。</p>
<p style="text-align: left">
	　　&ldquo;复次，文殊师利，云何名为意界三昧？&rdquo;即说颂曰：</p>
<p style="text-align: left">
	　　&ldquo;设集三千界，&nbsp;无量诸众生，</p>
<p style="text-align: left">
	　　一心共思求，&nbsp;意界不可得。</p>
<p style="text-align: left">
	　　不在于内外，&nbsp;亦不可聚集，</p>
<p style="text-align: left">
	　　但以于假名，&nbsp;说有种种相。</p>
<p style="text-align: left">
	　　犹如于幻化，&nbsp;无住无处所，</p>
<p style="text-align: left">
	　　了知彼性空，&nbsp;是名意三昧。</p>
<p style="text-align: left">
	　　&ldquo;复次，文殊师利，云何名为女相三昧？&rdquo;即说颂曰：</p>
<p style="text-align: left">
	　　&ldquo;四大假为女，&nbsp;其中无所有，</p>
<p style="text-align: left">
	　　凡夫迷惑心，&nbsp;执取以为实。</p>
<p style="text-align: left">
	　　女人如幻化，&nbsp;愚者不能了，</p>
<p style="text-align: left">
	　　妄见女相故，&nbsp;生于染著心。</p>
<p style="text-align: left">
	　　譬如幻化女，&nbsp;而非实女人，</p>
<p style="text-align: left">
	　　无智者迷惑，&nbsp;便生于欲想。</p>
<p style="text-align: left">
	　　如是了知已，&nbsp;一切女无相，</p>
<p style="text-align: left">
	　　此相皆寂静，&nbsp;是名女三昧。</p>
<p style="text-align: left">
	　　&ldquo;复次，文殊师利，云何名为男相三昧？&rdquo;即说颂曰：</p>
<p style="text-align: left">
	　　&ldquo;自谓是男子，&nbsp;见彼为女人，</p>
<p style="text-align: left">
	　　由斯分别心，&nbsp;而生于欲想。</p>
<p style="text-align: left">
	　　欲心本无有，&nbsp;心相不可得，</p>
<p style="text-align: left">
	　　由妄分别故，&nbsp;于身起男想。</p>
<p style="text-align: left">
	　　是中实无男，&nbsp;我说如阳焰，</p>
<p style="text-align: left">
	　　知男相寂静，&nbsp;是名男三昧。</p>
<p style="text-align: left">
	　　&ldquo;复次，文殊师利，云何名为童男相三昧？&rdquo;即说颂曰：</p>
<p style="text-align: left">
	　　&ldquo;如树无根枝，&nbsp;华则不可得，</p>
<p style="text-align: left">
	　　以华无有故，&nbsp;其果亦不生。</p>
<p style="text-align: left">
	　　由无彼女人，&nbsp;童男亦非有，</p>
<p style="text-align: left">
	　　随于分别者，&nbsp;假说如是名。</p>
<p style="text-align: left">
	　　了知彼女人，&nbsp;及童男非有，</p>
<p style="text-align: left">
	　　能如是观察，&nbsp;是童男三昧。</p>
<p style="text-align: left">
	　　&ldquo;复次，文殊师利，云何名为童女相三昧？&rdquo;即说颂曰：</p>
<p style="text-align: left">
	　　&ldquo;如断多罗树，&nbsp;毕竟不复生，</p>
<p style="text-align: left">
	　　何有智慧人，&nbsp;于中求果实？</p>
<p style="text-align: left">
	　　若有能了知，&nbsp;诸法无生者，</p>
<p style="text-align: left">
	　　不应起分别，&nbsp;童女为能生。</p>
<p style="text-align: left">
	　　又如焦谷种，&nbsp;其芽本不生，</p>
<p style="text-align: left">
	　　女人亦复然，&nbsp;是童女三昧。</p>
<p style="text-align: left">
	　　&ldquo;复次，文殊师利，云何名为天相三昧？&rdquo;即说颂曰：</p>
<p style="text-align: left">
	　　&ldquo;因清净<a>信心</a>，&nbsp;及以众善业，</p>
<p style="text-align: left">
	　　受诸天胜报，&nbsp;端正殊妙身。</p>
<p style="text-align: left">
	　　珍宝诸宫殿，&nbsp;非由造作成，</p>
<p style="text-align: left">
	　　曼陀罗妙华，&nbsp;亦无种植者。</p>
<p style="text-align: left">
	　　如是不思议，&nbsp;皆因业力起，</p>
<p style="text-align: left">
	　　能现种种相，&nbsp;犹若净琉璃。</p>
<p style="text-align: left">
	　　如是殊妙身，&nbsp;及诸宫殿等，</p>
<p style="text-align: left">
	　　皆从虚妄生，&nbsp;是名天三昧。</p>
<p style="text-align: left">
	　　&ldquo;复次，文殊师利，云何名为龙相三昧？&rdquo;即说颂曰：</p>
<p style="text-align: left">
	　　&ldquo;受此诸龙身，&nbsp;由不修于忍，</p>
<p style="text-align: left">
	　　兴澍大云雨，&nbsp;遍满阎浮提。</p>
<p style="text-align: left">
	　　不从前后际，&nbsp;亦不在中间，</p>
<p style="text-align: left">
	　　而能生此水，&nbsp;复归于大海。</p>
<p style="text-align: left">
	　　如是诸龙等，&nbsp;积习性差别，</p>
<p style="text-align: left">
	　　起于种种业，&nbsp;业亦无有生。</p>
<p style="text-align: left">
	　　一切非真实，&nbsp;愚者谓为有，</p>
<p style="text-align: left">
	　　能如是了知，&nbsp;是名龙三昧。</p>
<p style="text-align: left">
	　　&ldquo;复次，文殊师利，云何名为夜叉相三昧？&rdquo;即说颂曰：</p>
<p style="text-align: left">
	　　&ldquo;是大夜叉身，&nbsp;从于自心起，</p>
<p style="text-align: left">
	　　是中无有实，&nbsp;妄生于恐怖。</p>
<p style="text-align: left">
	　　亦无有怖心，&nbsp;而生于怖畏，</p>
<p style="text-align: left">
	　　观法非实故，&nbsp;无相无所得。</p>
<p style="text-align: left">
	　　空无寂静处，&nbsp;现此夜叉相，</p>
<p style="text-align: left">
	　　如是知虚妄，&nbsp;是夜叉三昧。</p>
<p style="text-align: left">
	　　&ldquo;复次，文殊师利，云何名为乾闼婆相三昧？&rdquo;即说颂曰：</p>
<p style="text-align: left">
	　　&ldquo;彼实无所趣，&nbsp;名言假施设，</p>
<p style="text-align: left">
	　　了知趣非趣，&nbsp;乾闼婆三昧。</p>
<p style="text-align: left">
	　　&ldquo;复次，文殊师利，云何名为阿修罗相三昧？&rdquo;即说颂曰：</p>
<p style="text-align: left">
	　　&ldquo;修罗相所印，&nbsp;其相本无生，</p>
<p style="text-align: left">
	　　无生故无灭，&nbsp;阿修罗三昧。</p>
<p style="text-align: left">
	　　&ldquo;复次，文殊师利，云何名为迦楼罗相三昧？&rdquo;即说颂曰：</p>
<p style="text-align: left">
	　　&ldquo;无身以为身，&nbsp;名字假施设，</p>
<p style="text-align: left">
	　　名相无所有，&nbsp;迦楼罗三昧。</p>
<p style="text-align: left">
	　　&ldquo;复次，文殊师利，云何名为紧那罗相三昧？&rdquo;即说颂曰：</p>
<p style="text-align: left">
	　　&ldquo;法无作而作，&nbsp;说为紧那罗，</p>
<p style="text-align: left">
	　　了知此不生，&nbsp;紧那罗三昧。</p>
<p style="text-align: left">
	　　&ldquo;复次，文殊师利，云何名为摩睺罗伽相三昧？&rdquo;即说颂曰：</p>
<p style="text-align: left">
	　　&ldquo;彼由于名字，&nbsp;随世而安立，</p>
<p style="text-align: left">
	　　是中无有法，&nbsp;而妄起分别。</p>
<p style="text-align: left">
	　　了知此分别，&nbsp;自性无所有，</p>
<p style="text-align: left">
	　　彼相寂静故，&nbsp;摩睺罗三昧。</p>
<p style="text-align: left">
	　　&ldquo;复次，文殊师利，云何名为地狱相三昧？&rdquo;即说颂曰：</p>
<p style="text-align: left">
	　　&ldquo;地狱空无相，&nbsp;其性极清净，</p>
<p style="text-align: left">
	　　是中无作者，&nbsp;从自分别生。</p>
<p style="text-align: left">
	　　我坐道场时，&nbsp;了此无生相，</p>
<p style="text-align: left">
	　　无相无生故，&nbsp;其性如虚空。</p>
<p style="text-align: left">
	　　此相皆寂静，&nbsp;是地狱三昧。</p>
<p style="text-align: left">
	　　&ldquo;复次，文殊师利，云何名为畜生相三昧？&rdquo;即说颂曰：</p>
<p style="text-align: left">
	　　&ldquo;如云现众色，&nbsp;是中无有实，</p>
<p style="text-align: left">
	　　能令无智人，&nbsp;于此生迷惑。</p>
<p style="text-align: left">
	　　于彼畜生趣，&nbsp;而受种种身，</p>
<p style="text-align: left">
	　　犹如虚空云，&nbsp;现于诸色像。</p>
<p style="text-align: left">
	　　了知业如幻，&nbsp;不生迷惑心，</p>
<p style="text-align: left">
	　　彼相本寂静，&nbsp;是畜生三昧。</p>
<p style="text-align: left">
	　　&ldquo;复次，文殊师利，云何名为阎魔罗界三昧？&rdquo;即说颂曰：</p>
<p style="text-align: left">
	　　&ldquo;造作纯黑业，&nbsp;及以杂业者，</p>
<p style="text-align: left">
	　　<a>流转</a>阎罗界，&nbsp;受于种种苦。</p>
<p style="text-align: left">
	　　实无阎罗界，&nbsp;亦无流转者，</p>
<p style="text-align: left">
	　　自性本无生，&nbsp;诸苦犹如梦。</p>
<p style="text-align: left">
	　　若能如是观，&nbsp;阎罗界三昧。</p>
<p style="text-align: left">
	　　&ldquo;复次，文殊师利，云何名为贪相三昧？&rdquo;即说颂曰：</p>
<p style="text-align: left">
	　　&ldquo;贪从分别生，&nbsp;分别亦非有，</p>
<p style="text-align: left">
	　　无生亦无相，&nbsp;住处不可得。</p>
<p style="text-align: left">
	　　贪性如虚空，&nbsp;亦无有建立，</p>
<p style="text-align: left">
	　　凡夫妄分别，&nbsp;由斯贪染生。</p>
<p style="text-align: left">
	　　法性本无染，&nbsp;清净如虚空，</p>
<p style="text-align: left">
	　　十方遍推求，&nbsp;其性不可得。</p>
<p style="text-align: left">
	　　不了性空故，&nbsp;见贪生怖畏，</p>
<p style="text-align: left">
	　　<a>无畏</a>生畏想，&nbsp;于何得安乐？</p>
<p style="text-align: left">
	　　譬如愚痴人，&nbsp;怖畏于虚空，</p>
<p style="text-align: left">
	　　惊惧而驰走，&nbsp;避空不欲见。</p>
<p style="text-align: left">
	　　虚空遍一切，&nbsp;于何而得离？</p>
<p style="text-align: left">
	　　愚夫迷惑故，&nbsp;颠倒分别生。</p>
<p style="text-align: left">
	　　贪本无自性，&nbsp;妄生厌离心，</p>
<p style="text-align: left">
	　　如人欲避空，&nbsp;终无能脱者。</p>
<p style="text-align: left">
	　　诸法性自离，&nbsp;犹如于<a>涅槃</a>，</p>
<p style="text-align: left">
	　　三世一切佛，&nbsp;了知贪性空。</p>
<p style="text-align: left">
	　　住此境界中，&nbsp;未曾有舍离，</p>
<p style="text-align: left">
	　　于贪怖畏者，&nbsp;思惟求<a>解脱</a>。</p>
<p style="text-align: left">
	　　如是贪自性，&nbsp;究竟常清净，</p>
<p style="text-align: left">
	　　我证菩提时，&nbsp;了达皆平等。</p>
<p style="text-align: left">
	　　若执贪为有，&nbsp;于彼当舍离，</p>
<p style="text-align: left">
	　　由妄分别故，&nbsp;而言舍离贪。</p>
<p style="text-align: left">
	　　此唯分别心，&nbsp;实无有舍离，</p>
<p style="text-align: left">
	　　其性不可得，&nbsp;亦无有灭坏。</p>
<p style="text-align: left">
	　　平等实际中，&nbsp;无解脱分别，</p>
<p style="text-align: left">
	　　若于贪解脱，&nbsp;于空亦解脱。</p>
<p style="text-align: left">
	　　虚空及与贪，&nbsp;无尽无差别，</p>
<p style="text-align: left">
	　　若见差别者，&nbsp;我说令舍离。</p>
<p style="text-align: left">
	　　贪实无有生，&nbsp;妄起生分别，</p>
<p style="text-align: left">
	　　彼贪本性空，&nbsp;但有假名字。</p>
<p style="text-align: left">
	　　不应以此名，&nbsp;而生于执著，</p>
<p style="text-align: left">
	　　了贪无染故，&nbsp;是则毕竟空。</p>
<p style="text-align: left">
	　　不由灭坏贪，&nbsp;而得于解脱，</p>
<p style="text-align: left">
	　　贪法与<a>佛法</a>，&nbsp;平等即涅槃。</p>
<p style="text-align: left">
	　　智者应当知，&nbsp;了贪寂静已，</p>
<p style="text-align: left">
	　　入于寂静界，&nbsp;是名贪三昧。</p>
<p style="text-align: left">
	　　&ldquo;复次，文殊师利，云何名为瞋相三昧？&rdquo;即说颂曰：</p>
<p style="text-align: left">
	　　&ldquo;以虚妄因缘，&nbsp;而起于瞋恚，</p>
<p style="text-align: left">
	　　无<a>我执</a>为我，&nbsp;及由粗恶声。</p>
<p style="text-align: left">
	　　起猛利瞋心，&nbsp;犹如于恶毒，</p>
<p style="text-align: left">
	　　音声及瞋恚，&nbsp;究竟无所有。</p>
<p style="text-align: left">
	　　如钻木出火，&nbsp;要假众缘力，</p>
<p style="text-align: left">
	　　若缘不和合，&nbsp;火终不得生。</p>
<p style="text-align: left">
	　　是不悦意声，&nbsp;毕竟无所有，</p>
<p style="text-align: left">
	　　知声性空故，&nbsp;瞋亦不复生。</p>
<p style="text-align: left">
	　　瞋不在于声，&nbsp;亦不身中住，</p>
<p style="text-align: left">
	　　因缘和合起，&nbsp;离缘终不生。</p>
<p style="text-align: left">
	　　如因乳等缘，&nbsp;和合生酥酪，</p>
<p style="text-align: left">
	　　瞋自性无起，&nbsp;因于粗恶声。</p>
<p style="text-align: left">
	　　愚者不能了，&nbsp;热恼自烧燃，</p>
<p style="text-align: left">
	　　应当如是知，&nbsp;究竟无所有。</p>
<p style="text-align: left">
	　　瞋性本寂静，&nbsp;但有于假名，</p>
<p style="text-align: left">
	　　瞋恚即实际，&nbsp;以依真如起。</p>
<p style="text-align: left">
	　　了知<a>如法</a>界，&nbsp;是名瞋三昧。</p>
<p style="text-align: left">
	　　&ldquo;复次，文殊师利，云何名为痴相三昧？&rdquo;即说颂曰：</p>
<p style="text-align: left">
	　　&ldquo;无明体性空，&nbsp;本自无生起，</p>
<p style="text-align: left">
	　　是中无少法，&nbsp;而可说为痴。</p>
<p style="text-align: left">
	　　凡夫于无痴，&nbsp;而妄生痴想，</p>
<p style="text-align: left">
	　　于无著生著，&nbsp;犹若结虚空。</p>
<p style="text-align: left">
	　　奇哉愚痴人，&nbsp;不应作而作，</p>
<p style="text-align: left">
	　　诸法皆非有，&nbsp;杂染分别生。</p>
<p style="text-align: left">
	　　如欲取虚空，&nbsp;安置于一处，</p>
<p style="text-align: left">
	　　设经千万劫，&nbsp;终无有积聚。</p>
<p style="text-align: left">
	　　愚夫从本来，&nbsp;经不思议劫，</p>
<p style="text-align: left">
	　　所起于痴结，&nbsp;而无少分增。</p>
<p style="text-align: left">
	　　如彼取虚空，&nbsp;终无有增减，</p>
<p style="text-align: left">
	　　多劫集于痴，&nbsp;增减亦如是。</p>
<p style="text-align: left">
	　　又如于槖籥，&nbsp;受风无际限，</p>
<p style="text-align: left">
	　　愚痴著欲乐，&nbsp;无有厌足时。</p>
<p style="text-align: left">
	　　是痴无所有，&nbsp;无根无住处，</p>
<p style="text-align: left">
	　　以根非有故，&nbsp;亦无痴可尽。</p>
<p style="text-align: left">
	　　以痴无尽故，&nbsp;边际不可得，</p>
<p style="text-align: left">
	　　是故诸众生，&nbsp;我不能令尽。</p>
<p style="text-align: left">
	　　设我一日中，&nbsp;能度三千界，</p>
<p style="text-align: left">
	　　所有诸众生，&nbsp;皆令入涅槃。</p>
<p style="text-align: left">
	　　复经不思议，&nbsp;无量千万劫，</p>
<p style="text-align: left">
	　　日日如是化，&nbsp;众生界不尽。</p>
<p style="text-align: left">
	　　痴界众生界，&nbsp;是二俱无相，</p>
<p style="text-align: left">
	　　彼皆如幻化，&nbsp;故不能令尽。</p>
<p style="text-align: left">
	　　痴性与<a>佛性</a>，&nbsp;平等无差别，</p>
<p style="text-align: left">
	　　若分别于佛，&nbsp;彼则住愚痴。</p>
<p style="text-align: left">
	　　痴及一切智，&nbsp;性皆不可得，</p>
<p style="text-align: left">
	　　然彼诸众生，&nbsp;皆与痴平等。</p>
<p style="text-align: left">
	　　众生不思议，&nbsp;痴亦不思议，</p>
<p style="text-align: left">
	　　以不思议故，&nbsp;不应取分别。</p>
<p style="text-align: left">
	　　如是思惟心，&nbsp;思量不可得，</p>
<p style="text-align: left">
	　　痴亦不可量，&nbsp;以无边际故。</p>
<p style="text-align: left">
	　　既无有边际，&nbsp;从何而得生？</p>
<p style="text-align: left">
	　　自性无生故，&nbsp;相亦不可得。</p>
<p style="text-align: left">
	　　了痴无有相，&nbsp;观佛亦复然，</p>
<p style="text-align: left">
	　　应当如是知，&nbsp;一切法无二。</p>
<p style="text-align: left">
	　　痴性本寂静，&nbsp;但有于假名，</p>
<p style="text-align: left">
	　　我证菩提时，&nbsp;亦了痴平等。</p>
<p style="text-align: left">
	　　能作如是观，&nbsp;是名痴三昧。</p>
<p style="text-align: left">
	　　&ldquo;复次，文殊师利，云何名为不善三昧？&rdquo;即说颂曰：</p>
<p style="text-align: left">
	　　&ldquo;知彼贪瞋痴，&nbsp;种种诸烦恼，</p>
<p style="text-align: left">
	　　所有诸行相，&nbsp;虚妄无真实。</p>
<p style="text-align: left">
	　　能如是观察，&nbsp;是不善三昧。</p>
<p style="text-align: left">
	　　&ldquo;复次，文殊师利，云何名为善法三昧？&rdquo;即说颂曰：</p>
<p style="text-align: left">
	　　&ldquo;汝等应当知，&nbsp;诸善意乐者，</p>
<p style="text-align: left">
	　　心行各差别，&nbsp;皆同于一行。</p>
<p style="text-align: left">
	　　以一出离相，&nbsp;了知于一切，</p>
<p style="text-align: left">
	　　皆悉寂静故，&nbsp;是名善三昧。</p>
<p style="text-align: left">
	　　&ldquo;复次，文殊师利，云何名有为三昧？&rdquo;即说颂曰：</p>
<p style="text-align: left">
	　　&ldquo;汝等应当知，&nbsp;一切有为法，</p>
<p style="text-align: left">
	　　非是所造作，&nbsp;亦无可称量。</p>
<p style="text-align: left">
	　　我了知诸行，&nbsp;性无有积集，</p>
<p style="text-align: left">
	　　一切皆寂静，&nbsp;名有为三昧。</p>
<p style="text-align: left">
	　　&ldquo;复次，文殊师利，云何名无为三昧？&rdquo;即说颂曰：</p>
<p style="text-align: left">
	　　&ldquo;无为性寂静，&nbsp;于中无所著，</p>
<p style="text-align: left">
	　　亦复无出离，&nbsp;但有假名字。</p>
<p style="text-align: left">
	　　为执著众生，&nbsp;而说彼名字，</p>
<p style="text-align: left">
	　　能如是了知，&nbsp;名无为三昧。&rdquo;</p>
<p style="text-align: left">
	　　尔时，世尊说如是等不可思议微妙偈时，九万二千菩萨得无生法忍，三万六千比丘而于诸漏心得解脱，七十二万亿那由他诸天，及六千<a>比丘尼</a>，一百八十万优婆塞，二千二百优婆夷等，皆发阿耨多罗三藐三菩提心。</p>
<p style="text-align: left">
	　　尔时，文殊师利菩萨复白佛言：&ldquo;唯愿世尊，为诸菩萨演说种种三昧名字，令其闻者诸根通利，而于诸法得智慧明，不为一切邪见众生之所摧伏；亦令证得四无碍辩，于一文字而能了知种种文字，于诸文字了一文字；复以无边辩才，为诸众生善<a>说法</a>要，亦令证得甚深法忍，于一<a>刹那</a>了一切行；是一切行，各各复有无边行相，皆能了知。&rdquo;</p>
<p style="text-align: left">
	　　佛言：&ldquo;文殊师利，有三昧名无边离垢，若菩萨得此三昧，能现一切诸清净色。复有三昧名可畏面，得此三昧，有大威光映蔽日月。复有三昧名出焰光，得此三昧，能蔽一切释梵威光。复有三昧名为出离，得此三昧，令诸众生出离一切贪恚愚痴。复有三昧名无碍光，得此三昧，则能照曜一切佛刹。复有三昧名无忘失，得此三昧，能持诸佛所说教法，亦能为他敷演斯义。复有三昧名曰雷音，得此三昧，善能显示一切言音上至梵世。复有三昧名为喜乐，得此三昧，令诸众生喜乐满足。复有三昧名喜无厌，得此三昧，其见闻者无有厌足。复有三昧名专一境难思功德，得此三昧，而能示现一切神变。复有三昧名解一切众生语言，得此三昧，善能宣说一切语言，于一字中说一切字，了一切字同于一字。复有三昧名超一切陀罗尼王，得此三昧，能善了知诸陀罗尼。复有三昧名为一切辩才庄严，得此三昧，善能分别一切文字种种言音。复有三昧名为积集一切善法，得此三昧，能令众生悉闻佛声、法声、僧声、声闻声、缘觉声、菩萨声、波罗蜜声；如是菩萨住三昧时，令诸众生闻声不绝。&rdquo;</p>
<p style="text-align: left">
	　　尔时，文殊师利白佛言：&ldquo;唯愿世尊，加威护念，令我获得无碍辩才，说此法门<a>殊胜</a>功德。&rdquo;</p>
<p style="text-align: left">
	　　佛言：&ldquo;善哉！随汝所愿。&rdquo;</p>
<p style="text-align: left">
	　　文殊师利复白佛言：&ldquo;若有菩萨于此法门，受持读诵无疑惑者，当知是人于现身中，决定获得四种辩才，所谓捷疾辩才、广大辩才、甚深辩才、无尽辩才；于诸众生心常护念，随所<a>修行</a>欲毁坏者，皆能<a>觉悟</a>令无毁坏。&rdquo;</p>
<p style="text-align: left">
	　　尔时，世尊赞文殊师利菩萨言：&ldquo;善哉！善哉！汝于斯义能善分别。如布施者获大<a>财富</a>，持禁戒者决定生天；若能受持此经典者，现得辩才必无虚妄。如日光出能除诸暝，亦如菩萨坐菩提座，成等正觉决定无疑；受持读诵是经典者，现得辩才亦复如是。文殊师利，若复有人，于现身中欲求辩才，当于此经心生信乐，受持读诵，广为人说，勿生疑惑。&rdquo;</p>
<p style="text-align: left">
	　　尔时，无垢藏菩萨白佛言：&ldquo;世尊，若诸菩萨、佛涅槃后，于此法门心无疑惑，受持读诵，为他广说，我当摄受加其辩才。&rdquo;</p>
<p style="text-align: left">
	　　尔时，天魔波旬愁忧苦恼，悲涕流泪，来诣佛所，而白佛言：&ldquo;如来昔证无上菩提，我于尔时已怀忧恼。复于今者说此法门，倍生大苦如中毒箭。若诸众生闻是经典，决定当于阿耨多罗三藐三菩提，无有退转入般涅槃，令我境界皆悉空虚。如来应正等觉能令一切诸苦众生，咸得安乐。愿垂哀愍与大慈悲，不于此经加威护念，令我安隐忧苦皆除。&rdquo;</p>
<p style="text-align: left">
	　　尔时，世尊告波旬言：&ldquo;勿怀忧恼！我于此法不作加护，诸众生等亦不涅槃。&rdquo;</p>
<p style="text-align: left">
	　　天魔波旬闻是语已，<a>欢喜</a>踊跃，忧恼悉除，即于佛前忽然不现。</p>
<p style="text-align: left">
	　　尔时，文殊师利菩萨前白佛言：&ldquo;如来今者有何密意，告波旬言，我于此法不作加护？&rdquo;</p>
<p style="text-align: left">
	　　佛言：&ldquo;文殊师利，以无加护加护此法，是故为彼说如是言。以一切法平等实际，皆归真如同于法界，离诸言说不二相故，无有加护。以我如是诚实之言无有虚妄，能令此经于阎浮提广行流布。&rdquo;</p>
<p style="text-align: left">
	　　尔时，世尊说是语已，告阿难言：&ldquo;此经名为《普入不思议法门》。若能受持如是经典，则为受持八万四千法门等无差别。何以故？我于此经善通达已，方能为彼诸众生等，演说八万四千法门。是故，阿难，汝于此法当善护持，读诵<a>流通</a>，无令忘失。&rdquo;</p>
<p style="text-align: left">
	　　佛说是经已，文殊师利菩萨、无垢藏菩萨、尊者阿难，及诸<a>世间</a>天、人、阿修罗、乾闼婆等，闻佛所说，皆大欢喜，信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>