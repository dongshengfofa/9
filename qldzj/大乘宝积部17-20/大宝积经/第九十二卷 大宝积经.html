<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九十二卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九十二卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九十二卷 大宝积经</strong>&nbsp;&nbsp;</p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　发胜志乐会第二十五之二</p>
<p style="text-align: left">
	　　尔时，<a>弥勒</a><a>菩萨</a>摩诃萨白佛言：&ldquo;<a>世尊</a>，初业菩萨既<a>出家</a>已，未得慧力而欲得者，当舍何法，当修何法，未生慧力能令出生，已生慧力能令增长？&rdquo;</p>
<p style="text-align: left">
	　　佛告弥勒菩萨言：&ldquo;弥勒，初业菩萨既出家已，欲令慧力而得增长，当于利养知其过失，应须舍离。若好愦闹世俗言话，耽著睡眠，广营众务，乐诸戏论，如是过失皆应远离。是故应<a>舍利</a>养，修于少欲，舍诸愦闹乐于寂静，舍诸世话观于实义，初夜后夜远离睡眠，观察思惟随行修习，舍于众务及诸戏论，修出世道慈念众生。弥勒，初业菩萨既出家已，未得慧力而欲得者，是法应舍，是法应修。何以故？弥勒，彼诸菩萨既出家已，未得慧力而欲得者，不舍利养，不修少欲，未生慧力当令出生，已生慧力能令增长，无有是处；不舍愦闹，不住寂静，未生慧力当令出生，已生慧力能令增长，亦无是处；不舍世话，不观实义，未生慧力当令出生，已生慧力能令增长，无有是处；初夜后夜耽著睡眠，曾不<a>觉悟</a>系念思惟，不舍众务，好诸戏论，于出世道不能<a>修行</a>，于诸众生不生慈念，未生慧力当令出生，已生慧力能令增长，亦无是处。弥勒，是故菩萨，未得慧力而欲得者，应舍诸法，当须舍离，应修诸法，当须修习。何以故？菩萨智慧从因缘生，若无因缘终不能生，因缘和合尔乃得生。&rdquo;</p>
<p style="text-align: left">
	　　尔时，弥勒菩萨白佛言：&ldquo;世尊，云何名为利养中过？若观察时，能令菩萨乐于少欲，不生热恼？&rdquo;</p>
<p style="text-align: left">
	　　佛言：&ldquo;弥勒，初业菩萨当观利养，生贪欲故；当观利养，坏失<a>正念</a>生瞋恚故；当观利养，念其得失生愚痴故；当观利养，能生高下嫉妒心故；当观利养，于亲友家悭吝耽著生诳惑故；当观利养，成就爱味生谄曲故；当观利养，舍四圣种无惭愧故；当观利养，一切诸佛所不许可，数习憍逸生高慢故；当观利养，于胜<a>福田</a>起于轻慢为魔党故；当观利养，众恶根本，诸善坏故；当观利养，多所贪著犹霜雹故；当观利养，于亲友家瞻候颜色生忧恼故；当观利养，爱物损坏忧心乱故；当观利养，于四念处多所忘失白法羸故；当观利养，于四正勤多有退失，能令一切他论胜故；当观利养，自言已得<a>神通</a>智慧违背生故；当观利养，先得后失怨憎生故；当观利养，互相瞋嫌说其过恶多觉观故；当观利养，为于活命营诸世业，计度思惟安乐减故；当观利养，乃至<a>禅定</a><a>解脱</a>三昧三摩钵底，心如淫女能退失故；当观利养，舍离智断，堕于<a>地狱</a>、饿鬼、畜生、阎摩罗界诸恶道故；当观利养，与提婆达多、乌陀洛迦，同于法住堕恶道故。弥勒，初业菩萨，如是观察利养过失，乐于少欲，不生热恼。何以故？弥勒，少欲菩萨，于一切过皆悉不生，堪为诸佛清净<a>法器</a>，而不系属在家、出家，住于真实最胜意乐，不为卑下亦不惊怖，离诸恶道堕落畏故，无能映蔽舍耽味故，众魔境界得解脱故；一切诸佛之所称赞，诸天及人亦当爱羡，于诸禅定而不染著，住边际故；其心质直无有谄曲，于五欲中亦不放逸，见其过故；如说修行，能住圣种，同梵<a>行者</a>亦当爱乐。弥勒，若有菩萨智慧聪敏，于此功德能如是知，以胜意乐当舍利养，以胜意乐住于少欲，为断贪爱而发起故。&rdquo;</p>
<p style="text-align: left">
	　　尔时，弥勒菩萨白佛言：&ldquo;世尊，云何名为愦闹中过？若观察时，菩萨独处闲静，不生热恼？&rdquo;</p>
<p style="text-align: left">
	　　佛言：&ldquo;弥勒，初业菩萨应当观察，愦闹过失有二十种。若观察时，能令菩萨独处闲静，不生热恼。弥勒，云何名为乐于愦闹二十种过？一者、不护身业，二者、不护语业，三者、不护意业，四者、多饶贪欲，五者、增长愚痴，六者、耽著世话，七者、离出世语，八者、于非法中尊重修习，九者、舍离<a>正法</a>，十者、天魔波旬而得其便，十一者、于不放逸未曾修习，十二者、于放逸行常怀染著，十三者、多诸觉观，十四者、损减多闻，十五者、不得禅定，十六者、无有智慧，十七者、速疾而得非诸梵行，十八者、不爱于佛，十九者、不爱于法，二十者、不爱于僧。弥勒，是为菩萨观于愦闹二十种过。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;舍离诸贪瞋，&nbsp;不住于愦闹，</p>
<p style="text-align: left">
	　　若有专住彼，&nbsp;是过不应作。</p>
<p style="text-align: left">
	　　憍慢及觉观，&nbsp;皆由愦闹生，</p>
<p style="text-align: left">
	　　坏行无戒人，&nbsp;称叹于愦闹。</p>
<p style="text-align: left">
	　　愚人乐世论，&nbsp;退失第一义，</p>
<p style="text-align: left">
	　　放逸多觉观，&nbsp;是过不应作。</p>
<p style="text-align: left">
	　　<a>比丘</a>舍多闻，&nbsp;言论不如理，</p>
<p style="text-align: left">
	　　损减诸禅定，&nbsp;常思惟<a>世间</a>，</p>
<p style="text-align: left">
	　　耽著思惟者，&nbsp;何得于寂静？</p>
<p style="text-align: left">
	　　其心常散逸，&nbsp;永离于正观，</p>
<p style="text-align: left">
	　　速得非梵行，&nbsp;諠杂无仪检；</p>
<p style="text-align: left">
	　　亦不曾爱佛，&nbsp;及爱于圣众，</p>
<p style="text-align: left">
	　　弃舍离欲法，&nbsp;耽著非法言。</p>
<p style="text-align: left">
	　　我常舍千身，&nbsp;支分及头目，</p>
<p style="text-align: left">
	　　为求无上道，&nbsp;闻法无厌足。</p>
<p style="text-align: left">
	　　是诸非法人，&nbsp;少闻便厌舍！</p>
<p style="text-align: left">
	　　我昔作国王，&nbsp;为求四句偈，</p>
<p style="text-align: left">
	　　妻子及财宝，&nbsp;悉皆能施与。</p>
<p style="text-align: left">
	　　何有于智者，&nbsp;而不勤听法？</p>
<p style="text-align: left">
	　　我尝舍一切，&nbsp;非法之戏论，</p>
<p style="text-align: left">
	　　为于百千劫，&nbsp;难得解脱故。</p>
<p style="text-align: left">
	　　汝等应欣乐，&nbsp;志求微妙法！</p>
<p style="text-align: left">
	　　若乐于解脱，&nbsp;最胜功德者，</p>
<p style="text-align: left">
	　　世间诸事业，&nbsp;皆所不应问，</p>
<p style="text-align: left">
	　　衣食无胜利，&nbsp;亦不证<a>涅槃</a>；</p>
<p style="text-align: left">
	　　当称叹最胜，&nbsp;善来诸比丘，</p>
<p style="text-align: left">
	　　应敷座令坐，&nbsp;互说诸法要。</p>
<p style="text-align: left">
	　　人身甚难得，&nbsp;随分行白法，</p>
<p style="text-align: left">
	　　读诵及禅定，&nbsp;汝应如是问。</p>
<p style="text-align: left">
	　　如来入涅槃，&nbsp;遗法当灭坏，</p>
<p style="text-align: left">
	　　比丘多放逸，&nbsp;乐众弃闲静，</p>
<p style="text-align: left">
	　　为饮食利养，&nbsp;昼夜谈世话。</p>
<p style="text-align: left">
	　　愚人于梦中，&nbsp;惊怖而漂溺，</p>
<p style="text-align: left">
	　　自知多毁犯，&nbsp;当堕三恶道。</p>
<p style="text-align: left">
	　　应生<a>欢喜</a>心，&nbsp;独处于闲寂，</p>
<p style="text-align: left">
	　　若在阿兰若，&nbsp;志求无上道。</p>
<p style="text-align: left">
	　　不应见人过，&nbsp;自谓最尊胜，</p>
<p style="text-align: left">
	　　憍恣放逸本，&nbsp;莫轻下劣人，</p>
<p style="text-align: left">
	　　彼于遗法中，&nbsp;渐次而解脱。</p>
<p style="text-align: left">
	　　比丘虽<a>破戒</a>，&nbsp;深信于三宝，</p>
<p style="text-align: left">
	　　是则解脱因，&nbsp;不应见其过。</p>
<p style="text-align: left">
	　　摧伏贪瞋难，&nbsp;勿惊于放逸，</p>
<p style="text-align: left">
	　　余习法应尔，&nbsp;是故不须说。</p>
<p style="text-align: left">
	　　若清净比丘，&nbsp;伺他人过失，</p>
<p style="text-align: left">
	　　是最非真实，&nbsp;不名修正法。</p>
<p style="text-align: left">
	　　如理修行者，&nbsp;当须自观察，</p>
<p style="text-align: left">
	　　求道诸比丘，&nbsp;舍离恶言论，</p>
<p style="text-align: left">
	　　常以欢喜心，&nbsp;独处于闲静。&rdquo;</p>
<p style="text-align: left">
	　　尔时，弥勒菩萨复白佛言：&ldquo;希有世尊！耽著愦闹，乃有如是无量过恶，退失功德无有利益，增长烦恼堕诸恶趣，远离白法。何有菩萨求善法者，闻是过失而不乐于独处闲静？&rdquo;</p>
<p style="text-align: left">
	　　尔时，弥勒菩萨白佛言：&ldquo;世尊，云何名为世话中过？若观察时，菩萨应住决定之义，由观是义不生热恼？&rdquo;</p>
<p style="text-align: left">
	　　佛言：&ldquo;弥勒，初业菩萨应当观察，世话过失有二十种。若观察时，能令菩萨住决定义，由观是义不生热恼。弥勒，云何名为乐于世话二十种过？一者、心生憍恣，不敬多闻；二者、于诸诤论多起执著；三者、失于正念如理作意；四者、为所不应身多躁动；五者、速疾高下，坏于法忍；六者、心常刚强，禅定、智慧曾不熏修；七者、非时而语，言论所缠；八者、不能坚固证于圣智；九者、不为天龙之所恭敬；十者、为辩才者常怀轻贱；十一者、为身证者之所呵责；十二者、不住正信，常怀悔恨；十三者、心多疑惑摇动不安；十四者、犹如倡伎随逐音声；十五者、染著诸欲，随境<a>流转</a>；十六者、不观真实，诽谤正法；十七者、有所希求常不称遂；十八者、其心不调，为人弃舍；十九者、不知法界，随顺恶友；二十者、不了诸根，系属烦恼。弥勒，是为菩萨乐于世话二十种过。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;憍傲于多闻，&nbsp;执著诸诤论，</p>
<p style="text-align: left">
	　　失念不正知，&nbsp;是名世话过。</p>
<p style="text-align: left">
	　　远离正思惟，&nbsp;身心不寂静，</p>
<p style="text-align: left">
	　　退失于法忍，&nbsp;是名世话过。</p>
<p style="text-align: left">
	　　其心不调顺，&nbsp;远离奢摩他，</p>
<p style="text-align: left">
	　　及毗钵舍那，&nbsp;是名世话过。</p>
<p style="text-align: left">
	　　不尊敬师长，&nbsp;爱乐于世论，</p>
<p style="text-align: left">
	　　智慧不坚固，&nbsp;是名世话过。</p>
<p style="text-align: left">
	　　诸天不恭敬，&nbsp;龙神亦复然，</p>
<p style="text-align: left">
	　　退失于辩才，&nbsp;是名世话过。</p>
<p style="text-align: left">
	　　圣者常呵责，&nbsp;如是耽著人，</p>
<p style="text-align: left">
	　　唐捐于<a>寿命</a>，&nbsp;是名世话过。</p>
<p style="text-align: left">
	　　诸行皆缺减，&nbsp;远离大菩提，</p>
<p style="text-align: left">
	　　命终生忧苦，&nbsp;是名世话过。</p>
<p style="text-align: left">
	　　疑惑心动摇，&nbsp;犹如风吹草，</p>
<p style="text-align: left">
	　　智慧不坚固，&nbsp;是名世话过。</p>
<p style="text-align: left">
	　　譬如倡妓人，&nbsp;赞说他勇健，</p>
<p style="text-align: left">
	　　彼人亦复然，&nbsp;是名世话过。</p>
<p style="text-align: left">
	　　随逐世语言，&nbsp;染著诸欲境，</p>
<p style="text-align: left">
	　　常行于邪道，&nbsp;是名世话过。</p>
<p style="text-align: left">
	　　希求心不遂，&nbsp;谄曲多诤论，</p>
<p style="text-align: left">
	　　远离于圣行，&nbsp;是名世话过。</p>
<p style="text-align: left">
	　　愚人得少利，&nbsp;其心常摇动，</p>
<p style="text-align: left">
	　　如猿猴躁扰，&nbsp;是名世话过。</p>
<p style="text-align: left">
	　　智慧多退失，&nbsp;无有觉悟心，</p>
<p style="text-align: left">
	　　愚者所摄持，&nbsp;是名世话过。</p>
<p style="text-align: left">
	　　迷惑于眼耳，&nbsp;乃至意亦然，</p>
<p style="text-align: left">
	　　常与烦恼俱，&nbsp;是名世话过。</p>
<p style="text-align: left">
	　　愚人乐世话，&nbsp;尽寿常空过，</p>
<p style="text-align: left">
	　　不如思一义，&nbsp;获利无有边。</p>
<p style="text-align: left">
	　　譬如<a>甘蔗</a>味，&nbsp;虽不离皮节，</p>
<p style="text-align: left">
	　　亦不从皮节，&nbsp;而得于胜味。</p>
<p style="text-align: left">
	　　皮节如世话，&nbsp;义理犹胜味，</p>
<p style="text-align: left">
	　　是故舍虚言，&nbsp;思惟于实义。</p>
<p style="text-align: left">
	　　智慧诸菩萨，&nbsp;能知世话过，</p>
<p style="text-align: left">
	　　常爱乐思惟，&nbsp;第一义功德。</p>
<p style="text-align: left">
	　　法味及义味，&nbsp;解脱第一味，</p>
<p style="text-align: left">
	　　谁有智慧者，&nbsp;心生不欣乐？</p>
<p style="text-align: left">
	　　是故应弃舍，&nbsp;无利诸言话，</p>
<p style="text-align: left">
	　　常乐勤思惟，&nbsp;<a>殊胜</a>第一义。</p>
<p style="text-align: left">
	　　如是第一法，&nbsp;诸佛所赞叹，</p>
<p style="text-align: left">
	　　是故明智人，&nbsp;当乐勤修习。&rdquo;</p>
<p style="text-align: left">
	　　尔时，弥勒菩萨复白佛言：&ldquo;希有世尊！乃能善说世话过失，思惟胜义利益功德。世尊，何有菩萨求于如来真实智慧，而复乐于虚诳世话？&rdquo;</p>
<p style="text-align: left">
	　　尔时，弥勒菩萨而白佛言：&ldquo;世尊，云何名为睡眠中过？若观察时，菩萨应当发起精进，不生热恼？&rdquo;</p>
<p style="text-align: left">
	　　佛言：&ldquo;弥勒，初业菩萨应当观察，睡眠过失有二十种。若观察时，能令菩萨发起精进，意乐无倦。弥勒，云何名为乐于睡眠二十种过？一者、<a>懈怠</a>懒惰，二者、身体沉重，三者、颜色憔悴，四者、增诸疾病，五者、火界羸弱，六者、食不消化，七者、体生疮疱，八者、不勤修习，九者、增长愚痴，十者、智慧羸劣，十一者、皮肤闇浊，十二者、非人不敬，十三者、为行愚钝，十四者、烦恼缠缚，十五者、随眠覆心，十六者、不乐善法，十七者、白法减损，十八者、行下劣行，十九者、憎嫌精进，二十者、为人轻贱。弥勒，是为菩萨乐于睡眠二十种过。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;身重无仪检，&nbsp;懈怠少堪任，</p>
<p style="text-align: left">
	　　颜色无光泽，&nbsp;是乐睡眠过。</p>
<p style="text-align: left">
	　　彼人常病恼，&nbsp;风黄多积集，</p>
<p style="text-align: left">
	　　四大互违反，&nbsp;是乐睡眠过。</p>
<p style="text-align: left">
	　　饮食不消化，&nbsp;身体无光润，</p>
<p style="text-align: left">
	　　声嘶不清彻，&nbsp;是乐睡眠过。</p>
<p style="text-align: left">
	　　其身生疮疱，&nbsp;昼夜常昏睡，</p>
<p style="text-align: left">
	　　诸虫生机关，&nbsp;是乐睡眠过。</p>
<p style="text-align: left">
	　　退失于精进，&nbsp;乏少诸财宝，</p>
<p style="text-align: left">
	　　多梦无觉悟，&nbsp;是乐睡眠过。</p>
<p style="text-align: left">
	　　痴网常增长，&nbsp;乐著于诸见，</p>
<p style="text-align: left">
	　　炽盛难疗治，&nbsp;是乐睡眠过。</p>
<p style="text-align: left">
	　　损减诸智慧，&nbsp;增长于愚痴，</p>
<p style="text-align: left">
	　　志意常下劣，&nbsp;是乐睡眠过。</p>
<p style="text-align: left">
	　　彼住阿兰若，&nbsp;常怀懈怠心，</p>
<p style="text-align: left">
	　　非人得其便，&nbsp;是乐睡眠过。</p>
<p style="text-align: left">
	　　蒙愦失正念，&nbsp;讽诵不通利，</p>
<p style="text-align: left">
	　　<a>说法</a>多废忘，&nbsp;是乐睡眠过。</p>
<p style="text-align: left">
	　　由痴起迷惑，&nbsp;住于烦恼中，</p>
<p style="text-align: left">
	　　其心不安乐，&nbsp;是乐睡眠过。</p>
<p style="text-align: left">
	　　功德皆损减，&nbsp;常生忧悔心，</p>
<p style="text-align: left">
	　　增长诸烦恼，&nbsp;是乐睡眠过。</p>
<p style="text-align: left">
	　　远离诸善友，&nbsp;亦不求正法，</p>
<p style="text-align: left">
	　　常行非法中，&nbsp;是乐睡眠过。</p>
<p style="text-align: left">
	　　不欣求法乐，&nbsp;损减诸功德，</p>
<p style="text-align: left">
	　　远离于白法，&nbsp;是乐睡眠过。</p>
<p style="text-align: left">
	　　彼人心怯弱，&nbsp;恒少于欢喜，</p>
<p style="text-align: left">
	　　支分多羸瘦，&nbsp;是乐睡眠过。</p>
<p style="text-align: left">
	　　自知身懈怠，&nbsp;嫉妒精进者，</p>
<p style="text-align: left">
	　　乐说其过恶，&nbsp;是乐睡眠过。</p>
<p style="text-align: left">
	　　智者了其过，&nbsp;常离于睡眠，</p>
<p style="text-align: left">
	　　愚人增见网，&nbsp;无利损功德。</p>
<p style="text-align: left">
	　　智者常精进，&nbsp;勤修清净道，</p>
<p style="text-align: left">
	　　离苦得安乐，&nbsp;诸佛所称叹。</p>
<p style="text-align: left">
	　　世间诸伎艺，&nbsp;及出世工巧，</p>
<p style="text-align: left">
	　　皆由精进力，&nbsp;智者应修习。</p>
<p style="text-align: left">
	　　若人趣菩提，&nbsp;了知睡眠过，</p>
<p style="text-align: left">
	　　安住精进力，&nbsp;觉悟生惭愧。</p>
<p style="text-align: left">
	　　是故诸智者，&nbsp;常生精进心，</p>
<p style="text-align: left">
	　　舍离于睡眠，&nbsp;守护菩提种。&rdquo;</p>
<p style="text-align: left">
	　　尔时，弥勒菩萨而白佛言：&ldquo;希有世尊！乐著睡眠，乃有如是无量过失。若有闻者，不生忧悔厌离之心，发起精进，当知是人甚大愚痴！若有菩萨，为欲志求阿耨多罗三藐三菩提者，闻说如是真实句义、功德利益，于诸善法而生懈怠，不起精进住菩提分，无有是处。&rdquo;</p>
<p style="text-align: left">
	　　尔时，弥勒菩萨白佛言：&ldquo;世尊，云何名为众务中过？若观察时，令诸菩萨不营众务，勤修佛道？&rdquo;</p>
<p style="text-align: left">
	　　佛言：&ldquo;弥勒，初业菩萨应当观察，乐营众务二十种过。若观察时，能令菩萨不营众务，勤修佛道。弥勒，云何名为二十种过？一者、耽著世间下劣之业，二者、为诸读诵修行比丘之所轻贱，三者、亦为勤修禅定比丘之所呵责，四者、心常发起无始<a>生死</a>流转之业，五者、虚食<a>居士</a>及<a>婆罗门</a>净心信施，六者、于诸财物心怀取著，七者、常乐广营世间事务，八者、念其家业常怀忧叹，九者、其性佷戾发言粗犷，十者、心常忆念勤修家业，十一者、爱著诸味增长贪欲，十二者、无利养处不生欢喜，十三者、多生恼害障碍之业，十四者、常乐亲近诸优婆塞及优婆夷，十五者、但念衣食而度昼夜，十六者、数问世间所作事业，十七者、常乐发起非法语言，十八者、恃营众务而起憍慢，十九者、但求人过不自观察，二十者、于说法者心怀轻贱。弥勒，是为菩萨乐营众务二十种过。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;安住下劣业，&nbsp;远离殊胜行，</p>
<p style="text-align: left">
	　　退失大利益，&nbsp;是名众务过。</p>
<p style="text-align: left">
	　　乐读诵比丘，&nbsp;及修禅定者，</p>
<p style="text-align: left">
	　　一切皆呵责，&nbsp;是名众务过。</p>
<p style="text-align: left">
	　　常行生死业，&nbsp;舍离解脱因，</p>
<p style="text-align: left">
	　　虚受于信施，&nbsp;是名众务过。</p>
<p style="text-align: left">
	　　乐受诸财宝，&nbsp;不得生忧恼，</p>
<p style="text-align: left">
	　　住于下劣行，&nbsp;是名众务过。</p>
<p style="text-align: left">
	　　是人多爱染，&nbsp;往来淫女家，</p>
<p style="text-align: left">
	　　如鸟入樊笼，&nbsp;是名众务过。</p>
<p style="text-align: left">
	　　常忧叹家业，&nbsp;恒怀热恼心，</p>
<p style="text-align: left">
	　　出言人不信，&nbsp;是名众务过。</p>
<p style="text-align: left">
	　　不受尊者教，&nbsp;违拒而轻贱，</p>
<p style="text-align: left">
	　　毁犯清净戒，&nbsp;是名众务过。</p>
<p style="text-align: left">
	　　其心多忆想，&nbsp;勤营于世业，</p>
<p style="text-align: left">
	　　不能修智断，&nbsp;是名众务过。</p>
<p style="text-align: left">
	　　贪心恒炽盛，&nbsp;乐著于诸味，</p>
<p style="text-align: left">
	　　曾无知足心，&nbsp;是名众务过。</p>
<p style="text-align: left">
	　　得利生欢喜，&nbsp;无利便忧恼，</p>
<p style="text-align: left">
	　　贪吝无仁心，&nbsp;是名众务过。</p>
<p style="text-align: left">
	　　恼害无慈愍，&nbsp;增长诸恶业，</p>
<p style="text-align: left">
	　　爱蔓相缠缚，&nbsp;是名众务过。</p>
<p style="text-align: left">
	　　远离于师长，&nbsp;亲近恶知识，</p>
<p style="text-align: left">
	　　摈斥持戒人，&nbsp;是名众务过。</p>
<p style="text-align: left">
	　　昼夜无余想，&nbsp;唯念求衣食，</p>
<p style="text-align: left">
	　　不乐诸功德，&nbsp;是名众务过。</p>
<p style="text-align: left">
	　　常问世间智，&nbsp;不乐出世言，</p>
<p style="text-align: left">
	　　耽爱于邪说，&nbsp;是名众务过。</p>
<p style="text-align: left">
	　　自恃知众务，&nbsp;轻慢诸比丘，</p>
<p style="text-align: left">
	　　犹如狂醉人，&nbsp;是名众务过。</p>
<p style="text-align: left">
	　　常伺求他短，&nbsp;不自见其过，</p>
<p style="text-align: left">
	　　轻毁有德人，&nbsp;是名众务过。</p>
<p style="text-align: left">
	　　如是愚痴者，&nbsp;无有善方便，</p>
<p style="text-align: left">
	　　轻慢说法者，&nbsp;是名众务过。</p>
<p style="text-align: left">
	　　如是下劣业，&nbsp;具足诸过失，</p>
<p style="text-align: left">
	　　何有智慧人，&nbsp;爱乐而修习？</p>
<p style="text-align: left">
	　　清净殊胜业，&nbsp;具足诸功德，</p>
<p style="text-align: left">
	　　是故有智人，&nbsp;爱乐常修习。</p>
<p style="text-align: left">
	　　若乐下劣业，&nbsp;智者当呵责，</p>
<p style="text-align: left">
	　　如人舍多财，&nbsp;贪求于少分。</p>
<p style="text-align: left">
	　　是故明智人，&nbsp;当舍下劣业，</p>
<p style="text-align: left">
	　　应求胜上法，&nbsp;诸佛常称叹。&rdquo;</p>
<p style="text-align: left">
	　　尔时，弥勒菩萨而白佛言：&ldquo;希有世尊！彼诸菩萨舍离殊胜精进之业，而乃发起下劣之事，当知是人，甚为少智觉慧微浅。&rdquo;</p>
<p style="text-align: left">
	　　佛告弥勒菩萨言：&ldquo;弥勒，我今实言告汝：若有菩萨不修诸行，不断烦恼，不习禅诵，不求多闻，我说是人非出家者。弥勒，若有勤修智断行者，智出生者，智成就者，不作世业营众务者，我说是人，住如来教。若有菩萨，乐作世业营于众务，为所不应，我说是人住于生死，是故菩萨不应亲近。弥勒，若有菩萨多营众务，造七宝塔，遍满三千<a>大千世界</a>；如是菩萨，不能令我而生欢喜，亦非供养恭敬于我。弥勒，若有菩萨，于波罗蜜相应之法，乃至受持一四句偈，读诵修行，为人演说，是人乃为供养于我。何以故？诸佛菩提从多闻生，不从众务而得生也。</p>
<p style="text-align: left">
	　　&ldquo;弥勒，若有菩萨勤营众务，令彼读诵修行演说诸菩萨等营于众务，当知是人，增长业障，无诸福利。何以故？如是所说三种福业，一切皆从智慧而生。是故，弥勒，营事菩萨，于彼读诵修行演说诸菩萨所，不应障碍为作留难；读诵修行演说菩萨，于修禅定诸菩萨所，不应障碍为作留难。弥勒，若一阎浮提营事菩萨，于一读诵修行演说菩萨之所，应当亲近供养承事；若一阎浮提读诵修行演说诸菩萨等，于一勤修禅定菩萨，亦当亲近供养承事。如是善业，如来<a>随喜</a>，如来悦可。若于勤修智慧菩萨，承事供养，当获无量福德之聚。何以故？智慧之业无上最胜，超过一切<a>三界</a>所行。是故，弥勒，若有菩萨发起精进，于智慧中当勤修习。&rdquo;</p>
<p style="text-align: left">
	　　尔时，弥勒菩萨白佛言：&ldquo;世尊，如来善说初业菩萨，乐于愦闹、世话、睡眠、众务过失。世尊，云何名为戏论中过？若观察时，菩萨当得住于寂静，无诸诤论？&rdquo;</p>
<p style="text-align: left">
	　　佛言：&ldquo;弥勒，初业菩萨戏论过失无量无边，我今略说有二十种。云何名为二十种过？一者、于现在生多诸苦恼；二者、增长瞋恚，退失忍辱；三者、为诸怨对之所恼害；四者、魔及魔民皆生欢喜；五者、未生善根皆悉不生；六者、已生善根能令退失；七者、增诸斗诤怨竞之心；八者、造作地狱恶趣之业；九者、当得丑陋不善之果；十者、舌不柔软，言词謇涩；十一者、所受教法不能忆持；十二者、于未闻经闻之不悟；十三者、诸善知识皆悉舍离；十四者、诸恶知识速当值遇；十五者、修行于道难得出离；十六者、不悦意语数数常闻；十七者、在在所生多诸疑惑；十八者、常生难处，不闻正法；十九者、修行白法多有障碍；二十者、于所受用多诸怨嫉。弥勒，是为菩萨耽著戏论二十种过。&rdquo;</p>
<p style="text-align: left">
	　　尔时，世尊重说偈言：</p>
<p style="text-align: left">
	　　&ldquo;现生常苦恼，&nbsp;离忍多瞋恚，</p>
<p style="text-align: left">
	　　怨仇生害心，&nbsp;是名戏论过。</p>
<p style="text-align: left">
	　　魔及魔眷属，&nbsp;皆生欢喜心，</p>
<p style="text-align: left">
	　　丧失诸善法，&nbsp;是名戏论过。</p>
<p style="text-align: left">
	　　未生善不生，&nbsp;<a>常住</a>于斗诤，</p>
<p style="text-align: left">
	　　造于恶趣业，&nbsp;是名戏论过。</p>
<p style="text-align: left">
	　　身体多丑陋，&nbsp;生于下劣家，</p>
<p style="text-align: left">
	　　发言常謇涩，&nbsp;是名戏论过。</p>
<p style="text-align: left">
	　　闻法不能持，&nbsp;或闻不入耳，</p>
<p style="text-align: left">
	　　常离诸善友，&nbsp;是名戏论过。</p>
<p style="text-align: left">
	　　值遇恶知识，&nbsp;于道难出离，</p>
<p style="text-align: left">
	　　常闻不顺语，&nbsp;是名戏论过。</p>
<p style="text-align: left">
	　　随彼所生处，&nbsp;常怀疑惑心，</p>
<p style="text-align: left">
	　　于法不能了，&nbsp;是名戏论过。</p>
<p style="text-align: left">
	　　常生八难中，&nbsp;远离无难处，</p>
<p style="text-align: left">
	　　具足无利益，&nbsp;是名戏论过。</p>
<p style="text-align: left">
	　　于善多障碍，&nbsp;退失正思惟，</p>
<p style="text-align: left">
	　　所受多怨嫉，&nbsp;是名戏论过。</p>
<p style="text-align: left">
	　　如是诸过失，&nbsp;皆因戏论生，</p>
<p style="text-align: left">
	　　是故有智人，&nbsp;速疾当远离。</p>
<p style="text-align: left">
	　　如是戏论者，&nbsp;难证大菩提，</p>
<p style="text-align: left">
	　　是故有智人，&nbsp;亦应不亲近。</p>
<p style="text-align: left">
	　　戏论诤论处，&nbsp;多起诸烦恼，</p>
<p style="text-align: left">
	　　智者应远离，&nbsp;当去百由旬。</p>
<p style="text-align: left">
	　　亦不近于彼，&nbsp;造立诸舍宅，</p>
<p style="text-align: left">
	　　是故出家人，&nbsp;不应住诤论。</p>
<p style="text-align: left">
	　　汝等无田宅，&nbsp;妻子及僮仆，</p>
<p style="text-align: left">
	　　乃至荣位等，&nbsp;何缘兴诤论？</p>
<p style="text-align: left">
	　　出家住寂静，&nbsp;身被于法服，</p>
<p style="text-align: left">
	　　诸仙咸敬事，&nbsp;当修忍辱心。</p>
<p style="text-align: left">
	　　如是戏论者，&nbsp;增长毒害心，</p>
<p style="text-align: left">
	　　当堕于恶趣，&nbsp;是故应修忍。</p>
<p style="text-align: left">
	　　囚禁及系缚，&nbsp;刑害而捶楚，</p>
<p style="text-align: left">
	　　如是等诸苦，&nbsp;皆由诤论生。</p>
<p style="text-align: left">
	　　如是戏论者，&nbsp;常遇恶知识，</p>
<p style="text-align: left">
	　　名称不增长，&nbsp;曾无欢喜心。</p>
<p style="text-align: left">
	　　若舍于诤论，&nbsp;无能伺其便，</p>
<p style="text-align: left">
	　　眷属不乖离，&nbsp;当遇于善友。</p>
<p style="text-align: left">
	　　于乘得清净，&nbsp;业障尽无余，</p>
<p style="text-align: left">
	　　摧伏于魔军，&nbsp;勤修忍辱行。</p>
<p style="text-align: left">
	　　诤论多诸过，&nbsp;无诤具功德，</p>
<p style="text-align: left">
	　　若有修行者，&nbsp;当住于忍辱。&rdquo;</p>
<p style="text-align: left">
	　　尔时，弥勒菩萨复白佛言：&ldquo;希有世尊！乃能善说如是过失，令诸菩萨生觉悟心。世尊，于后末世五百岁中，颇有菩萨闻说如是诤论过失，能生忧悔，离烦恼不？&rdquo;</p>
<p style="text-align: left">
	　　佛告弥勒菩萨言：&ldquo;弥勒，于后末世五百岁中，少有菩萨能生忧悔，舍离烦恼；多有菩萨，其心刚强不相尊敬，怀增上慢互相是非，闻说如是甚深义趣、殊胜功德，虽复受持读诵演说，由是菩萨业障深重，不能得生殊胜功德，便于是经疑惑不信，不复受持为人演说。时魔波旬见是事已，为诳惑故作比丘像，来到其所，说如是言：&lsquo;此诸经典，皆是世俗善文词者之所制造，非是如来之所宣说。何以故？此经所说功德利益，汝皆不得。&rsquo;由魔波旬如是诳惑，于此空性义利相应甚深契经，心生疑惑起诸诤论，不复受持读诵演说。弥勒，彼诸愚人不能了知，由自业故，不能护彼殊胜功德；自业消已，决定当得如是功德。&rdquo;</p>
<p style="text-align: left">
	　　尔时，弥勒菩萨白佛言：&ldquo;世尊，如佛所说，阿弥陀佛<a>极乐世界</a>功德利益：若有众生发十种心，随一一心，专念向于阿弥陀佛；是人命终，当得往生彼佛世界。世尊，何等名为发十种心，由是心故，当得往生彼佛世界？&rdquo;</p>
<p style="text-align: left">
	　　佛告弥勒菩萨言：&ldquo;弥勒，如是十心，非诸凡愚不善丈夫具烦恼者之所能发。何等为十？一者、于诸众生起于大慈无损害心；二者、于诸众生起于大悲无逼恼心；三者、于佛正法不惜身命乐守护心；四者、于一切法发生胜忍无执著心；五者、不贪利养恭敬尊重，净意乐心；六者、求佛种智，于一切时无忘失心，七者、于诸众生尊重恭敬无下劣心；八者、不著世论，于菩提分生决定心；九者、种诸善根，无有杂染清净之心；十者、于诸如来舍离诸相起<a>随念</a>心。弥勒，是名菩萨发十种心，由是心故，当得往生阿弥陀佛极乐世界。弥勒，若人于此十种心中随成一心，乐欲往生彼佛世界，若不得生，无有是处。&rdquo;</p>
<p style="text-align: left">
	　　尔时，尊者阿难白佛言：&ldquo;希有世尊！乃能开示演说如来真实功德，发起菩萨殊胜志乐。世尊，当何名此经？我等云何受持？&rdquo;</p>
<p style="text-align: left">
	　　佛告阿难言：&ldquo;此经名为《发起菩萨殊胜志乐》，亦名《弥勒菩萨所问》，以是名字汝当受持。&rdquo;</p>
<p style="text-align: left">
	　　佛说此经已，弥勒菩萨及诸声闻，一切世间天、人、阿修罗、乾闼婆等，闻佛所说，皆大欢喜，信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>