<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 大宝积经 </strong></p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　三律仪会第一之二</p>
<p style="text-align: left">
	　　&ldquo;复次，迦葉，当于尔时，有人诈现修<a>菩萨</a>行，便自显扬，生于放逸。生放逸已，谓胜独觉及阿<a>罗汉</a>，住于非理，名不可治，当堕恶趣。</p>
<p style="text-align: left">
	　　&ldquo;复次，迦葉，未来有人，住于非业作非业故，取众生相为<a>说法</a>故，处处游行唯修似行，极似布施、持戒、安忍、精进、静虑、般若波罗蜜，炽盛流布。若有如实说是经者，则为他人憎嫌舍弃；于是经中，起邪见想。是愚痴人不知此经呵责<a>破戒</a>。迦葉，当于尔时，皆为贼行之所秽污。是故彼人不思己过，能甚破坏正等菩提；由覆藏故怀羞而谤无上佛果。</p>
<p style="text-align: left">
	　　&ldquo;复次，迦葉，当尔之际，不随顺僧，不知恩报，而行开发。云何开发？谓开发他心，如来说彼数以语言诳惑他故，招致饮食。迦葉，当于尔时，不护语言，诃毁如来别<a>解脱</a>戒；复与不护语人同其事业，不摄威仪住不净处，为住不净处者说诸法门。此法渐当为人轻贱，如是渐渐多有女人弃舍丈夫入于寺舍，为闻法故而便就坐。时有<a>比丘</a>，即为宣说相似<a>涅槃</a>。迦葉，我观尔时，有五百数非法之门，不<a>修行</a>人常当随顺，五百烦恼悉无所减，诸有所为与俗无别，当有如是大可畏事！而复于中希望利益，是故求菩提者，不应亲近诸<a>比丘尼</a>，亦不应行如是之行；常当舍离一切交游；应一切时舍诸利养，受行乞食；舍所爱服，受粪扫衣；弃舍一切楼阁、房宇、床铺、卧具，应住溪涧、岩窟、树下；舍离一切病缘医药、资具所须，依陈弃药；知诸众生昔为亲属，行大慈心，常应忍受捶打呵骂，终不捶打毁骂他人；舍离一切知友、施主、诸眷属家，应当随顺自业行智；不应同彼在家俗人，常应顺奉波罗提木叉教。</p>
<p style="text-align: left">
	　　&ldquo;迦葉，世若有人于别解脱起违背想，则为于佛力、无所畏而生违背。彼若于佛力、无所畏生违背者，则于去来、现在诸佛而生违背，由此未来所受异熟无量大苦。假使三千<a>大千世界</a>一切众生受<a>地狱</a>苦，比前众生所受苦毒，百分不及一，千分不及一，百千俱胝乃至算数譬喻、优波尼沙昙分亦不及一。若欲远离如是苦恼，应当远离如是种类恶行比丘，纵远相去千踰缮那，亦应遥避，何况近耶！若但闻名，尚应弃舍，何况见闻而不远离？是故应当亲近一法。何等一法？谓一切法悉无所有。若得诸法无所有忍，则不亲近供养承事如是恶人。是人复应亲近二法。云何为二？谓求诸法本无所有，及求诸法性，而亦不应起于求心。应云何求？如所求者都不可得，不可得中不应起无所得心犹如邪见；如是离一切<a>三界</a>心顺菩提行，离一切相心顺菩萨行。菩萨<a>行者</a>，谓前所说为菩萨行。是故闻此法已，应舍离之，则于来世亲得奉事<a>弥勒</a><a>世尊</a>，心不贡高，亦不卑劣，作是唱言：&lsquo;快哉安乐！我得解脱魔之罥网及诸恶趣。&rsquo;</p>
<p style="text-align: left">
	　　&ldquo;迦葉，若于后时闻是经典，不惊不怖，及见己身于中随顺，复能发心受持此教，佛知是人定当守护我之<a>正法</a>。迦葉，譬如长者财宝无量，子于家中，乃至见一盛水之器，起父财想。彼于异时，其父丧亡，资财散失，忽见其器，寻自念言：&lsquo;是我父物。&rsquo;将置身边，或时藏举。迦葉，当于尔时，诸比丘辈亦复如是，闻此经已，作是念言：&lsquo;此是如来柔软微妙大<a>梵音</a>声之所演说。&rsquo;复有比丘闻已诽谤，持法比丘作如是言：&lsquo;此最真实，如来所说。&rsquo;彼持法者，人众微少，住处劣弱，将如是经昼夜藏举，极遭诽谤。如是等人，我亦知见，悉皆付嘱弥勒世尊。于最后时，当为卫护如来法城，次后当为无碍大施。</p>
<p style="text-align: left">
	　　&ldquo;复次，迦葉，若善男子闻是法已，随其智慧而修行之，成就深信<a>正见</a>众生，于当来世遇弥勒佛，初会之中具修梵行；于最后时，亦当卫护如来法城。迦葉，我今普观，乃至不见一人不亲近我。于当来世五十年中，闻是经典不生诽谤，则能受持读诵之者，无有是处。若于此时，得见我身，及以奉事供养之者，彼于来世五十年中，当得读诵受持是经，不待于我叹其功德。彼等自成一切智智同一体时，<a>随念</a>于我，心生<a>欢喜</a>，作如是言：&lsquo;希有奇特<a>释迦牟尼佛</a>，善能摄受护念我等。&rsquo;是故，迦葉，应学此法。学此法者，随所乐求一切功德皆不难证。&rdquo;</p>
<p style="text-align: left">
	　　尔时，大迦葉白佛言：&ldquo;世尊，我已究竟无复志求，于此法中，退于阿耨多罗三藐三菩提。我于是中极为知足，终不能成一切智智。世尊，无上菩提是希有事，于我声闻难为证得。&rdquo;</p>
<p style="text-align: left">
	　　佛告大迦葉言：&ldquo;我不为汝说，然今因汝为他敷演。汝今勿于如是大事而生疑惑，汝等亦当速证无上正等菩提。</p>
<p style="text-align: left">
	　　&ldquo;复次，迦葉，若诸众生成渴法心，成求法心，渐次皆证无上菩提。既证得已，为断一切希求心故，与诸众生宣说正法。迦葉，菩萨应当成就四法发大精进。何等为四？云何精进？所谓不求色、受、想、行、识，求无漏法，谓无地界，无水、火、风界，不说地界，不说水、火、风界，所有言说悉名表示，是表示法皆非实有。菩萨不应取表示法以为坚实。&rdquo;</p>
<p style="text-align: left">
	　　时，大迦葉白佛言：&ldquo;世尊，我等于如来所实无疑惑。若他问言：&lsquo;是表示法非真实者，佛之音声言说表示为虚妄耶？&rsquo;若有此问，当云何答？&rdquo;</p>
<p style="text-align: left">
	　　佛告大迦葉言：&ldquo;于未来世有诸比丘，不修身戒，心不识义理，瞋恚炽盛，言辞粗犷，于是经典不能受持<a>如法</a>读诵。何以故？彼住色、受、想、行、识生心故。未来比丘，住是经典表示法中，如住色、受、想、行、识生故。复有一类诸比丘等，住在家法，于胜义谛无复志求。如生盲人以金华鬘冠饰其首，而不自见；当于尔时，诸比丘辈亦复如是，闻是等经言说文字，尚不受持，况复能入所修胜义？譬如幼童若男若女，为大丈夫之所诃叱，此幼男女于后异时，闻是人名惊恐怖畏；当于尔时，诸比丘等亦复如是，闻此等经如实说过，知已不悔，乐好衣服，反于是经而生怖畏。迦葉，如系虾蟆在猕猴手，而此猕猴面不回顾；当于尔时，诸比丘等亦复如是，闻此等经违背不顾，不住其前。迦葉，譬如野干为狗所逐，走趣冢间、窟穴、深坑；当于尔时，诸比丘辈亦复如是，闻说此经如野干走。野干走者，谓犯禁戒，诽谤是经，闻是经已退道还家，驰求欲境趣向女人，趣于斗诤、喧杂、医术及以断事，而于其中多犯禁戒。我说此等，如趣冢间；身坏命终堕于恶趣，如趣窟穴；驰骋剑叶、刀刃、枪林诸大地狱，如趣深坑。迦葉，当于尔时，诸比丘辈成就如是野干之法，不能悟入如是等经；但能毁谤，称扬过失，身坏命终堕大地狱。</p>
<p style="text-align: left">
	　　&ldquo;复次，迦葉，若有比丘作如是言：&lsquo;若表示法非真实者，如来言说亦非实耶？&rsquo;彼若说言：&lsquo;佛之表示名为真实，诸表示法亦应名实。&rsquo;有智比丘应问之曰：&lsquo;大德今者，为执何事？为执空耶？为表示耶？&rsquo;彼若说言：&lsquo;<a>我执</a>表示。&rsquo;应报之曰：&lsquo;汝即是佛。何以故？汝有言说表示法故。&rsquo;彼若说言：&lsquo;我执于空。&rsquo;应问彼言：&lsquo;当为我说，执何等空？&rsquo;何以故？不可言说，名之为空。若执表示以为空者，或于我、我所、众生、寿者，非空执空。又问彼言：&lsquo;汝意云何？乐一切法空不？&rsquo;彼若答言：&lsquo;我不喜乐一切法空。&rsquo;智者言曰：&lsquo;汝久忘失<a>沙门</a>释子。何以故？佛说一切空<a>无我</a>故，不说有我、众生、寿者、数取趣故。&rsquo;彼若说言：&lsquo;一切法空，我乐空性。&rsquo;应语彼言：&lsquo;汝心尚乐一切法空，况复如来应正等觉！复次，尊者，为眼是如来？耳、鼻、舌、身、意是如来？&rsquo;彼若说言：&lsquo;眼是如来，耳、鼻、舌、身、意是如来。&rsquo;应语彼言：&lsquo;汝于今者，亦是如来。&rsquo;彼若说言：&lsquo;眼非如来，耳、鼻、舌、身、意亦非如来。&rsquo;应语彼言：&lsquo;仁者，汝作是言，眼表示非如来，乃至意表示非如来，即非表示是如来也。我于此处岂不悟耶？&rsquo;彼若说言：&lsquo;眼非如来，亦不离眼而有如来；乃至意非如来，亦不离意而有如来。&rsquo;应语彼言：&lsquo;如来所说十二处有，谓眼处、色处乃至意处、法处，此即众生及众生名字。仁者，为眼是如来、非如来耶？乃至法是如来、非如来耶？&rsquo;彼若答言：&lsquo;眼是如来，乃至法是如来。&rsquo;应告之曰：&lsquo;如仁者言，一切众生及山林大地应是如来。&rsquo;彼若答言：&lsquo;眼非如来，乃至意非如来。&rsquo;复应告曰：&lsquo;如仁者言，如来即法及以非法。&rsquo;彼若说言：&lsquo;色非如来，乃至法非如来。&rsquo;应告彼言：&lsquo;若如是者，岂以非法为如来乎？&rsquo;彼若说言：&lsquo;即以非法以为如来。&rsquo;应告之曰：&lsquo;若如是者，所有众生，不孝父母，不敬沙门、<a>婆罗门</a>及诸尊宿，杀害生命，犯不与取，行欲邪行，虚诳离间，粗恶杂秽，贪瞋邪见，应是如来。&rsquo;彼若说言：&lsquo;非非法而是如来。&rsquo;应告之曰：&lsquo;非法非非法应是如来。若非法非非法是如来者，则无表示。仁者，无可表示是如来耶？&rsquo;迦葉，应当如是折伏愚人。我不见有<a>世间</a>人天，能与如是如法说者而共对论。唯除瞋恚、愚痴之人不堪忍者，虽为开示不生<a>信心</a>，毁呰空法，弃舍而去。</p>
<p style="text-align: left">
	　　&ldquo;迦葉，汝等应当受持是经。于未来世，有诸比丘持是经者，当得三名而为表示。何等为三？谓说断灭，无物无蕴及无恭敬。当尔之时，如是经典为他诽谤。汝观尔时，不恭敬佛，不恭敬法，但依表示名字语言，虚荷僧名而无实德。虽称佛号，于他开示而不能解，云何可得瞻奉如来？虽说<a>佛法</a>，而不能知如来意趣，云何得名为善说法？四双八辈是<a>佛弟子</a>，声闻之僧但知其名，于彼功德不知其义，不能领受依名实德。为于衣服、饮食、卧具、病药缘故，毁谤于法。菩萨于中应勤精进，于是等经，深生希有乐欲之心，受持读诵。何以故？是人来世为<a>护法</a>城。迦葉，我念过去九十一劫空无法时，如是等经不复流布。又念过去超于千劫，有佛出世，号休息热恼，住世八万四千劫，成熟菩萨，利益世间。又念过去，复有如来，号无边力，住世二十亿劫，于二十亿劫行菩萨道，然后证阿耨多罗三藐三菩提。迦葉，汝观于佛，修习几何难作之行，摄诸众生！</p>
<p style="text-align: left">
	　　&ldquo;复次，迦葉，劫浊尽世，我等不应轻贱己身。何以故？于劫浊中，乃至一人能于我所信解此法，甚为希有！一切众生不持刀杖追逐我等，亦为希有！何以故？此法即是善丈夫法，谓于诸行为无行想，难了知故。若有我见、众生见、命见、数取趣见、有见，若依诸蕴起于戒见，若多闻见、佛见、法见、涅槃见，若有起于涅槃见者，如来悉知见为邪见。何以故？佛于涅槃而无分别，亦无所得。若于涅槃起于分别及有所得，如来尽说名为邪见。若邪见者则名无智，若无智者名为损害，若损害者名曰愚夫。名愚夫者，于大菩提则无乐欲，乃至远离生天胜道。</p>
<p style="text-align: left">
	　　&ldquo;迦葉，于未来世当有比丘，年纪二十、三十、四十乃至百岁，为老所侵，庄严衣服；虽剃须发毁坏威仪，老病衰朽无有威光，趣向邪法。临命终时，由罪意乐之所障蔽，熟思已犯，<a>懈怠</a>不修，而于三处示现证得。何等为三？或矫现威仪，或复诈现修持净行，或举手自称言：&lsquo;我无与等。&rsquo;以此三处示现有证。斯人咸堕增上慢中，临命终时，心生追悔；既命终已，<a>生地</a>狱中。是故，迦葉，我今分明宣告汝等：我为汝等真善知识，乐欲利益，哀愍汝辈，不令于后受大热恼，如慕理迦、畔地迦、波利婆罗理迦受诸苦毒。</p>
<p style="text-align: left">
	　　&ldquo;迦葉，我终不听执著我见、众生见、寿者见、补特伽罗见者，于我法中而得<a>出家</a>。我若不许强出家者，皆为是贼，食重信施，亦不成就真<a>比丘戒</a>。迦葉，宁当绝食至于六日，不于我法得出家已，食重信施，起于我见、众生、寿者、数取趣见乃至涅槃见。是故菩萨应发精勤，不应执著我、众生、寿、数取趣见、有见、涅槃见，为断一切见故，应当说法。</p>
<p style="text-align: left">
	　　&ldquo;迦葉，如是等经，我今付嘱诸菩萨等。何以故？彼等意乐同于我故。若彼意乐同于我者，是我伴侣。我伴侣者，则便堪能受我付嘱。&rdquo;</p>
<p style="text-align: left">
	　　尔时，世尊而说颂曰：</p>
<p style="text-align: left">
	　　&ldquo;众苦所逼迫，&nbsp;都无能救护，</p>
<p style="text-align: left">
	　　唯除世导师，&nbsp;无有戏论者。</p>
<p style="text-align: left">
	　　诸苦恼众生，&nbsp;修下劣邪道，</p>
<p style="text-align: left">
	　　渐增诸欲贪，&nbsp;由斯堕恶趣。</p>
<p style="text-align: left">
	　　无导无救护，&nbsp;住之险旷远，</p>
<p style="text-align: left">
	　　趣向邪道中，&nbsp;终无安隐处。</p>
<p style="text-align: left">
	　　譬如人持财，&nbsp;求利行远道，</p>
<p style="text-align: left">
	　　于中群贼起，&nbsp;劫尽诸赀财；</p>
<p style="text-align: left">
	　　失财已空归，&nbsp;为利增热恼，</p>
<p style="text-align: left">
	　　所贷他人财，&nbsp;被债倍生苦。</p>
<p style="text-align: left">
	　　斯等亦如是，&nbsp;为法故出家，</p>
<p style="text-align: left">
	　　本所持法财，&nbsp;白业皆销灭；</p>
<p style="text-align: left">
	　　唯净剃须发，&nbsp;愚堕诸见中，</p>
<p style="text-align: left">
	　　执著我众生，&nbsp;补特伽罗想。</p>
<p style="text-align: left">
	　　说空法比丘，&nbsp;不著数取趣，</p>
<p style="text-align: left">
	　　于此起谤心，&nbsp;速堕于地狱。</p>
<p style="text-align: left">
	　　以瞋恚因缘，&nbsp;递互相诽谤，</p>
<p style="text-align: left">
	　　自犯畏人知，&nbsp;妄宣他过失。</p>
<p style="text-align: left">
	　　身恶及口恶，&nbsp;意业多谀谄，</p>
<p style="text-align: left">
	　　颠倒随见流，&nbsp;斯人生恶趣。</p>
<p style="text-align: left">
	　　造诸恶业已，&nbsp;速疾往三塗，</p>
<p style="text-align: left">
	　　众苦所烧燃，&nbsp;无能救护者。</p>
<p style="text-align: left">
	　　未来有比丘，&nbsp;卒暴多瞋恚，</p>
<p style="text-align: left">
	　　逼恼诸出家，&nbsp;趣向菩提者。</p>
<p style="text-align: left">
	　　此诸可畏众，&nbsp;诽谤如是经，</p>
<p style="text-align: left">
	　　不复能信受，&nbsp;释师子之教。</p>
<p style="text-align: left">
	　　互起瞋恚心，&nbsp;递共相苦切，</p>
<p style="text-align: left">
	　　更相扬过失，&nbsp;恶名遍十方。</p>
<p style="text-align: left">
	　　虚加恶唱他，&nbsp;于己便生耻，</p>
<p style="text-align: left">
	　　柔和者劣弱，&nbsp;邪友势力增，</p>
<p style="text-align: left">
	　　是知正法衰，&nbsp;恶人多势力。</p>
<p style="text-align: left">
	　　我之所爱子，&nbsp;谓诸善比丘，</p>
<p style="text-align: left">
	　　应趣向余方，&nbsp;往求安隐处，</p>
<p style="text-align: left">
	　　从恶得解脱，&nbsp;于此起悲心。</p>
<p style="text-align: left">
	　　宜于是经中，&nbsp;当自审思念，</p>
<p style="text-align: left">
	　　佛有如是教，&nbsp;当乐住余方。</p>
<p style="text-align: left">
	　　正法灭坏时，&nbsp;柔和者难得，</p>
<p style="text-align: left">
	　　相随俱往诣，&nbsp;如来称叹所。</p>
<p style="text-align: left">
	　　或有言此处，&nbsp;可离不可居，</p>
<p style="text-align: left">
	　　当诣大仙人，&nbsp;得大菩提地。</p>
<p style="text-align: left">
	　　复有称仁者，&nbsp;汝实善为言，</p>
<p style="text-align: left">
	　　绕塔以求真，&nbsp;是名世尊教。</p>
<p style="text-align: left">
	　　宁当至于彼，&nbsp;悦意菩提地，</p>
<p style="text-align: left">
	　　不可恒此居，&nbsp;没于瞋迫所。</p>
<p style="text-align: left">
	　　比丘当诣彼，&nbsp;为我故应行，</p>
<p style="text-align: left">
	　　见佛所游方，&nbsp;昔曾安止处，</p>
<p style="text-align: left">
	　　经行宴坐地，&nbsp;若石及空闲，</p>
<p style="text-align: left">
	　　集已共咨嗟，&nbsp;为之数啼泣！</p>
<p style="text-align: left">
	　　言是彼大仙，&nbsp;经行受用处，</p>
<p style="text-align: left">
	　　昔日曾游止，&nbsp;转无上法轮，</p>
<p style="text-align: left">
	　　有为悉无常，&nbsp;我等今不见。</p>
<p style="text-align: left">
	　　人及非人等，&nbsp;天龙皆会集，</p>
<p style="text-align: left">
	　　善化令欢喜，&nbsp;何乃见空虚！</p>
<p style="text-align: left">
	　　时往道场中，&nbsp;最胜菩提地，</p>
<p style="text-align: left">
	　　同来集会已，&nbsp;当如理思惟。</p>
<p style="text-align: left">
	　　世尊于是处，&nbsp;成无上佛果，</p>
<p style="text-align: left">
	　　惊怖恶魔军，&nbsp;犹如野干众。</p>
<p style="text-align: left">
	　　是为道场地，&nbsp;大觉所端居，</p>
<p style="text-align: left">
	　　过去及未来，&nbsp;一切诸佛座。</p>
<p style="text-align: left">
	　　安处大雄尊，&nbsp;亿天所敬礼，</p>
<p style="text-align: left">
	　　七日跏趺坐；&nbsp;谛视菩提树，</p>
<p style="text-align: left">
	　　瞻观供养毕；&nbsp;次往鹿林中，</p>
<p style="text-align: left">
	　　言此转法轮，&nbsp;声闻于梵世。</p>
<p style="text-align: left">
	　　彼诸比丘等，&nbsp;当为数悲啼！</p>
<p style="text-align: left">
	　　为欲调五人，&nbsp;导师来至此，</p>
<p style="text-align: left">
	　　五人初见佛，&nbsp;各起忧恼心，</p>
<p style="text-align: left">
	　　立制自相要，&nbsp;我等勿为起。</p>
<p style="text-align: left">
	　　时大悲世尊，&nbsp;哀愍群生类，</p>
<p style="text-align: left">
	　　为五比丘说，&nbsp;<a>甘露</a>果时成。</p>
<p style="text-align: left">
	　　礼转法轮方，&nbsp;心悲数啼泣！</p>
<p style="text-align: left">
	　　次往涅槃处，&nbsp;感佛最后身，</p>
<p style="text-align: left">
	　　于此双林下，&nbsp;利益群生类，</p>
<p style="text-align: left">
	　　碎身分支节，&nbsp;于兹般涅槃。</p>
<p style="text-align: left">
	　　呜呼大圣尊，&nbsp;释迦大寂灭，</p>
<p style="text-align: left">
	　　今但闻其名，&nbsp;惜哉我不见！</p>
<p style="text-align: left">
	　　大师复于此，&nbsp;最后度善贤，</p>
<p style="text-align: left">
	　　能以智先知，&nbsp;此为最后度。</p>
<p style="text-align: left">
	　　或修时寿尽，&nbsp;或发趣命终，</p>
<p style="text-align: left">
	　　或修己身亡，&nbsp;彼皆生善趣。</p>
<p style="text-align: left">
	　　从于彼时后，&nbsp;深广法沉沦，</p>
<p style="text-align: left">
	　　持戒毁禁人，&nbsp;皆当得供养，</p>
<p style="text-align: left">
	　　受他重信施，&nbsp;速堕恶趣中。</p>
<p style="text-align: left">
	　　汝观诸比丘，&nbsp;有如是差别，</p>
<p style="text-align: left">
	　　智者修虽后，&nbsp;速受人天身。</p>
<p style="text-align: left">
	　　是等照世灯，&nbsp;怜愍世间者，</p>
<p style="text-align: left">
	　　大智诸菩萨，&nbsp;慈心利众生，</p>
<p style="text-align: left">
	　　常作勤修事，&nbsp;勇跃心欢喜，</p>
<p style="text-align: left">
	　　当成大觉尊；&nbsp;亦逢事弥勒，</p>
<p style="text-align: left">
	　　供养彼如来，&nbsp;众中蒙授记，</p>
<p style="text-align: left">
	　　随心所忆念，&nbsp;为彼大威神。</p>
<p style="text-align: left">
	　　我说诚实言，&nbsp;安慰如是辈，</p>
<p style="text-align: left">
	　　彼虽不见佛，&nbsp;而与见佛同。</p>
<p style="text-align: left">
	　　我昔求菩提，&nbsp;礼敬于诸佛，</p>
<p style="text-align: left">
	　　若诸女人等，&nbsp;趣无上菩提，</p>
<p style="text-align: left">
	　　我及无量佛，&nbsp;皆当安慰彼，</p>
<p style="text-align: left">
	　　速成男子身，&nbsp;得见于弥勒，</p>
<p style="text-align: left">
	　　供养彼如来，&nbsp;所求悉如意。</p>
<p style="text-align: left">
	　　应学诸智者，&nbsp;净信而出家，</p>
<p style="text-align: left">
	　　坚固乐欲心，&nbsp;多闻学持戒，</p>
<p style="text-align: left">
	　　于弥勒佛前，&nbsp;得受其记莂。</p>
<p style="text-align: left">
	　　是故闻胜利，&nbsp;起信修善贤，</p>
<p style="text-align: left">
	　　安住坚固心，&nbsp;摄诸众生类。</p>
<p style="text-align: left">
	　　谁于如是处，&nbsp;求而不得之？</p>
<p style="text-align: left">
	　　有慧及精勤，&nbsp;菩提不难证！</p>
<p style="text-align: left">
	　　修习慈悲念，&nbsp;舍离谄曲心，</p>
<p style="text-align: left">
	　　常乐在空闲，&nbsp;是则菩提道。</p>
<p style="text-align: left">
	　　若人于是法，&nbsp;空说不能行，</p>
<p style="text-align: left">
	　　众皆礼敬之，&nbsp;此为可畏贼。</p>
<p style="text-align: left">
	　　若人为饮食，&nbsp;及诸利养事，</p>
<p style="text-align: left">
	　　受持正法门，&nbsp;互共相传说，</p>
<p style="text-align: left">
	　　斯恶活命人，&nbsp;名为空过世，</p>
<p style="text-align: left">
	　　于此舍人身，&nbsp;恶趣受众苦。</p>
<p style="text-align: left">
	　　或于佛法内，&nbsp;假名为比丘，</p>
<p style="text-align: left">
	　　诽谤于契经，&nbsp;善说解脱禁，</p>
<p style="text-align: left">
	　　言我具弘宣，&nbsp;所有木叉教，</p>
<p style="text-align: left">
	　　虽为比丘像，&nbsp;终失人天身。</p>
<p style="text-align: left">
	　　若诽谤人天，&nbsp;及毁一切智，</p>
<p style="text-align: left">
	　　如是谤法人，&nbsp;得罪复过彼。</p>
<p style="text-align: left">
	　　善防身语意，&nbsp;令不起诸恶，</p>
<p style="text-align: left">
	　　能除此三行，&nbsp;必当得涅槃！&rdquo;</p>
<p style="text-align: left">
	　　&ldquo;复次，迦葉，如来灭后，昔于佛所深种善根诸比丘等，悉般涅槃；具胜意乐诸众生类，命终复尽。后五十岁正法灭时，当有比丘性怀贪著，猛利贪欲映蔽其心，乐离间语毒害于他，言词粗犷惨励颦蹙，住三法中。何等为三？所谓医道、贩易、亲近女人。住此三法，退失四事。何等为四？谓退戒蕴、善趣、果证、如实见佛。由退此四，复成四法，不生厌离，炽盛增长。云何为四？所谓嫉妒增长炽盛；瞋恚恶心增长炽盛；耽著种族增长炽盛；贪著饮食，积聚众味，爱乐衣服，映蔽心故置之箧笥，专行此事以为常业。于沙门法空无所获，亦不发生沙门证道，闻是等经当堕四处。何等为四？谓堕谤法，佛所不许而反说之，独为女人宣说法要，毁谤如来别解脱戒。闻是等经转加坏法，而堕生长恶业之中。</p>
<p style="text-align: left">
	　　&ldquo;迦葉，譬如恶狗，以苦胆灌鼻。于意云何？彼狗倍生凶恶心不？&rdquo;</p>
<p style="text-align: left">
	　　迦葉白佛言：&ldquo;世尊，如是，如是。&rdquo;</p>
<p style="text-align: left">
	　　佛告迦葉：&ldquo;彼等恶人，犹如恶狗及毗舍遮，见有比丘住净意乐持是法者、说是法者、住于真实少欲之者、叹少欲者，于是人所不生欢喜而起厌背，心怀怯劣复生热恼。以其瞋恚障蔽心故，作是念言：&lsquo;我等住在非时非处，于非时中而为他人轻毁我等。&rsquo;是故闻说如是等经，起于诽谤，面加毁辱，瞋恚粗言此非<a>佛教</a>。此辈受用多欲因缘，非少欲者。</p>
<p style="text-align: left">
	　　&ldquo;迦葉，我种种名，赞叹少欲及以喜足，名为易养，亦名易满，名净除者、行头陀者、极端严者。我亦赞叹住阿兰若者、发精进者、遍净命者。汝等不应多修贮聚箱箧等法。何以故？应当修习如是法故。汝等不应犹如铜钹空有其声，应顺如来修行此法。又亦不应起重瞋恚，亦复不应摄取事物，应当住于无事无物。勿于处所生住著心，应无所住。不应自赞，亦不应畜牛驴等类，不应成就住懈怠处。应当发起<a>殊胜</a>精进，舍离不善，摄受善法。</p>
<p style="text-align: left">
	　　&ldquo;迦葉，我种种名赞叹寂静，住阿兰若不处愦闹，今于是中，种种名说极净除行。若有不住极净除者、具大欲者、成<a>罪恶</a>者，即当诽谤诸有安住极净除者。迦葉，譬如愚夫于四月中，服酥患渴，寻诣池所求水而饮。他人谓曰：&lsquo;汝已服酥，勿复饮水而致命终。&rsquo;是时，愚夫瞋蔽心故，毁呰骂詈不顺他言，饮水而死。迦葉，如是，如是，未来比丘，贪著有见，住不善行。有持法者作是教言，此是应作，此不应作。彼恶比丘瞋蔽心故，毁呰骂詈谤是经典。</p>
<p style="text-align: left">
	　　&ldquo;迦葉，今时尚有于如来所多兴诤竞，何况未来！汝且观是贤护比丘，如来制戒，令诸比丘受一坐食；瞋蔽心故，于夏三月不至我所。迦葉，今于我前，尚有如是轻梵行者，况佛灭后！贪著饮食、衣钵、病药，睡眠所覆，瞋恚猛利，如是比丘闻是法已，尚不恭敬如来大师，岂能敬彼持法比丘？</p>
<p style="text-align: left">
	　　&ldquo;迦葉，名为不善，亦名极恶，如是法宝即当隐没。于中若有求大利益善男子、善女人，信我教者，后滓浊世极覆藏时，善人难得。时闻如是等甚深法已，应为如理者说，不为不如理者；为信者说，非不信者。我今亦为如理者说，非不如理者；为信者说，非不信者。</p>
<p style="text-align: left">
	　　&ldquo;迦葉，譬如恶马不受被甲，若同良马为被甲者反生惊怖，何况更闻螺贝鼓声！能堪受者，无有是处。如是，如是，破戒比丘，无有时分堪能忍受善丈夫法，犹如恶马反生惊怖。</p>
<p style="text-align: left">
	　　&ldquo;迦葉，破戒比丘，乃至闻说一言诸法无我，执我想故，于中便生怖畏诤竞，何况闻说被善甲耶！若被甲已，即能降伏百亿魔军，而令毕竟不生斗诤。诸善比丘被精进甲，不破根本头陀功德，净除根本，无贪恚痴根本，无嫉妒根本，离欲根本，独处性根本，[宋-木+悎]寤根本。于一切时、一切种中，不应发起恚贪之心，于种种物无所希求。如是被甲，名无根本。若被如是种种甲已，应发无上菩提之心，于一切处不应执著，况起我想？是故不应起于我想、众生想、寿者想、数取趣想、女想、男想、地水火风想、欲界<a>色界</a>无色界想、持戒想、破戒想、空性想。取要言之，一切诸想皆不应起，以一切想无所得故。</p>
<p style="text-align: left">
	　　&ldquo;迦葉，贪若实有则应了知，近之令灭贪爱之心，非住一处，无住可得，唯除妄语。是故如来名实语者，如来说之诸所有贪皆为非我。如是诸法是沙门法，诸沙门法皆无所得。若复有人著此想者，是人则为著我想等如须弥山，退失圣教诸沙门法少不可生，亦复不能住沙门法。如是广大最胜之法，于彼愚夫痴所衰损，少不应说。何以故？若执少法，则当摄受极怖畏处大地狱中住之一劫。</p>
<p style="text-align: left">
	　　&ldquo;迦葉，汝观俱迦利比丘、提婆达多比丘、骞荼达罗比丘、迦卢底输比丘、母达罗多比丘、阿湿繁比丘、布那婆苏比丘、苏气怛罗比丘，是我给侍，亲对我前，闻我说法，见我经行，见我端坐，见我神足游处<a>虚空</a>，见我降伏多千外道，于大众中摧彼邪法。如是等人，尚于我所不生信乐，于步步间恒欲毁我，由是步步渐增其恶。</p>
<p style="text-align: left">
	　　&ldquo;复次，若说佛名信为实者，应持上器如须弥山，盛栴檀末而散其上；应作伞盖犹如三千大千世界，持在空中而覆其上。何以故？为信佛故。何况信已舍欲出家，无所依倚修诸静虑！迦葉，如是众生，于中忍可极为希有！能善护持佛所制戒，则能了知彼甘露法。如大众中，以其皮革及余臭秽共制人像，或造种种诸杂面相，彩画庄饰令极端严，有人持之置于面上，或以衣物缠裹游行，岂以相貌谓为好耶？审知秽恶便生厌离。</p>
<p style="text-align: left">
	　　&ldquo;如是，如是，诸恶比丘，以如来威德容仪严整审谛观察，方知极恶由自他我想而生贪爱。若人了知我想非实，闻是等经不生瞋恚。何以故？由为他人毁呰违逆，闻此等经倍增厌离。若有众生心怀执著，当知即是邪见之人。若起邪见，于是等经如实教诲，即生瞋恚。何以故？有我想者有瞋恚故。若有比丘、比丘尼、优婆塞、优婆夷，闻是等经瞋恚毁坏诽谤之者，即非沙门。虽复说有沙门名字，非我声闻，我非彼师。何以故？是我声闻则不妄语，我非妄语之师。何以故？如来是实语者，能如实说一切法空者。</p>
<p style="text-align: left">
	　　&ldquo;迦葉，如来能破我执，与之斗诤。若与如来诤者名为恶魔，如来不许魔众出家受具足戒。如有人言，青雀小鸟生大龙象。于意云何？如是之言，为可信不？&rdquo;</p>
<p style="text-align: left">
	　　迦葉白言：&ldquo;不也，世尊。&rdquo;</p>
<p style="text-align: left">
	　　佛告迦葉：&ldquo;于意云何？为等类不？&rdquo;</p>
<p style="text-align: left">
	　　迦葉白言：&ldquo;非为等类。&rdquo;</p>
<p style="text-align: left">
	　　&ldquo;复次，迦葉，又如说言，妙翅鸟王生于飞鸟。于意云何？为可信不？为等类不？&rdquo;</p>
<p style="text-align: left">
	　　迦葉白言：&ldquo;不也，世尊，亦为非类。&rdquo;</p>
<p style="text-align: left">
	　　&ldquo;复次，迦葉，又如说言，萤火小虫负须弥山飞空而去。于意云何？为可信不？为等类不？&rdquo;</p>
<p style="text-align: left">
	　　迦葉白言：&ldquo;不也，世尊，亦为非类。&rdquo;</p>
<p style="text-align: left">
	　　佛告迦葉：&ldquo;如是恶人，若住我想乃至涅槃想者，称我为师，转为非类。</p>
<p style="text-align: left">
	　　&ldquo;迦葉，如有帝王安住国界，抚育群生快乐无极，种种饮食自然成办，傍有侍臣奉王正化。时有一人，众未曾识，为财利故，随学臣法不禀王命。自于大臣王等众中，诈宣王制，作如是言：&lsquo;汝等应当止住于此。&rsquo;或言：&lsquo;汝等作如是事。&rsquo;</p>
<p style="text-align: left">
	　　&ldquo;迦葉，如来法王亦复如是，王大千界，摄化一切三乘众生，十力功德<a>圆满</a>成就，作诸佛事安乐无边，饮食供养自然丰足。于中一类众未曾识，为活命故说我、众生乃至涅槃，不受如来无我圣教，作如是言：&lsquo;如来所说此事应作，此不应作。&rsquo;于中有人，信佛顺教不诽谤者，闻其所说，谓是胜妙清净<a>福田</a>，辍己资财及妻子分，殷重信心如法施与，乃至未觉诸过，已来初无断绝。如是恶人，同于众人所未识者，饮食既终，于聚闹处，日日谈说王事、贼事、食事、淫事、女人事、医方事、饮酒事、日月薄蚀事、王者来去事、种族事等，或言吉日应行他所当得饮食。如是等类种种言谈，推度昼夜还<a>僧伽</a>蓝，或经二宿乃至六夜，随所住处亦常谈说如是等事。无<a>正念</a>慧，失坏威仪，昏痴睡眠，涎唾流溢，随所想像，睡梦中见，或见己身往诣他所，疾行、缓行种种诸事。既[宋-木+悎]寤已，互相向说，或梦汝身如是行坐，从如是处有得不得。复有说言，此梦吉祥，宜时速往村邑、王城至他家处出入往来。摇动面目，苦逼恼故，心不安和，无等引定，贡高自举，诸根秽杂与俗无殊。言不应时，心多驰散，乐游俗里、诸族姓家，不能奉持别解脱戒，独为女人宣说法要。于说法时，心住贪染，而于是中增获利养，染著之心犹如噬啮，愚痴耽爱增住增著。不生悔故，于别离时啼泣而去。又于二处开示他人。云何为二？得净好施便赞叹之，得非净好即便毁呰。相会遇时互看所得，复相问言：&lsquo;施主今者，为施何物？为施与谁？饮食资财几多几少？&rsquo;</p>
<p style="text-align: left">
	　　&ldquo;迦葉，当知是谓不修行者，乃至命终之所言说。不修行者，复有余过，生恶意乐，谓谤正法。迦葉，应于如是诸比丘辈生怜愍心。何以故？以其当受苦恼果故。&rdquo;</p>
<p style="text-align: left">
	　　尔时，世尊而说颂曰。</p>
<p style="text-align: left">
	　　&ldquo;愚夫缘活命，&nbsp;随学帝王臣，</p>
<p style="text-align: left">
	　　故往诣余处，&nbsp;诈宣王制令。</p>
<p style="text-align: left">
	　　至彼传密言，&nbsp;勿致王瞋罚，</p>
<p style="text-align: left">
	　　愚人于此处，&nbsp;亦以活命缘。</p>
<p style="text-align: left">
	　　何况最胜佛，&nbsp;于多百劫中，</p>
<p style="text-align: left">
	　　舍身支节等，&nbsp;及作多难事！</p>
<p style="text-align: left">
	　　我非法王家，&nbsp;僮仆被谪罚，</p>
<p style="text-align: left">
	　　亦无问者能，&nbsp;为作为不作。</p>
<p style="text-align: left">
	　　施与比丘房，&nbsp;上妙美珍馔，</p>
<p style="text-align: left">
	　　及施上妙衣，&nbsp;一切恭敬与。</p>
<p style="text-align: left">
	　　勤苦求财物，&nbsp;奉施持戒人，</p>
<p style="text-align: left">
	　　不以自供身，&nbsp;亦不将供子。</p>
<p style="text-align: left">
	　　不如法住者，&nbsp;食之便舍去，</p>
<p style="text-align: left">
	　　共相会遇时，&nbsp;言我快意啖。</p>
<p style="text-align: left">
	　　所在聚集处，&nbsp;说王事贼事，</p>
<p style="text-align: left">
	　　关逻镇守事，&nbsp;种种饮食论。</p>
<p style="text-align: left">
	　　说日月博蚀，&nbsp;及王来去事，</p>
<p style="text-align: left">
	　　或言当得胜，&nbsp;或说当败亡。</p>
<p style="text-align: left">
	　　此非所应言，&nbsp;常共数论说！</p>
<p style="text-align: left">
	　　极妙卧具上，&nbsp;昼夜耽睡眠，</p>
<p style="text-align: left">
	　　昼往善人家，&nbsp;求多富有处。</p>
<p style="text-align: left">
	　　言此施非少，&nbsp;亦非为最上，</p>
<p style="text-align: left">
	　　寻思是事已，&nbsp;安敷空坐谈。</p>
<p style="text-align: left">
	　　愚惰不勤修，&nbsp;如驴恒负重，</p>
<p style="text-align: left">
	　　而于眠梦中，&nbsp;见所分别相。</p>
<p style="text-align: left">
	　　觉已宣示他，&nbsp;相向益谈说，</p>
<p style="text-align: left">
	　　言勿忧勿笑，&nbsp;汝当得安乐，</p>
<p style="text-align: left">
	　　此事宜速成，&nbsp;勿复生忧恼。</p>
<p style="text-align: left">
	　　数往于村邑，&nbsp;动止无威仪，</p>
<p style="text-align: left">
	　　喻若行猕猴，&nbsp;回转于面目。</p>
<p style="text-align: left">
	　　入于聚落内，&nbsp;为女说法言，</p>
<p style="text-align: left">
	　　弃舍佛契经，&nbsp;及善别解脱。</p>
<p style="text-align: left">
	　　既从施家出，&nbsp;观其物少多，</p>
<p style="text-align: left">
	　　见少则骂他，&nbsp;亦毁他眷属。</p>
<p style="text-align: left">
	　　于相会遇时，&nbsp;发言互相问，</p>
<p style="text-align: left">
	　　得何物何食？&nbsp;相问答何事？</p>
<p style="text-align: left">
	　　略说如是事，&nbsp;经于百年中，</p>
<p style="text-align: left">
	　　如是所寻思，&nbsp;以为自活命。</p>
<p style="text-align: left">
	　　争蒲桃酒味，&nbsp;及以香华等，</p>
<p style="text-align: left">
	　　为药疗其身，&nbsp;求之少病恼。</p>
<p style="text-align: left">
	　　假令有百佛，&nbsp;无能奈彼何！</p>
<p style="text-align: left">
	　　弃舍所修行，&nbsp;与在家无异。</p>
<p style="text-align: left">
	　　于身生保爱，&nbsp;不离于我人，</p>
<p style="text-align: left">
	　　彼作是修行，&nbsp;由斯堕恶趣。</p>
<p style="text-align: left">
	　　若人谤正法，&nbsp;重苦所烧燃，</p>
<p style="text-align: left">
	　　无觉慧愚夫，&nbsp;与在家无别。</p>
<p style="text-align: left">
	　　若诸释师子，&nbsp;修实行声闻，</p>
<p style="text-align: left">
	　　不以活命缘，&nbsp;毁犯微少戒。</p>
<p style="text-align: left">
	　　智者不贪食，&nbsp;常生重檐想，</p>
<p style="text-align: left">
	　　不净观修心，&nbsp;以还施主债。</p>
<p style="text-align: left">
	　　舍离欲漏故，&nbsp;了知一切想，</p>
<p style="text-align: left">
	　　我听如是等，&nbsp;此教中出家。</p>
<p style="text-align: left">
	　　智人不诽法，&nbsp;于所说空性，</p>
<p style="text-align: left">
	　　数数起勤求，&nbsp;不可得坚实。</p>
<p style="text-align: left">
	　　勇健大智人，&nbsp;了知空性理，</p>
<p style="text-align: left">
	　　能怖畏魔军，&nbsp;彼堪销供养。</p>
<p style="text-align: left">
	　　若能离贪染，&nbsp;不毁于空性，</p>
<p style="text-align: left">
	　　佛子勇健人，&nbsp;两足中应供。</p>
<p style="text-align: left">
	　　正法不久住，&nbsp;生世多愚痴，</p>
<p style="text-align: left">
	　　少柔和比丘，&nbsp;求不放逸者。</p>
<p style="text-align: left">
	　　智者应生忧，&nbsp;不久自磨灭，</p>
<p style="text-align: left">
	　　后于昼夜间，&nbsp;谈说曾有我。</p>
<p style="text-align: left">
	　　世间无救护，&nbsp;唯除两足尊，</p>
<p style="text-align: left">
	　　修行学处人，&nbsp;悉皆当灭没。</p>
<p style="text-align: left">
	　　彼不了如是，&nbsp;所有密意言，</p>
<p style="text-align: left">
	　　则不恭敬佛，&nbsp;及无上正法！</p>
<p style="text-align: left">
	　　正法当尽灭，&nbsp;应速发精勤，</p>
<p style="text-align: left">
	　　乃至少时间，&nbsp;听闻当不久。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>