<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五十卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五十卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五十卷&nbsp;大宝积经</strong></p>
<p style="text-align: left">
	　　唐<a>三藏</a>法师玄奘奉诏译</p>
<p style="text-align: left">
	　　<a>菩萨</a>藏会第十二之十六静虑波罗蜜品第十之二</p>
<p style="text-align: left">
	　　&ldquo;复次，<a>舍利子</a>，菩萨摩诃萨，<a>修行</a>静虑波罗蜜多故，获得如是无退<a>神通</a>，善能建立智所作业。<a>舍利</a>子，当知菩萨摩诃萨，得是通智，由清净心、鲜白心、明洁心、无浊心、离随烦恼心、善调顺心、善寂静心、善修治心，如是心相之所由生，静虑<a>解脱</a>三摩地三摩钵底之所发起。舍利子，是菩萨摩诃萨，处于世界，故作意生，非系缚生，不由系缚命终受生。何以故？是菩萨摩诃萨，解脱一切虚妄分别故，解脱一切非真实烦恼缚故，解脱一切颠倒妄执所依止故。是故此菩萨摩诃萨，随现世界，解脱而生；解脱命终，解脱受生。舍利子，是菩萨摩诃萨，现受生已成办大乘，<a>圆满</a>一切诸佛正教，遍游十方广求<a>佛法</a>。虽志有所求，而无取无得。随入诸佛法，即为一切法；随入一切法，即为诸佛法。如是菩萨，随入佛法及一切法，然不随彼法非法行。</p>
<p style="text-align: left">
	　　&ldquo;舍利子，菩萨摩诃萨，若能如实求诸法时，安住无取及无得者，是则无有一法而可入于算数。何以故？一切诸法超过算数道故。若能了达法平等性，是则不执法与非法。何以故？一切诸法性无执故。若计于中而有义者，是则获得广大无义。若有善能不计于义，是则义与非义不现前故。不见义者，于一切处觉慧无碍。是菩萨摩诃萨，若能如是了觉无碍，则为获得无障碍觉；若有无障碍觉，则于一切而无所著；若无所著，则无所住；若无所住，则无所乏；若无所乏，则无痴无求；若无痴无求，则无迷无惑；若无迷无惑，则<a>无我</a>所；若无我所，则无摄受；若无摄受，则无所执；若无所执，则无诤论；若无诤论，是则无诤<a>沙门</a>之法；若有无诤沙门法者，是则一切无碍无障等<a>虚空</a>求；若能等彼虚空求者，则不系属欲界、<a>色界</a>及无色界；若于诸处无系属者，则无色相及以形量；若其无是色相形量，则能如是随觉；若能如是随觉，则能如是通达。舍利子，云何说名随觉通达？舍利子，菩萨摩诃萨，若能随觉通达，是处无有少法可得，此则说名随觉通达。舍利子，诸菩萨摩诃萨，由平等证入如是随觉通达故，说是菩萨摩诃萨依静虑波罗蜜多，成就希奇未曾有法。</p>
<p style="text-align: left">
	　　&ldquo;复次，舍利子，云何名为菩萨摩诃萨成就希奇未曾有法？舍利子，菩萨摩诃萨，依静虑波罗蜜多故，虽行大慈而恒观无我，虽行大悲而知无众生，虽行大喜而知无命者，虽行大舍而知无数取，虽广行大施而心恒调顺，虽缘境净戒而心常寂静，虽随辱行忍而心无穷际，虽勤加精进而心能简集，虽入诸静虑而正心观察，虽遍行智慧而心无所行，虽行四念住而心<a>无缘</a>念亦无作意，虽行四正断而心无生灭，虽行如意足而心无戏论，虽行净信而心无系著，虽行正勤而心恒远离，虽行于念而心恒<a>自在</a>，虽住三摩地而心证平等，虽行般罗若而心本无根，虽行诸力而心无摧伏，虽行觉分而解析菩提，虽<a>修道</a>分而心无所修，虽行奢摩他而心恒寂灭，虽行毗钵舍那而心无定观，虽修行圣谛而毕竟遍知，虽成熟众生而心本清净，虽摄受<a>正法</a>而不坏法性，虽净佛国土而心等虚空，虽证无生法而心无所得，虽行不退转地而心性无退，虽获诸妙相而知性无相，虽庄严道场而心游<a>三界</a>常处周轮，虽降伏魔军而于诸含识无所摧伏，虽知诸法即菩提性而心随觉了，虽转法轮而心住法性无还无转，虽复示现大般<a>涅槃</a>而于<a>生死</a>性心常平等。如是，舍利子，是名菩萨摩诃萨平等证入随觉通达，如是希奇未曾有法，当知修行静虑波罗蜜多之所成就。</p>
<p style="text-align: left">
	　　&ldquo;复次，舍利子，何等名为菩萨摩诃萨依静虑波罗蜜多修学菩萨静虑之相？舍利子，菩萨静虑不住自性，为满如是三摩地故；菩萨静虑无有爱味，不为贪著自安乐故；菩萨静虑缘于大悲，为断一切众烦恼故；菩萨静虑定无退转，缘于欲性增上性故；菩萨静虑蓥发神通，了达众生诸心行故；菩萨静虑心欣爱悦，善能显发心自在故；菩萨静虑了知一切三摩钵底，映蔽一切色无色界故；菩萨静虑是为寂静，最胜寂静，近于寂静，映蔽声闻、独觉定故；菩萨静虑无有分别，极为究满妙清净故；菩萨静虑行品最胜，习气相续永除灭故；菩萨静虑以慧<a>超度</a>，超度一切诸<a>世间</a>故；菩萨静虑为诸含生欲解导首，善能度脱诸含生故；菩萨静虑绍三宝种令不断绝，以佛静虑无穷尽故；菩萨静虑最为高显，三摩呬多常现前故；菩萨静虑自在而转，诸有所作善圆满故；菩萨静虑是为大我，以妙智慧为大我故。舍利子，如是无量菩萨静虑，皆是菩萨摩诃萨依静虑波罗蜜多之所集起。</p>
<p style="text-align: left">
	　　&ldquo;复次，舍利子，菩萨摩诃萨静虑波罗蜜多，何等之法而为前导？舍利子，静虑波罗蜜多者，心静观智以为前导，心住一缘以为前导，心无散动以为前导，其心安住以为前导，心奢摩他以为前导，心三摩地以为前导，三摩地根以为前导，三摩地力以为前导，三摩地觉分以为前导，正三摩地以为前导，静虑解脱以为前导，九次第定以为前导，九灭除法以为前导，一切善法以为前导，伏烦恼怨以为前导，三摩地蕴具足圆满以为前导，菩萨摩诃萨诸三摩地以为前导，佛薄伽梵诸三摩地以为前导。舍利子，如是等无量静虑，皆为静虑波罗蜜多前导之法。舍利子，复有无量无边证寂静法，并是静虑波罗蜜多之所前导。舍利子，是名菩萨摩诃萨静虑波罗蜜多。菩萨摩诃萨，为阿耨多罗三藐三菩提故，当于是中发勤精进，具足修学，行菩萨行。&rdquo;</p>
<p style="text-align: left">
	　　尔时，<a>世尊</a>欲重宣此义，而说颂曰：</p>
<p style="text-align: left">
	　　&ldquo;静虑解脱到<a>彼岸</a>，&nbsp;勤行此行多劫海，</p>
<p style="text-align: left">
	　　其心清净无浊秽，&nbsp;不染世法喻莲华。</p>
<p style="text-align: left">
	　　有大静定名遍照，&nbsp;此定依修到彼岸，</p>
<p style="text-align: left">
	　　又名月光净庄严，&nbsp;复名电光所严饰，</p>
<p style="text-align: left">
	　　或名高行或心勇，&nbsp;或定名为无垢光，</p>
<p style="text-align: left">
	　　或戒德办或无忧，&nbsp;或名诸法自在转，</p>
<p style="text-align: left">
	　　或名法炬或法勇，&nbsp;或名山威法自在，</p>
<p style="text-align: left">
	　　或正法智自然超，&nbsp;或持正法妙清净，</p>
<p style="text-align: left">
	　　或名观察他心定，&nbsp;或名正法宝光明，</p>
<p style="text-align: left">
	　　复名灭惑严胜幢，&nbsp;有定名为摧魔力，</p>
<p style="text-align: left">
	　　或名断疑及无著，&nbsp;或定名为寂静灯，</p>
<p style="text-align: left">
	　　或力高胜或十力，&nbsp;或名敬手大名称，</p>
<p style="text-align: left">
	　　或名持山善安住，&nbsp;或苏迷卢大明灯，</p>
<p style="text-align: left">
	　　或名无胜胜彼胜，&nbsp;或名智炬及慧行，</p>
<p style="text-align: left">
	　　或无边智或自在，&nbsp;或名发慧寂静定，</p>
<p style="text-align: left">
	　　或名月净日音声，&nbsp;或那罗延摧高慢，</p>
<p style="text-align: left">
	　　或善调龙师子吼，&nbsp;或名远离种种想，</p>
<p style="text-align: left">
	　　或名旋转或返还，&nbsp;或无瞚眼力清净，</p>
<p style="text-align: left">
	　　或定名为念诸佛，&nbsp;或名念法或念僧，</p>
<p style="text-align: left">
	　　或名智转或入空，&nbsp;或名无相或无愿，</p>
<p style="text-align: left">
	　　或金刚喻或静地，&nbsp;或金刚地或高胜，</p>
<p style="text-align: left">
	　　或名山王或不瞚，&nbsp;或无边转或净音，</p>
<p style="text-align: left">
	　　或离烦恼或观察，&nbsp;或虚空妙或如空，</p>
<p style="text-align: left">
	　　或发广大诸功德，&nbsp;或趣觉慧或念慧，</p>
<p style="text-align: left">
	　　或辩无尽或相续，&nbsp;或无边说词无尽，</p>
<p style="text-align: left">
	　　或无坏善作所作，&nbsp;或名观察或众悦，</p>
<p style="text-align: left">
	　　或名慈现或悲广，&nbsp;或入<a>欢喜</a>或欣庆，</p>
<p style="text-align: left">
	　　或舍或脱二种碍，&nbsp;或名法光或法义，</p>
<p style="text-align: left">
	　　或金刚幢或智海，&nbsp;或解脱坚或众喜，</p>
<p style="text-align: left">
	　　或名智炬无动定，&nbsp;或定名曰胜莲华，</p>
<p style="text-align: left">
	　　或简集法或无动，&nbsp;或名慧上及寂静，</p>
<p style="text-align: left">
	　　或无边光或佛海，&nbsp;或名解脱或智授，</p>
<p style="text-align: left">
	　　或名如来妙庄严，&nbsp;或名无边胜光焰，</p>
<p style="text-align: left">
	　　或名欢喜庄严土，&nbsp;或名悦豫众生意，</p>
<p style="text-align: left">
	　　有定名为一切时，&nbsp;顺菩提道三摩地，</p>
<p style="text-align: left">
	　　或定名为到彼岸，&nbsp;觉分华严施宝髻，</p>
<p style="text-align: left">
	　　或施<a>甘露</a>坚解脱，&nbsp;或风无动盛光明，</p>
<p style="text-align: left">
	　　或名海潮沟宝藏，&nbsp;诸那罗延山峰力，</p>
<p style="text-align: left">
	　　或名神通广大义，&nbsp;妙善摄受三摩地，</p>
<p style="text-align: left">
	　　或定名为大通照，&nbsp;诸佛如来之境界。</p>
<p style="text-align: left">
	　　证得如斯寂静定，&nbsp;及余拘胝无有边，</p>
<p style="text-align: left">
	　　修行静虑到彼岸，&nbsp;菩萨功德广无量。</p>
<p style="text-align: left">
	　　行住恒游静虑境，&nbsp;其心无扰常澹泊，</p>
<p style="text-align: left">
	　　若坐若卧止定中，&nbsp;无有威仪不在定。</p>
<p style="text-align: left">
	　　处定能发大音声，&nbsp;以诸法性恒寂静，</p>
<p style="text-align: left">
	　　无异分别无自在，&nbsp;无我无命无分别。</p>
<p style="text-align: left">
	　　如是及余无涯际，&nbsp;无有数量功德海，</p>
<p style="text-align: left">
	　　聪睿菩萨愍含灵，&nbsp;修行静虑到彼岸。</p>
<p style="text-align: left">
	　　般若波罗蜜多品第十一之一</p>
<p style="text-align: left">
	　　&ldquo;复次，舍利子，云何菩萨摩诃萨般若波罗蜜多？菩萨摩诃萨，为阿耨多罗三藐三菩提故，依此勤修行菩萨行。</p>
<p style="text-align: left">
	　　&ldquo;舍利子，菩萨行般若波罗蜜多故，于菩萨藏微妙法门，殷勤郑重，听闻受持，若读若诵，思择义理；既能通达，复为他人广宣敷演，开示其要。舍利子，若有菩萨摩诃萨，闻我说已<a>如法</a>奉行，于菩萨藏微妙法门，殷勤郑重，听闻受持，读诵研寻，通达其义，为他宣说广开示已，当知是人证得如是无尽慧相。舍利子，如是慧者，为何等相？云何入证？舍利子，所言慧者，以闻为相，菩萨之人如理证入，是故说为无尽慧相。又舍利子，如是之相，我当广说。谓此相者，菩萨摩诃萨为求正法，欲乐为相，欲解为相，方便为相，善友为相，无慢为相，于多闻所恭敬为相，尊重为相，旋绕为相，谦敬为相，亲觐为相，谛闻为相，承事为相，思惟为相，不乱为相，珍宝想为相，良药想为相，息诸病想为相，念器为相，趣觉为相，乐大慧为相，证入觉为相，闻无厌足为相，舍增益为相，调顺离薪为相，亲近多闻者为相，于诸作事喜爱为相，身调适为相，心勇锐为相。又舍利子，菩萨摩诃萨，于听法众无倦听闻为相，听闻正义为相，听闻正法为相，听闻正行为相，听闻证智为相，听闻波罗蜜多为相，听闻菩萨藏法为相，听闻诸摄法为相，听闻方便善巧为相，听闻梵住为相，听闻神通为相，听闻<a>正念</a>正智为相，听闻念住为相，听闻正胜为相，听闻神足为相，听闻缘起为相，听闻无常为相，听闻苦法为相，听闻无我为相，听闻寂静为相，听闻空为相，听闻无相为相，听闻无愿为相，听闻无加行为相，听闻善根加行为相。又舍利子，如是自在为相，闻法为相，对治杂染为相，制伏一切烦恼想为相，赞美智者为相，亲觐圣者为相，远离非圣为相，听闻圣者为相，听闻诸根为相，听闻修习<a>随念</a>为相，听闻觉分为相，听闻圣八支道为相，听闻如来力、无所畏、大慈大悲大喜大舍、无碍辩才、十八不共佛法为相。</p>
<p style="text-align: left">
	　　&ldquo;如是，舍利子，当知菩萨摩诃萨，若于此听闻，即于此解了；若于此解了，即于此正行。何以故？舍利子，若菩萨摩诃萨，于菩萨藏微妙法门，闻相趣入，方便无量，吾今略说四十一种。舍利子，何等为相？一者、若有菩萨，于此法门生欲乐者，当知此菩萨摩诃萨，即为听闻闻便解了，既解了已便行正行；二者、若有菩萨，于此法门生于欲解，当知此人，即是听闻解了，行于正行；三者、若有菩萨，于此法门方便趣入，当知此人即是听闻解了，行于正行；四者、若有菩萨，亲近善友，此人即为听闻解了，行于正行；五者、若有菩萨，于多闻所心无有慢，此人即为听闻解了，行于正行；六者、若有菩萨，恭敬多闻，此人即为听闻解了，行于正行；七者、若有菩萨，于多闻者生尊重心，此人即为听闻解了，行于正行；八者、若有菩萨，于多闻所旋绕奉敬，此人即为听闻解了，行于正行；九者、若有菩萨，于多闻所行谦下心，此人即为听闻解了，行于正行；十者、若有菩萨，亲近多闻，此人即为听闻解了，行于正行；十一、若有菩萨，于多闻所摄耳谛听，此人即为听闻解了，行于正行；十二、若有菩萨，于多闻所承事迎逆，此人即为听闻解了，行于正行；十三、若有菩萨，于多闻所思惟义趣，心定不乱，此人即为听闻解了，行于正行；十四、若有菩萨，于多闻所起珍宝想，此人即为听闻解了，行于正行；十五、若有菩萨，于多闻所起良药想，此人即为听闻解了，行于正行；十六、若有菩萨，于多闻所能起息灭贪瞋痴想，此人则为听闻解了，行于正行；十七、若有菩萨，于多闻所闻已能持，此人则为听闻解了，行于正行；十八、若有菩萨，趣觉于法，此人则为听闻解了，行于正行；十九、若有菩萨，于多闻所乐其智慧，此人则为听闻解了，行于正行；二十、若有菩萨于多闻所闻已<a>觉悟</a>，此人则为听闻解了，行于正行；二十一、若有菩萨，闻无厌足，此人则为听闻解了，行于正行；二十二、若有菩萨，闻说柁那便增长舍，此人则为听闻解了，行于正行；二十三、若有菩萨，闻说尸罗便守护戒，此人则为听闻解了，行于正行；二十四、若有菩萨，闻说羼底便能修忍，此人则为听闻解了，行于正行；二十五、若有菩萨，闻说毗利耶便起正勤无倦精进，此人则为听闻解了，行于正行；二十六、若有菩萨，闻说静虑便入静虑其心不散，此人则为听闻解了，行于正行；二十七、若有菩萨，闻说般罗若其心决定，便修智慧为尽诸漏，此人则为听闻解了，行于正行；二十八、若有菩萨，于多闻所生大欢喜，此人则为听闻解了，行于正行；二十九、若有菩萨，听闻法已身调适者，此人则为听闻解了，行于正行；三十、若有菩萨，听闻法已其心勇锐，此人则为听闻解了，行于正行；三十一、若有菩萨，闻大乘经心生信欲，此人则为听闻解了，行于正行；三十二、若有菩萨，闻摄法已其心趣入，此人则为听闻解了，行于正行；三十三、若有菩萨，闻说念住便即趣于身受心法，此人则为听闻解了，行于正行；三十四、若有菩萨，闻说正胜，便于恶法已生未生，若背若舍，若彼善法已生未生，不舍觉转，此人则为听闻解了，行于正行；三十五、若有菩萨，闻说神足即能奉行生身轻性，生心轻性，生欲轻性，此人则为听闻解了，行于正行；三十六、若有菩萨，闻说静虑便静思惟其心趣入，此人则为听闻解了，行于正行；三十七、若有菩萨闻诸法中不轻蔑行，便于众生起大慈心，于入苦者起大悲心，于正法所起大喜心，于不善所起大舍心，此人则为听闻解了，行于正行；三十八、若有菩萨，闻说根已，其心趣入于彼诸根，所谓信根、精进根、念根、慧根、三摩地根，此人则为听闻解了，行于正行；三十九、若有菩萨闻说觉分，其心趣入觉悟法性，此人则为听闻解了，行于正行；四十、若有菩萨，闻说道支，其心趣入涅槃正路，此人则为听闻解了，行于正行；四十一、若有菩萨，闻说如来力、无所畏、大慈大悲大喜大舍、无碍辩才、十八不共佛法及余无量诸佛正法，皆听闻已，其心趣入阿耨多罗三藐三菩提，此人如是如法听闻，既听闻已便能解了，既解了已行于正行。舍利子，我已说是四十一法趣入闻相，诸菩萨摩诃萨当于中学。舍利子，如是名为菩萨摩诃萨修行般若波罗蜜多闻慧本相。</p>
<p style="text-align: left">
	　　&ldquo;复次，舍利子，菩萨摩诃萨，修行般若波罗蜜多行菩萨<a>行者</a>，应于如是大菩萨藏微妙法门，郑重听闻，受持读诵，思惟其义，通微妙法，复为他人广分别说，是行资粮。舍利子，云何菩萨摩诃萨于如是法而起正行？舍利子，菩萨于法起正行者，所谓如说修行，建立而住，是名于法而起正行；若复有能一切不取，是名于法而起正行。何以故？舍利子，若取于法，即名邪行。无处无位执取法人，由如是法能得出离，必无是处。何以故？无取行人，于法无行，尚应生疑，无作用故，况取法行而非邪行？是故应当不取诸法而行正行。又舍利子，若于诸法无有障碍，是名正行；若于诸法不轻蔑者，是名正行；若于诸法不取不舍、不生不灭，是名正行；乃至若于诸法无合无散，是名正行。又舍利子，如我所说若有是处，无有少法而可见闻，亦无可说，如是一切诸法非可得见、非可执取。何以故？一切诸法皆是一相，所谓无相。</p>
<p style="text-align: left">
	　　&ldquo;又舍利子，一切诸法性本无相。若有菩萨说于无相，是则无相还应可说。何以故？无相、有相皆无相故，不可说言，此为有相，此为无相。舍利子，若有菩萨摩诃萨，能悟如是一切<a>法相</a>即是无相，不可得见，不可执取，如法了知，是名正行。菩萨摩诃萨，勤修如是正法行已，当于诸法证入无障照明之慧。如是，舍利子，是名菩萨摩诃萨般若波罗蜜多正行之相。&rdquo;</p>
<p style="text-align: left">
	　　尔时，世尊欲重宣此义，而说颂曰：</p>
<p style="text-align: left">
	　　&ldquo;安住正行聪睿者，&nbsp;于菩萨藏善决定，</p>
<p style="text-align: left">
	　　此人于法不起执，&nbsp;无执取行相如是。</p>
<p style="text-align: left">
	　　证得诸法不为空，&nbsp;非于诸法空平等，</p>
<p style="text-align: left">
	　　又非空法有所执，&nbsp;无执正行相如是。</p>
<p style="text-align: left">
	　　于法无取亦无舍，&nbsp;亦非取法以为法，</p>
<p style="text-align: left">
	　　无取是名诸法相，&nbsp;无取正行相如是。</p>
<p style="text-align: left">
	　　若于诸法智无碍，&nbsp;此智无有不焚烧，</p>
<p style="text-align: left">
	　　于焚烧智无所执，&nbsp;诸法正行相如是。</p>
<p style="text-align: left">
	　　智者安住远离德，&nbsp;于法应起勤精进，</p>
<p style="text-align: left">
	　　若能依止轨则行，&nbsp;尔时当入清净门。</p>
<p style="text-align: left">
	　　是清净门通诸法，&nbsp;亦了有情诸欲解，</p>
<p style="text-align: left">
	　　智者虽知无所观，&nbsp;而能演宣如是法。</p>
<p style="text-align: left">
	　　于甚深法了胜义，&nbsp;常于深义胜决择，</p>
<p style="text-align: left">
	　　踊现无边功<a>德行</a>，&nbsp;明智多闻如大海。</p>
<p style="text-align: left">
	　　于彼所说诸文义，&nbsp;究竟无能证得者，</p>
<p style="text-align: left">
	　　以彼文义俱无边，&nbsp;真实正行恒无动。</p>
<p style="text-align: left">
	　　&ldquo;复次，舍利子，菩萨摩诃萨，修行般若波罗蜜多时，于菩萨藏微妙法门，殷重听闻，乃至为他如法说已，当知是菩萨摩诃萨，于一切法获得光明，能破一切无明黑闇及诸翳膜。舍利子，如是光明即为智慧。何以故？善不善法皆能明了，如实知故。是菩萨摩诃萨，修如是法获明慧已，乃至命难众苦因缘，决定不造诸不善法。舍利子，是菩萨摩诃萨，为欲永灭不善法故，随所闻法极善通达；既通达已，是则说为牟尼寂静。如是，舍利子，是名菩萨摩诃萨修行般若波罗蜜多时正行之相。&rdquo;</p>
<p style="text-align: left">
	　　尔时，世尊欲重宣此义，而说颂曰：</p>
<p style="text-align: left">
	　　&ldquo;如人入闇室，&nbsp;覆蔽绝光明，</p>
<p style="text-align: left">
	　　虽有众色像，&nbsp;非明眼所见。</p>
<p style="text-align: left">
	　　如是虽有人，&nbsp;内具诸明解，</p>
<p style="text-align: left">
	　　不闻于正法，&nbsp;<a>善恶</a>何能晓？</p>
<p style="text-align: left">
	　　多闻解了法，&nbsp;多闻不造恶，</p>
<p style="text-align: left">
	　　多闻舍无义，&nbsp;多闻得涅槃。</p>
<p style="text-align: left">
	　　善听增长闻，&nbsp;闻能增长慧，</p>
<p style="text-align: left">
	　　慧能修净义，&nbsp;得义能招乐。</p>
<p style="text-align: left">
	　　聪慧得义已，&nbsp;证现法涅槃，</p>
<p style="text-align: left">
	　　净觉法相应，&nbsp;证得第一乐。</p>
<p style="text-align: left">
	　　闻菩萨藏已，&nbsp;正法善安住，</p>
<p style="text-align: left">
	　　为世大光明，&nbsp;行菩提妙行。</p>
<p style="text-align: left">
	　　&ldquo;复次，舍利子，菩萨摩诃萨，为欲修行般若波罗蜜多故，于能受持菩萨藏经正行人所，深起敬心善知识想；既生想已，又于大菩萨藏微妙法门，倍复寻求，令此法门转增明净。舍利子，是菩萨摩诃萨为求菩萨藏故，发生信欲，策励正勤，检摄其心，令定安住。是菩萨摩诃萨，于四正断方便修成，一切法中得无障碍。如是，舍利子，是名菩萨摩诃萨般若波罗蜜多正行之相。&rdquo;</p>
<p style="text-align: left">
	　　尔时，世尊欲重宣此义，而说颂曰：</p>
<p style="text-align: left">
	　　&ldquo;所谓<a>说法</a>者，&nbsp;即为善知识，</p>
<p style="text-align: left">
	　　恭敬听闻法，&nbsp;安住于正行。</p>
<p style="text-align: left">
	　　欲解常无退，&nbsp;精进常高勇，</p>
<p style="text-align: left">
	　　净慧常修治，&nbsp;于智常安住。</p>
<p style="text-align: left">
	　　自然达诸法，&nbsp;不随于信行，</p>
<p style="text-align: left">
	　　以智观于法，&nbsp;是为诸佛说。</p>
<p style="text-align: left">
	　　智者分别句，&nbsp;趣义善加学，</p>
<p style="text-align: left">
	　　于白黑品等，&nbsp;常修常远离。</p>
<p style="text-align: left">
	　　心曾无厌倦，&nbsp;于法无退没，</p>
<p style="text-align: left">
	　　身欲并轻安，&nbsp;速得心精进。</p>
<p style="text-align: left">
	　　由闻法增智，&nbsp;智增无退念，</p>
<p style="text-align: left">
	　　智恒依念住，&nbsp;了知净秽法。</p>
<p style="text-align: left">
	　　学于无上法，&nbsp;趣胜念慧力，</p>
<p style="text-align: left">
	　　了众生欲解，&nbsp;自学于长夜。</p>
<p style="text-align: left">
	　　<a>学法</a>已升进，&nbsp;极进智清净，</p>
<p style="text-align: left">
	　　了众生欲解，&nbsp;如解便开示。</p>
<p style="text-align: left">
	　　&ldquo;复次，舍利子，菩萨摩诃萨修行般若波罗蜜多时，于菩萨藏微妙法门，如是寻求通达觉慧，依是清净善法明门，菩萨常应如是修学。舍利子，若有菩萨摩诃萨于法修学，应作是念：&lsquo;二因二缘能发<a>正见</a>。何等为二？所谓从他闻音，及以内自如理作意。&rsquo;彼复思惟：&lsquo;从他闻音，如理作意，为何等相？&rsquo;寻重思惟：&lsquo;若有乐定，修相应行诸菩萨等，未曾听闻大菩萨藏微妙法门，又不听闻圣法律教，但于三摩地中生知足想，当知是人以慢力故起增上慢。我说是人不能解脱生老病死、愁叹忧苦诸热恼等，既不脱诸热恼等苦，岂得脱彼五门生死为之沉溺<a>流转</a>不息？是诸众生实非解脱，而便自谓我已解脱；实未离苦，而便自谓出离众苦。是故如来依是人故如实说法。若能从他随顺听闻，是则解脱诸老死等。&rsquo;复作是言：&lsquo;如我先闻薄伽梵说：</p>
<p style="text-align: left">
	　　&ldquo;&lsquo;多闻解了法，&nbsp;多闻不造恶，</p>
<p style="text-align: left">
	　　多闻舍无义，&nbsp;多闻得涅槃。</p>
<p style="text-align: left">
	　　善听增长闻，&nbsp;闻能增长慧，</p>
<p style="text-align: left">
	　　慧能修净义，&nbsp;得义能招乐。</p>
<p style="text-align: left">
	　　聪慧得义已，&nbsp;证现法涅槃，</p>
<p style="text-align: left">
	　　闻法净黠慧，&nbsp;证得第一乐。&rsquo;</p>
<p style="text-align: left">
	　　&ldquo;是故，舍利子，诸菩萨摩诃萨如是思已，当于大菩萨藏微妙法门，及以圣法毗奈耶教，殷重听闻，受持读诵，广为他人敷演开示。</p>
<p style="text-align: left">
	　　&ldquo;复次，舍利子，若诸含识于菩萨藏微妙法门，虽复听闻而不如理方便作意，当知是人于彼圣道不能正行。是故如来依是人故说正法要，作如是言：&lsquo;若欲解脱生老病死，当具内自如理思惟，诸菩萨等应如是学。&rsquo;舍利子，云何名为如理方便？何等菩萨如理作意而能修学？舍利子，菩萨摩诃萨如理方便者，无有一法若合若离。何以故？如理方便非方便故。又舍利子，菩萨摩诃萨，若有安住如理方便及作意者，当知此相但是音声；而此音声性无所起，亦不转起，及由彼故而发音声。何以故？彼一切皆不可得故。又复菩萨观是音声前际后际，从何而生？灭往何所？如是观察了不可得。又更推求如此声者，为在已说，为在今说，为在当说？又重推求如是声者，若已所说，若今所说，若当所说？如是声者，若为断故已说，若为断故今说，若为断故当说？如是声者，若为证故已说，若为证故今说，若为证故当说？是菩萨如是一切寻求声已都无得者。又更观察，若过去相、若未来相、若现在相，如是观已皆不可得。舍利子，若菩萨摩诃萨，如是正观察时，是名如理方便作意。是故如理方便菩萨摩诃萨，于如是观应具修学。</p>
<p style="text-align: left">
	　　&ldquo;复次，舍利子，云何菩萨摩诃萨如理观耶？诸菩萨等云何应学？舍利子，是菩萨摩诃萨，观一切法自性息灭；若如是观，名如理观。若观诸法自性寂静，是则名为如理正观；若观诸法毕竟空寂，是则名为如理正观；若观诸法入平等性，是则名为如理正观；若观诸法毕竟无生，是则名为如理正观；若观诸法毕竟不生，是则名为如理正观；若观诸法毕竟不起，是则名为如理正观；若观诸法毕竟寂灭，是则名为如理正观。舍利子，是菩萨摩诃萨作是观时，亦不见有能观之者；应如是观，所谓非观非不观故。若有菩萨作是观者，名如理观；若他观者，名非理观。</p>
<p style="text-align: left">
	　　&ldquo;复次，舍利子，云何菩萨摩诃萨应学如是如理方便？舍利子，菩萨摩诃萨，如理方便者，非于少法有愚迷故；如理方便者，非于少法而生障碍；如理方便者，无有少法非解脱门；如理方便者，无有为断少分法故发勤精进；如理方便者，不为证少法故勇励正勤。舍利子，菩萨摩诃萨应以如是如理正见，如其所见正观诸法。舍利子，云何名为如其所见正观诸法？舍利子，谓无所见名观诸法。何等是为无所见耶？舍利子，无所见者，名为无生；言无生者，是为无起；言无起者，名无所照。是故如来依是正法，说如是言：&lsquo;若有菩萨，观一切行见无生时，即是趣入正性决定。夫正见者，谓能趣入正性决定。&rsquo;舍利子，彼菩萨摩诃萨作是思惟：&lsquo;何因缘故，当得趣入正性决定？&rsquo;舍利子，菩萨摩诃萨应如是学，若观我见为平等者，即是一切诸法平等；若作是观，当知趣入正性决定。是故诸菩萨摩诃萨，若欲趣入正性决定者，当于如是大菩萨藏微妙法门，殷重听闻，受持读诵，研穷义趣，复应为他如法广说，便当于是法门如理方便作意修学。舍利子，如是名为菩萨摩诃萨为阿耨多罗三藐三菩提故，修行般若波罗蜜多行菩萨行。</p>
		

	
	

		</div></div><hr><script charset='utf-8' src='../../js/footer.js'></script></body></html>