<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九十八卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九十八卷 大宝积经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九十八卷&nbsp;大宝积经</strong></p>
<p style="text-align: left">
	　　唐<a>三藏</a>法师菩提流志奉诏译</p>
<p style="text-align: left">
	　　妙慧童女会第三十</p>
<p style="text-align: left">
	　　如是我闻：一时，佛在王舍城耆阇崛山中，与大<a>比丘</a>众千二百五十人，<a>菩萨</a>摩诃萨十千人俱。</p>
<p style="text-align: left">
	　　时，王舍城有长者女，名为妙慧，年始八岁，面貌端正，容色姝好，诸相具足，见者<a>欢喜</a>，曾于过去无量诸佛亲近供养，种诸善根。时彼女人诣如来所，顶<a>礼佛</a>足，右绕三匝，长跪合掌而说偈言：</p>
<p style="text-align: left">
	　　&ldquo;无上等正觉，&nbsp;为世大明灯，</p>
<p style="text-align: left">
	　　菩萨之所行，&nbsp;唯愿听我问！&rdquo;</p>
<p style="text-align: left">
	　　佛告妙慧：&ldquo;今恣汝问，当为解说，令断疑网。&rdquo;</p>
<p style="text-align: left">
	　　尔时，妙慧即于佛前，以偈问曰：</p>
<p style="text-align: left">
	　　&ldquo;云何得端正，&nbsp;大富尊贵身？</p>
<p style="text-align: left">
	　　复以何因缘，&nbsp;眷属难沮坏？</p>
<p style="text-align: left">
	　　云何见己身，&nbsp;而受于化生，</p>
<p style="text-align: left">
	　　千叶莲华上，&nbsp;面奉诸<a>世尊</a>？</p>
<p style="text-align: left">
	　　云何能证得，&nbsp;<a>自在</a>胜<a>神通</a>，</p>
<p style="text-align: left">
	　　遍往无量刹，&nbsp;礼敬于诸佛？</p>
<p style="text-align: left">
	　　云何得无怨，&nbsp;所言人信受，</p>
<p style="text-align: left">
	　　净除于法障，&nbsp;永离诸魔业？</p>
<p style="text-align: left">
	　　云何命终时，&nbsp;得见于诸佛，</p>
<p style="text-align: left">
	　　闻说清净法，&nbsp;不受于苦恼？</p>
<p style="text-align: left">
	　　大悲无上尊，&nbsp;唯愿为我说！&rdquo;</p>
<p style="text-align: left">
	　　尔时，佛告妙慧童女言：&ldquo;善哉！善哉！善能问此深妙之义。谛听！谛听！善思念之，当为汝说。&rdquo;</p>
<p style="text-align: left">
	　　妙慧白言：&ldquo;唯然！世尊，愿乐欲闻。&rdquo;</p>
<p style="text-align: left">
	　　佛言：&ldquo;妙慧，菩萨成就四法受端正身。何等为四？一者、于恶友所不起瞋心，二者、住于大慈，三者、深乐<a>正法</a>，四者、造佛形像。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;瞋坏善根勿增长，&nbsp;慈心乐法造佛形，</p>
<p style="text-align: left">
	　　当获具相庄严身，&nbsp;一切众生常乐见。</p>
<p style="text-align: left">
	　　&ldquo;复次，妙慧，菩萨成就四法得富贵身。何等为四？一者、应时行施，二者、无轻慢心，三者、欢喜而与，四者、不希果报。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;应时行施无轻慢，&nbsp;欢喜授与不希求，</p>
<p style="text-align: left">
	　　能于此业常勤修，&nbsp;所生当获大财位。</p>
<p style="text-align: left">
	　　&ldquo;复次，妙慧，菩萨成就四法得眷属不坏。何等为四？一者、善能弃舍离间之语，二者、邪见众生令住<a>正见</a>，三者、正法将灭护令久住，四者、教诸有情趣佛菩提。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;舍离间言及邪见，&nbsp;正法将灭能护持，</p>
<p style="text-align: left">
	　　安住众生大菩提，&nbsp;当成不坏诸眷属。</p>
<p style="text-align: left">
	　　&ldquo;复次，妙慧，菩萨成就四法，当于佛前得受化生，处莲华座。何等为四？一者、捧诸华果及细末香，散于如来及诸塔庙；二者、终不于他妄加损害；三者、造如来像安处莲华；四者、于佛菩提深生净信。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;华香散佛及支提，&nbsp;不害于他并造像，</p>
<p style="text-align: left">
	　　于大菩提深信解，&nbsp;得处莲华生佛前。</p>
<p style="text-align: left">
	　　&ldquo;复次，妙慧，菩萨成就四法，从一佛土至一佛土。何等为四？一者、见他修善不为障恼，二者、他<a>说法</a>时未尝留碍，三者、燃灯供养如来之塔，四者、于诸<a>禅定</a>常勤修习。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;见人修善说正法，&nbsp;不生谤毁加留难，</p>
<p style="text-align: left">
	　　如来塔庙施灯明，&nbsp;修习诸禅游佛刹。</p>
<p style="text-align: left">
	　　&ldquo;复次，妙慧，菩萨成就四法处世无怨。云何为四？一者、以无谄心亲近善友，二者、于他胜法无嫉妒心，三者、他获名誉心常欢喜，四者、于菩萨行无轻毁心。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;不以谀谄亲善友，&nbsp;于人胜法无妒心，</p>
<p style="text-align: left">
	　　他获名誉常欢喜，&nbsp;不谤菩萨得无怨。</p>
<p style="text-align: left">
	　　&ldquo;复次，妙慧，菩萨成就四法所言人信。何等为四？一者、发言<a>修行</a>常使相应，二者、于善友所不覆诸恶，三者、于所闻法不求过失，四者、于说法者不生恶心。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;发言修行常相应，&nbsp;己罪不藏于善友，</p>
<p style="text-align: left">
	　　闻经不求人法过，&nbsp;所言一切皆信受。</p>
<p style="text-align: left">
	　　&ldquo;复次，妙慧，菩萨成就四法，能离法障，速得清净。何等为四？一者、以深意乐摄三律仪，二者、闻甚深经不生诽谤，三者、见新发意菩萨生一切智心，四者、于诸有情大慈平等。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;以深意乐摄律仪，&nbsp;闻甚深经能信解，</p>
<p style="text-align: left">
	　　敬初发心如佛想，&nbsp;慈心普洽障消除。</p>
<p style="text-align: left">
	　　&ldquo;复次，妙慧，菩萨成就四法能离诸魔。云何为四？一者、了知法性平等，二者、发起精进，三者、常勤<a>念佛</a>，四者、一切善根皆悉回向。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;能知诸法平等性，&nbsp;常起精进念如来，</p>
<p style="text-align: left">
	　　回向一切诸善根，&nbsp;众魔不能得其便。</p>
<p style="text-align: left">
	　　&ldquo;复次，妙慧，菩萨成就四法，临命终时诸佛现前。何等为四？一者、他有所求施令满足，二者、于诸善法深生信解，三者、于诸菩萨施庄严具，四者、于三宝所勤修供养。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;他有所求令满足，&nbsp;信解深法舍严具，</p>
<p style="text-align: left">
	　　三宝<a>福田</a>勤供养，&nbsp;临命终时佛现前。&rdquo;</p>
<p style="text-align: left">
	　　尔时，妙慧童女闻佛说已，白言：&ldquo;世尊，如佛所说菩萨诸行，我当奉行。世尊，若我于是四十行中，阙于一行而不修者，则违<a>佛教</a>，欺诳如来。&rdquo;</p>
<p style="text-align: left">
	　　尔时，尊者大目揵连告妙慧言：&ldquo;菩萨之行甚难可行，汝今发斯<a>殊胜</a>大愿，岂于是愿得自在耶？&rdquo;</p>
<p style="text-align: left">
	　　尔时，妙慧白言：&ldquo;尊者，若我弘愿真实不虚，能令诸行得<a>圆满</a>者，愿此三千<a>大千世界</a>六种震动，天雨妙华，天鼓自鸣。&rdquo;说是语时，于<a>虚空</a>中华散如雨，天鼓自鸣，三千大千世界六种震动。</p>
<p style="text-align: left">
	　　是时，妙慧重白目连：&ldquo;以我如是真实言故，于未来世当得成佛，亦如今日释迦如来。于我国中无有魔事，及以恶趣、女人之名，若我此言非虚妄者，令斯大众身皆金色。&rdquo;说是语已，众皆金色。</p>
<p style="text-align: left">
	　　尔时，尊者大目揵连，即从坐起，偏袒右肩，顶礼佛足，白言：&ldquo;世尊，我今先礼初发心菩萨及诸菩萨摩诃萨众。&rdquo;</p>
<p style="text-align: left">
	　　尔时，文殊师利法王子告妙慧言：&ldquo;汝住何法，发斯诚愿？&rdquo;</p>
<p style="text-align: left">
	　　妙慧答言：&ldquo;文殊师利，非所问也。何以故？于法界中无所住故。&rdquo;</p>
<p style="text-align: left">
	　　又问：&ldquo;云何名为菩提？&rdquo;</p>
<p style="text-align: left">
	　　答曰：&ldquo;无分别法是名菩提。&rdquo;</p>
<p style="text-align: left">
	　　又问：&ldquo;云何名为菩萨？&rdquo;</p>
<p style="text-align: left">
	　　答曰：&ldquo;一切诸法等虚空相，是名菩萨。&rdquo;</p>
<p style="text-align: left">
	　　又问：&ldquo;云何名为菩提之行？&rdquo;</p>
<p style="text-align: left">
	　　答曰：&ldquo;犹如阳焰谷响之行，是菩提行。&rdquo;</p>
<p style="text-align: left">
	　　又问：&ldquo;依何密意作如是说？&rdquo;</p>
<p style="text-align: left">
	　　答曰：&ldquo;我于此中不见少法密非密者。&rdquo;</p>
<p style="text-align: left">
	　　又问：&ldquo;若如是者，一切凡夫应即菩提。&rdquo;</p>
<p style="text-align: left">
	　　答曰：&ldquo;汝谓菩提异凡夫耶？莫作是见。何以故？此等皆同一法界相，非取非舍，无成坏故。&rdquo;</p>
<p style="text-align: left">
	　　又问：&ldquo;于此义中能解了者，其数几何？&rdquo;</p>
<p style="text-align: left">
	　　答曰：&ldquo;如若干幻化心心所量，若干幻化众生能了斯义。&rdquo;</p>
<p style="text-align: left">
	　　文殊师利言：&ldquo;幻化本无，何有如是心心所法？&rdquo;</p>
<p style="text-align: left">
	　　答曰：&ldquo;法界亦尔，非有非无，乃至如来亦复如是。&rdquo;</p>
<p style="text-align: left">
	　　尔时，文殊师利白佛言：&ldquo;世尊，今此妙慧，甚为希有，乃能成就如是法忍。&rdquo;</p>
<p style="text-align: left">
	　　佛言：&ldquo;如是，如是，诚如所言。然此童女，已于过去发菩提心；经三十劫，我乃发趣无上菩提；彼亦令汝住无生忍。&rdquo;</p>
<p style="text-align: left">
	　　尔时，文殊师利即从座起，为其作礼，白妙慧言：&ldquo;我于往昔无量劫前，已曾供养，不谓今者还得亲近！&rdquo;</p>
<p style="text-align: left">
	　　妙慧告言：&ldquo;文殊师利，汝今莫起如是分别。何以故？以无分别得无生忍故。&rdquo;</p>
<p style="text-align: left">
	　　又问：&ldquo;妙慧，汝今犹不转女身耶？&rdquo;</p>
<p style="text-align: left">
	　　妙慧答言：&ldquo;女人之相了不可得，今何所转？文殊师利，我当为汝除断疑惑，由我如是真实语故，于当来世得阿耨多罗三藐三菩提时，于我法中诸比丘辈，闻命善来<a>出家</a>入道；我国土中，所有众生身皆金色，服用资具如第六天，饮食丰饶<a>随念</a>而至；无有魔事及诸恶趣，亦复无有女人之名；有七宝林上罗宝网，七宝莲华覆以宝帐，如文殊师利所成净刹，装校严饰等无有异。若我此言非虚妄者，令此大众身皆金色，我之女身变成男子，如三十岁知法比丘。&rdquo;说此语时，此诸大众皆作金色，妙慧菩萨转女成男，如三十岁知法比丘。</p>
<p style="text-align: left">
	　　是时，地居天众展转赞言：&ldquo;大哉！大哉！妙慧菩萨摩诃萨，能于来世得菩提时，严净佛刹功德如是。&rdquo;</p>
<p style="text-align: left">
	　　尔时，佛告文殊师利：&ldquo;此妙慧菩萨，于当来世成等正觉，号殊胜功德宝藏如来，出现于世。&rdquo;</p>
<p style="text-align: left">
	　　佛说此经时，三十俱胝众生于阿耨多罗三藐三菩提住不退转，八十俱胝众生远尘离垢得<a>法眼</a>净，八千众生皆获智证。五千比丘行菩萨乘心欲退转，因见妙慧菩萨意乐善根威德殊胜故，各各脱身所著上服以施如来，如是施已，发弘誓言：&ldquo;我等以此善根，决定愿成阿耨多罗三藐三菩提。&rdquo;彼诸善男子等，以此善根回向无上菩提故，超九十劫<a>生死</a>之苦，不退转于阿耨多罗三藐三菩提。</p>
<p style="text-align: left">
	　　尔时，世尊即记之曰：&ldquo;汝等于当来世过千劫，后于无垢光明劫中，阳焰世界难忍佛刹，于一劫中相次成佛，皆同一字，号辩才庄严如来，出现于世。文殊师利，如是法门有大威德，能令菩萨摩诃萨及声闻乘者，获大利益。文殊师利，或有善男子、善女人，为求菩提无方便善巧，行<a>六波罗蜜</a>足满千劫；若复有人经于半月，时一书写读诵此经，所获福聚比前功德，百分、千分、百千俱胝，乃至算数譬喻所不能及。是故，文殊师利，如是微妙法门，即诸菩萨契经之本，我今付嘱于汝。汝当来世，受持读诵，为人解说。譬如转轮圣王出现于世，所有七宝皆悉在前，王灭之后宝随隐没；如是微妙法门流行于世，即诸如来七菩提分等法眼不灭，若不流行，正法当灭。是故，文殊师利，若善男子、善女人等为求菩提，应当发起精进，书写此经，受持读诵，为人演说。此是我教，勿于后世生悔恨心。&rdquo;</p>
<p style="text-align: left">
	　　佛说此经已，妙慧菩萨、文殊师利菩萨，及诸大众，天、人、阿修罗、乾闼婆等，闻佛所说，皆大欢喜，信受奉行。</p>
<p style="text-align: left">
	　　恒河上优婆夷会第三十一</p>
<p style="text-align: left">
	　　如是我闻：一时，佛在舍卫国祇树给孤独园。时，舍卫城有优婆夷，名恒河上，从其住处来诣佛所，顶礼佛足，退坐一面。</p>
<p style="text-align: left">
	　　尔时，世尊问恒河上：&ldquo;汝从何来？&rdquo;</p>
<p style="text-align: left">
	　　彼优婆夷即白佛言：&ldquo;世尊，若问化人：&lsquo;汝从何来？&rsquo;如是问者，当云何答？&rdquo;</p>
<p style="text-align: left">
	　　世尊告言：&ldquo;夫化人者，无有往来，亦无生灭，云何当说有所从来？&rdquo;</p>
<p style="text-align: left">
	　　又问：&ldquo;诸法岂不皆如化耶？&rdquo;</p>
<p style="text-align: left">
	　　佛言：&ldquo;如是，如是，如汝所说。&rdquo;</p>
<p style="text-align: left">
	　　恒河上言：&ldquo;若一切法皆如化者，云何问言汝从何来？&rdquo;</p>
<p style="text-align: left">
	　　世尊告曰：&ldquo;是幻化人不往恶趣，不生天上，不证<a>涅槃</a>。恒河上，汝亦尔耶？&rdquo;</p>
<p style="text-align: left">
	　　白言：&ldquo;我若见身异于幻化，乃可说言，往<a>善恶</a>趣，证于涅槃。我不见身异于幻化，云何说言，往诸恶趣，乃至涅槃？复次，世尊，如涅槃性，毕竟不复生善恶趣及般涅槃，我观己身亦复如是。&rdquo;</p>
<p style="text-align: left">
	　　佛言：&ldquo;汝岂不趣涅槃界耶？&rdquo;</p>
<p style="text-align: left">
	　　恒河上言：&ldquo;如以此问问无生者，应云何答？&rdquo;</p>
<p style="text-align: left">
	　　佛言：&ldquo;无生者即涅槃也。&rdquo;</p>
<p style="text-align: left">
	　　恒河上言：&ldquo;诸法岂不皆同涅槃？&rdquo;</p>
<p style="text-align: left">
	　　佛言：&ldquo;如是，如是。&rdquo;</p>
<p style="text-align: left">
	　　&ldquo;世尊，若一切法同涅槃者，云何问言，汝岂不趣涅槃界耶？复次，世尊，譬如化人谓化人曰：&lsquo;汝岂不趣涅槃界耶？&rsquo;彼于是问，当云何答？&rdquo;</p>
<p style="text-align: left">
	　　世尊告言：&ldquo;此所问者无有攀缘。&rdquo;</p>
<p style="text-align: left">
	　　恒河上言：&ldquo;如来岂以有所攀缘而致斯问？&rdquo;</p>
<p style="text-align: left">
	　　世尊告言：&ldquo;然我所问亦无攀缘，但为此会，有善男子及善女人，应可成熟故发斯问。何以故？如来于彼诸法，名字犹不可得，何有诸法及彼能趣般涅槃者？&rdquo;</p>
<p style="text-align: left">
	　　恒河上言：&ldquo;若如是者，云何为菩提故积集善根？若诸菩萨及彼善根皆不可得，积集之时即<a>无心</a>故，非积集时亦复如是。&rdquo;恒河上言：&ldquo;所说无心，欲明何义？&rdquo;</p>
<p style="text-align: left">
	　　世尊告曰：&ldquo;此法非思惟之所能知，亦非思惟之所能得。何以故？此中心尚不可得，何况心所生法？以心不可得，是即说名不思议处。此不思议处，无得无证，非染非净。何以故？如来常说一切诸法，犹如虚空无挂碍故。&rdquo;</p>
<p style="text-align: left">
	　　恒河上言：&ldquo;若一切法如虚空者，云何世尊，说有诸色、受、想、行、识，及于界、处、<a>十二因缘</a>，有漏无漏，是染是净，生死涅槃？&rdquo;</p>
<p style="text-align: left">
	　　佛告恒河上：&ldquo;譬如说我，虽有言说，而实无有我相可得；我说诸色，实亦无有色相可得，乃至涅槃亦复如是。又如阳焰无水可得，我说诸色乃至涅槃亦复如是。恒河上，于我法中修梵<a>行者</a>，见一切法皆无所得，乃可说名真修梵行；增上慢者说有所得，是则不名住真梵行。我说如是，增上慢人闻此深法生大惊疑，不能<a>解脱</a>生老病死、忧悲苦恼。恒河上，若我灭后，有能宣说如是甚深断<a>流转</a>法，有愚痴辈由恶见故，于是法师生瞋害心，以是因缘堕诸<a>地狱</a>。&rdquo;</p>
<p style="text-align: left">
	　　恒河上言：&ldquo;如佛所说断流转法，以何义故，名为断流转？&rdquo;</p>
<p style="text-align: left">
	　　世尊告言：&ldquo;断流转者，所谓实际不思议界，此法不可穿凿沮坏，是故说名断流转法。&rdquo;</p>
<p style="text-align: left">
	　　尔时，世尊熙怡微笑，从其面门放种种光，青黄赤白红玻瓈色，其光普照无量国界，上至梵世，还从如来顶上而入。</p>
<p style="text-align: left">
	　　尔时，尊者阿难见是事已，心自念言：&ldquo;如来应正等觉，非无因缘而现微笑。&rdquo;作是念已，即从座起，偏袒右肩，右膝著地，合掌向佛，而作是言：&ldquo;以何因缘现此微笑？&rdquo;</p>
<p style="text-align: left">
	　　佛言：&ldquo;我念往昔，有千如来，亦于此处说如是法。彼诸众会，各各亦有恒河上优婆夷而为上首。彼优婆夷及诸大众，闻是法已皆悉出家，于无余涅槃而得灭度。&rdquo;</p>
<p style="text-align: left">
	　　阿难白佛言：&ldquo;当何名此经？我等云何受持？&rdquo;</p>
<p style="text-align: left">
	　　佛言：&ldquo;此经名为《离垢清净》，以是名字汝当受持。&rdquo;</p>
<p style="text-align: left">
	　　说此经时，七百比丘众、四百<a>比丘尼</a>众，诸漏永尽，心得解脱。</p>
<p style="text-align: left">
	　　尔时，欲界诸天子，化作种种天诸妙华而散佛上，作如是言：&ldquo;此优婆夷甚为希有！能与如来共相酬对，得无所畏。是人已曾无量佛所，亲近供养，种诸善根。&rdquo;</p>
<p style="text-align: left">
	　　佛说是经已，恒河上优婆夷，及诸天、人、阿修罗、乾闼婆等，闻佛所说，皆大欢喜，信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>