<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说优填王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说优填王经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说优填王经</strong></p>
<p style="text-align: left">　　闻如是：一时，佛在拘深国，王号曰优填。拘深国有逝心，名摩回提，生女端正华色，<a>世间</a>少双。父睹女容一国希有，名曰无比。邻国诸王，群僚豪姓靡不娉焉。父答曰：&ldquo;若有君子容与女齐，吾其应之。&rdquo;</p>
<p style="text-align: left">　　佛时行在其国，逝心睹佛三十二相、八十种好，身色紫金巍巍堂堂光仪无上，心喜而曰：&ldquo;吾女获匹。&rdquo;归语其妻曰：&ldquo;吾为无比得婿，促庄饰女将往也。&rdquo;<a>夫妻</a>共服饰，其女步瑶华光，珠玑璎珞庄严光国，夫妻共将女至佛所。</p>
<p style="text-align: left">　　妻道见佛迹相好之文光彩之色，非世所有，知为天尊，谓其夫曰：&ldquo;此人足迹文理乃尔，非世所闻，斯将非凡，必自清净无复淫欲，将不取吾女，无自辱也。&rdquo;</p>
<p style="text-align: left">　　夫曰：&ldquo;何以知其然？&rdquo;</p>
<p style="text-align: left">　　妻因说偈言：</p>
<p style="text-align: left">　　&ldquo;淫人曳踵行，&nbsp;恚者操指步，</p>
<p style="text-align: left">　　愚者足躘地，&nbsp;斯迹<a>天人</a>尊。&rdquo;</p>
<p style="text-align: left">　　逝心曰：&ldquo;非尔女人所知，汝不乐者便还归。&rdquo;乃自将女诣佛所，稽首佛足白佛言：&ldquo;大人勤劳教授，身无供养，有是粗女愿给箕帚。&rdquo;</p>
<p style="text-align: left">　　佛言：&ldquo;汝以女为好耶？&rdquo;</p>
<p style="text-align: left">　　答曰：&ldquo;生得此女，颜容实好，世间无双，诸国王豪姓多有求者不以应之。窃见大人光色巍巍非世所见，贪得供养故，宜自归耳！&rdquo;</p>
<p style="text-align: left">　　佛言：&ldquo;此女之好为著何许？&rdquo;</p>
<p style="text-align: left">　　逝心曰：&ldquo;从头至足周遍观之无不好也。&rdquo;</p>
<p style="text-align: left">　　佛言：&ldquo;惑哉肉眼！吾观之从头至足无一好耶！若头上有发，但是毛象马之尾亦皆尔也。发下有髑髅，但是骨屠家猪头骨亦尔也。头中有脑者，如泥腥臊送。鼻下之著地莫能蹈者，目者是脆决之纯汁，鼻中有涕，口但有唾，腹藏肝肺皆亦腥臊，肠胃膀胱但成屎尿腐臭难论，腹为帏囊裹诸不净，四支手足骨骨相拄筋连皮韬，但恃气息以动作之。譬若木人机关作之，既毕解列其体，节节相离，手足狼藉，人亦如是，有何等好而云少双？昔者吾在贝多树下，第六魔天王庄饰三女，颜容华色天中无比非徒此论，欲以坏吾道意。我为说身中秽恶，即皆化成老母形坏不复惭愧而去。今是屎囊，欲何所恋？急将还去，吾不取也。&rdquo;</p>
<p style="text-align: left">　　逝心闻佛所说，忽然惭耻无辞复言，又白佛言：&ldquo;若仁不取者，更以妻优填王可乎不？&rdquo;佛不答焉。</p>
<p style="text-align: left">　　逝心即送女与优填王。王获女大悦，拜父为太傅，为女兴宫，伎乐千人以给侍之。王正后师事佛，得须陀洹道。此女赞之于王，王惑其言以百箭射其后，后见箭不惧都无恚怒，一意<a>念佛</a>慈心长跪向王，箭皆绕后三匝还住王前。百箭皆尔，王乃自惊畅然而惧，即驾白象金车驰诣佛所。未到下车，避从步进，稽首佛足，长跪自陈曰：&ldquo;吾有重咎在三尊，所以彼淫妖从欲兴邪，于佛圣众每一恶念，以箭百枚射<a>佛弟子</a>，如事陈之睹之心惧。唯佛至真无量之慈，白衣<a>弟子</a>慈力乃尔，岂况无上正真佛乎！我今首过归命三尊，唯佛弘慈原赦其咎。&rdquo;</p>
<p style="text-align: left">　　佛笑曰：&ldquo;善哉王！觉恶悔过，此明人行也，吾受王善意。&rdquo;王稽首，如是至三，佛亦三受之。</p>
<p style="text-align: left">　　王又头面著地，退就坐曰：&ldquo;禀气凶顽，忿戾自恣，无忍辱心，三毒不除恶行快意，顺女妖邪不知其恶，自惟寿终必入<a>地狱</a>。愿佛加哀，广说女恶魑魅之态，入其罗网少能自拔，吾闻其祸必以自诫，国民巨细得以改操。&rdquo;</p>
<p style="text-align: left">　　佛言：&ldquo;用此问为且说余义。&rdquo;</p>
<p style="text-align: left">　　王曰：&ldquo;余事异日说之不晚，女乱惑意凶祸之大，不闻其祸何缘远之？愿佛具为吾释地狱之变，及女人之秽。&rdquo;</p>
<p style="text-align: left">　　佛言：&ldquo;具听！男子有淫之恶却睹女妖。&rdquo;</p>
<p style="text-align: left">　　王曰：&ldquo;善！愿受明教。&rdquo;</p>
<p style="text-align: left">　　佛言：&ldquo;具听！男子有四恶急所，当知世有淫夫，恒想睹女思闻妖声，远舍<a>正法</a>疑真信邪，淫网所綶没在盲冥，为欲所使如奴畏主，贪乐女色不觉九孔恶露之臭秽，浑沌欲中如猪处溷不觉其臭，快以为安不计后当在无泽之狱受痛无极，注心在淫啖其涕唾玩其脓血，珍之如玉甘之如蜜，故曰欲态之士，此为一恶态也。又亲之养子怀妊生育，稚得长大勤苦难论，到子成人，擢家竭财，膝行肘步，因媒表情致彼为妻，若在异域寻而追之，不问远近不避勤苦，注意在淫捐忘亲老，既得为妻贵之如宝，欲私相娱乐恶见父母，信其妖言，或致斗讼不惟身所从生，孤亲无量之恩，斯谓二恶态也。又人处世勤苦疲劳，躬自致财本自诚信，敬道之意尊戴<a>沙门</a>，梵志之心觉世非常布施为福，取妻之后，情惑淫欲愚蔽自拥，背真向邪专由女色，若有布施之意，虽欲发言相呼女色，绝清净行更成小人，不识<a>佛经</a>之戒、祸福之归，苟为淫色投身罗网，必堕恶道终而不改，斯谓三恶态也。又为人子不惟养恩，治生致财不以养亲，但以东西广求淫路，怀持宝物招人妇女，或杀六畜淫祀鬼神，饮酒歌舞合会之后，至求方便更相招呼，以遂奸情，及其获偶，喜无以喻，淫结缚著无所复识，当尔之时唯此为乐，不觉恶露之臭秽、地狱之苦痛，一则可笑，二则可畏，譬若狂犬不知其非，斯谓四恶态也。&rdquo;</p>
<p style="text-align: left">　　佛言：&ldquo;男子有是四恶用堕三塗，当审远此态免苦耳！复听说女人之恶。&rdquo;佛便说偈言：</p>
<p style="text-align: left">　　&ldquo;已为欲所使，&nbsp;放意不能安，</p>
<p style="text-align: left">　　习施于非法，&nbsp;将何以为贤？</p>
<p style="text-align: left">　　欲为畜生行，&nbsp;以欲还自殃，</p>
<p style="text-align: left">　　溷虫在臭中，&nbsp;不知为处难。</p>
<p style="text-align: left">　　如虫在冥中，&nbsp;不知东以西，</p>
<p style="text-align: left">　　结著于淫欲，&nbsp;恶此亦虫论。</p>
<p style="text-align: left">　　淫既不见道，&nbsp;日夜种罪根，</p>
<p style="text-align: left">　　现世君臣乱，&nbsp;上下为迷昏。</p>
<p style="text-align: left">　　王法为错乱，&nbsp;正法为迷焚，</p>
<p style="text-align: left">　　农夫舍常业，&nbsp;贾人为弥连。</p>
<p style="text-align: left">　　现世更牢狱，&nbsp;死复入太山，</p>
<p style="text-align: left">　　当受百种毒，&nbsp;其痛难可当。</p>
<p style="text-align: left">　　洋铜灌其口，&nbsp;山连笮其身，</p>
<p style="text-align: left">　　此辈有百数，&nbsp;难可一一陈。</p>
<p style="text-align: left">　　常在三恶道，&nbsp;宛转如车轮，</p>
<p style="text-align: left">　　若世时有佛，&nbsp;而已不得闻。</p>
<p style="text-align: left">　　女人最为恶，&nbsp;难与为因缘，</p>
<p style="text-align: left">　　恩爱一缚著，&nbsp;牵人入罪门。</p>
<p style="text-align: left">　　女人为何好？&nbsp;但是屎尿囊！</p>
<p style="text-align: left">　　何不谛系视，&nbsp;为此而狂荒。</p>
<p style="text-align: left">　　其内甚臭秽，&nbsp;外为严饰容，</p>
<p style="text-align: left">　　家有含毒蝎，&nbsp;剧如蛇以龙。</p>
<p style="text-align: left">　　譬如锦韬牟，&nbsp;罗縠綶锋铓，</p>
<p style="text-align: left">　　愚者睹其表，&nbsp;玩之以自殃。</p>
<p style="text-align: left">　　智者觉而舍，&nbsp;痴者致死伤，</p>
<p style="text-align: left">　　淫欲亦如是，&nbsp;抱刃以自丧。</p>
<p style="text-align: left">　　睹新即厌故，&nbsp;所乐亦无常，</p>
<p style="text-align: left">　　言为刀斧截，&nbsp;笑为棘以荆。</p>
<p style="text-align: left">　　内怀臭秽毒，&nbsp;饰外以华香，</p>
<p style="text-align: left">　　痴人贪其味，&nbsp;不惟后受殃。</p>
<p style="text-align: left">　　譬若鸩毒药，&nbsp;以和<a>甘露</a>浆，</p>
<p style="text-align: left">　　所向无不坏，&nbsp;饮之皆仆僵。</p>
<p style="text-align: left">　　亦如薪得火，&nbsp;草木被重霜，</p>
<p style="text-align: left">　　睹表不计里，&nbsp;是为最非详。</p>
<p style="text-align: left">　　女毒甚于是，&nbsp;草乃见形伤，</p>
<p style="text-align: left">　　绝欲以求道，&nbsp;故有淫欲情。</p>
<p style="text-align: left">　　其形甚易见，&nbsp;痴人情不绝，</p>
<p style="text-align: left">　　罗网四面张，&nbsp;去道如丝发。</p>
<p style="text-align: left">　　人本清净种，&nbsp;如鱼处深渊，</p>
<p style="text-align: left">　　智者乃<a>自觉</a>，&nbsp;著网不得还。</p>
<p style="text-align: left">　　欲网甚于是，&nbsp;结缚甚欲坚，</p>
<p style="text-align: left">　　投身置荆棘，&nbsp;可得脱其身。</p>
<p style="text-align: left">　　譬若饥猿猴，&nbsp;望见熟甘果，</p>
<p style="text-align: left">　　专心投<a>色欲</a>，&nbsp;是辈百向堕。</p>
<p style="text-align: left">　　亦如鱼食钩，&nbsp;飞蛾入灯火，</p>
<p style="text-align: left">　　愚者见<a>欢喜</a>，&nbsp;不惟后受祸。&rdquo;</p>
<p style="text-align: left">　　佛说如是，优填王欢喜即以头面著地，白佛言：&ldquo;实从生以来，不闻女人之恶乃尔！男子悖乱随之堕罪，但不知故不制心意。从今已后终身自悔，归命三尊不敢复犯。&rdquo;为佛作礼，欢喜而去。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>