<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说须摩提经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说须摩提经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说须摩提经</strong></p>
<p style="text-align: left">　　闻如是：一时，佛在罗阅祇灵鸟顶山中，与大<a>比丘</a>众千二百五十人，<a>菩萨</a>万人俱。</p>
<p style="text-align: left">　　尔时，罗阅城大国，有长者号曰郁迦。郁迦有女，名须摩提，厥年八岁，历世奉敬过去无数百千诸佛，积累功德不可称计。</p>
<p style="text-align: left">　　时，须摩提从罗阅祇大国出诣灵鸟山，行到佛所，前以头面稽首佛足，礼毕却住一面，叉手白佛言：&ldquo;愿欲有所问，唯佛以善权方便，解说我之所疑。&rdquo;</p>
<p style="text-align: left">　　时佛默然，即知女意，佛语须摩提：&ldquo;恣所欲问，如来今当为汝具解说之，事事分别，令汝<a>欢喜</a>。&rdquo;</p>
<p style="text-align: left">　　须摩提问佛言：&ldquo;菩萨云何所生处，人见之常欢喜？云何得大富，有常多财宝？云何不为他人之所别离？云何不在母人腹中，常得化生千叶莲华中立法王前？云何得神足，从不可计亿刹土，去到彼间礼诸佛？云何得无仇怨无侵嫉者？云何所说闻者信从踊跃受行？云何得无殃罪所作善行无能坏者？云何魔不能得其便？云何临寿终时佛在前立，为说经法即令不堕苦痛之处？所问如是。&rdquo;</p>
<p style="text-align: left">　　是时，佛语须摩提：&ldquo;如汝所问如来义者，善哉大快，乃如是乎！汝若欲闻，谛听谛受，勤思念之，吾当解说。&rdquo;</p>
<p style="text-align: left">　　时女即言：&ldquo;甚善！<a>世尊</a>，愿乐欲闻。&rdquo;于是须摩提受教而听。</p>
<p style="text-align: left">　　佛言：&ldquo;菩萨有四事法，人见之皆欢喜。何等为四？一者、嗔恚不起，视冤家如善知识；二者、常有慈心向于一切；三者、常行求索无上要法；四者、作佛形像。是为四法，菩萨用是四事故，人见之常欢喜。&rdquo;佛于是说偈言：</p>
<p style="text-align: left">　　&ldquo;不起恚毁本根，&nbsp;常行慈得要法，</p>
<p style="text-align: left">　　作佛象身好洁，&nbsp;心欢喜人喜见。&rdquo;</p>
<p style="text-align: left">　　佛语须摩提：&ldquo;菩萨复有四事法，得大富有。何等为四？一者、布施以时，二者、与已倍悦，三者、与后不复悔，四者、既与不求其报。是为四法，菩萨用是四事故，得大富有常多财宝。&rdquo;佛于是说偈言：</p>
<p style="text-align: left">　　&ldquo;以时施无悔心，&nbsp;喜悦与无希望，</p>
<p style="text-align: left">　　所作施有勇慧，&nbsp;所在处常大富。&rdquo;</p>
<p style="text-align: left">　　佛语须摩提：&ldquo;菩萨复有四事法，不为他人之所别离。何等为四？一者、不传恶说斗乱彼此，二者、导愚痴者使入佛道，三者、若有毁败<a>正法</a>护使不绝，四者、劝勉诸人教使求佛令坚不动。是为四法，菩萨用是四事故，不为他人所别离。&rdquo;佛于是说偈言：</p>
<p style="text-align: left">　　&ldquo;不传说斗彼此，&nbsp;道愚冥护正法，</p>
<p style="text-align: left">　　劝进人使求佛，&nbsp;终无能别离者。&rdquo;</p>
<p style="text-align: left">　　佛语须摩提：&ldquo;菩萨复有四事法，得化生千叶莲华中立法王前。何等为四？一者、细捣红莲华、青莲华、黄莲华、白莲华，合此四种末之如尘，使满软妙华，持是供养世尊若塔及<a>舍利</a>；二者、不令他人起恚意；三者、作佛形像使坐莲华上；四者、得最正觉便欢喜住。是为四法，菩萨用是四事故，常得化生千叶莲华中立法王前。&rdquo;佛于是说偈言：</p>
<p style="text-align: left">　　&ldquo;施四华满软妙，&nbsp;除恚恨受法义，</p>
<p style="text-align: left">　　得上觉立佛前，&nbsp;作形像生花中。&rdquo;</p>
<p style="text-align: left">　　佛语须摩提：&ldquo;菩萨复有四事法，得神足，从一佛国复至一佛国。何等为四？一者、见人作功德不行断绝，二者、见人<a>说法</a>而不中止，三者、常燃灯火于塔寺中，四者、求三昧。是为四法，菩萨用是四事故，得神足从一佛国至一佛国。&rdquo;佛于是说偈言：</p>
<p style="text-align: left">　　&ldquo;行功德为法施，&nbsp;闻经说不中止，</p>
<p style="text-align: left">　　常燃灯于佛寺，&nbsp;入三昧遍诸国。&rdquo;</p>
<p style="text-align: left">　　佛语须摩提：&ldquo;菩萨复有四事法，得无仇冤无侵嫉者。何等为四？一者、于善知识无谀谄心，二者、不悭贪妒他人物，三者、见人布施助其喜，四者、见菩萨诸所作为不行诽谤。是为四法，菩萨用是四事故，常行是行，得无仇冤无侵嫉者。&rdquo;佛于是说偈言：</p>
<p style="text-align: left">　　&ldquo;于善友无谀谄，&nbsp;不悭惜他人物，</p>
<p style="text-align: left">　　见人施助其喜，&nbsp;行菩萨无仇冤。&rdquo;</p>
<p style="text-align: left">　　佛语须摩提：&ldquo;菩萨复有四事法，其所语言，闻者信从踊跃受行。何等为四？一者、口之所说心亦无异，二者、于善知识常有至诚，三者、闻人说法心不是非，四者、若见他人请令说法不求其短。是为四法，菩萨用是四事故，其所语言，闻者信从踊跃受行。&rdquo;佛于是说偈言：</p>
<p style="text-align: left">　　&ldquo;如所念言亦尔，&nbsp;于善友有至诚，</p>
<p style="text-align: left">　　闻讲法不求短，&nbsp;若说经心喜踊。&rdquo;</p>
<p style="text-align: left">　　佛语须摩提：&ldquo;菩萨复有四事法，得无殃罪所作善行疾得净住。何等为四？一者、心意所念常志于善，二者、常持戒三昧智慧，三者、初发菩萨意便起一切智多所度脱，四者、常有大慈愍于一切。是为四法，菩萨用是四事故，得无殃罪疾得净住。&rdquo;佛于是说偈言：</p>
<p style="text-align: left">　　&ldquo;常志善念广度，&nbsp;戒等定不离慧，</p>
<p style="text-align: left">　　当教人一切智，&nbsp;行慈意得净住。&rdquo;</p>
<p style="text-align: left">　　佛语须摩提：&ldquo;菩萨复有四事法，魔不能得其便。何者为四？一者、常念于佛，二者、常精进，三者、常念经法，四者、常立功德。是为四法，菩萨用是四事故，魔不能得其便。&rdquo;佛于是说偈言：</p>
<p style="text-align: left">　　&ldquo;常净意念于佛，&nbsp;志精进在深法，</p>
<p style="text-align: left">　　自勖勉立功德，&nbsp;魔用是不得便。&rdquo;</p>
<p style="text-align: left">　　佛语须摩提：&ldquo;菩萨复有四事法，临寿终时，佛在前立为说经法，令其不堕苦痛之处。何等为四？一者、为一切人故，具满诸愿；二者、若人布施诸不足者，念欲足之；三者、见人杂施，若有短少便裨助之；四者、常念供养于三宝。是为四法，菩萨用是四事故，临寿终时即见诸佛，皆在前立为说经法，不令其人堕苦痛处。&rdquo;佛于是说偈言：</p>
<p style="text-align: left">　　&ldquo;为一切满所愿，&nbsp;无极哀劝足檀，</p>
<p style="text-align: left">　　以杂施致黠慧，&nbsp;供三宝得致佛。&rdquo;</p>
<p style="text-align: left">　　尔时，须摩提白佛言：&ldquo;唯世尊，所说四十事，我当奉行令不缺减，悉使具足不违一事。若失一义，我为断佛劫法减众<a>弟子</a>。&rdquo;</p>
<p style="text-align: left">　　是时，大目揵连在大会中坐，即问须摩提：&ldquo;此四十事，大士所行，菩萨所为甚亦难，当如汝小女何能办之？&rdquo;</p>
<p style="text-align: left">　　时，须摩提答目连言：&ldquo;假令我今审实能行此四十事者，三千大千国土，皆当为我六反震动，雨于天华，诸音乐器不鼓自鸣。&rdquo;须摩提适发是言，应时三千大千国土，六反震动，即雨天华，乐器皆鸣。</p>
<p style="text-align: left">　　女语目连：&ldquo;是则证明我之至诚！若有未来起菩萨意者亦当如是。我后不久亦当如如来无所著等正觉，信如我言无有虚者，其在众会皆当一等悉作金色。&rdquo;寻如所语辄作金色。</p>
<p style="text-align: left">　　于是目连即从坐起，整衣服下右膝，叉手为佛稽首作礼，前白佛言：&ldquo;今诸一切初发大意为菩萨者，我当自归为之作礼。所以者何？八岁女子，感应如此，岂况高士摩诃萨乎！&rdquo;</p>
<p style="text-align: left">　　是时，座中有大菩萨，名文殊师利，谓须摩提言：&ldquo;于何法住所现感应乃如是乎？&rdquo;</p>
<p style="text-align: left">　　须摩提答言：&ldquo;诸法不可计数亦无所住，而仁问我住于何法？仁作是问，不如不问。&rdquo;</p>
<p style="text-align: left">　　文殊师利问须摩提言：&ldquo;此语言何乃致斯乎？&rdquo;</p>
<p style="text-align: left">　　须摩提报文殊师利言：&ldquo;不于诸法有所住，亦无所疑，亦不言是非。&rdquo;</p>
<p style="text-align: left">　　文殊师利问须摩提言：&ldquo;如来本不作行乎？&rdquo;</p>
<p style="text-align: left">　　须摩提报言：&ldquo;譬如月影现于水中，若梦、野马、深山之响，如来本行亦如是也。&rdquo;</p>
<p style="text-align: left">　　文殊师利问须摩提：&ldquo;如仁所说，合会是事为能得佛不？&rdquo;</p>
<p style="text-align: left">　　须摩提报言：&ldquo;云何仁者，谓痴、黠、行三事异乎？不为异也，一切诸法皆合。所以者何？若正法、若不正法，适无所住亦无所取，亦无所放，空无有色。&rdquo;</p>
<p style="text-align: left">　　文殊师利复问须摩提：&ldquo;解是义者为有几人？&rdquo;</p>
<p style="text-align: left">　　须摩提报言：&ldquo;夫作幻者恣意所化，宁有限无？幻师所化犹尚无限，信解此法亦如是也。&rdquo;</p>
<p style="text-align: left">　　文殊师利问须摩提言：&ldquo;如我无化无幻起行，何法而与道合？&rdquo;</p>
<p style="text-align: left">　　须摩提报言：&ldquo;如仁所说致为大快！一切法处亦不有、亦不不有，至于如来无合无散。&rdquo;</p>
<p style="text-align: left">　　文殊师利闻彼所说甚悦赞善，文殊师利白佛言：&ldquo;甚善！须摩提所说微妙大可怪也！乃能深入逮得法忍，发意已来为几何乎？&rdquo;</p>
<p style="text-align: left">　　佛语文殊师利：&ldquo;是须摩提，发无上平等度意，等住已来积不可计。先仁之前三十亿劫，仁乃于彼发无上正等度意，适甫乃入无所从生法忍，是仁本造发意时师。&rdquo;</p>
<p style="text-align: left">　　文殊师利闻佛所说则前作礼，白须摩提言：&ldquo;唯别久远今乃讲侍，与师相见得受法诲。&rdquo;</p>
<p style="text-align: left">　　须摩提报言：&ldquo;莫作是念用何等故！无所从生法忍，亦无所念亦无有师。&rdquo;</p>
<p style="text-align: left">　　文殊师利问言：&ldquo;云何不转女人有？&rdquo;</p>
<p style="text-align: left">　　须摩提报言：&ldquo;于是无所得。所以者何？法无男无女，今者我当断仁所疑。&rdquo;</p>
<p style="text-align: left">　　文殊师利言：&ldquo;善哉！乐欲闻之。&rdquo;</p>
<p style="text-align: left">　　须摩提谓文殊师利言：&ldquo;如今我后亦当逮如来、无所著、等正觉、成慧行、安定<a>世间</a>父、无上士、道法御、<a>天人</a>师、佛天中天，如是审谛，我今便当变为男子。&rdquo;适作是语，便成男子，头发即堕，<a>袈裟</a>著身，便为<a>沙弥</a>。</p>
<p style="text-align: left">　　须摩提复谓文殊师利言：&ldquo;审我来世当作佛时，使我国中莫有三事。何等为三？一者、魔事，二者、<a>地狱</a>，三者、女人态。若我至诚，我身当如年三十<a>沙门</a>。&rdquo;时须摩提适作是语，形体颜色如年三十。</p>
<p style="text-align: left">　　时，须摩提谓文殊师利言：&ldquo;我作佛时，令我国人皆作金色，城郭及地周匝七宝，有七宝树令八种行，七宝池水四边中外，皆生七宝杂色莲华及诸杂宝，不多不少皆悉停等。&rdquo;</p>
<p style="text-align: left">　　须摩提言：&ldquo;如仁之国，我之刹土亦当如是。如我至诚者，今在会者当作金色。&rdquo;适作是语，应时众座皆作金色。</p>
<p style="text-align: left">　　时，持地神即从地出，化作天身举声称扬，叹须摩提三言：&ldquo;摩诃须摩提菩萨摩诃萨得作佛时，国土所有七宝池水，树及华实皆当如是。&rdquo;</p>
<p style="text-align: left">　　于是佛谓文殊师利：&ldquo;是须摩提菩萨摩诃萨，不久当得佛，号宝德合吉祥如来、无所著、等正觉、成慧行、安定世间父、无上士、道法御、天人师、佛天中天。&rdquo;</p>
<p style="text-align: left">　　佛说是经，授须摩提莂时，三十亿人发无上平等度意者皆得立不退转，六万天子悉得诸法<a>法眼</a>生。</p>
<p style="text-align: left">　　座中有五百菩萨，闻文殊师利所言甚深，意用不解中欲堕落，见须摩提所说真诚寻皆有应，即解身衣以用上佛，亦不谀谄无所希望，持是功德用自坚固，于无上平等度意即得住不退转地，超九十劫不复<a>生死</a>。时佛授与五百人决：&ldquo;却后十劫，劫名无尘垢，佛号固受如来无所著等正觉。是五百人等当生彼国，国名焰气，当同一劫，俱得作佛，皆同一字，号庄饰预知人意如来无所著等正觉。&rdquo;</p>
<p style="text-align: left">　　佛谓文殊师利：&ldquo;乃如是经多所<a>饶益</a>，如是不乎？若今最后有菩萨摩诃萨及沙门，若善男子、善女人等，求菩萨道奉行<a>六度</a>无极，未晓善权方便，不如书持是经讽诵读转，复教人常念其中事，诸欲闻者广为解说。&rdquo;</p>
<p style="text-align: left">　　佛复语文殊师利：&ldquo;前所不闻本所不行，如是辈菩萨者当念习持。所以者何？譬如转轮圣王治于世间，当时至竟七宝不为缺减，其王寿终七宝为散。如是，文殊师利，若<a>佛经</a>道住于世间者，佛七觉意终不为灭。若<a>佛法</a>灭，觉意诸法皆为之尽。&rdquo;</p>
<p style="text-align: left">　　佛谓文殊师利：&ldquo;当求无数方便，具索诸经勤学书持，为他人说教授一切，广解其义常当精进，是为法教。若善男子、善女人欲求道者，莫中有悔。&rdquo;</p>
<p style="text-align: left">　　佛说经已，须摩提菩萨、文殊师利菩萨，大目揵连等诸天及人，其在会者，阿修罗、揵沓和持世者，皆欢喜乐闻。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>