<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 大乘大方等日藏经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 大乘大方等日藏经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷&nbsp;大乘大方等日藏经</strong></p>
<p style="text-align: left">
	　　佛现<a>神通</a>品第七</p>
<p style="text-align: left">
	　　尔时，频婆娑罗王闻佛说此不净观法，一切大众各欲护持，踊跃<a>欢喜</a>，即从座起前白佛言：&ldquo;<a>世尊</a>，如是法门福德最胜，不可思议！今此国土<a>娑婆世界</a>佛刹之中，无量诸大<a>菩萨</a>摩诃萨，所可成就光明妙色，我从本来初未曾见，初未曾闻。世尊，是菩萨光悉能遍照<a>大千世界</a>乃至有顶亦皆充满。我今眼中不睹余色，但见于此娑婆世界佛刹之中乃至大小诸铁围山悉满光明。世尊，如是菩萨摩诃萨等，若得近于阿耨多罗三藐三菩提者，其光云何？如来入于三昧所，放光明相复云何？如来光明，我得见不？缘彼光明，复得见于其余佛刹种种妙好奇特事不？&rdquo;</p>
<p style="text-align: left">
	　　佛言：&ldquo;如是，如是，大王，若有菩萨成就无上菩提道者，其光能照十方世界。何以故？能于如来境界之中，行大福德庄严力故；于过去世菩萨行中，成就具足大福德力庄严法故；一切菩萨<a>修行</a>善根多增长故；具无量福生于佛家，亲近无上菩提道故；毕竟无上菩提妙道，于不可宣说如来智力奋迅，远离一切障碍，佛境界中胜疾智故；入佛智慧<a>正法</a>果故；分别过去无量劫来，无边<a>佛法</a>境界依故；此地最胜转妙法轮，一切<a>自在</a>所可得身，如是福德无挂碍故；获得清净真实法故；所可修习到<a>彼岸</a>故；未来世业已得尽故；通达一切众生善根，永断一切烦恼习故；离于障碍住佛界中，是故光明悉能遍照十方世界。大王，如是随佛功德光明力故，亦能睹见一切十方无量无数阿僧祇佛。&rdquo;</p>
<p style="text-align: left">
	　　王言：&ldquo;世尊，我今欲见如是十方无量无数阿僧祇佛，并诸菩萨摩诃萨及声闻众。&rdquo;</p>
<p style="text-align: left">
	　　时，频婆娑罗王随从眷属有无量亿诸众生等，异口同音复白佛言：&ldquo;如是，世尊，亦愿如来示现我等诸佛境界过去所行福德庄严离障碍事，我等见已发欢喜心。&rdquo;</p>
<p style="text-align: left">
	　　尔时，世尊告阿若憍陈如：&ldquo;汝等大众在家<a>出家</a>声闻<a>弟子</a>，皆各系念深心思惟，以自善根力入于<a>禅定</a>。我于今者亦欲入于如来三昧。&rdquo;</p>
<p style="text-align: left">
	　　当于尔时，此佛刹中天、龙、夜叉乃至一切人及非人，或有见<a>四谛</a>者，或有得顺忍者，或于三乘得不退者。如是众生皆结跏坐亦入禅定，复有众生于三宝中得信敬心，亦复如是入于禅定。</p>
<p style="text-align: left">
	　　尔时，世尊即入一切如来境界日月三昧，行智广大悉能遍覆一切<a>虚空</a>，能令一切智慧众生皆生欢喜。如是三昧不可计量、不可睹见，非诸声闻及辟支佛乃至十方恒河沙等补处菩萨之所能知，唯佛如来乃能得之，是名如来境界三昧。如来如是入三昧已，此娑婆世界三千大千百亿四天下、百亿须弥山、百亿日月乃至百亿诸有顶天，皆悉影现入佛身中；如是娑婆世界一切佛刹入佛身已，其中所有一切众<a>生地</a>狱、饿鬼及以畜生、或天、或人，彼诸众生或身或心，有苦受者皆得除灭，一切自在悉生欢喜，譬如<a>比丘</a>入第三禅得具足乐。尔时，一切诸大菩萨摩诃萨众，先在座中入三昧者皆从定起，从定起已见<a>佛光</a>明，见光明已自所有光寻灭不现。如是声闻及<a>佛弟子</a>，乃至一切诸<a>天人</a>众入禅定者各各皆起，彼诸大众身心得乐，譬如比丘入第三禅。尔时，一切无量众生生大欢喜，踊跃无量，不可思议未曾闻见。又其六根一切清净现佛身中，或坐或行，或住或卧。复见如来一一毛孔出无量光，譬如十方恒河沙等日月光明，亦如一切恒河沙等大摩尼珠，亦如恒河沙等十地菩萨摩诃萨众一时普放大焰光明，如是光明悉能遍照十方佛土。如是如来一一毛孔所出光明，处处皆满，于十方刹最为<a>殊胜</a>。</p>
<p style="text-align: left">
	　　尔时，十方一切诸佛，于其刹中自在而住，各为大众异口同音，称赞我名说于此偈：</p>
<p style="text-align: left">
	　　&ldquo;汝观具足功德满，怜彼一切诸众生，</p>
<p style="text-align: left">
	　　智慧大力能拔除，释迦如来胜中最。</p>
<p style="text-align: left">
	　　慈悲心故放此光，一切佛刹皆充满，</p>
<p style="text-align: left">
	　　又愍是诸众生故，令其悉现于身中。</p>
<p style="text-align: left">
	　　一一佛刹满光明，众生见者皆欢喜，</p>
<p style="text-align: left">
	　　发心清净悉牢固，得胜无上实菩提。</p>
<p style="text-align: left">
	　　汝等若有得神通，一切宜应急疾往，</p>
<p style="text-align: left">
	　　恭敬接足稽首礼，释迦师子最胜尊。</p>
<p style="text-align: left">
	　　若有未得神通者，向彼低头遥<a>礼拜</a>，</p>
<p style="text-align: left">
	　　速起菩提真智念，得见牟尼正觉身。&rdquo;</p>
<p style="text-align: left">
	　　尔时，十方一切诸佛各于其国说如是偈，慈悲<a>教化</a>诸众生故。又以如来过去修行，愿力庄严具足满故。彼诸佛刹一一如来，亦有无量恒河沙等诸大菩萨摩诃萨众并大弟子声闻比丘，复有无量亿恒河沙诸天及龙、夜叉、乾闼婆、阿修罗、迦楼罗、紧陀罗、摩睺罗伽等，无量大众围绕彼佛，各乘神通俱来诣此娑婆世界。到此刹已向于如来，头面接足右绕三匝，右绕毕已各赍持来一切所有种种宝物、种种宝衣、种种<a>袈裟</a>、种种璎珞、种种幡盖、种种杂华、种种熏香、种种涂香、种种音乐、种种赞叹、种种歌舞供养如来，设供养已与其眷属各还所住。时诸众生在娑婆界佛身中者，皆悉见之，见已欢喜，复受无量无边快乐。又诸众生得见十方一切诸佛，于其刹土坐金刚座而演<a>说法</a>。又见诸佛各各刹中于自坐处，为诸众生说此世界释迦如来一切功德，有大名称、大智慧力，福德庄严，具大精进、大慈悲力教化众生。彼诸刹中无量阿僧祇恒河沙等众生，发阿耨多罗三藐三菩提心，于自刹中得受记别；无量众生于缘觉乘得受记别；彼诸大众亦见此土一切众生入于佛身，亦得如是受于记别。其中众生或有受乐、或有受苦，一切皆现释迦如来身内住止。若空五浊佛刹众生得见如来，及见十方无量无数说法诸佛，一一如来各有无量无数众生恭敬围绕，见已起大爱敬生欢喜心，彼诸众生一切身中所有恶受悉得除舍安隐快乐。若不空五浊刹者，十地菩萨摩诃萨等教化众生故，随何刹中得见于佛，见已生信，得<a>信心</a>已听受妙法。彼诸菩萨各于彼处化作佛身，以一音声满一切刹，各各异口同说偈言：</p>
<p style="text-align: left">
	　　&ldquo;十方诸佛同一乘，成就善根故来此，</p>
<p style="text-align: left">
	　　离佛及余菩萨众，更无如是大德人。</p>
<p style="text-align: left">
	　　汝等一一诸众生，速发菩提无上道，</p>
<p style="text-align: left">
	　　若不勇猛勤精进，<a>流转</a><a>苦海</a>无出期。</p>
<p style="text-align: left">
	　　汝等宜应一切来，速随于我相逐往，</p>
<p style="text-align: left">
	　　供养人中释师子，顶礼右绕彼世尊。&rdquo;</p>
<p style="text-align: left">
	　　时诸菩萨摩诃萨等，化作佛身说此偈已，各与无量无边恒河沙数得神通力一切众生，俱来诣此见<a>释迦牟尼佛</a>，见已右绕三匝，绕已各持赍来种种宝物、种种宝衣、种种音声、种种歌舞，以用供养释迦如来。供养毕已悉发阿耨多罗三藐三菩提心，或有众生于辟支佛乘而发愿者，如是悉得不退转道。彼诸众生又皆各各得种种忍、种种陀罗尼、种种善根，得已各还本刹。或有菩萨化作辟支佛身，或复化作阿<a>罗汉</a>身，或复化作梵天王身，或复化作<a>帝释天</a>身，或复化作四天王身，或复化作那罗延身，或复化作摩醯首罗，或复化作自在天身，或复化作星宿天身，或复化作阿修罗身，或复化作转轮圣王，如是种种龙身、鬼身，随所在处佛刹之中。若有众生乐见阿罗汉身，见罗汉已欢喜受法；彼诸菩萨摩诃萨等，为欲教化诸众生故，即于彼中作罗汉身，为彼众生说种种法。彼诸众生见大光明及释迦佛，得见佛已心中爱敬生大欢喜，具足六根满一切愿，恶业皆尽悉乐受生。又彼菩萨摩诃萨等，于佛刹中化作如是阿罗汉身，说法教化大福德聚，具足成就善根力故，能以一音遍一切刹，作诸言辞说如是偈：</p>
<p style="text-align: left">
	　　&ldquo;众生久处流转中，愚痴不知出要道，</p>
<p style="text-align: left">
	　　以诸种种罪业故，得此<a>生死</a>苦恼身。</p>
<p style="text-align: left">
	　　是故应速舍恶心，邪见颠倒诸烦恼，</p>
<p style="text-align: left">
	　　早度有流到彼岸，云何汝等不觉知？</p>
<p style="text-align: left">
	　　难见导师今已见，难得人身今已得，</p>
<p style="text-align: left">
	　　难遇善友今逢值，难闻正法今得闻，</p>
<p style="text-align: left">
	　　是故汝等应至心，速发无上菩提道，</p>
<p style="text-align: left">
	　　出离一切生死狱，证佛微妙功德身。</p>
<p style="text-align: left">
	　　若能永离两种邪，所谓断常等二见，</p>
<p style="text-align: left">
	　　知于一切行<a>无我</a>，如是名入正观门。</p>
<p style="text-align: left">
	　　爱行取入有于生，智水洗除悉令净，</p>
<p style="text-align: left">
	　　同共往诣娑婆国，恭敬供养释师子。&rdquo;</p>
<p style="text-align: left">
	　　时诸菩萨摩诃萨等，如是化作阿罗汉身，说此偈已，与于无量恒河沙等得神通力一切众生，俱共发引来到此刹。到已头面顶礼释迦牟尼如来并其眷属，恭敬围绕三匝佛已，出所赍来种种宝物、种种宝衣、种种袈裟、种种璎珞、种种伞盖、种种幢幡、种种宝华、种种宝香、种种音乐偈赞歌舞，以用供养释迦如来。供养毕已各还自刹，到自刹已坐于自座，各为于己众称杨赞说释迦如来，作如是言：&ldquo;释迦如来，怜愍教化一切众生，能与众生一切利益。&rdquo;</p>
<p style="text-align: left">
	　　是诸菩萨各自众中如是称说，彼众闻已悉皆赞叹释迦如来，既赞叹已无量无数阿僧祇众生，发阿耨多罗三藐三菩提心，或复有于辟支佛乘而发心者，或复有于声闻乘中而发心者，各各乘中得不退道。有得种种陀罗尼忍、种种善根，亦见此土娑婆佛刹诸众生等入释迦如来身中。是诸众生见此不可思议神德变已，无量阿僧祗恒河沙等众生，皆发阿耨多罗三藐三菩提心。其中或有发声闻、辟支佛心者，各于自乘得不退转。或有作于转轮圣王微妙之身得受记别。</p>
<p style="text-align: left">
	　　魔王波旬品第八之一</p>
<p style="text-align: left">
	　　尔时，欲界魔王波旬，悉见一切娑婆国土所有众生及诸天宫合家眷属在佛身中。时，魔波旬见已，悲泣涕泪横流，心大懊恼遍身汗出，啼哭失声称怨大唤，或起或立或坐或行，入出家居东西狂走，频申欠呿怖惧慞惶，愤叹长歔喘息粗短，合眼张口吐舌舐身，露背现胸申臂缩脚，摇动头项索手揩摩，种种施为受大苦恼；乃至一切魔之眷属，心内愁忧亦复如是。</p>
<p style="text-align: left">
	　　时，魔波旬有一军主，名戒依止，见王身心如是煎迫，说偈问言：</p>
<p style="text-align: left">
	　　&ldquo;何故愁恼独行住，唱唤驰走似颠狂，</p>
<p style="text-align: left">
	　　出入家居心不安？如是因缘愿王说。&rdquo;</p>
<p style="text-align: left">
	　　时，魔波旬闻是语已，倍更懊恼啼哭雨泪，说偈答言：</p>
<p style="text-align: left">
	　　&ldquo;我今身体汗遍流，心中分裂如刀割，</p>
<p style="text-align: left">
	　　啼哭眼中泪如血，为睹瞿昙现变通。</p>
<p style="text-align: left">
	　　其形广大无有边，刹土悉皆居腹内，</p>
<p style="text-align: left">
	　　我失臣民及眷属，境界宫殿悉空虚。</p>
<p style="text-align: left">
	　　复有十方大众来，充满于此娑婆界，</p>
<p style="text-align: left">
	　　各设无边大供养，礼拜围绕或往还。</p>
<p style="text-align: left">
	　　令我自在无威力，伴侣眷属归于彼，</p>
<p style="text-align: left">
	　　如来有是大神力，云何令我心不愁？&rdquo;</p>
<p style="text-align: left">
	　　时，戒依止大魔军主，为于波旬复说偈言：</p>
<p style="text-align: left">
	　　&ldquo;我所统领诸军众，强壮勇健实难当，</p>
<p style="text-align: left">
	　　刀轮奋击拟如来，须臾破身令粉碎。&rdquo;</p>
<p style="text-align: left">
	　　时，魔波旬说偈答言：</p>
<p style="text-align: left">
	　　&ldquo;我等诸军及眷属，久已归依佛世尊，</p>
<p style="text-align: left">
	　　设欲自往生恶心，即见项边带枷锁。&rdquo;</p>
<p style="text-align: left">
	　　时，戒依止大魔军主，复说偈言：</p>
<p style="text-align: left">
	　　&ldquo;我今多设诸方便，诱诳于彼恶怨家，</p>
<p style="text-align: left">
	　　诈现亲善作知识，得便然后当摧灭。&rdquo;</p>
<p style="text-align: left">
	　　时，魔波旬说偈答言：</p>
<p style="text-align: left">
	　　&ldquo;若我发起毒恶心，如是方便欲毁佛，</p>
<p style="text-align: left">
	　　即见死尸系颈下，如是臭恶难可看。&rdquo;</p>
<p style="text-align: left">
	　　时，戒依止大魔军主，复说偈言：</p>
<p style="text-align: left">
	　　&ldquo;一切欲界属于魔，唯有天人信归佛，</p>
<p style="text-align: left">
	　　诸恶毒龙亦王领，愿敕速害瞿昙身。&rdquo;</p>
<p style="text-align: left">
	　　时，魔波旬复说偈答：</p>
<p style="text-align: left">
	　　&ldquo;若审知龙有力能，我已荒迷汝自敕；</p>
<p style="text-align: left">
	　　若实能坏瞿昙者，我还得土复本心。&rdquo;</p>
<p style="text-align: left">
	　　尔时，戒依止大魔军主即自念言：&ldquo;<a>世间</a>难摧谓三种毒：一者、天魔，二者、恶龙，三者、得定五通仙人。我今魔宫已被破坏，唯龙境界牢固，光明照耀海中，威力自在，眷属围绕不可思议。龙既属魔，其余兵众悉皆统领，今当为王约敕，速往坏彼瞿昙。&rdquo;</p>
<p style="text-align: left">
	　　魔波旬言：&ldquo;善哉！善哉！智慧军主汝可疾去，到彼龙宫如是切敕，早与瞿昙共相斗战。&rdquo;</p>
<p style="text-align: left">
	　　时，戒依止大魔军主，辞王毕已即自举手，普告无量百千军众唱如是言：&ldquo;汝等宜应速整衣钾！我今欲往彼龙王宫，令诸恶龙兴发毒风，害瞿昙命使令破碎。&rdquo;</p>
<p style="text-align: left">
	　　如是说已，一切军众悉不能动。其戒依止军众及身既不得前，眼中泪出，身毛皆竖，合掌向魔波旬说言：&ldquo;我等今者不能得去！<a>沙门</a>瞿昙奸伪多幻，知我等家系缚于我，令我身内一切火燃焦沸热恼犹如汤煮。我今如是力不自在，云何复欲假力于他？&rdquo;</p>
<p style="text-align: left">
	　　时，魔波旬倍更懊恼忧愁不乐，令戒依止具以上事宣告诸龙：&ldquo;汝当为我坏瞿昙身。&rdquo;</p>
<p style="text-align: left">
	　　时，诸恶龙将欲飞空而不能去，语戒依止：&ldquo;敬奉来命，欲往毁坏。&rdquo;适生此心便不得往。</p>
<p style="text-align: left">
	　　时，戒依止即生恐怖作如是念：&ldquo;若我今者现魔大力，令诸恶龙心生瞋忿，以瞋忿故则能破坏瞿昙之身。&rdquo;</p>
<p style="text-align: left">
	　　时，魔波旬及戒依止，化龙宫内作诸蚊虻蝇疽、毒虫、死尸、人粪，臭处狼藉充满其中。诸龙见已，于自宫室心不甘乐，作是念言：&ldquo;是谁化作此恶物也？&rdquo;虽复思念莫知谁为。</p>
<p style="text-align: left">
	　　尔时，一切四天下中，诸大龙王及其男女大小眷属悉生瞋忿，即出宫殿至须弥下佉罗坻山。其山平坦，于山顶头有大<a>圣人</a>先所居住。彼山周匝纵广正等四万由旬，一切庄严纯是七宝。乃至难陀、优婆难陀龙王，亦与无量百千眷属，舍自住宫往佉罗坻大圣人处请求救济。彼龙奋身如须弥山，即到彼已其身皆小犹如铜筋，虽如是知不能得语，各各自说我等欲往而不能动，即大忧愁瞋忿停坐。</p>
<p style="text-align: left">
	　　尔时，复有娑伽罗龙王，亦与无量亿那由他百千眷属。如是伊罗钵龙王，如是善住龙王，如是德叉迦龙王，如是阿那婆达多龙王，如是目真邻陀龙王，如是海德龙王，如是婆娄那龙王，如是大德龙王，如是那吒达都龙王，如是阿钵罗逻龙王，如是山德龙王，如是牛头龙王，如是阿蓝浮龙王，如是伊罗钵多龙王，如是郁车伽臂龙王，如是婆罗那那龙王，如是斯罗摩罗龙王，如是迦迦吒行龙王，如是稽罗绮龙王，如是水行龙王，如是安阇那殊致龙王，如是迦那迦宾阇那龙王，如是奢俱奢伏绮龙王，乃至闭眼龙王，乃至白象腋龙王，乃至天利龙王，乃至天婆婆遮罗龙王，乃至天迦龙王，乃至伊罗口龙王，乃至天眼赤龙王，乃至端正龙王，乃至光行龙王，乃至此间阎浮提地八十六千诸大龙王。时彼一切一一龙王，各有无量百千眷属悉皆来诣此圣人处请求救济。如是乃至八十四万诸海洲中，一一海洲则有无量亿那由他百千诸龙，各舍宫宅为救济故来佉罗坻大圣处。如是郁单罗拘卢洲中，鼻担比龙王、大遍龙王，彼二龙王各与无量亿那由他百千诸龙眷属围绕，请求救济故来到此圣人住处。如是弗婆毗提洲中，苏摩娄叉龙王、婆斯目叉龙王，彼二龙王亦与无量亿那由他百千诸眷属围绕，悉来到此求于救济。如是瞿耶尼洲中，曷赖多那龙王、瞿波罗婆龙王，彼二龙王亦与无量亿那由他百千诸龙眷属围绕前后随从，为求救济故来到此大圣人处。</p>
<p style="text-align: left">
	　　尔时，复有此四天下八万四千一切洲中，所有诸龙卵生、胎生、湿生、化生，如是诸龙如在生处，龙妇、龙男、龙女、龙子，为救济故一切悉来此大圣人牟尼处所，到已一切皆得小身譬如铜筋。彼龙瞋忿各作是念：&ldquo;我等本身如须弥山，今者云何如是细小？&rdquo;</p>
<p style="text-align: left">
	　　时，魔波旬见于诸龙，皆来入此牟尼处所悉受小身；见已，波旬心中懊恼，亦生瞋忿怖畏不安，语其众军及眷属言：&ldquo;汝等看此一切诸龙，以我力故变其宫殿，化作一切蚊虻毒蝇及余臭恶种种粪秽，皆舍自家来诣大山圣人处所，悉失势力无复自在，不能毁坏沙门瞿昙。&rdquo;</p>
<p style="text-align: left">
	　　时，戒依止大魔军主白波旬言：&ldquo;大王莫愁，愿听我语。如是诸龙受此身者，非是沙门瞿昙所化。龙自集会一处戏笑作于是身，望得方便害彼释子。&rdquo;</p>
<p style="text-align: left">
	　　魔波旬言：&ldquo;如是者善，汝可速去听问彼龙：&lsquo;说何语言，作何方便，可得令彼沙门瞿昙破坏离散？&rsquo;若得碎者，我境界胜，龙宫亦全。&rdquo;</p>
<p style="text-align: left">
	　　时，戒依止大魔军主，前后导从百千万众欲往彼山，发于自家乘空而进。</p>
<p style="text-align: left">
	　　尔时，世尊宣扬过去一切诸愿，通达显示究竟无余。一切圣人现在世者，一切牟尼处所作证，一切众生教化毕了，一切诸佛眷属家生，奋迅境界皆已示现。一切菩萨摩诃萨众，所得<a>寿命</a>一种无差。一切天、龙、夜叉、罗刹人及非人，得见一切诸佛刹土，光明遍照种种庄严心皆欢喜。十方一切余佛刹中，此刹光明最胜巍巍，福德因缘得此殊胜。余佛刹中一切五道皆来此刹，供养礼拜释迦如来。</p>
<p style="text-align: left">
	　　是时佛神力故，此娑婆界及十方佛土一切众生入佛身内。如是神通，诸佛境界三摩提力。彼诸众生见佛身光，出过十方一切诸佛世界，普皆充满照曜殊特能蔽余光，于自坐处作如是说：&ldquo;释迦如来不可思议未曾闻见！&rdquo;彼诸菩萨如是说已，各以种种华香、宝衣、袈裟、缨络、种种音乐供养如来，供养毕已无量百千右绕礼拜悉皆退坐。时，此大众一切天、龙、夜叉、罗刹、阿修罗、迦娄罗、紧陀罗、摩睺罗伽、鸠槃荼、薜荔多、毗舍遮、富单那、迦吒富单那，乃至一切人及非人，亦设种种供养，如前作礼右绕毕，皆退坐如是听法。</p>
<p style="text-align: left">
	　　时，戒依止大魔军主，将领眷属在于阎浮地上游行。尔时，如来在众中坐，示现常身安然不动。大魔军主见已念言：&ldquo;沙门瞿昙示现大身，今复本形在摩伽陀国端坐不异，或能见我大魔军众，怖畏失力无复神通。&rdquo;</p>
<p style="text-align: left">
	　　彼戒依止大魔军主复作是念：&ldquo;沙门瞿昙多诸巧慧，或能于我欲生恶心。我今先当到瞿昙所，看彼道术方便因缘，试共谈论观其诈伪。&rdquo;</p>
<p style="text-align: left">
	　　时，戒依止大魔军主，眷属围绕前至佛所，对如来立而说偈言：</p>
<p style="text-align: left">
	　　&ldquo;未能度脱于自身，生死海中得出离，</p>
<p style="text-align: left">
	　　何以诳他众生类，云我安汝置<a>涅槃</a>？&rdquo;</p>
<p style="text-align: left">
	　　尔时，如来答戒依止大魔军主，而说偈言：</p>
<p style="text-align: left">
	　　&ldquo;我久<a>超度</a>流转海，更不生于诸有中，</p>
<p style="text-align: left">
	　　慈悲愍念诸群生，是故说于出要道。</p>
<p style="text-align: left">
	　　汝于往昔无数劫，已发最胜菩提心，</p>
<p style="text-align: left">
	　　值遇<a>燃灯佛</a>世尊，修行布施及持戒。</p>
<p style="text-align: left">
	　　如是过去亿千佛，悉已恭敬曾供养，</p>
<p style="text-align: left">
	　　当得于此清净乘，我今决定授汝记。</p>
<p style="text-align: left">
	　　未来成佛还如我，云何乃说诳众生？</p>
<p style="text-align: left">
	　　我今施汝智慧眼，可念前生行本末。&rdquo;</p>
<p style="text-align: left">
	　　时戒依止魔军主，即得<a>宿命</a>识往身，</p>
<p style="text-align: left">
	　　头陀苦节习于禅，业果福德皆明了。</p>
<p style="text-align: left">
	　　时，戒依止大魔军主闻此偈已，念彼过去福德因缘，对于如来五体布地，眼中泪出，长跪合掌作如是言：&ldquo;如来世尊，我大懊悔！我大惭愧！如大痴人，如迷如醉，如著鬼癫！我念过去经一阿僧祇劫，大精进力发阿耨多罗三藐三菩提心，行<a>六波罗蜜</a>，修习圣道作诸福德，值佛现在种种供养，听受妙法发弘誓愿。乃至迦葉如来法中，有一比丘说声闻法，有大乘人说菩萨法，我于尔时心错口恶谤此说人，言是魔语或魔眷属，大乘人边说小乘过。如是恶口说因缘故，我于彼中，迦葉如来不授我记得阿耨多罗三藐三菩提。以彼恶口罪业因缘，我于彼死魔界中生，受是身来已经五十七亿千岁。世尊，我宁更历六百千年受<a>地狱</a>苦，终不一念失阿耨多罗三藐三菩提心，何况退于四梵行念？第一第二如是忏悔，乃至第三如是忏悔，并余眷属亦复如是。又过去世流转际中，如是当来于生死海及在地狱，终不暂退阿耨多罗三藐三菩提心。&rdquo;</p>
<p style="text-align: left">
	　　佛言：&ldquo;军主，善哉！善哉！善男子，若复有人，燃于大灯如须弥山，并七宝物于无量世供养诸佛，是福德聚不如有人至心慈悲发菩提心。何以故？发是心者乃是供养十方诸佛，彼过去福此最为胜。汝善男子，今尽此罪更莫余念，生死五阴一切有中得导师身。&rdquo;</p>
<p style="text-align: left">
	　　尔时，戒依止菩萨摩诃萨，即于坐处得法顺忍，从座而起，头面作礼绕佛三匝，即脱身上无价宝衣真珠璎珞供养如来；脱布施已，说偈问言：</p>
<p style="text-align: left">
	　　&ldquo;菩萨云何修诸法，达了一切悉皆空，</p>
<p style="text-align: left">
	　　观察世间如水泡，能尽诸有无明缚，</p>
<p style="text-align: left">
	　　一切恶见性非实，得胜无生顺忍心，</p>
<p style="text-align: left">
	　　常于菩提道中行，能令众生得<a>解脱</a>？&rdquo;</p>
<p style="text-align: left">
	　　尔时，世尊答戒依止而说偈言：</p>
<p style="text-align: left">
	　　&ldquo;不动如山四种心，智慧之人乃能有，</p>
<p style="text-align: left">
	　　无量亿劫受诸苦，为愍一切诸众生。</p>
<p style="text-align: left">
	　　佛说禁戒坚固持，乃至不破如一点，</p>
<p style="text-align: left">
	　　一切三世佛正法，具足<a>圆满</a>悉能行。&rdquo;</p>
<p style="text-align: left">
	　　尔时，八万四千魔军及戒依止菩萨眷属，闻戒依止得授记已心大欢喜，即于佛前至心悔过，一切皆发阿耨多罗三藐三菩提心。此菩提心名为三昧顺菩提心，得此心已欢喜踊跃，各各脱衣以用布施，布施已坐。</p>
<p style="text-align: left">
	　　尔时，波旬见其军主并及眷属已归依佛，心生瞋忿苦恼不安，更大怖畏作如是言：&ldquo;我今得出沙门腹中，复失眷属未知几人，于此得出作佛弟子有几人在。速闭城门，莫放一人令其出外，自魔境界安隐住止。&rdquo;</p>
<p style="text-align: left">
	　　尔时，世尊更为彼魔大众眷属说三种梵行，所谓众生攀缘、法攀缘、离攀缘，如虚空眼品中说。</p>
<p style="text-align: left">
	　　尔时，一切诸天龙王，悉皆集会佉罗坻山牟尼圣人处所中住。彼一切龙各见自形，小如铜筋欲动不能，游行绝望思念旧体，懊恼细身宛转彼中，不得自在怖畏毛竖，一切相与向难陀、跋难陀王边，礼拜作如是言：&ldquo;大王，我龙国土，今者所有蚊虻苍蝇、毒虫粪秽种种不净，皆是瞿昙之所为也。是故我等皆舍宫宅，来到此间求觅救济。又不能得离于小身及以怖畏。若能归依佛世尊者可得免脱。&rdquo;</p>
<p style="text-align: left">
	　　是时，难陀、跋难陀龙王，作如是言：&ldquo;沙门瞿昙多诸方便种种幻术，能内一切娑婆佛刹安置身中。于我龙家亦复化作一切诸恶，令我怖畏来此求救。今者沙门自失势力，无复方便神通道术，身今如本坐旧座中，岂能救我？如是小身既造此狱，安置于我皆不得去，何能救济令无怖畏？一切诸龙系属波旬，欲界自在；唯有魔力，今可礼拜求出此难，各各还家安隐而住。&rdquo;</p>
<p style="text-align: left">
	　　尔时，伊罗婆龙王复作是言：&ldquo;汝等诸龙莫生懊恼。何以故？沙门瞿昙已能降伏魔之眷属，群臣人民作于弟子。唯魔王在丧失本心及其神力，云何当能救济汝等？&rdquo;</p>
<p style="text-align: left">
	　　时，诸龙王闻伊罗婆如是说已，或有礼拜四天王者，或有礼拜帝释天者，或有礼拜须夜摩天，或有礼拜删兜率陀，或有礼拜化乐天者，或有礼拜他化自在，或有礼拜大梵天者。尔时，娑伽罗龙王，复语一切诸龙王言：&ldquo;汝等不见彼诸天王、人及非人圣贤杂类，礼拜供养沙门瞿昙而归依耶？&rdquo;</p>
<p style="text-align: left">
	　　尔时，诸龙即复归依其余仙圣。时彼山顶有六圣人：第一名苏尸摩，第二名那筹，第三名阿收求多，第四名毗梨呵，第五名婆揭蒱，第六名殊致阿罗娑。彼一切龙，或有归于苏尸摩边作礼拜者，或有归依于那筹者，或有礼拜阿收求多，或有礼拜毗梨呵者，或有归依婆揭蒱者，或有归依殊致罗娑。彼一切龙，皆悉归命此六圣人请求救济。是六圣人得五神通，悉各在于雪山边住。彼五圣人皆在殊致罗娑菩萨摩诃萨大圣人所听于正法。</p>
<p style="text-align: left">
	　　时，殊致罗娑菩萨亦以种种无量言辞，赞叹释迦如来神德。时，五圣人悉闻一切龙王哭声，求乞救济闻已即起，白殊致罗娑菩萨摩诃萨言：&ldquo;大德，颇闻彼龙啼哭号啕求救声不？&rdquo;</p>
<p style="text-align: left">
	　　答言：&ldquo;已闻。&rdquo;</p>
<p style="text-align: left">
	　　&ldquo;大士，今圣人处，一切诸龙大懊恼心，我等闻知尚欲往救，况大德乎！唯愿慈悲往至彼所，救一切龙与其解脱。&rdquo;</p>
<p style="text-align: left">
	　　时，殊致罗娑大圣人言：&ldquo;汝等可往，我未及去。所以者何？此中大天、龙王、夜叉，百千万众今对我坐，问离障碍四梵行法，彼心欢喜听我所说。&rdquo;</p>
<p style="text-align: left">
	　　时，五圣人礼彼殊致罗娑大士三匝绕已，以神通力飞腾虚空，到佉罗坁大山顶头牟尼圣人处所。</p>
<p style="text-align: left">
	　　尔时，彼处一切龙王，见五圣人心生欢喜，恭敬礼拜作如是言：&ldquo;汝等大仙福德之人，智慧方便一切庄严，于苦恼中已到彼岸，愿救济我出恶狱中令得解脱。&rdquo;</p>
<p style="text-align: left">
	　　彼五圣人如是答言：&ldquo;我等不能救济汝等。所以者何？现今雪山有大菩萨名殊致罗娑，诸圣人中最大智慧、大解方便。彼菩萨能与汝解脱，汝可一心求哀劝请。&rdquo;</p>
<p style="text-align: left">
	　　诸龙闻已，如是异身同共合掌，遥向殊致罗娑圣人，恭敬礼拜皆唱是言：&ldquo;大德圣人，愿救济我，愿怜愍我。&rdquo;</p>
<p style="text-align: left">
	　　尔时，殊致罗娑菩萨摩诃萨，闻彼龙王唱救济声，即与大天、紧那罗等，夜叉、罗刹百千万人前后围绕，以神通力发于雪山乘空而往，到佉罗坻山顶。</p>
<p style="text-align: left">
	　　时，诸龙王见彼圣人，各各恭敬合掌礼拜，一心同声作如是言：&ldquo;大仙圣人愿救济我，于此狱中与我解脱，令我自身及以眷属，安隐还家离诸苦恼。&rdquo;</p>
<p style="text-align: left">
	　　尔时，殊致罗娑菩萨善解方便知世因缘，欲为诸龙说星宿法：&ldquo;星宿法者，各有度数和合时节，合时则易，不合则难，时节未合不得解脱。谛听次第，我当为汝分别解说。今此月者名奢婆拏，星宿名为富那婆薮，富那婆薮属此五月，此月复系属于日天。汝诸龙王，与此星辰时未和合。&rdquo;</p>
<p style="text-align: left">
	　　尔时，娑伽罗龙王白殊致罗娑菩萨言：&ldquo;大士，是星宿者本谁所说？谁作大星？谁作小星？谁作日月？何日之中？何星在先？于虚空中复谁安置三十日月十二月年？云何为时？系属何处？姓何字谁？何善何恶？何食何施？若为是昼，若为是夜，日月星宿复若为行，何者名为月初一日？何者满月？若为时节，若为行度，一一各几复若为停？几许时行？何者是轻？何者是重？何者是合？何者非合？云何力多？云何力少？云何名为日前后行？上行几影？下行几影？影有几步名曰为转初转？云何月北月南？云何次第？大士，汝于诸圣第一最尊，愿愍我龙具足解说，我等闻已脱苦奉行。&rdquo;</p>
<p style="text-align: left">
	　　尔时，殊致罗娑菩萨告诸龙言：&ldquo;大王，过去世时，此贤劫初有一大城名曰瞻波，彼中人民和合炽盛。有一天子名大三摩多，端正少双，才智聪明，正法行化，常乐寂静不著世荣，为诸人民之所宗仰，恭敬礼拜而侍卫之。彼三摩多，清净慈悲，愍念众生犹如赤子，不乐爱染常自洁身。王有夫人，多贪<a>色欲</a>。王既不幸无处遂心，曾于一时游戏园苑，独在林下止息自娱，见驴命群根相出现，欲心发动脱衣就之，驴见即交遂成胎藏。月满生子头耳口眼悉皆似驴，唯身类人而复粗涩，骔毛被体与畜无殊。夫人见之心惊怖畏，即便委弃投于屏中，以福力故处空不坠。</p>
<p style="text-align: left">
	　　&ldquo;时有罗刹妇名曰驴神，见儿不污念言福子，遂于空中接取洗持，将往雪山乳哺畜养，犹如己子等无有异，及至长成教服仙药，与天童子日夜共游。复有大天亦来爱护此儿，饮食甘果药草身体转异，福德庄严大光照耀。如是天众同共称美，号为佉卢虱吒大仙圣人。以是因缘，彼雪山中并及余处，悉皆化生种种好华、种种好果、种种好药、种种好香、种种清流、种种和鸟，在所行住并皆丰盈。以此药果资益因缘，其余形容粗相悉转身体端正，唯唇似驴，是故名为驴唇仙人。</p>
<p style="text-align: left">
	　　&ldquo;是驴仙人学于圣法，经六万年翘于一脚，日夜不下无有倦心。天见大仙如是苦行，时诸梵众及帝释天，并余上方欲<a>色界</a>等，和合悉来礼拜供养。乃至龙众、修罗、夜叉一切云集，所有仙圣修梵行人，皆来到此驴圣人边，种种供奉赞叹称扬，如是苦行生来未睹。设供养已，合掌问言：&lsquo;大仙圣人欲求何等？唯愿为我诸天说之。若我力能即当相与，终不吝惜。&rsquo;尔时，驴唇闻是语已，内心庆幸，答诸天言：&lsquo;必能称我情所求者，今当略说。我念宿命，过去劫时见虚空中有诸列宿日月五星，昼夜运行各守常度，为于天下而作照明。我欲了知分别识解，愍暗瞑故不惮劬劳，此贤劫初无如是事。汝等一切诸天龙神怜我故来，愿说星辰日月法用，犹如过去置立安施，造作便宜<a>善恶</a>好丑，如我所愿具足说之。&rsquo;一切天言：&lsquo;大德仙人，此事甚深非我境界。若为怜愍一切众生，如过去时愿速自说。&rsquo;</p>
		

	
	

		</div></div><hr><script charset='utf-8' src='../../js/footer.js'></script></body></html>