<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 大乘大方等日藏经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 大乘大方等日藏经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十卷&nbsp;大乘大方等日藏经</strong></p>
<p style="text-align: left">
	　　三归济龙品第十二之二</p>
<p style="text-align: left">
	　　尔时，众中有一盲龙，名曰颇罗机梨奢，举声大哭作如是言：&ldquo;大圣<a>世尊</a>，愿救济我！愿救济我！诸佛慈悲怜愍一切，我今身中受大苦恼，日夜常为种种诸虫、小蛇、虾蟆之所唼食，居热水中无暂时乐。&rdquo;</p>
<p style="text-align: left">
	　　佛言：&ldquo;梨奢，汝过去世于<a>佛法</a>中曾为<a>比丘</a>，毁破禁戒，内怀欺诈，外现种种善相威仪，广贪眷属<a>弟子</a>众多，名声四远莫不闻知。彼诸弟子如是说言：&lsquo;我和尚得阿<a>罗汉果</a>。&rsquo;以是因缘多得供养，得供养已独受用之，见持戒人反恶加说，彼人懊恼如是念言：&lsquo;世世生中愿我所在食汝身肉。&rsquo;如是恶业死生龙中，是汝前身，众生愿故食啖汝身，恶业因缘得此盲报住热水中。又于过去无量劫中，在融赤铜<a>地狱</a>之中，常为诸虫之所食啖。&rdquo;</p>
<p style="text-align: left">
	　　尔时，龙众闻此语已，忧愁啼哭作如是言：&ldquo;我等今者，皆悉至心咸共忏悔，愿令此苦速得<a>解脱</a>。&rdquo;</p>
<p style="text-align: left">
	　　尔时，如来出金色手，摩彼龙面作如是言：&ldquo;汝等谛听！我于过去曾作国王名曰善眼，是时有一盲<a>婆罗门</a>，来从我乞求索一眼，我时<a>欢喜</a>两眼皆与。若我此言诚不虚者，令汝梨奢清净眼生，一切诸罪悉皆除尽。&rdquo;即说咒曰：</p>
<p style="text-align: left">
	　　&ldquo;多绖咃斫芻佉婆娑兰那佉婆羯磨佉婆阿难阇那毗啰阇佉破兰多若摩尼婆罗那都夜阿鞞栴陀罗树低频头输第吃利波输第颇罗输第阿誓多誓多[(匕/矢)+籴)]多[(匕/矢)+籴)]婆细陀索继陀索继鸣卢罗避摩诃鸣卢罗避帝履何逻多那婆罗帝莎呵。&rdquo;</p>
<p style="text-align: left">
	　　尔时，世尊说此实净眼陀罗尼已，彼梨奢龙得清净眼，余五万三千龙亦得净眼，及余八十四那由他夜叉、鸠槃荼、饿鬼、薜荔多、毗舍遮、人非人等，罪垢消灭皆得净眼。</p>
<p style="text-align: left">
	　　尔时，善德天子向佛合掌，而说偈言：</p>
<p style="text-align: left">
	　　&ldquo;看彼十力世导师，能使诸<a>龙眼</a>清净，</p>
<p style="text-align: left">
	　　今生若不得值佛，诸失眼者常盲冥。&rdquo;</p>
<p style="text-align: left">
	　　尔时，世尊告长老憍陈如：&ldquo;汝可持此净眼陀罗尼咒。若有众生过去恶业，于今现在或当来世，或四大病，或恶人咒，或因毒药，以此缘故即便失目。如是众生，应当诵此净眼陀罗尼，自悔过去所造恶业，于诸众生起大慈悲，至心<a>念佛</a>舍于余事，七七日中昼夜六时以手拭眼，以是因缘得清净眼。若有众生于过去世作诸恶业，或毁于法，或谤<a>圣人</a>，于<a>说法</a>者为作障碍，或抄写经洗脱文字，或损坏他眼，或暗蔽他，此业缘故今得盲报。如是重恶业因缘故，七七日中不得差者，应当抄写此陀罗尼至心诵持悔过彼业，复以海沫、<a>甘草</a>、呵梨勒、阿摩罗、毗醯罗，此五种药捣末蜜和，盛著旧龟甲中以久年酥火上煎已，诵此陀罗尼一千八遍，以咒此药用涂眼上，舍诸缘事七七日中念佛造像至心发愿，时彼众生恶业消尽得清净眼。若有财者并营寺舍，随力所办布施资生，如是一切恶业皆尽，于当来世无量生中常不失眼。&rdquo;</p>
<p style="text-align: left">
	　　尔时，一切诸龙众等作如是言：&ldquo;南无南无大悲世尊！能施三世众生利益，失眼得明，一切恶业清净无垢。&rdquo;</p>
<p style="text-align: left">
	　　尔时，有龙名曰青色，大声唱唤而说偈言：</p>
<p style="text-align: left">
	　　&ldquo;世尊能除诸罪垢，犹如大河洗一切，</p>
<p style="text-align: left">
	　　悉知众生种种行，是故称佛众中尊。</p>
<p style="text-align: left">
	　　我所居停住泽中，大野枯泉无有水，</p>
<p style="text-align: left">
	　　热风吹身剧于火，形体屋舍臭难堪。</p>
<p style="text-align: left">
	　　八千亿年住于彼，曾无一日受欢乐，</p>
<p style="text-align: left">
	　　常为众生所食啖，眷属大小悉皆然。&rdquo;</p>
<p style="text-align: left">
	　　尔时，世尊说偈答言：</p>
<p style="text-align: left">
	　　&ldquo;若有众生造诸罪，而复修营于福德，</p>
<p style="text-align: left">
	　　建立寺舍施钟铃，种种饮食供养僧；</p>
<p style="text-align: left">
	　　以此杂福因缘故，在所生中随业受，</p>
<p style="text-align: left">
	　　造恶苦辛如地狱，施食快乐似天堂。</p>
<p style="text-align: left">
	　　或复来生于龙中，缘彼善业因缘故，</p>
<p style="text-align: left">
	　　于龙头中自然出，希有如意妙宝王；</p>
<p style="text-align: left">
	　　所欲念者皆随意，种种果报皆悉具，</p>
<p style="text-align: left">
	　　虽处枯泉及旱泽，能出上妙清流水；</p>
<p style="text-align: left">
	　　清净<a>虚空</a>布密云，地平如掌泉池涌，</p>
<p style="text-align: left">
	　　行住坐卧所在处，皆能应念生诸水。</p>
<p style="text-align: left">
	　　若有一切诸众生，虽复能得于人身，</p>
<p style="text-align: left">
	　　备造种种<a>罪恶</a>业，不能供养于三宝，</p>
<p style="text-align: left">
	　　死后众苦皆聚集，地狱饿鬼具受之。</p>
<p style="text-align: left">
	　　设复得为龙王身，所有眷属并妻子，</p>
<p style="text-align: left">
	　　贫穷饥饿诸热恼，顶上无有如意宝，</p>
<p style="text-align: left">
	　　居住空泽多毒虫，枯涸常干无有水。</p>
<p style="text-align: left">
	　　如是皆由过去世，曾于佛法作比丘，</p>
<p style="text-align: left">
	　　或见兰若苦行人，嫉妒悭心惜饮食，</p>
<p style="text-align: left">
	　　远客比丘来寄止，瞋忿怀怒心不喜，</p>
<p style="text-align: left">
	　　檀越平等施饮食，于中遮止便骂詈。</p>
<p style="text-align: left">
	　　设有清净好流水，屎尿粪秽满其中，</p>
<p style="text-align: left">
	　　所有居住行坐处，一切臭秽皆不净。</p>
<p style="text-align: left">
	　　或有清净持戒者，如是见已皆远离；</p>
<p style="text-align: left">
	　　若有余处好人闻，<a>无心</a>欲来于此者。</p>
<p style="text-align: left">
	　　彼人恶业因缘故，死堕地狱无量世，</p>
<p style="text-align: left">
	　　灰河沸屎烧赤铜，无量亿年受楚毒；</p>
<p style="text-align: left">
	　　如是饿鬼中饥渴，生曾不闻浆水名。</p>
<p style="text-align: left">
	　　余报复生龙道中，具足多年受辛苦，</p>
<p style="text-align: left">
	　　虽得龙身常饥饿，在所生处空无水，</p>
<p style="text-align: left">
	　　或在枯泽恶焦山，绝水常干无饮食，</p>
<p style="text-align: left">
	　　死已数入地狱中，大火热恼充遍身。</p>
<p style="text-align: left">
	　　在彼经于无量岁，如是循还饿鬼中，</p>
<p style="text-align: left">
	　　自非修禅能救济；<a>礼拜</a>供养佛如来，</p>
<p style="text-align: left">
	　　持戒智慧学多闻，精进舍于悭慢想，</p>
<p style="text-align: left">
	　　妒嫉毒心最为恶，此业因缘须断除。</p>
<p style="text-align: left">
	　　忆念死时受是殃，决定无疑早忏悔！&rdquo;</p>
<p style="text-align: left">
	　　尔时，如来说是偈已，彼龙众中二十六亿诸饿龙等，念过去身皆悉雨泪，作如是言：&ldquo;唯愿哀愍救济于我！大悲世尊，我等忆念过去世时，于佛法中虽得<a>出家</a>，备造如是种种恶业，以恶业故经无量身在三恶道，亦以余报故生在龙中受极大苦。如青色龙，我亦如是。&rdquo;</p>
<p style="text-align: left">
	　　尔时，世尊语诸龙言：&ldquo;汝可持水洗如来足，令汝殃罪渐得除灭。&rdquo;</p>
<p style="text-align: left">
	　　时，一切龙以手掬水，水皆成火变作大石，满于手中生大猛炎，弃已复生如是至七。一切龙众见如是已，惊怖懊恼啼泣雨泪。</p>
<p style="text-align: left">
	　　佛告诸龙：&ldquo;汝造罪业得是恶报，修善业人受于好果。我今教汝说真实誓：若佛导师怜愍一切，于诸众生平等无二，此言不虚，愿我诸龙火炎时灭。&rdquo;作是誓已火炎皆灭。</p>
<p style="text-align: left">
	　　时，饿龙等乃至八过，以手捧水洗如来足，至心忏悔：&ldquo;我从今日更不造恶！&rdquo;如是忏已各白佛言：&ldquo;如来大慈愿救济我！&rdquo;</p>
<p style="text-align: left">
	　　佛言：&ldquo;诸龙，汝此恶业有余未尽，<a>弥勒</a>佛世当得人身，值佛出家，精进持戒得<a>罗汉</a>果。&rdquo;</p>
<p style="text-align: left">
	　　时，诸龙等得<a>宿命</a>心，自念过业啼泣雨面，各如是言：&ldquo;我忆往昔于佛法中，或为俗人亲属因缘，或复听法来去因缘，所有<a>信心</a>舍施种种华果饮食，共诸比丘依次而食。&rdquo;或有说云：&ldquo;我曾吃啖四方众僧华果饮食。&rdquo;或有说言：&ldquo;我往寺舍布施众僧，或复礼拜，如是吃啖。&rdquo;或复说言：&ldquo;我毗婆尸如来法中曾作俗人。&rdquo;或复有说：&ldquo;我尸弃佛如来法中曾作俗人。&rdquo;或复有说：&ldquo;我毗叶婆如来法中曾作俗人。&rdquo;或复有说：&ldquo;我迦罗拘村驮佛法之中曾作俗人。&rdquo;或复有说：&ldquo;我迦那迦牟尼佛法之中曾作俗人。&rdquo;或复有说：&ldquo;我迦葉佛如来法中曾作俗人。&rdquo;或复有说：&ldquo;我<a>释迦牟尼佛</a>法之中曾作俗人，或以亲旧问讯因缘，或复来去听法因缘往还寺舍。有信心人供养僧故，舍施华果种种饮食，比丘得已回施于我，我得便食。彼业因缘，于地狱中经无量劫，大猛火中或烧或煮，或饮洋铜，或吞铁丸，从地狱出堕畜生中，舍畜生身生饿鬼中，如是种种备受辛苦。恶业未尽，生此龙中常受苦恼，热水烂身，热风吹体，热沙、热土、热粪、热灰，食入口中变成铜汁或作铁丸，于一切时所食之物，入口口焦，入咽咽烂，入腹腹燃，直过堕地遍体穿穴，受如是苦不可堪忍。惟愿如来慈哀救济！&rdquo;</p>
<p style="text-align: left">
	　　佛告诸龙：&ldquo;此之恶业与盗佛物等无差别，比丘逆业其罪如半，然此罪报受未尽故难可得脱。汝等今当尽受三归，一心修善，以此缘故，于贤劫中值最后佛名曰楼至，于彼佛世罪得除灭。&rdquo;</p>
<p style="text-align: left">
	　　时，诸龙等闻是语已，皆悉至心，尽其形寿各受三归。</p>
<p style="text-align: left">
	　　时，彼众中有盲龙女，口中膖烂，满诸杂虫状如屎尿，乃至秽恶犹若妇人，根中不净臊臭难看，种种噬食脓血流出，一切身分常为蚊虻诸恶毒蝇之所唼食，身体臭处难可见闻。尔时，世尊以大悲心，见彼龙妇眼盲困苦，如是问言：&ldquo;妹何缘故得此恶身？于过去世曾为何业？&rdquo;</p>
<p style="text-align: left">
	　　龙妇答言：&ldquo;世尊，我今此身众苦逼迫无暂时停，设复欲言而不能说。我念过去三十六亿于百千年生恶龙中受如是苦，乃至日夜<a>刹那</a>不停。为我往昔九十一劫，于毗婆尸佛法之中作<a>比丘尼</a>，思念欲事过于醉人，虽复出家不能<a>如法</a>，于伽蓝内敷施床褥，数数犯于非梵行事，以快欲心生大乐受，或贪求他物多受信施。以如是故，于九十一劫常不得受<a>天人</a>之身，恒三恶道受诸烧煮。&rdquo;</p>
<p style="text-align: left">
	　　佛又问言：&ldquo;若如是者，此中劫尽，妹何处生？&rdquo;</p>
<p style="text-align: left">
	　　龙妇答言：&ldquo;我以过去业力因缘生余世界，彼处劫尽，恶业风吹还来生此。&rdquo;时彼龙妇说此语已，作如是言：&ldquo;大悲世尊，愿救济我！愿救济我！&rdquo;</p>
<p style="text-align: left">
	　　尔时，世尊以手掬水，告龙女言：&ldquo;此水名为瞋陀留脂药和，我今诚实发言语汝：我于往昔为救鸽故弃舍身命，终不疑念起悭惜心，此言若实，令汝恶患悉皆除差。&rdquo;</p>
<p style="text-align: left">
	　　时，佛世尊以口含水，洒彼盲龙妇女之身，一切恶患臭处皆差。既得差已，作是说言：&ldquo;我今于佛乞受三归。&rdquo;是时，世尊即为龙女授三归依。</p>
<p style="text-align: left">
	　　时，彼众中复有一龙，种种臭恶一切诸虫满其口中，及咽喉内脓血流出，有见闻者皆悉舍去。时，佛见已即便问言：&ldquo;善男子，汝于过去作何恶业受如是报？&rdquo;彼龙张口，于其口内出种种虫，脓血流溢犹如热火，虽复张口竟不能言，即还闭口。</p>
<p style="text-align: left">
	　　尔时，世尊即为彼龙而说偈言：</p>
<p style="text-align: left">
	　　&ldquo;汝以过去盗因缘，轻戏圣人受是报，</p>
<p style="text-align: left">
	　　至诚听我此实言，即得清凉灭诸苦。&rdquo;</p>
<p style="text-align: left">
	　　尔时，世尊说实语已，即以少水泻龙口中，火及虫脓悉皆灭尽，龙口清凉作如是言：&ldquo;大圣如来，我忆过去迦葉佛时，曾作俗人在田犁地。有一比丘，来从我乞求五十钱，我时报言：&lsquo;听待谷熟当与汝食。&rsquo;比丘复言：&lsquo;若当五十不可得者，愿乞十文。&rsquo;我于尔时瞋彼比丘而语之言：&lsquo;乃至十钱亦不相与。&rsquo;时，彼比丘心生懊恼，又于余时往寺舍中入树林下，辄便盗取现在僧物十庵罗果而私食之。彼业因缘地狱受苦，恶业未尽生野泽中作饿龙身，常为种种诸虫食啖，脓血流溢饥渴苦恼。又彼比丘以瞋忿心恶业缘故，死便即作小毒龙身，生我腋下[口+束]于我血，热气触身不可堪忍，是故我身热脓血满。&rdquo;龙白佛言：&ldquo;大悲世尊，唯愿慈哀救济于我，令我脱彼怨家毒龙！&rdquo;</p>
<p style="text-align: left">
	　　尔时，世尊以手抄水，发诚实语作如是言：&ldquo;我曾往昔于饥馑世，尔时愿作大身众生长广无量，以<a>神通</a>力于虚空中唱如是言：&lsquo;彼野泽中有大身虫名曰不瞋，汝等可往取其身肉，以为饮食可得不饥。时彼世中人非人等，闻此声已一切悉往竞取食之。&rsquo;&rdquo;说是真实谛信语时，彼龙腋下小龙即出。</p>
<p style="text-align: left">
	　　时，此二龙俱白佛言：&ldquo;世尊，我等久近离此龙身解脱殃罪？&rdquo;</p>
<p style="text-align: left">
	　　佛告龙言：&ldquo;此业大重，次五无间。何以故？若有四方<a>常住</a>僧物，或现前僧物，笃信檀越重心施物，或华或果、或树或园、饮食资生、床褥敷具、疾病汤药一切所须，私自费用或持出外，乞与知识亲里白衣，此罪重于阿鼻地狱所受果报。是故汝等可受三归，归三宝已乃可得住于冷水中。&rdquo;如是三称三受，身即安隐得入水中。</p>
<p style="text-align: left">
	　　尔时，世尊即为诸龙而说偈言：</p>
<p style="text-align: left">
	　　&ldquo;宁以利刀自割身，支节身分肌肤肉，</p>
<p style="text-align: left">
	　　所有信心舍施物，俗人食者实为难。</p>
<p style="text-align: left">
	　　宁吞大赤热铁丸，而使口中光焰出，</p>
<p style="text-align: left">
	　　所有众僧饮食具，不应于外私自用。</p>
<p style="text-align: left">
	　　宁以大火若须弥，以手捉持而自食，</p>
<p style="text-align: left">
	　　其有在家诸俗人，不应辄食施僧食。</p>
<p style="text-align: left">
	　　宁以利刀自屠脍，身体皮膜而自啖，</p>
<p style="text-align: left">
	　　其有在家诸俗人，不应受取僧杂食。</p>
<p style="text-align: left">
	　　宁以自身投于彼，满室大火猛焰中，</p>
<p style="text-align: left">
	　　其有在家俗人辈，不应坐卧僧床席。</p>
<p style="text-align: left">
	　　宁以火热炎铁锥，拳手握持便焦烂，</p>
<p style="text-align: left">
	　　其有在家俗人等，不应私用于僧物。</p>
<p style="text-align: left">
	　　宁以胜利好刀砧，而自脔切其身肉，</p>
<p style="text-align: left">
	　　勿于出家清净人，发起一念瞋恚心。</p>
<p style="text-align: left">
	　　宁以自手挑两眼，捐弃投之掷于地，</p>
<p style="text-align: left">
	　　其有习行善法者，不应怀忿瞋心视。</p>
<p style="text-align: left">
	　　宁以热铁鍱其身，东西起动行坐卧，</p>
<p style="text-align: left">
	　　不应瞋忿心妒嫉，而著众僧净施衣。</p>
<p style="text-align: left">
	　　宁饮灰汁碱卤水，热沸烁口犹如火，</p>
<p style="text-align: left">
	　　不应怀贪毒恶心，服食众僧净施药。&rdquo;</p>
<p style="text-align: left">
	　　尔时，世尊说此偈已，一万四千诸龙众等悉受三归，所有过去、现在业报，诸苦恼中而得解脱，深信三宝其心不退。复有八十亿诸龙众等，亦于三宝起归敬心。</p>
<p style="text-align: left">
	　　尔时，世尊告憍陈如：&ldquo;汝观此等诸恶众生自诳其心，或以怖畏贫穷因缘，或于恶道生于恐畏<a>修行</a>善法，或作比丘所得种种资生之具，皆是信心檀越所施，而是众生或自食啖，或与他人或共众人，盗窃隐藏私处自用，如是业故堕三恶道久受勤苦。复有众生，贫穷下贱不得<a>自在</a>，是故出家望得富饶解脱安乐；既出家已，<a>懈怠</a>懒堕不读诵经，禅慧精勤舍而不习，乐知僧事。复有比丘昼夜精勤乐修善法，读诵经典坐禅习慧不舍须臾，以是因缘感诸四辈种种供养。时知事人得利养已，或自私食，或复盗与亲旧俗人，以是等缘久处恶道出已还入，如是愚瞑不见当来果报轻重。我今戒敕<a>沙门</a>弟子念法住持，不得自称：我是沙门，真法行人。猗众僧故，他信施物，或饼或果或菜或华，但是众僧所食之物，不得辄与一切俗人；亦不得云，此是我物别众而食；又亦不得以众僧物贮积兴生种种贩卖，云有利益招世讥嫌；又亦不得出贵收贱与世争利；又亦不得为于饮食及僧因缘，使诸众生堕三恶道。应须劝引安善法中，令比丘众真信三宝，摄诸众生乃至父母，令得安隐置三解脱。&rdquo;</p>
<p style="text-align: left">
	　　护塔品第十三</p>
<p style="text-align: left">
	　　尔时，长老阿若憍陈如白佛言：&ldquo;世尊，此日藏修多罗长夜照明，说一切龙恶业果报不可思议，复说<a>菩萨</a>真实行法。&rdquo;</p>
<p style="text-align: left">
	　　佛言：&ldquo;如是，如是，憍陈如，此四天下有大支提圣人住处，若有众生精勤方便坐禅正慧，当知此处则为不空，如是福地则为流布日藏法宝。何者名为大支提处？此阎浮提内王舍城中，圣人处所大支提者，乃是过去无量如来、无量菩萨、无量缘觉、无量声闻，曾于其中<a>修道</a>灭度，今悉现有当来亦然。过去诸佛菩萨圣人，皆以付授婆娄那龙，令使拥护住持安立；我今亦欲令此处所光明久住，还以付嘱婆娄那龙。若有众生能护我法，精勤方便坐禅正慧，诸富伽罗，应常守护供给供养。&rdquo;</p>
<p style="text-align: left">
	　　尔时，婆娄那龙王作如是言：&ldquo;如是，如是，如世尊教。往昔过去迦罗鸠村驮应正遍知，亦以此处令我守护供给供养，精勤方便坐禅正慧，修善法者为作檀越；我于尔时，供给守护乃至法灭。次复有佛，名拘那迦牟尼乃至迦葉，亦以此处付嘱于我守护供养；我于尔时供给守护，乃至法尽亦复如是。彼佛法中或有弟子，不受奴婢僮仆田地，以清净心精勤苦行，如是一切我皆守护。今日如来，复以此处付嘱于我住持守护。&rdquo;</p>
<p style="text-align: left">
	　　尔时，世尊复以西瞿耶尼须弥山下，何罗阇低罗山中圣人处所名曰云尽，付宝护龙王。时，宝护龙白佛言：&ldquo;世尊，如是，如是，如世尊教。过去迦罗鸠村驮如来，亦以此云尽圣人住处付嘱于我，我于尔时守护此处，及<a>佛弟子</a>如法<a>行者</a>乃至法灭。&rdquo;</p>
<p style="text-align: left">
	　　尔时，世尊复以东弗婆提须弥山下，青鸯伽那山中支提圣人住处名圣人生，付苏摩呼嚧叉龙王。时，彼龙王白佛言：&ldquo;世尊，如是，如是，如世尊教。&rdquo;</p>
<p style="text-align: left">
	　　尔时，世尊复以须弥山下北胁之间，华齿山中支提圣人住处名香峰牟尼，付毗昌伽苏脂龙王，乃至清净法行比丘亦皆付嘱。时，彼龙王作如是言：&ldquo;如是，如是，如世尊教。过去迦罗鸠村驮如来，亦以此香峰圣人住处付嘱于我，及法行比丘守护供养，乃至迦葉如来亦复如是。今日如来，又以香峰支提处所付嘱于我，我当守护。&rdquo;佛言：&ldquo;善哉！善哉！汝大龙王，如是能护我法，住持法母，汝是我伴大善知识、如法檀越。一切众生依于我法，国土久住利益照明。&ldquo;</p>
<p style="text-align: left">
	　　尔时，世尊复以西瞿耶尼洲中那焰牟尼圣人处所，付嘱瞿娑岚婆龙王，乃至法行弟子，守护供养亦复如是。复以东弗婆提洲中，昵迦罗陀莲华牟尼圣人住处，付嘱婆私摸极叉龙王，乃至法行弟子，守护供养亦复如是。复以北郁多罗越洲中香峰炎圣人住处，付嘱地行龙王，乃至法行弟子，守护供养亦复如是。复以大海之中娑伽罗龙王宫摩尼藏炎牟尼圣人住处，付嘱娑伽罗龙王，乃至供养亦复如是。复以须弥山顶帝释住处开<a>华藏</a>殿牟尼圣人住处，付嘱伊罗跋罗龙王，守护供养亦复如是。复以此阎浮中难陀婆陀那大德圣人牟尼住处，付嘱阎浮迦龙王，守护供养亦复如是。复以此阎浮中鞞奢利善住牟尼圣人住处，付嘱婆须吉龙王，守护供养亦复如是。复以此阎浮中迦毗罗婆须都善香迦那迦灯牟尼圣人住处，付嘱阿那婆达多龙王，守护供养亦复如是。复以阎浮提中摩伽陀国毗富罗朋迦牟尼圣人住处，付嘱山德龙王，守护供养亦复如是。复以阎浮提中摩偷罗国名爱云炎牟尼圣人住处，付嘱阎婆迦质多罗龙王。复以阎浮提中憍萨罗国名阇耶首驮牟尼圣人住处，付嘱吃利弥迦龙王。复以阎浮提中苏波洛罽萨遮牟脂邻陀罗名香牟尼圣人住处，付嘱牟脂邻陀罗龙王。复以阎浮地中乾陀罗国名大利舍那若摩罗牟尼圣人住处，付嘱伊罗跋多罗龙王。复以阎浮提内罽宾国中名宫宫摩尼佉牟尼圣人住处，付嘱吁留逻龙王。复以阎浮提中庵浮利摩国名亿藏炎牟尼圣人住处，付嘱逻浮逻龙王。复以阎浮提中震旦汉国名那罗耶那弗罗婆娑牟尼圣人住处，付嘱海德龙王。复以阎浮提内于阗国中水河岸上牛头山边近河岸侧，瞿摩婆罗香大圣人支提住处，付嘱吃利呵婆达多龙王，守护供养。</p>
<p style="text-align: left">
	　　&ldquo;此大支提皆是过去大圣菩萨、大辟支佛、大阿罗汉、得果沙门、五通神仙诸圣住处，是故过去一切诸佛次第付嘱，欲令<a>流转</a>怖畏众生增长善根得菩提故。如是十方无量无数阿僧祇刹过去诸佛及诸菩萨，皆住于彼大支提处常加守护，令诸众生恶业尽故。于未来世无量无边阿僧祇刹，诸佛、菩萨摩诃萨、声闻、缘觉，亦复住此二十大支提常加守护，令诸<a>世间</a>增福德故，一切众生恶业尽故。复次，一切菩萨摩诃萨、一切辟支佛、一切阿罗汉、得果沙门，一切五通神仙圣人，于此二十圣人住处大支提中常加护持，一切众生福德增故，一切众生恶业尽故。如是过去一切圣人，付嘱如是二十支提。我今付嘱亦如前佛，欲令一切流转海中怖畏众生得安乐故，坚固护持不散坏故。&rdquo;</p>
<p style="text-align: left">
	　　时，一切龙受佛付嘱二十支提圣人处已，作如是言：&ldquo;大圣世尊，我等诸龙多于障碍，贪嗜睡眠如痴无异，一夜睡眠当于人中二十一年，如是我等睡犹不觉。或有恶人及非人等，或水或火毁坏支提，我等或睡或食饮时，或复喜欢为世欲事，如此因缘，此之恶事则不能却。是故我于一切过去、现在、当来佛法之中成诸不善。&rdquo;</p>
<p style="text-align: left">
	　　尔时，世尊告二十八夜叉将言：&ldquo;我今持此圣人住处付嘱于汝，此二十支提福德住处，好加爱敬精心护持。&rdquo;</p>
<p style="text-align: left">
	　　时，二十八夜叉将言：&ldquo;敬顺<a>佛教</a>，二十支提如来付嘱岂敢不持？但瞿摩娑罗香山一处，我难受取。&rdquo;</p>
<p style="text-align: left">
	　　时，只利呵婆达多龙王，即白佛言：&ldquo;世尊，如来今者，以于阗国牛角峰山瞿摩娑罗乾陀牟尼大支提处付嘱于我，然彼国土城邑村落悉皆空旷，所有人民悉从他方余国土来，或余天下，或余刹中，菩萨摩诃萨、大辟支佛、大阿罗汉、得果沙门、五神通人坐禅力故，向彼供养。瞿摩娑罗旧无众生，一切来者皆是他国。世尊，此二十八诸夜叉将，不肯护持我今怪此。所以者何？以彼不护，我等诸龙得于恶名。&rdquo;</p>
<p style="text-align: left">
	　　佛言：&ldquo;龙王莫如是说。何以故？今有二万大福德人见于<a>四谛</a>，从沙勒国而往彼住。以彼二万福德众生有大力故，于此瞿摩娑罗香山大支提处，日夜常来一切供养。龙王当知，如是之时恒不饥乏。又迦葉佛时，彼于阗国名迦逻沙摩，国土广大安隐丰乐，种种华果众生受用。彼国多有百千五通圣人世间<a>福田</a>，依止其中系念坐禅，乐阿耨多罗三藐三菩提。以其国土安隐丰乐，彼土众生多行放逸贪著五欲，谤毁圣人为作恶名，以灰尘土坌彼圣人。时诸行者受斯辱已，各离彼国散向余方。时彼众生见圣人去心大欢喜，是因缘故，彼国土中水天、火天皆生瞋忿，所有诸水河池泉井一切枯竭。时彼众生无水火故饥渴皆死，是时国土自然丘荒。&rdquo;</p>
<p style="text-align: left">
	　　佛告龙王：&ldquo;我今不久往瞿摩娑罗牟尼住处，结跏七日受解脱乐，令于阗国，于我灭度后一百年，是时彼国还复兴立，多饶城邑郡县村落，人民炽盛皆乐大乘，安隐快乐，种种饮食及诸果华无所乏少。&rdquo;</p>
<p style="text-align: left">
	　　时，僧儿耶大夜叉将白佛言：&ldquo;世尊，如是，如是。&rdquo;</p>
<p style="text-align: left">
	　　佛言：&ldquo;大夜叉将，汝忆过去久远事不？&rdquo;</p>
<p style="text-align: left">
	　　僧儿耶言：&ldquo;我念往昔迦葉佛时，此牛角山圣人住处，迦葉如来亦于彼处七日结跏受解脱乐。过七日已从<a>禅定</a>起，我时到彼瞿摩娑罗香牢尼住处礼拜供养。彼迦葉佛，亦以平等法行比丘，精勤方便坐禅正慧，修善法者付嘱于我。&rdquo;</p>
<p style="text-align: left">
	　　时，只利呵婆达多龙王白佛言：&ldquo;世尊，我誓于此瞿摩娑罗香大支提所常护不舍，乃至佛诸弟子法行比丘，精勤修善不受畜者我等守护，乃至法尽。或水、或火，或龙、夜叉，或鸠槃茶，弥勒佛时瞋忿作恶，如是时中非我所护。&rdquo;</p>
<p style="text-align: left">
	　　佛言：&ldquo;善哉！善哉！龙王，若能如是发至诚心，加护我法，住持法母，令法久住，是我真伴，是好檀越。&rdquo;</p>
<p style="text-align: left">
	　　是时，座中有六十亿菩萨摩诃萨并及十方余佛刹中一切菩萨，皆悉来集<a>娑婆世界</a>，听于日藏大授记经，闻已一切同白佛言：&ldquo;如是，世尊，我等从今常来于此四天下中牟尼住处礼拜供养，持种种华、种种幡盖、种种金银而以奉散，亦复持此日藏授记恶业尽陀罗尼，如佛所说广为一切众生而宣说之。我今为利自身、他身恶业尽故，行菩提道满足<a>六度</a>。今此众中有多亿魔，及于无量阿僧祇天、龙、夜叉、阿修罗、迦楼罗、紧陀罗、摩睺罗伽，悉在此会围绕世尊。惟愿如来，以此二十牟尼圣人住处普皆付嘱，莫遣当来魔天、龙王、夜叉、罗刹及紧陀罗、阿修罗等生于异心，于此二十大支提处空无守护，令彼恶人及非人等欲兴破毁。&rdquo;</p>
<p style="text-align: left">
	　　佛言：&ldquo;善哉！善哉！善男子，汝莫怖畏。何以故？过去诸佛亦以此处，付嘱一切龙王、夜叉；我亦如是，以此二十大支提处，付嘱诸龙及夜叉众。所以者何？未来众生多在八难，欲令彼等恶业尽故，薄慢心故，乐<a>涅槃</a>故，乃至资生所须、饮食汤药无所乏故，风雨顺时、华果茂盛、五谷熟成常安乐故，以是因缘，付嘱诸龙及夜叉等。于未来世一切诸佛，亦于二十大支提处林树经行坐禅苦行，得阿耨多罗三藐三菩提转于法轮，乃至涅槃安置塔庙；及佛弟子法行比丘，四果圣人亦于彼住，一切天人皆于彼处礼拜供养，多生功德起涅槃道。彼佛世尊，亦以二十大支提处及诸弟子，付嘱龙王及夜叉等令加守护。善男子，我今为汝说，一切恶心众生悉得欢喜，亦得生于诸三昧力，亦除一切恶邪烦恼。大授记陀罗尼咒，此陀罗尼，过去、未来一切诸佛加助<a>随喜</a>。此咒能令恶心众生得柔软故，教修一切诸福德故，令习恶人心欢喜故，一切福德皆成就故，种种大愿达<a>彼岸</a>故，大智慧中安隐住故，得大闻持陀罗尼故，大方便智得究竟故，一切怨家生欢喜故，能除一切诸灾患故，出大难故，离怖畏故，办大事故，大谛见故，得大忍故，大智海中深远入故，得四神足、三摩跋提能除一切诸恶见故，乃至能了阿耨多罗三藐三菩提故。&rdquo;而说神咒：</p>
<p style="text-align: left">
	　　&ldquo;多绖咃阿摩阿摩婆娑阿摩波利婆娑三舍耶揭婆波利婆娑蜜多罗蜜多罗舍罗耶蜜多罗波利婆娑蜜多罗三[穴/(怡-台+未)]若耶尼瞿卢陀三[穴/(怡-台+未)]若耶摸极叉三[穴/(怡-台+未)]若耶示利苫伽婆优婆矣罗阇毗那舍耶三摩舍罗耶帝罗阿那薄迦岚摩婆婆迦岚摩示利地毗迦罗婆那三摩若那阿波婆伽那罗夜那跋伽摩萨婆多他阿伽多地悉他那跋伽莎呵。&rdquo;</p>
<p style="text-align: left">
	　　尔时，世尊说是咒已告大众言：&ldquo;此陀罗尼亦名贤面，一切诸佛之所加护，能生禅定三摩提，能尽一切诸恶，乃至能了阿耨多罗三藐三菩提。若今现在及未来世大支提处，若有余众，或魔、或天、或龙、夜叉、或复罗刹、或阿修罗、或迦楼罗、或紧陀罗、或鸠槃茶、人及非人，或以水火种种恶事欲坏支提，汝等应念三世诸佛，念诸佛已于彼众生起慈悲心，诵持如是大陀罗尼，令诸一切恶心众生悉皆除灭。若诸魔王及人非人，于如来所心不乐者，悉生欢喜恭敬供养。&rdquo;</p>
<p style="text-align: left">
	　　时佛神力，令魔波旬于自宫内即得安住，自然得闻此陀罗尼；闻此咒已，即于佛所生欢喜心，得大信心；得信心已啼泣雨泪，集诸眷属作如是言：&ldquo;汝等一切谛听！谛听！我今于此大牟尼处，得大忍心不动如山。彼牟尼尊慈悲满足，放大光明照一切龙、一切天人、一切修罗，我亦在彼于牟尼所兴造诸恶，今欲忏悔受三归依。汝若曾于佛边作恶，今可忏悔受三归依。我今共汝俱往见佛，礼拜供养至心听法，断烦恼魔入清净道，离于怖畏到涅槃城。&rdquo;</p>
<p style="text-align: left">
	　　时，魔波旬与其眷属八十亿众，前后围绕往至佛所，到已接足顶礼世尊，说如是偈：</p>
<p style="text-align: left">
	　　&ldquo;佛两足尊世中胜，自得寂灭亦教他，</p>
<p style="text-align: left">
	　　忍辱精进愍众生，我等愚痴兴恶意。</p>
<p style="text-align: left">
	　　不知过去诸业行，惟佛世尊能了知，</p>
<p style="text-align: left">
	　　苞藏国土内身中，令我心远种种惑。</p>
<p style="text-align: left">
	　　三世诸佛大慈悲，受我礼忏一切殃，</p>
<p style="text-align: left">
	　　法僧二宝亦复然，至心归依无有异。</p>
<p style="text-align: left">
	　　愿我今日所供养，恭敬尊重世导师，</p>
<p style="text-align: left">
	　　诸恶永尽不复生，尽寿归依如来法。&rdquo;</p>
<p style="text-align: left">
	　　时，魔波旬说是偈已，白佛言：&ldquo;世尊，如来于我及诸众生平等无二，心常欢喜慈悲含忍。&rdquo;</p>
<p style="text-align: left">
	　　佛言：&ldquo;如是。&rdquo;</p>
<p style="text-align: left">
	　　时，魔波旬生大欢喜发清净心，重于佛前接足顶礼右绕三匝，恭敬合掌却住一面，瞻仰世尊心无厌足。</p>
<p style="text-align: left">
	　　时，彼众中有一魔子名加罗支，与其眷属从座而起，到于佛前接足顶礼，长跪白佛作如是言：&ldquo;世尊，云何名眼？为眼是色因缘？为色是眼因缘？乃至意法因缘亦复如是？&rdquo;</p>
<p style="text-align: left">
	　　佛言：&ldquo;善男子，非眼是色因缘，非色是眼因缘，乃至非意是法因缘，非法是意因缘。善男子，眼眼性空，眼识识性空。善男子，眼因缘眼识生，彼因缘故色可见，乃至意因缘<a>意识</a>生，彼因缘故法可知，非眼识可得。何以故？非余处来，非余处去，眼非常住，于三世中一切皆空。如是眼者亦非满见，亦非减见，非和合见，非相离见，亦非相触，亦不依止。譬如日出光照一切，其有窗处明焰皆入照于壁上，而是壁光不作是念我暗我明，此光非但独在一壁及众多壁，以因缘故有是光生。此壁及光，非合非离因壁见光，而此壁光不作是念日能生我，日亦不念我生此光。何以故？日灭没已光亦随灭，去处来处一切皆空无一可见。以日因缘故能照耀见此光色，以光显赫照耀因缘故得可见。于彼生识亦复如是，是内六入生外六入，亦外六入生内六入，外六入亦非因缘，内六入亦非因缘。何以故？彼此性离亦非聚集，亦非和合亦非依止，乃至内入、外入，彼和合识亦非聚集，亦非和合亦非依止。何以故？各不相持境界离故。此法及识智慧知见诸行因缘，行因缘故有识，而此识生则三种行。云何三行？身行、口行及以意行。云何身行？身行名为气息入出，此名身行。彼息出入去来动作，彼此出入各不相识。新识若生，旧识不住，体性尔故，非聚集故，亦非异故，于如如中各不相依，虚空平等风行空中，风亦非空，空亦非风。何以故？彼此不触各非境界，彼二皆空亦不可说。何以故？相离相故，无增减故，不依此岸及彼岸故，第一义谛如如住故，此名身行。是故身行非识依止，亦非伴侣，非是和合，非是聚集，常不依止，相离相故，是识亦复非依止身离和合故，此名身行。云何口行？口行二种名为觉、观。云何是觉？何者是观？于出入息生二种心，思惟忆念是名为觉；乃至细心次生，如是渐除得清净心亦名为觉。是觉依止出入故生，生已即灭，根尘亦复不觉，此彼境界相相离故，性相无故，乃至不可说其长短，此名为觉。何者是观？若有人观冷相触身于是中行，或复热相一切气息皆犹于风，彼风因缘观触知者，此名为观。各离境界彼此离相，乃至不可说其长短，是名觉观。云何意行？意行名思。云何名思？知一切法，乃至能知时出入气息，非时出入气息，知此出息非彼入息，知彼入息非彼出息，差别悉知，如是思量，知行顺相非行顺相，此则名为彼风依止，如是二种不可得说。云何是思？云何心相？乃至知行差别作已，入涅槃道过凡夫地名出<a>生死</a>，于禅定中心能除却，此则名思。如是风者不去不来，彼思识中如是依止，眼如眼乃至意如意各不相触，三受尽已名为圣人。如是，善男子，非眼是色因缘，非色是眼因缘，乃至非意是法因缘，非法是意因缘。何以故？此二境界非远非近，亦非聚集，亦非思量，亦非和合。何以故？不可说故，此岸彼岸中不依止故，依实际故。&rdquo;</p>
<p style="text-align: left">
	　　佛说此已，是时魔子伽罗支二万眷属，曾于过去佛法之中修行福德皆得顺忍。复有无量无边众生，亦于过去植众德本，或得初禅乃至四禅，或有得于须陀洹果、斯陀含果、阿那含果，或有当来于小乘中为福种子，乃至当来辟支佛中得为种子，或复有发阿耨多罗三藐三菩提心。时彼众中有六十频婆罗龙，过去已来未曾值佛，今闻此法皆发阿耨多罗三藐三菩提心。时此一切三千大千佛刹大地，六种震动大动遍动。</p>
<p style="text-align: left">
	　　一切十方诸来菩萨摩诃萨，各得种种菩萨三昧，得三昧已各以种种宝、种种衣、种种香、种种华，散于佛上供养如来，作如是言：&ldquo;如是世尊不可思议，我从昔来未曾见闻如是大集说此三昧力陀罗尼，此即释迦牟尼如来第二利益转妙法轮！我等今者于此日藏大授记鞞富略修多罗一心奉持，为诸众生广分别说。&rdquo;</p>
<p style="text-align: left">
	　　是时，众会魔天、龙王、夜叉、罗刹、阿修罗、迦楼罗、紧陀罗、摩睺罗伽、鸠槃茶、薜荔多、毗舍遮，现在集者悉如是说：&ldquo;不可思议释迦如来，能作如是利益众生。&rdquo;各大欢喜，以种种音乐、种种宝、种种衣、种种璎珞、华鬘、<a>烧香</a>、涂香，从空而散供养如来。</p>
<p style="text-align: left">
	　　是时，娑伽罗龙王白佛言：&ldquo;世尊，惟愿如来暂入海中，往我家内受我微供，怜愍我故。若佛如来至我宫者，我之眷属一切皆得闻此日藏授记大陀罗尼。&rdquo;</p>
<p style="text-align: left">
	　　时，娑伽罗龙王复白佛言：&ldquo;世尊，彼大海中一切男女，若得闻此大乘日藏大授记经，专心听者得几许福？&rdquo;</p>
<p style="text-align: left">
	　　佛言：&ldquo;龙王，若善男子以四天下满中七宝布施如来，复有众生具足闻此大乘日藏大授记经一心听者，于前福德百倍不及，百千亿倍不及，乃至算数所不能及。大王，若有听是甚深经典，其福难量！&rdquo;</p>
<p style="text-align: left">
	　　尔时，娑伽罗龙王复作是言：&ldquo;若佛世尊不入大海，我当抄此日藏授记大集经典置我宫中。以是因缘，于彼海中几许诸龙福德增长？&rdquo;</p>
<p style="text-align: left">
	　　佛言：&ldquo;龙王，随所有处抄此日藏大授记经，如法安置恭敬供养，则能获得十种利益。何等为十？若有人能如法抄写此经一心供养，令其家内一切吉祥，若在众中得大自在，五谷丰饶，种种资生钱财宝物悉皆具足。复次，龙王，若有宅内，或复众中抄此日藏大授记经抄已供养，于其处所，则有六十亿菩萨摩诃萨，数来礼拜供养此经。以是因缘，种种恶事、斗诤疾疫、种种恶病、谷米贵俭、国土饥荒、他方贼盗、非时风雨，一切皆灭。&rdquo;</p>
<p style="text-align: left">
	　　彼六十亿菩萨摩诃萨白佛言：&ldquo;世尊，我当种种拥护供给令得称心。&rdquo;</p>
<p style="text-align: left">
	　　&ldquo;复次，龙王，若有家内或大众中，抄此日藏大授记经如法安置，彼<a>帝释天</a>及诸梵天、四天王天、二十八大夜叉将并其眷属，乃至大德天并其男女，娑罗娑陀天、牢固地天、善住乐天等，一切眷属皆至其国，日夜至心常加守护与其安乐。&rdquo;</p>
<p style="text-align: left">
	　　时，帝释天乃至善住乐天等，闻是语已作如是言：&ldquo;如是，如来，我及眷属常当至心往护彼国。&rdquo;</p>
<p style="text-align: left">
	　　&ldquo;复次，龙王，若有居家乃至国土抄写此经，福德天下于过去世供养多佛布施、持戒，如是之人往彼受生。复次，龙王，若有居家乃至国土抄写此经，其中众生精进勇猛，不乐五欲常行檀那波罗蜜乃至般若波罗蜜。复次，龙王，若有居家乃至国土抄写此经，福田众生常乐安住。复次，龙王，若有国土抄写此经，其国常有种种善法如雨而下。复次，龙王，若有国土抄写此经，其中众生于十善业常行不舍。复次，龙王，若有国土抄写此经，其中众生常生慈心。复次，龙王，若有居家乃至国土抄写此经，其中众生常生人天不入恶道。大王，如是日藏大授记经，随何国土如法抄写，安置供养数数读诵，具足得此十种利益。何以故？若有读诵此日藏经如说行者，彼福德聚于百劫中说不可尽。龙王，此日藏大集大授记经，如是甚深，能满大愿，能大利益。&rdquo;</p>
<p style="text-align: left">
	　　说是经已，十方佛刹诸来菩萨，到此三千<a>大千世界</a>娑婆国土大集聚会，并此菩萨摩诃萨众，乃至魔王、天、龙、夜叉、罗刹、阿修罗、迦楼罗、紧那罗、摩睺罗伽、鸠槃茶、饿鬼、毗舍、遮富单那、人非人等，随分悟解满足于心，皆大欢喜各设供养，佥然而住。</p>
		

	
	

		</div></div><hr><script charset='utf-8' src='../../js/footer.js'></script></body></html>