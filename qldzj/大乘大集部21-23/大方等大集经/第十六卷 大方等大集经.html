<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十六卷 大方等大集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十六卷 大方等大集经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十六卷&nbsp;大方等大集经</strong></p>
<p style="text-align: left">
	　　<a>虚空藏菩萨</a>所问品第六之五</p>
<p style="text-align: left">
	　　说此偈已，时魔波旬严四种兵来诣佛所，到已化作长者形，前<a>礼佛</a>足，在一面立而白佛言：&ldquo;希有<a>世尊</a>！此诸大士，乃能成就如是不可思议种种神变，又能示现不可思议庄严之事。世尊，于未来世有几所众生，闻此不可思议神变而得开悟，决定不疑者也？&rdquo;</p>
<p style="text-align: left">
	　　佛告魔波旬言：&ldquo;于未来世中，少有众生若一若二，闻此不可思议神变经典，得信解者少耳！波旬，喻如一毛析为百分，以一分毛于大海中取一渧水。于汝意云何？取者多耶？在者多耶？&rdquo;</p>
<p style="text-align: left">
	　　波旬言：&ldquo;世尊，取者甚少，在者甚多。&rdquo;</p>
<p style="text-align: left">
	　　佛复告波旬言：&ldquo;如海中所取水甚少，众生闻是不可思议神变经典，能信解者少亦如是。如大海中水在者甚多，不信解不可思议神变经典者，多亦如是。&rdquo;</p>
<p style="text-align: left">
	　　佛复告波旬：&ldquo;若有一人于恒河沙等劫，日日以满三千<a>大千世界</a>满中珍宝持用布施，不如善男子、善女人闻是不可思议神变经典能信解者，其福甚多！所以者何？波旬，若有信解是经典者，则知其人亲从释迦牟尼如来，闻是经典信解无疑。何以故？波旬，若未种善根众生，闻此世所难信经典，能信解者无有是处。波旬，我般<a>涅槃</a>后法欲灭时，多有憍慢众生，彼诸众生著我所说文字，不知方便故，各各生于诤竞，舍思惟法，舍已正行，为利养、名誉、衣服、饮食自缠缚故，乐论世俗种种诸事及世典文辞，而不论第一实义，不乐玩习佛无上道，反向他人讥论如是等真实深妙经典，则为诽谤诸佛，积集无量大苦恼聚。魔神诸天佐助彼人，为利养恭敬及名闻故，重增放逸骜慢。彼诸人等以骜慢故，若见有持戒贤行<a>比丘</a>受持读诵此经典者，而轻慢憎嫉横生谤毁。彼诸愚人则为现世破犯禁戒。其中或有畏不活者，或惭耻于人者，假被<a>袈裟</a>，或有舍戒还附俗者，如是等人身坏命终，堕阿鼻<a>地狱</a>受诸苦报。&rdquo;</p>
<p style="text-align: left">
	　　佛复告波旬：&ldquo;于未来世中，若有求<a>菩萨</a>乘众生，著诸因缘善根微浅，新发道意，但著文字不能了义，于如是等甚深经典，受持读诵为人说时，则为他人所见轻贱陵蔑。以为他人所轻贱陵蔑故，便舍如是等甚深经典，读诵声闻、辟支佛相应经典。为利养、名誉、种种所须之所缠缚故，反诽谤毁呰如是真实甚深经典，又复轻贱受持读诵此经典者，乃至不欲以眼观之，常乐卑行退失菩萨大乘之法，所谓退失淳至心及深心。魔神诸天得如是等人便故，勤作方便坏乱其心，乃至使令不闻如是等经。设当闻者，生大诽谤无有<a>信心</a>。此人亦复积集无量罪聚，成就破法重业，永离三宝，不得见佛闻法及供养僧。所以者何？波旬，以于如来所<a>说法</a>律中生疑犹豫故。&rdquo;</p>
<p style="text-align: left">
	　　尔时，魔波旬自见有过，忧愁惶恐，前礼佛足在一面立。</p>
<p style="text-align: left">
	　　时，<a>虚空</a>藏菩萨问魔波旬言：&ldquo;汝何以忧愁憔悸战栗悚息，状如失志人，在一面立耶？&rdquo;</p>
<p style="text-align: left">
	　　魔波旬答言：&ldquo;善男子，我从如来闻说如是等可畏之事，是故以为忧愁恐怖，当堕何趣？谁当救我？我于如来所说法律之中，数作无量诸留难事，是故忧耳！&rdquo;</p>
<p style="text-align: left">
	　　虚空藏言：&ldquo;波旬，<a>佛法</a>之中有出罪法。汝可来至世尊所，可诚心忏悔所作诸恶，更莫复作。若能如是，可获善利，为不空过。&rdquo;</p>
<p style="text-align: left">
	　　尔时，天魔波旬即前五体投地，礼世尊足下，仰视如来，流泪涕泣而白佛言：&ldquo;世尊，我今诚心忏悔，从昔以来于如来所说法律之中，数作无量诸留难事。唯愿世尊起大悲心，以慈愍故愿受忏悔。&rdquo;</p>
<p style="text-align: left">
	　　佛言：&ldquo;善哉！善哉！波旬，汝乃能自见所作诸恶，为上善哉！能如是悔过罪者，于佛法中则为弘广如来法藏，诸佛亦受其人悔过。是故汝今勿更复作！&rdquo;</p>
<p style="text-align: left">
	　　尔时，世尊告众菩萨言：&ldquo;诸贤士，汝等各说过魔界行法，为生怜愍魔波旬故。&rdquo;</p>
<p style="text-align: left">
	　　尔时，众中有一菩萨名金山王，在众中坐即白佛言：&ldquo;世尊，若有防护内界者，则为未过魔界。若复有菩萨见一切诸界同佛界者，知此佛界即是非界，是为菩萨能过魔界。&rdquo;</p>
<p style="text-align: left">
	　　尔时，宝德菩萨白佛言：&ldquo;世尊，有依倚樔窟者，是为魔界。若有菩萨不倚樔窟，知一切法无得相者，则能为诸众生说断倚樔窟法，是为菩萨能过魔界。&rdquo;</p>
<p style="text-align: left">
	　　尔时，宝手菩萨白佛言：&ldquo;世尊，若有取我、我所者，是为魔界。若有菩萨不取我、我所者则无诤竞，以无诤竞故则<a>无心</a>行，况当有魔界耶？是为菩萨能过诸魔界。&rdquo;</p>
<p style="text-align: left">
	　　尔时，无诤勇菩萨白佛言：&ldquo;世尊，若有触有离则有诤讼，有诤讼者魔得其便。若无触无离自不诤讼，亦不令他诤讼，以得<a>无我</a>故，无恼<a>行者</a>能过魔界。&rdquo;</p>
<p style="text-align: left">
	　　尔时，宝思菩萨白佛言：&ldquo;世尊，若有<a>妄想</a>分别则是烦恼，及有烦恼处则是魔界。若有菩萨知一切诸法无相貌者，于诸烦恼则无妄想，若内若外亦不别知，去离一切妄想分别故，是为菩萨能过魔界。&rdquo;</p>
<p style="text-align: left">
	　　尔时，乐作菩萨白佛言：&ldquo;世尊，若有乐不乐处则有憎有爱，若有憎有爱则是魔界。若有菩萨去离憎爱平等行者，于诸法中则无二想，得入不可思议界，是为菩萨能过魔界。&rdquo;</p>
<p style="text-align: left">
	　　尔时，离诤菩萨白佛言：&ldquo;世尊，魔界由我而起。若菩萨能知我者，得无我忍即知我净，知我净故知一切法净，知一切法净故，知诸法性净如虚空，是为菩萨能过魔界。&rdquo;</p>
<p style="text-align: left">
	　　尔时，法<a>自在</a>菩萨白佛言：&ldquo;世尊，若顺烦恼法为爱所使者，魔则得其便。世尊，若有菩萨于诸法中最得自在自然开悟，以为诸佛之所授记，于菩提法终不退转，是为菩萨能过魔界。&rdquo;</p>
<p style="text-align: left">
	　　尔时，山相击音菩萨白佛言：&ldquo;世尊，若心有缺漏，则是魔界。若菩萨戒无缺漏、心无缺漏，成就一切诸空法行者，是为菩萨能过魔界。&rdquo;</p>
<p style="text-align: left">
	　　尔时，喜见菩萨白佛言：&ldquo;世尊，若有不见佛、不闻法者，魔得其便。若有菩萨常见诸佛而不著色像，常听诸法而不著文字，以见法故则为见佛，以无言说故能听诸法，是为菩萨能过魔界。&rdquo;</p>
<p style="text-align: left">
	　　尔时，帝网菩萨白佛言：&ldquo;世尊，若有恃有动，则是魔界。若菩萨善相顺精进，知一切法究竟，无成就相故不恃不动，是为菩萨能过魔界。&rdquo;</p>
<p style="text-align: left">
	　　尔时，德明王菩萨白佛言：&ldquo;世尊，若有行二法者，则魔得其便。若有菩萨知一切法同于法性，则不见魔界与法性有异解，知法性与魔界等，以不二相故，是为菩萨能过魔界。&rdquo;</p>
<p style="text-align: left">
	　　尔时，香象菩萨白佛言：&ldquo;世尊，若有菩萨性弱畏甚深法者，则魔得其便。若勇健菩萨善能通达三<a>解脱</a>门，于甚深法不惊不畏，以能现前证知诸法实性故，是为菩萨能过魔界。&rdquo;</p>
<p style="text-align: left">
	　　尔时，<a>弥勒</a>菩萨白佛言：&ldquo;世尊，喻如大海中水，同一碱味；佛法海中亦复如是，同一法味，所谓解脱味、离欲味。若菩萨善解一味法者，是为菩萨能过魔界。&rdquo;</p>
<p style="text-align: left">
	　　尔时，虚空藏菩萨白佛言：&ldquo;世尊，喻如虚空究竟无垢，究竟明净，究竟不为一切烟尘云雾之所干绕；菩萨亦复如是，心如虚空，知一切法性常清净，亦复不为客尘烦恼之所干绕，得度般若波罗蜜<a>彼岸</a>，离诸闇冥，于诸法得慧光明者，是为菩萨能过魔界。&rdquo;</p>
<p style="text-align: left">
	　　尔时，文殊师利法王子菩萨白佛言：&ldquo;世尊，若有言语则有滞碍，若有滞碍则是魔界。若法不为一切言说所表者，乃无滞碍。何谓法不可言说？所谓第一义，其第一义中亦无文字及义。若菩萨能行第一义谛，于一切法尽无所行，是为菩萨能过魔界，无所过故。&rdquo;</p>
<p style="text-align: left">
	　　尔时，世尊告波旬言：&ldquo;汝闻说过魔界法不也？&rdquo;</p>
<p style="text-align: left">
	　　波旬白佛言：&ldquo;世尊，唯然已闻。&rdquo;</p>
<p style="text-align: left">
	　　佛言：&ldquo;波旬，若有行如是等法者，一切诸魔无如之何！若有诸魔，欲于行人起魔事者，终不能办，而更成就无量罪聚。是故，波旬，汝可发阿耨多罗三藐三菩提心，于如是过魔界法，应坚持奉行。汝若能如是行者，则能过一切诸魔国界。波旬，喻如百千年垢腻，可于一日浣令鲜净；如是于百千劫中所集诸不善业，以佛法力故善顺思惟，于一日一时尽能消灭。波旬，如有干草[卄/積]大如须弥，以少火投中速能烧尽；如是以少慧力故，能除灭无量诸闇冥聚。何以故？波旬，慧明勇猛故，无明劣弱故。&rdquo;</p>
<p style="text-align: left">
	　　时，魔波旬即作是念：&ldquo;大慈世尊今怜愍我，而能为我说菩提心法。我今宜应于如来所种少善根。&rdquo;</p>
<p style="text-align: left">
	　　于是波旬即化作八万四千殊妙宝盖，及无量华鬘、璎珞、末香、涂香，而告己眷属言：&ldquo;诸佛世尊出世甚难！卿等诸人咸应共来至世尊所，为供养故。&rdquo;</p>
<p style="text-align: left">
	　　尔时，魔天眷属中，有八万四千众及魔波旬，各共持殊妙宝盖及无量华香、璎珞、末香、涂香，至世尊所设供养已，皆发阿耨多罗三藐三菩提心。诸余魔眷属诸天不发菩提心者，形相嗤笑讥论波旬，复言：&ldquo;希有波旬！乃能于<a>沙门</a>瞿昙前，诈现如是笃信之相，状如至亲。所以然者？波旬或欲于沙门瞿昙所学咒幻方术，是故今于面前，现善赞誉耳！&rdquo;</p>
<p style="text-align: left">
	　　尔时，魔子丑面及余魔子等，悉无信心各说是言：&ldquo;假使沙门瞿昙，以诸方术回转魔王者，我等共当设诸方便令如是等经不得流布。设使流布者，亦当令少有护助，信受行者亦令甚少，当为多人之所薄贱轻弄，常堕边方，不令中国之所宣传。唯使诸无威德贫穷众生当得闻之，常为诸大威德豪富之人不信诽谤也。&rdquo;</p>
<p style="text-align: left">
	　　尔时，世尊告虚空藏菩萨言：&ldquo;贤士，汝闻此诸魔子出是恶言不耶？&rdquo;</p>
<p style="text-align: left">
	　　虚空藏白佛言：&ldquo;唯然，已闻。&rdquo;</p>
<p style="text-align: left">
	　　佛言：&ldquo;善男子，是故汝当安慰护助此妙经典，为降伏诸魔神故。&rdquo;</p>
<p style="text-align: left">
	　　于是虚空藏菩萨即白佛言：&ldquo;诸佛世尊皆已护持如是等经，我等亦当安慰受持。&rdquo;</p>
<p style="text-align: left">
	　　尔时，虚空藏菩萨即说咒曰，所谓：</p>
<p style="text-align: left">
	　　&ldquo;阿跋低(一)跋低(二)毗跋低(三)婆醯多[少/兔]散提(四)头楼陀罗尼(五)涅伽多涅伽多尼(六)钵伽多尼(七)迷罗育低(八)伽楼那涅耐提(九)萨遮跋低(十)浮多勒差(十一)达摩涅折低(十二)达摩勒差(十三)郁鸠离(十四)尸鸠离(十五)咻楼咻楼咻楼德迦攡(十六)多婆婆帝低(十七)尸罗[少/兔]婆帝低(十八)阿叉夜涅涕池(十九)枳奢婆迦利拖(二十)佛驮遏提魅低(二十一)达摩蔚耆罗泥(二十二)<a>僧伽</a>[少/兔]铜咩(二十三)阿[少/兔]头隶(二十四)</p>
<p style="text-align: left">
	　　&ldquo;不可济度，&nbsp;坏魔眷属。</p>
<p style="text-align: left">
	　　若犯此者，&nbsp;无诸刀杖，&nbsp;顺已处行，&nbsp;圣众所住。</p>
<p style="text-align: left">
	　　吉吉等句，&nbsp;顺流解脱，&nbsp;破诸外论，&nbsp;降伏魔众。</p>
<p style="text-align: left">
	　　四王常护，&nbsp;及天帝释，&nbsp;梵王世主，&nbsp;奉佛诸天。</p>
<p style="text-align: left">
	　　护菩提者，&nbsp;如是等神，&nbsp;常当拥护，&nbsp;降伏诸魔。</p>
<p style="text-align: left">
	　　利众生故，&nbsp;受持<a>正法</a>，&nbsp;护说法师，&nbsp;尽当拥护。&rdquo;</p>
<p style="text-align: left">
	　　虚空藏菩萨说此咒已，即时此妙宝庄严堂及三千大千世界六变振动。</p>
<p style="text-align: left">
	　　时，诸魔子见上虚空中，有五百密迹执金刚杵，炽然如火甚可怖畏。时，诸密迹唱如是言：&ldquo;若有魔子及诸魔神，若闻此咒，其有不发阿耨多罗三藐三菩提心者，吾等当击破其头令作七分。&rdquo;</p>
<p style="text-align: left">
	　　尔时，魔子及诸眷属，惊怖战悚身毛皆竖，即合掌礼佛而白佛言：&ldquo;我等今发阿耨多罗三藐三菩提心。善哉！世尊，愿救我等离此恐怖得<a>无畏</a>乐。&rdquo;</p>
<p style="text-align: left">
	　　尔时，世尊告侍者阿难言：&ldquo;如向此诸魔子所说言&lsquo;我等当于来世于此经典作留难&rsquo;者，必当称其本誓而作留难如斯经典。唯当以佛神力及诸菩萨受持故，当得流布于世，而无有多人受持读诵分别解说。&rdquo;</p>
<p style="text-align: left">
	　　佛复告阿难：&ldquo;汝见此诸魔子为脱恐怖故发阿耨多罗三藐三菩提心不？&rdquo;</p>
<p style="text-align: left">
	　　阿难白佛言：&ldquo;世尊，唯然已见。&rdquo;</p>
<p style="text-align: left">
	　　佛复告阿难言：&ldquo;此语即为诸魔子，当作离魔事因，以不深心发菩提故。&rdquo;</p>
<p style="text-align: left">
	　　佛复告阿难：&ldquo;于未来世，当有佛出现于世，名无垢相如来应正遍知。此魔波旬，于彼佛所乃当不退转发阿耨多罗三藐三菩提心。阿难，彼无垢相如来，知其深心成就故，当授阿耨多罗三藐三菩提记。当于尔时，亦当作魔王，深心敬信于如来正法；如弥勒出时，有魔王名曰导师，深心敬信佛法圣众。此诸五百魔子，亦当于彼生于魔中，当于彼佛所为菩提故种诸善根；乃至波旬成佛之时，当与授阿耨多罗三藐三菩提记。&rdquo;</p>
<p style="text-align: left">
	　　佛告阿难言：&ldquo;此魔波旬，今虽发菩提心，犹豫不定，如少叠毳，虽尔当渐渐成就无量功德，为世之尊如今我身。&rdquo;</p>
<p style="text-align: left">
	　　尔时，众中有无量无边诸天、世人、释、梵、护世，闻授魔波旬记当得成佛，<a>欢喜</a>踊跃，怪未曾有，合掌向佛而作是言：&ldquo;甚奇希有！其见佛者必得成就无量功德法宝之聚。所以然者？或有不信众生，为欲挠乱如来故而得见佛，或有遇会得见佛者，即为彼众生作因，乃至令得涅槃。&rdquo;又白佛言：&ldquo;世尊，自除如来应正遍知，谁能如是分别，知众生根？&rdquo;</p>
<p style="text-align: left">
	　　佛告诸<a>天人</a>言：&ldquo;如汝等所言，其有得见如来者，无不蒙益。汝等当知，或有众生善根都尽，于无量阿僧祇那由他劫，无人身分者。如是众生见如来故，即便得作善因乃至涅槃。如来乃能如是，作无量不可思议无上<a>福田</a>。&rdquo;</p>
<p style="text-align: left">
	　　佛复告诸天人言：&ldquo;心性常净，而凡愚众生不能如实知见。以不能如实知见故，言是垢；能正知见故，便言是净。而第一实义中，无有一法可净可污。汝等当知，诸烦恼者，无方无处，非内非外，以不善顺思惟故便生烦恼，善顺思惟故则无烦恼；增减不等则生烦恼，无增减者则无烦恼；虚伪妄想便是烦恼，无有妄想则无烦恼。是故我言，如实知邪见则是<a>正见</a>，而邪见亦不即是正见。能如实知者，则无虚妄增减取著，是故名为正见。&rdquo;</p>
<p style="text-align: left">
	　　佛复告诸天人言：&ldquo;喻如大地依水界住，大水依风界住，大风依虚空住，虚空无所依住。如是大地无所依住，而假有依住之名。是故汝等当如是知之，苦依于业，业依于结，而苦、业、结都无所依，以心性常净故。如是当知，一切诸法无有根本，都无所住，以假言说故，言有而实无也。是故说一切法本性常净，究竟无生无起。&rdquo;</p>
<p style="text-align: left">
	　　佛复告诸天人言：&ldquo;是故汝等当知，此法门名为性常净法门。菩萨通达此门者，不为一切烦恼之所染污，而亦不恃此清净门。以舍一切诸恃动故，便得平等道，能过魔界，入于佛界，亦能得入诸众生界，而不动法界知一切法无界无非界，而能速生一切智界。&rdquo;</p>
<p style="text-align: left">
	　　当说此法时，有五百菩萨得无生法忍。</p>
<p style="text-align: left">
	　　尔时，申越长者在于众中，从座而起，顶礼佛足，白佛言：&ldquo;世尊，为我故说如是等甚深经典。我先为触恼世尊故，作大火坑及设毒饭，而大圣如来是不可害者。故我于佛生信敬心，自尔以来，疑悔心结常未能除灭。今者从佛闻此甚深微妙经典，疑悔即除，心无障碍，得安乐行。世尊，是故我信敬心转复增长。今我家中多诸财宝，当以供佛、法、僧，及诸沙门、<a>婆罗门</a>、贫穷孤独、下贱乞儿。世尊，谁当闻是断一切缚甚深经典，而于一切诸物生贪著者乎？&rdquo;</p>
<p style="text-align: left">
	　　尔时，虚空藏菩萨白佛言：&ldquo;世尊，诸佛如来无上菩提，甚为甚深，难可测知。若有菩萨于未来世，舍己身命及利养名誉，而能侍佛菩提者，甚为难有！&rdquo;</p>
<p style="text-align: left">
	　　尔时，众中有六十八亿菩萨，从座而起，合掌向佛，一时同声而说偈言：</p>
<p style="text-align: left">
	　　&ldquo;世尊灭后，我等能忍，舍身<a>寿命</a>，为护正法。</p>
<p style="text-align: left">
	　　<a>舍利</a>名誉，离诸贪著，愿护正法，为佛智故。</p>
<p style="text-align: left">
	　　骂詈呵责，及讥刺语，护正法故，当忍受之。</p>
<p style="text-align: left">
	　　轻贱毁弄，唱说恶名，当以慈忍，为护此经。</p>
<p style="text-align: left">
	　　来世比丘，计著诸有，与魔为党，诽谤正法。</p>
<p style="text-align: left">
	　　毁禁行恶，乐著俗累，为利所覆，不乐正法。</p>
<p style="text-align: left">
	　　恃玩俗典，憍慢放逸，高叹己利，蔑正行者。</p>
<p style="text-align: left">
	　　常舍闲静，乐处愦闹，习世文辞，计著吾我。</p>
<p style="text-align: left">
	　　不营<a>教化</a>，不业智慧，舍离坐禅，不亲三宝。</p>
<p style="text-align: left">
	　　无有智慧，群党求利，动与结俱，乐受他供。</p>
<p style="text-align: left">
	　　他慈心施，惜犹己有，数往到彼，说诸世事。</p>
<p style="text-align: left">
	　　田宅居业，及贩卖事，勤求息利，犹言沙门。</p>
<p style="text-align: left">
	　　骜慢著有，依邪崄见，闻性空法，当大惊怖。</p>
<p style="text-align: left">
	　　言后长远，但求现报，当虚妄说，非法言法。</p>
<p style="text-align: left">
	　　如是大灾，弊恶比丘，魔及魔子，复当佐助。</p>
<p style="text-align: left">
	　　经文是一，说义各异，各是己论，愚者当尔，</p>
<p style="text-align: left">
	　　诸深妙经，能与解脱，当拥遏之；及说浅事，</p>
<p style="text-align: left">
	　　我胜汝劣，由胜得果，于佛法中，当如是竞。</p>
<p style="text-align: left">
	　　如是竞时，众生数坏，为非法王，之所恼逼。</p>
<p style="text-align: left">
	　　于是末世，坏甚可畏！我持正法，救世所说；</p>
<p style="text-align: left">
	　　我常慈心，不舍法律，生正大悲，为世作护。</p>
<p style="text-align: left">
	　　毁禁作恶，不住正法，坠堕何道，我常忧愍。</p>
<p style="text-align: left">
	　　见故作恶，谤毁正者，我终不共，与为亲党。</p>
<p style="text-align: left">
	　　常任我力，善护口过，见无用人，不说其短。</p>
<p style="text-align: left">
	　　我住圣种，头陀护戒，处定习慧，常勤<a>修行</a>。</p>
<p style="text-align: left">
	　　离世愦闹，乐处闲静，无著如鹿，善调知足。</p>
<p style="text-align: left">
	　　若至聚落，摄根少语，见说法者，共论正法。</p>
<p style="text-align: left">
	　　爱语利益，以化众生，又与说法，令断恶行。</p>
<p style="text-align: left">
	　　我为正法，极远当往，为彼说法，利益众故。</p>
<p style="text-align: left">
	　　若见凡愚，有缺失者，但当自护，住法行忍。</p>
<p style="text-align: left">
	　　毁辱恭敬，当如须弥，不染世法，为世导师。</p>
<p style="text-align: left">
	　　毁禁比丘，若来呵责，自省己行，将是业报。</p>
<p style="text-align: left">
	　　当为是等，嫉恶众生，先意善言，现为恭敬。</p>
<p style="text-align: left">
	　　彼即生念，我亦沙门，成就是德，无若干恶。</p>
<p style="text-align: left">
	　　诸毁禁等，如失志人，闻是经忧，如劓照镜。</p>
<p style="text-align: left">
	　　其作方便，不欲闻之，复教余人，言非正法。</p>
<p style="text-align: left">
	　　又教国王，坏臣民心，诽谤正法，言非佛说。</p>
<p style="text-align: left">
	　　我等于时，以佛力故，为持正法，不惜身命。</p>
<p style="text-align: left">
	　　世尊知我，言无有二，当坚护持，住是正法。</p>
<p style="text-align: left">
	　　作诚实语，如说而行，悦可诸佛，乃成菩提。&rdquo;</p>
<p style="text-align: left">
	　　尔时，虚空藏菩萨赞诸菩萨言：&ldquo;善哉！善哉！诸大士，汝等乃能发诚实愿，受持如来甚深微妙无上大法，甚为快也！&rdquo;</p>
<p style="text-align: left">
	　　虚空藏菩萨白佛言：&ldquo;世尊，其有善男子、善女人，受持读诵此经典者，得几所福？&rdquo;</p>
<p style="text-align: left">
	　　佛告虚空藏言：&ldquo;贤士，譬如东方十三千大千世界，南西北方、四维、上、下各十三千大千世界，尽末为微尘，以尔所尘集为一聚。设有一人成就神足无量威德，寿命长远。此人持诸微尘，过东方尔所尘数世界，乃下一尘；如是展转东行，尽此尘聚，而诸世界犹不可尽。如东方世界，南西北方、四维、上、下，亦过尔所佛土乃下一尘，如是展转诸方世界，尽此尘聚而诸世界犹不可尽。虚空藏。于汝意云何？是诸世界宁为多不？&rdquo;</p>
<p style="text-align: left">
	　　虚空藏白佛言：&ldquo;甚多！甚多！世尊，无量无边不可计知。&rdquo;</p>
<p style="text-align: left">
	　　佛言：&ldquo;贤士，是诸世界微尘所著处及不著处，尽此微尘所及世界已，还为一大城，纵广高下悉皆同等，于其城中满葶苈子。贤士，是诸葶苈子，可数知不？&rdquo;</p>
<p style="text-align: left">
	　　虚空藏白佛言：&ldquo;世尊，假设譬喻犹不能了，况可数知？唯除如来，无能数者。&rdquo;</p>
<p style="text-align: left">
	　　佛告虚空藏言：&ldquo;如是，如是，如汝所言，唯如来能知是诸葶苈子，若百数、千数、百千万数。&rdquo;</p>
<p style="text-align: left">
	　　佛言：&ldquo;贤士，设有一人成就神足无量威德，能以口吹是诸葶苈布散十方，一葶苈子堕一佛世界，终不过一。贤士，于汝意云何？是诸葶苈所及世界，宁为多不？&rdquo;</p>
<p style="text-align: left">
	　　虚空藏白佛言：&ldquo;世尊，是诸世界，乃非心力所能分别。说分别者，令人心迷错乱。&rdquo;</p>
<p style="text-align: left">
	　　&ldquo;贤士，我今告汝，若有行菩萨道善男子、善女人，日日以满尔所等世界，无量珍宝持用布施，无有休废不营余事。若复有善男子、善女人，受持读诵书写此甚深经典，不求利养，为菩提故，乃至为一人说，使其人闻已，劝令于阿耨多罗三藐三菩提，乃至发一善念，欲令正法久住世故。此人功德复过于彼布施者上，百倍、千倍、百千万倍，乃至非算数譬喻所及，何况能令住阿耨多罗三藐三菩提者！何以故？贤士，以能说如是无量善根，成就诸菩萨，为护持正法故。贤士，我不见菩萨更有余法能过于是，坚固正行，摄诸善法，教化众生者也。&rdquo;</p>
<p style="text-align: left">
	　　尔时，虚空藏菩萨白佛言：&ldquo;世尊，希有如来不可思议，如来大法亦不可思议。如如来大法不可思议，其受持此经典者，所得功德亦不可思议。唯愿世尊，护持此经为当来世，令受持此正法诸善男子、善女人，手得是经，执在胸怀不离是经。若应离<a>生死</a>者，不从他闻，自然得悟菩提；悟菩提已，广为他说。&rdquo;</p>
<p style="text-align: left">
	　　佛言：&ldquo;贤士，谛听！谛听！善思念之。吾当为护此经故，当说章句召护世四天王天、帝释、梵天王等诸神。以此章句召故，护世四天王天、帝释、梵天王，皆当拥护诸说法师持此经者，说此世所难信甚深经典时，使无能作留难，所谓若王大臣驱遣出国，若得重病，若斗诤时起，若国土疾疫。如是等事起时，以咒术力故，即令消灭不得成就。何等为咒术章句？所谓：</p>
<p style="text-align: left">
	　　&ldquo;头头丽(一)提提丽(二)陀夜簸帝(三)陀夜罗伽罗(四)尼帝提(五)毗婆知(六)赊咩(七)赊弥多毗(八)目企(九)膻帝低(十)尼[山+耆]弩祢(十一)阿[少/兔]多丽(十二)鸣多罗尼(十三)婆簸斯(十四)钵他输陁尼(十五)钵陁[少/兔]枳(十六)钵陀散提(十七)般若牟丽(十八)阿娑究丽(十九)浮陀勒差(二十)伊那萨枝(二十一)多婆萨枝(二十二)多婆钵低(二十三)。</p>
<p style="text-align: left">
	　　&ldquo;随佛意，顺法性，恭敬僧，世主信。护世四王，为诸佛子，受持此咒，护说法者。&rdquo;</p>
<p style="text-align: left">
	　　尔时，四天王即从座起，合掌向佛，而白佛言：&ldquo;世尊，我等当护此诸佛子受持经者。&rdquo;即说咒曰：</p>
<p style="text-align: left">
	　　&ldquo;首鞞(一)首婆钵低(二)首提帝(三)因哆拥(四)陀梨拥(五)陀罗尼(六)颇耽糜(七)阿丘拥怯卑(八)阿目企(九)陀罗尼陀拥(十)薮首晒婆醯那(十一)脾提脾陀赖散提(十二)三咩(十三)婆夜咩(十四)三摩赖弥(十五)波扇多[口+第](十六)休休(十七)醯醯(十八)丘楼丘楼丽(十九)。&rdquo;</p>
<p style="text-align: left">
	　　于时，四大天王自在者，说此不可犯咒已。</p>
<p style="text-align: left">
	　　尔时，天帝释即从座起，心净悦豫，合掌向佛，而说偈言：</p>
<p style="text-align: left">
	　　&ldquo;末世饥馑时，大称诸贤士，</p>
<p style="text-align: left">
	　　受持说此经，我当为给侍。&rdquo;</p>
<p style="text-align: left">
	　　于是帝释说此偈已，即说咒曰：</p>
<p style="text-align: left">
	　　&ldquo;弥低(一)首脾(二)摩诃弥低(三)达摩弥低(四)天多伽丽(五)三摩弥低(六)萨遮弥低(七)那提咩(八)阿[少/兔]多丽(九)阿[少/兔]头拥(十)阿[少/兔]勒差(十一)萨婆萨埵阿[少/兔]伽醯(十二)阿那[少/兔]多卑(十三)修冀低(十四)阿毗卢提(十五)阿毗伽醯(十六)浮提菩舍咩(十七)腻魑(十八)遏他尼低(十九)泥提罗尼(二十)阿那他婆差帝(二十一)咩低(二十二)咩低阇耶私(二十三)修莎罗(二十四)。</p>
<p style="text-align: left">
	　　&ldquo;汝等起禅乐，来护持法者，</p>
<p style="text-align: left">
	　　诸世界世尊，皆悉共受持。&rdquo;</p>
<p style="text-align: left">
	　　尔时，梵自在天王即从座起，赞彼释、梵、护世诸天言：&ldquo;善哉！善哉！汝等乃能为护正法持法说法者故，发大庄严。汝等正应如是，甚得其宜！随如来法律住世久近，于尔所时中，当有识别正行法行。于尔所时中，诸天世人甚当炽盛，充满宫宅。此法灭后，诸天世人转当减少，宫宅空荒。&rdquo;</p>
<p style="text-align: left">
	　　尔时，世尊告弥勒菩萨言：&ldquo;弥勒，汝受持此甚深经典，读诵书写，广为人说。弥勒，我今以如斯等甚深经典嘱累于汝，令此大法久住世故，降伏诸魔故，为利益一切众生故，令一切外道不得便故，教敕一切菩萨使亲近此经不远离故，欲令佛法大明久住于世不衰灭故，使佛法僧种不断绝故。&rdquo;</p>
<p style="text-align: left">
	　　尔时，弥勒菩萨即白佛言：&ldquo;世尊，我于如来在世及灭度后，常当受持此甚深经典广宣流布。所以者何？受持此法者，则为受持过去、未来、现在诸佛正法，非但受一如来法也。世尊，我亦为自护己法故。世尊，我常与诸天人众，普会处兜率天宫，每为广说如是等甚深经典。我复当令人中，受持读诵此经典者，使手得是经执在胸怀不离经卷。世尊，若复末世法欲灭时，其有受持此经转为人说者，当知皆是弥勒威神之所建立。世尊，当于尔时虽多诸魔事娆乱行人，诸说法者，依烦恼魔为魔所持故，不乐此经，不勤修习，互相是非。我等俱当勤作方便，令说法者爱乐是经，常勤修习，读诵通利，广为人说。&rdquo;</p>
<p style="text-align: left">
	　　尔时，世尊赞弥勒菩萨言：&ldquo;善哉！善哉！弥勒，汝乃能为护持正法故作师子吼。汝不但今于我前作师子吼，亦于过去无量阿僧祇诸佛前作师子吼，护持正法。&rdquo;</p>
<p style="text-align: left">
	　　尔时，世尊告大德阿难言：&ldquo;阿难，汝受持此经耶？&rdquo;</p>
<p style="text-align: left">
	　　阿难白佛言：&ldquo;唯然！世尊，以佛神力故我已受持。&rdquo;</p>
<p style="text-align: left">
	　　佛言：&ldquo;阿难，汝常当广为四众分别解说。若有先种善根乐胜法者，如是等人闻已，则能信解受持读诵，广为人说。其人则得无量无边不可思议大功德聚。&rdquo;</p>
<p style="text-align: left">
	　　阿难即白佛言：&ldquo;世尊，当何名斯经？云何奉持？&rdquo;</p>
<p style="text-align: left">
	　　佛言：&ldquo;阿难，此经名劝发菩萨庄严菩提，当如是奉持之。&rdquo;</p>
<p style="text-align: left">
	　　尔时，功德庄严菩萨，在于众中即从座起，右膝著地，合掌向佛，白佛言：&ldquo;希有世尊！如来为拥护正法及说法者故，善能如是快赞此经。世尊，诸新学菩萨为菩提故种诸善根，以种种华香、璎珞、末香、涂香，勤供养如来，而不受持此经，是人颇成以第一供养供如来不？&rdquo;</p>
<p style="text-align: left">
	　　佛言：&ldquo;善男子，不成第一供养如来，亦不能以此因缘得无量功德，不如善男子、善女人，受持此经者功德甚多。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;我以佛眼，所见佛刹，周遍十方，广大无边，</p>
<p style="text-align: left">
	　　尔所诸界，盛满珍宝，菩萨以此，恒用布施。</p>
<p style="text-align: left">
	　　若有于此，甚深妙经，无所得法，诸佛所说，</p>
<p style="text-align: left">
	　　而能受持，为人演说，此人功德，复多于彼。</p>
<p style="text-align: left">
	　　华香璎珞，涂香末香，宝盖幢幡，上妙衣服，</p>
<p style="text-align: left">
	　　以是供具，普满诸界，供养如来，回向佛道。</p>
<p style="text-align: left">
	　　若后末世，法欲灭时，于救世法，勤修护助，</p>
<p style="text-align: left">
	　　受持正法，不放逸行，此功德聚，复多于彼。</p>
<p style="text-align: left">
	　　十方世界，一切巨海，尽盛满中，上妙香油，</p>
<p style="text-align: left">
	　　作大灯炷，犹如须弥，燃以供养，一切诸佛。</p>
<p style="text-align: left">
	　　法炬若欲，断灭之时，知世众生，无明所覆，</p>
<p style="text-align: left">
	　　若能燃此，大法炬者，此人功德，复胜于彼。</p>
<p style="text-align: left">
	　　我之所见，无量诸佛，虽亿千劫，种种供养，</p>
<p style="text-align: left">
	　　诸天上妙，适意供养，不能受持，此妙经典。</p>
<p style="text-align: left">
	　　若于诸佛，知有重恩，拥护三宝，为报恩故，</p>
<p style="text-align: left">
	　　为欲<a>饶益</a>，一切众生，受持此经，福胜于彼。</p>
<p style="text-align: left">
	　　我以佛眼，所见众生，若有能教，尽成释梵，</p>
<p style="text-align: left">
	　　所得功德，不如书写，持此经者，功德甚多。</p>
<p style="text-align: left">
	　　大千世界，所有众生，若有能教，尽成二乘；</p>
<p style="text-align: left">
	　　若有能发，菩提心者，护持此经，功德复胜。</p>
<p style="text-align: left">
	　　持经功德，假令是色，悉当充满，十方世界；</p>
<p style="text-align: left">
	　　唯除如来，无上大智，更无能知，此功德者。</p>
<p style="text-align: left">
	　　如如来智，无有边际，虚空法界，亦无边际；</p>
<p style="text-align: left">
	　　能持如来，此经法者，功德无边，亦复如是。&rdquo;</p>
<p style="text-align: left">
	　　尔时，功德庄严菩萨白佛言：&ldquo;世尊，如我今者，信解如来所说义趣。后五百岁，法欲灭时，诸发大乘众生，其不受此经法者，将知是等为魔所持堕佛法外。世尊，我今堪任如来灭后受持此经，欲令佛法久住世故。&rdquo;</p>
<p style="text-align: left">
	　　尔时，世尊为嘱累此经法故，放大光明，普照十方无量阿僧祇诸佛世界。彼诸如来，亦为嘱累此经法故，皆放眉间白毫相光，普照十方一切世界，无不周遍说此经已。如来以大神力放光明。时，无量阿僧祇诸佛世界，六变振动。有无量阿僧祇众生发无上道心，无量阿僧祇菩萨得无生法忍，复有无量阿僧祇菩萨得一生补处善根，又复过是无量阿僧祇众生得声闻乘住学无学地。</p>
<p style="text-align: left">
	　　佛说经已，虚空藏菩萨，大德阿难，诸菩萨大众，及诸声闻、诸天世人，闻佛所说，皆大欢喜。</p>
		

	
	

		</div></div><hr><script charset='utf-8' src='../../js/footer.js'></script></body></html>