<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十九卷 大方等大集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十九卷 大方等大集经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十九卷&nbsp;大方等大集经</strong></p>
<p style="text-align: left">
	　　宝幢分初魔苦品第一</p>
<p style="text-align: left">
	　　尔时，<a>世尊</a>故在欲、色二界中间大宝坊中，与诸眷属围绕<a>说法</a>，告大众言：&ldquo;我昔初得阿耨多罗三藐三菩提时，住王舍城迦兰陀长者竹林。尔时，城中有二智人，一名优波提舍，二名拘律陀，具足成就十八种术，五百<a>弟子</a>常相随逐。是时，二人各相谓言：&lsquo;若有先得<a>甘露</a>味者，要当相惠。&rsquo;时，有<a>比丘</a>名曰马星，于其晨朝从<a>禅定</a>起，入王舍城次第乞食，优波提舍中路遥见马星比丘，即作是念：&lsquo;我久住是王舍城中，初未曾见若人<a>沙门</a>、<a>婆罗门</a>等威仪庠序，如此人者。我当往问，所事何师？从谁受法？&rsquo;</p>
<p style="text-align: left">
	　　&ldquo;时，优波提舍即往趣彼马星比丘，作如是言：&lsquo;比丘，汝师是谁？从谁受法？&rsquo;马星答言：&lsquo;善男子，有释迦牟尼如来大士，胜诸<a>出家</a>无上之尊，已度<a>生死</a>获得<a>解脱</a>，能度一切无量众生，名之为佛，能悟众生，善作诸行能干苦河，具足成就如是等法，即是我师，我从受法。&rsquo;优波提舍言：&lsquo;汝师常说何等法义？&rsquo;&lsquo;善男子，汝今谛听！我当为汝分别解说：法从缘生，通达是因，因缘灭故，即是寂静；<a>世间</a>即苦，苦因名集，若修八正，世间集灭；若无苦集，我师说言，名为<a>涅槃</a>。善男子，我师唯说如是等法。&rsquo;优波提舍闻是语已，得<a>法眼</a>净，名须陀洹，即说偈言：</p>
<p style="text-align: left">
	　　&ldquo;&lsquo;我闻比丘说<a>四谛</a>，即得过于三恶道，</p>
<p style="text-align: left">
	　　昔来未闻今得闻，昔所未得今已得。</p>
<p style="text-align: left">
	　　我今已过三恶趣，真实了知道非道，</p>
<p style="text-align: left">
	　　我今诚心归依佛，以能宣说是法故。&rsquo;</p>
<p style="text-align: left">
	　　&ldquo;说是偈已，复语比丘：&lsquo;如是世尊今住何处？&rsquo;马星答言：&lsquo;世尊今在王舍大城迦兰陀长者竹林之中，与迦葉等千比丘俱，<a>菩萨</a>十千，汝可往彼。&rsquo;优波提舍言：&lsquo;比丘，我今先当还问同学及我徒众。&rsquo;时，优波提舍敬意<a>礼拜</a>马星比丘，右绕三匝还所住处。拘律陀梵志遥见优波提舍，即便问言：&lsquo;优波提舍，汝今诸根清净悦豫颜色光泽，将非获得甘露味耶？&rsquo;&lsquo;善男子，我已得矣。谛听！谛听！当为汝说：法从缘生，通达是因，因缘灭故，即是寂静；世间即苦，苦因名集，若修八正，世间集灭；若无苦集，我师说言，名为涅槃。&rsquo;拘律陀言：&lsquo;善男子，如是之言能尽诸苦，即是梵行，能断邪见一切因缘，亦说一切有为皆空。善男子，唯愿更说。&rsquo;优波提舍复如本说，说已即得须陀洹果。拘律陀言：&lsquo;如是之言，能过四流度于生死，通达五阴永灭烦恼，是甘露味我今已得，不宜住此。善男子，如是师者住在何处？&rsquo;优波提舍言：&lsquo;我闻住在王舍大城迦兰陀竹林。&rsquo;</p>
<p style="text-align: left">
	　　&ldquo;尔时，优波提舍及拘律陀，告诸弟子：&lsquo;此间今有释迦如来，我已咨受其所说法。汝等今者欲何所趣？&rsquo;尔时，魔王告诸天众：&lsquo;鸯伽摩伽陀国有二大人智慧最胜，一名优波提舍，二名拘律陀，今欲为彼瞿昙弟子。若此二人从彼瞿昙沙门受法，我境则空。我今欲往转彼二人出家之心。&rsquo;尔时，魔王即化其身作马星像，至优波提舍拘律陀所，而作是言：&lsquo;善男子，我先所说试汝智耳！汝既无答，释迦如来真实不作如是之言。如来常说，无善业果，无恶业果，若能亲近五欲乐者，是人即得甘露法味。又言无有今世后世，是故无业，若无业者谁作谁受？既无种子，云何得果？释迦如来唯作是说。&rsquo;尔时，优波提舍与拘律陀，各相谓言：&lsquo;如是语者即是魔说，非如来语，又非马星比丘所说。&rsquo;魔知是已即便灭去。</p>
<p style="text-align: left">
	　　&ldquo;尔时，二人复告弟子：&lsquo;摩纳，汝常谛观生老病死，世无免者。我今已能永灭诸苦，汝等今日欲何志求？&rsquo;尔时，魔王复更化作马星形像，而作是言：&lsquo;谁能破坏生老病死？譬如有人说言：&ldquo;我能坏彼<a>虚空</a>。&rdquo;无有是处。若言能坏生老病死，亦复如是。&rsquo;时，拘律陀语魔王言：&lsquo;我欲通达清净之法远离诸苦！一切出家皆悉无有解脱如是烦恼苦者，是故我今欲诣如来。魔王如野狐鸣，而云师子吼。色虽相似，实非师子。魔王汝今虽作比丘形像，汝之所说非比丘说。夫比丘者破诸烦恼，破烦恼语即是清净，言无<a>善恶</a>非比丘语。&rsquo;时，虚空中一切诸天，各各赞言：&lsquo;善哉！善哉！善男子，一切出家佛道最胜，夫佛道者即是涅槃。汝今不受魔之所说，善哉！善哉！&rsquo;尔时，魔王受大苦恼即便隐灭。</p>
<p style="text-align: left">
	　　&ldquo;时，诸弟子白二师言：&lsquo;如师今受瞿昙沙门无上<a>正法</a>，我等亦尔，当往启受。&rsquo;时，二大师与五百弟子前后围绕，往迦兰陀长者竹林。尔时，魔王复于其路化作大坑深百由旬，欲令诸人不得诣佛。如来知已即以<a>神通</a>，令彼二人所见平坦无有坑崄。魔复于前化作大山高广千里，如来神力令其不见。时，魔复遣百千师子遮其道路。时，诸师子见优波提舍及拘律陀五百弟子，善心即生默然潜伏。诸人即得前至佛所，到已头面礼敬佛足，却住一面而白佛言：&lsquo;世尊，唯愿如来听我出家，我欲修佛清净梵行。&rsquo;佛言：&lsquo;善来！诸善男子，恣意修集清净梵行。&rsquo;作是言已，具<a>比丘戒</a>。尔时，魔王见是二人得出家已，即便化作<a>自在</a>天像，向于佛所而说偈言：</p>
<p style="text-align: left">
	　　&ldquo;&lsquo;世间若有智慧人，具足成就世方术，</p>
<p style="text-align: left">
	　　悉来礼敬供养我，我亦为彼说净道。</p>
<p style="text-align: left">
	　　瞿昙若欲度生死，今当诚心见归依，</p>
<p style="text-align: left">
	　　我今所说清净道，如先佛说无有异。&rsquo;</p>
<p style="text-align: left">
	　　&ldquo;我时以偈答魔王言：</p>
<p style="text-align: left">
	　　&ldquo;&lsquo;我真实知八正道，能永远离破诸苦，</p>
<p style="text-align: left">
	　　汝等真实不能知，无以狐身师子吼。&rsquo;</p>
<p style="text-align: left">
	　　&ldquo;尔时，魔王隐自在天像，复现梵像而说偈言：</p>
<p style="text-align: left">
	　　&ldquo;&lsquo;真实远离诸烦恼，能过三千大千界，</p>
<p style="text-align: left">
	　　莫为众生受诸苦，应当默然受禅乐。</p>
<p style="text-align: left">
	　　世间乃至无一人，堪任盛受甘露味，</p>
<p style="text-align: left">
	　　我今怜愍故告汝，应当速入于涅槃。&rsquo;</p>
<p style="text-align: left">
	　　&ldquo;我时以偈复答魔言：</p>
<p style="text-align: left">
	　　&ldquo;&lsquo;我见世间多众生，能度生死大崄河，</p>
<p style="text-align: left">
	　　如是上中下品类，先得度已我乃灭。&rsquo;</p>
<p style="text-align: left">
	　　&ldquo;尔时，魔王受大忧恼，入于苦宅还其所止。其诸眷属各作是言：&lsquo;我王何故受是大苦？&rsquo;虽作是语无能知者。时魔婇女其数五百，身佩璎珞庄严饰好，为魔波旬作诸伎乐，歌舞嬉戏以相娱乐。波旬以手而遮止之，婇女于是默然而住。从二至七，魔亦如是遮止至七。时，有一女名曰电光，语波旬言：&lsquo;大王何故如是愁恼？如失天位，火灾起耶？将无有怨不能坏乎？&rsquo;波旬答言：&lsquo;我有大怨谓释种子！是大恶人成就幻术，若不治者我界则空。&rsquo;诸婇女言：&lsquo;彼释种子，以何庄严？有何道力？谁为伴党，能空王界？&rsquo;魔王答言：&lsquo;彼人以戒、施、忍庄严，无常、苦、空以为器甲。若坏众生诸有受生，我莫能知其所住处。具足无上大神通力，大慈大悲而为伴党，能度一切三有众生，是故能令我界空虚。&rsquo;时诸婇女闻佛功德，赍持香华及诸伎乐，来至佛所尽心供养。是大众中唯佛见之，其余众生悉无睹者。</p>
<p style="text-align: left">
	　　&ldquo;尔时，大众咸有疑心，即白佛言：&lsquo;世尊，如是香华伎乐供养，将非<a>舍利弗</a>、目揵连等力所作耶？&rsquo;佛言：&lsquo;不也。此是波旬五百婇女供养之具，魔王不久当来至此。&rsquo;时诸婇女闻佛语已，心生<a>欢喜</a>，即得不失菩提之心。尔时，婇女长跪合掌，而说偈言：</p>
<p style="text-align: left">
	　　&ldquo;&lsquo;如来永断诸烦恼，能施众生净法眼，</p>
<p style="text-align: left">
	　　令众生度生死河，是故至心赞叹礼。</p>
<p style="text-align: left">
	　　一切人天赞供养，具足无量无边智，</p>
<p style="text-align: left">
	　　愿佛为我开方便，令我得解于女身。</p>
<p style="text-align: left">
	　　世尊修大空三昧，了了通达第一谛，</p>
<p style="text-align: left">
	　　具足法宝大商主，愿坏魔力调我等。&rsquo;</p>
<p style="text-align: left">
	　　&ldquo;尔时，婇女说偈赞已，即还魔所而说偈言：</p>
<p style="text-align: left">
	　　&ldquo;&lsquo;王之自在非常我，亦未离生老病死，</p>
<p style="text-align: left">
	　　众苦烦恼绕王身，常行痴闇处恶道。</p>
<p style="text-align: left">
	　　若欲度生老死河，当生<a>信心</a>诣如来，</p>
<p style="text-align: left">
	　　我今欲还至佛所，咨受甘露断诸味。&rsquo;</p>
<p style="text-align: left">
	　　&ldquo;尔时，波旬生大恶心，欲以五系系诸婇女，佛神力故而不能系。时诸婇女即还佛所，波旬眼见不能遮止，复于空中作毗岚风，欲令诸女处处散灭不见于佛，以佛力故不能令坏。尔时，魔王啼哭懊恼，以大音声告其妻子：&lsquo;我今丧失大神通力！有一毒树今出于世，为诸众生说于断灭，成就大幻有巧方便。&rsquo;魔诸眷属闻是语已，悉来聚集至魔王所：&lsquo;大王何故生大愁苦？既无退相，又无火灾，欲界之中亦无怨敌。&rsquo;魔王言子：&lsquo;汝今不见，世有一人坐菩提树，坏四兵聚犹如猛火焚烧干草。世间所有一切智人，今已归属如此，即是我之怨敌。汝今不见五百婇女，舍我而去归依彼耶？汝等若不治彼释子，如此三千<a>大千世界</a>，不久当空。汝等各当牢自庄严，咸共尽力除彼释子。&rsquo;魔子言曰：&lsquo;善哉！大王，我当庄严尽其神力。若我能除，善哉快矣！如其不能，复<a>当归</a>依。&rsquo;魔王复曰：&lsquo;恶人汝今云何发如是言？&rsquo;&lsquo;大王，瞿昙沙门往独一己坐菩提树犹难沮坏，况今眷属无量殷多而可除灭？&rsquo;魔王言：&lsquo;爱子若能杀彼瞿昙沙门，甚善！甚善！如其不能，自守土境。&rsquo;</p>
<p style="text-align: left">
	　　&ldquo;尔时，四兵其数无量，满阎浮提高八十由延，放大恶风，降注大雨，手拍须弥动四天下，出大恶声如大龙王、夜叉、诸鬼，振动一切河池泉源。一切龙、鬼、人、天之等，咸皆怖畏心惊毛竖。时，彼魔众于须弥山取一大石，欲令覆盖王舍大城迦兰陀林诸善男子。我于尔时即入破魔力势三昧，魔子尔时所雨刀槊箭石火毒，以我力故，皆悉变为忧钵罗华、钵头摩华、拘勿头华、分陀利华堕王舍城，复雨种种微妙好香，变是恶声作如来声、法声、僧声、神通之声、波罗蜜声、不退转声、菩萨之声、破四魔声、涅槃音声，坏其恶风令无遗余。其土所有一切草木，悉皆变为微妙七宝。我身尔时高至初禅，三十二相、八十种好，放大光明悉照三千大千世界。其中所有一切<a>天人</a>，诸龙、夜叉、阿修罗、迦楼罗、紧那罗、摩睺罗伽、人非人等，<a>地狱</a>、畜生、饿鬼等类，皆见我身。无量诸天大设供养，华香幡盖伎乐之属。三恶众生称南无佛，即得解脱受人天身。尔时，魔众见佛示现如是神力皆生信心，生信心已即说偈言：</p>
<p style="text-align: left">
	　　&ldquo;&lsquo;我今归依于如来，净身口意无上智，</p>
<p style="text-align: left">
	　　能示魔界八正道，施闇众生大光明。</p>
<p style="text-align: left">
	　　具足大力无能胜，等视一切如子想，</p>
<p style="text-align: left">
	　　其心平等如虚空，故我稽首大商主。</p>
<p style="text-align: left">
	　　烦恼不污修慈悲，获得吉祥示因果，</p>
<p style="text-align: left">
	　　能施众生真解脱，是故我今稽首礼。</p>
<p style="text-align: left">
	　　大慈大悲天中天，最胜无上之世尊，</p>
<p style="text-align: left">
	　　说一切法如水月，我今敬礼大幻师。</p>
<p style="text-align: left">
	　　众生遇重烦恼病，是故归依大医王，</p>
<p style="text-align: left">
	　　三恶众生贫七财，今当归依离诸漏。</p>
<p style="text-align: left">
	　　唯愿哀愍听我忏，于佛所生诸恶心，</p>
<p style="text-align: left">
	　　佛是众生慈父母，我今弃舍诸魔业。</p>
<p style="text-align: left">
	　　我能请召诸众生，为其发起菩提心，</p>
<p style="text-align: left">
	　　愿为我说无上道，具足何等得菩提？</p>
<p style="text-align: left">
	　　我今献奉妙香华，为众生故供养佛，</p>
<p style="text-align: left">
	　　亲近善友善思惟，至心听受<a>如法</a>住。&rsquo;</p>
<p style="text-align: left">
	　　&ldquo;尔时，五百婇女及魔眷属，以妙香华、幡盖、伎乐，供养于我。此供养具，遍至无量恒河沙等诸佛世界，一时供养无量诸佛。一切魔众悉皆睹见一切诸佛形色、修短、方圆之相，等无有异；唯师子座、世界、树林、所居舍宅，差别不同。魔众见已各心欢喜，坐于佛边至心听法，听受法己还波旬所，启白魔言：&lsquo;我等往至彼瞿昙所，尽其神力乃至不能令一毛动。大王当知，我今已属瞿昙沙门。&rsquo;尔时，波旬心恶生瞋，即作是念：&lsquo;我当云何杀彼释子除灭此怨？&rsquo;尔时，波旬及其眷属，心生忧恼，入于苦宅。</p>
<p style="text-align: left">
	　　宝幢分中往古品第二</p>
<p style="text-align: left">
	　　&ldquo;尔时，魔众复还我所，而白我言：&lsquo;世尊，我欲大乘念于大乘，欲具神通大慈大悲。世尊，菩萨摩诃萨具足几法不近恶友，速得成就阿耨多罗三藐三菩提？&rsquo;&lsquo;善男子，菩萨摩诃萨具足四法不近恶友，速得成就阿耨多罗三藐三菩提。何等为四？一者、若有菩萨不贪诸法、不舍诸法，不受诸法、不觉诸法，亦无有我及以我所想，行于布施不求果报，不生贪著不舍不取，亦无觉知我我所想，乃至般若亦复如是。二者、若有菩萨不见众生、<a>寿命</a>、士夫，亦复不舍于众生界，不贪不取，亦无觉知我我所想。三者、若有菩萨不见色、声、香、味、触、法，不舍色、声、香、味、触、法，不舍不取，亦无觉知我我所想。四者、若有菩萨能深观察如是等法，于佛正智不生觉观。何以故？断一切行，断一切智，名为佛智。无有无乘，无声无想无字，无有无量，无生无出无灭，无想无碍无障，无见寂静，<a>无我</a>无命无名，无明无闇，无处无界，无根无翅，无有思惟，无食无贪，无净无垢，无尘无节，无边无数，无行无受，无业无宅，无取无作，无可显示，无念念灭，即是佛智。犹如虚空，如空无觉不可宣说，无有染著，无有觉知。善男子，菩萨具足如是等法，不亲恶友，速得成就阿耨多罗三藐三菩提。</p>
<p style="text-align: left">
	　　&ldquo;善男子，若有能求如是智慧，当知是人能观二法，所谓眼、色乃至意、法。复有二法，生死、涅槃。复有二法，一生二有。复有二法，一常二断。复有二法，众生、寿命。复有二法，一此二彼。复有二法，一内二外。诸善男子，若有欲求如是佛智，离是二法，观异法者，当知是人则不能得。善男子，譬如有人求火取水，求水取火，求食取石，求华取铁，求香取尸，求衣取木，求于涂香而取虚空。求佛智者，若离是二更观异法，亦复如是。&rdquo;</p>
<p style="text-align: left">
	　　是时，宝坊大会之中，有一菩萨名曰地意，闻是语已白佛言：&ldquo;世尊，不可说义可觉知不？若不可觉，云何得名一切智耶？&rdquo;</p>
<p style="text-align: left">
	　　&ldquo;善男子，不可说智即一切智。善男子，我今问汝，随汝意答。于意云何？我得如来一切智时，有所得不？&rdquo;</p>
<p style="text-align: left">
	　　地意菩萨即便思惟：&ldquo;我若说有即是常见，如其说无即是断见。我等当远离如是二边，说于中道。&rdquo;思惟是已，白佛言：&ldquo;世尊，如是义者亦有亦无。世尊，若不出灭，无数无量，非明非闇，即是佛智。&rdquo;</p>
<p style="text-align: left">
	　　电意菩萨言：&ldquo;世尊，若无去来，即是佛智。&rdquo;</p>
<p style="text-align: left">
	　　善见菩萨言：&ldquo;世尊，无得无离，无证无修，即是佛智。&rdquo;</p>
<p style="text-align: left">
	　　无尽意菩萨言：&ldquo;世尊，若法不为三世所摄，不堕<a>三界</a>，非是三结、三智、三乘、阴入界等，无有增减，即是佛智。&rdquo;</p>
<p style="text-align: left">
	　　金刚意菩萨言：&ldquo;世尊，若不分别凡法、圣法，学无<a>学法</a>，声闻、缘觉及以<a>佛法</a>，即是佛智。&rdquo;</p>
<p style="text-align: left">
	　　坚意菩萨言：&ldquo;世尊，如法无转，即是佛智。&rdquo;</p>
<p style="text-align: left">
	　　宝手菩萨言：&ldquo;世尊，若观诸法生坏之相，观已通达知无得失，即是佛智。&rdquo;</p>
<p style="text-align: left">
	　　善觉意菩萨言：&ldquo;世尊，三界众生，从意观意亦不觉意，即是佛智。&rdquo;</p>
<p style="text-align: left">
	　　分别怨亲菩萨言：&ldquo;世尊，若有人能不乐烦恼，不厌烦恼，不爱不瞋，不舍不求，不施不念，即是佛智。&rdquo;</p>
<p style="text-align: left">
	　　莲华子菩萨言：&ldquo;世尊，不乐罪福得深法忍，不觉不知我及我所。若不觉知我我所者，即是佛智。&rdquo;</p>
<p style="text-align: left">
	　　月光童子菩萨言：&ldquo;世尊，若能观察一切诸法，犹如水月，亦不见法有增有减，即是佛智。&rdquo;</p>
<p style="text-align: left">
	　　无边意童子菩萨言：&ldquo;世尊，若于诸法不见明闇，于一切心不见生灭，即是佛智。&rdquo;</p>
<p style="text-align: left">
	　　<a>弥勒</a>菩萨言：&ldquo;世尊，若能观察四种梵行及不善行平等无二，即是佛智。&rdquo;</p>
<p style="text-align: left">
	　　无尽意菩萨言：&ldquo;世尊，若观三世、<a>六波罗蜜</a>二相无差，即是佛智。&rdquo;</p>
<p style="text-align: left">
	　　文殊师利童子菩萨言：&ldquo;世尊，若于诸法心无贪瞋，亦观诸法甚深境界，亦不了知非不了知，亦不观法有增有减，不观智慧及以无明，即是佛智。&rdquo;</p>
<p style="text-align: left">
	　　尔时，众中有一菩萨，名曰乐欲，语文殊师利言：&ldquo;善男子，如来世尊以何因缘，说如是等甚深之义？&rdquo;</p>
<p style="text-align: left">
	　　文殊师利言：&ldquo;善男子，为令众生远离邪见得<a>正见</a>故，得正见已不生染著，无有悭吝，不近恶友，正命自活，不著三结，怜愍众生，不著三宝，不诳一切，于诸众生不舍不著，不著财物，不著三界，众生怖畏能为救护，能坏恶道开示正路，不著忍辱离一切想，灭一切垢，除一切闇，不求果报。善男子，以是因缘求一切智，得是智已，于声字句不生觉观，佛语邪语、佛行余行、佛法余法，阴、界、诸入，功德庄严、智慧庄严，十波罗蜜、三解脱门，业之与果，世智佛智，于如是法不生分别，是故如来说如是等甚深之义。&rdquo;</p>
<p style="text-align: left">
	　　乐欲菩萨言：&ldquo;善哉！善哉！文殊师利，实如所言，甚深义者即是佛智。何以故？无所觉故。若无所觉故不可说，不可说者即是佛智。若有能知是不可说，当知是人即得佛智。&rdquo;</p>
<p style="text-align: left">
	　　佛言：&ldquo;善哉！善哉！善男子，善能分别宣说佛智。何以故？不著诸法，不生不灭，即是佛智。善男子，不著诸法，即不出边，不破坏边，无明、涅槃真无出边，虚空涅槃、一切诸法、一切众生不可说边，是虚空边、无挂碍边、无有物边、无有阴边、三行空边，法阴、业阴、果非果阴、聚阴无物无物边、虚空边，一切诸法不可说边。菩萨摩诃萨若能具足如是等边，即得佛智。&rdquo;</p>
<p style="text-align: left">
	　　说是佛智不可说时，一切魔众得无生法忍，舍于粗身获得细身、随心意身、法化之身。复有二万八千众生，于诸法中得无生忍。九万二千菩萨，得无量陀罗尼。一切众魔以妙香华伎乐，供养赞诵如来，作如是言：&ldquo;世尊，善知识者，即是一切善法根本。我今遇佛善知识故，得大利益。&rdquo;</p>
<p style="text-align: left">
	　　佛告：&ldquo;善男子，汝当至心观于诸业。&rdquo;</p>
<p style="text-align: left">
	　　尔时，世尊即为众会说过去业：&ldquo;善男子，过去无量阿僧祇劫，劫名电持。时世众生寿命满足六万八千，世界名曰妙香光明。是中有佛，号香功德如来、应、正遍知、明行足、善逝、世间解、无上士、调御丈夫、天人师、佛世尊。尔时，彼世具足五滓，有转轮王名曰华目，王四天下，与诸眷属、大臣、人民至于佛所，以妙香华、幡盖、伎乐，供养于佛及比丘僧，敬意礼拜，右绕三匝，以偈赞佛：</p>
<p style="text-align: left">
	　　&ldquo;&lsquo;佛为人天所赞叹，远离诸恶乐寂静，</p>
<p style="text-align: left">
	　　具足七财破贫穷，云何令众得深智？</p>
<p style="text-align: left">
	　　修集三种解脱门，已得离生老病死，</p>
<p style="text-align: left">
	　　能度三恶道诸生，云何令众过魔业？&rsquo;&rdquo;</p>
<p style="text-align: left">
	　　&ldquo;佛言：&lsquo;大王，具足三法得甚深智。何等为三？一者、至心缘念一切众生；二者、修集大悲破众生苦；三者、见一切法无有众生、寿命、士夫，不生分别。又有三法能过魔业：一者、于诸众生不生恶心；二者、<a>修行</a>施时，不观<a>福田</a>及非福田；三者、观一切法平等无二犹如虚空，不生不灭，无行无物，无有相貌，不可宣说。菩萨具足如是等法，得甚深智能过魔业。&rsquo;</p>
<p style="text-align: left">
	　　&ldquo;尔时，圣王有一夫人，名曰善见，与八万四千诸婇女俱共供养佛，既供养已，即说偈言：</p>
<p style="text-align: left">
	　　&ldquo;&lsquo;大千世界无胜者，常乐寂静修子想，</p>
<p style="text-align: left">
	　　善行远离诸尘垢，云何令我离女身？</p>
<p style="text-align: left">
	　　已得远离一切怨，真实见生老病死，</p>
<p style="text-align: left">
	　　唯愿为我演说道，令我具足男子身。</p>
<p style="text-align: left">
	　　离诸有得无上有，能施欢喜增善法，</p>
<p style="text-align: left">
	　　具足十力四<a>无畏</a>，云何令我离女身？</p>
<p style="text-align: left">
	　　摧灭四魔修四梵，实语具足巧方便，</p>
<p style="text-align: left">
	　　三十二相八十好，云何令我离女身？&rsquo;</p>
<p style="text-align: left">
	　　&ldquo;佛言：&lsquo;善女人，有巧方便，得离女身，能坏女业，乃至得阿耨多罗三藐三菩提，终不复受女人之身，除其誓愿巧方便者，所谓宝幢陀罗尼门。若有能修是陀罗尼，得离女身，净身口意，远离三障。若有闻是陀罗尼名，即离女身受男子身，得具足身微妙智慧，净身口意，乐于善行，具足多闻，远离恶业及受苦报，能灭五逆无间重罪。何以故？如是宝幢陀罗尼者，即是过去无量诸佛之所演说，为破恶业增长善法故；十方现在无量诸佛亦共说之，为破恶业增善法故；未来之世十方诸佛亦共说之，为破恶业增善法故。我今现在亦复宣说如是宝幢陀罗尼门，十方现在无量诸佛悉共赞叹是陀罗尼。善女人，若刹利王所领国土，若有如是陀罗尼名，赞叹受持，读诵书写，其王则为十方现在诸佛世尊护念赞叹，乃至阿迦尼吒诸天亦复护念而赞叹之。是王行住坐卧之处，亦有无量天、龙、夜叉悉共护念，令其国土和安无诤，无有疫病，兵革不起，无恶风雨，不寒不热，谷米丰熟。诸恶鬼神及恶禽兽，悉怀喜心不生恶想。随是经典所住国土，其土若有恶星、不祥恶想恶病，皆悉除灭。若刹利王兴兵攻伐，专念是经，能伏强敌令已得胜，二王俱念，则二兵和同不相侵害。若有国土城邑村落人，若畜生有疫病者，当写是持安著幢头，其土不祥疾疫悉皆除灭。若有法师持戒精进，月十五日净自洗浴，以妙香华供养三宝，升师子座赞陀罗尼，是人能护所住国土，所有恶相寻即消灭，亦能调伏<a>教化</a>众生，得阿耨多罗三藐三菩提。善女人，若有人能读诵此经乃至一偈，如是之人终不复更受女人身，亦得不退菩提之心。&rsquo;</p>
<p style="text-align: left">
	　　&ldquo;尔时，香功德佛说是陀罗尼已，足指按地，即时大地六种震动，乃至十方亦复如是。其中所有天、龙、夜叉，以佛如来功德力故心生欢喜，亦见亦闻说陀罗尼。尔时，如来说宝幢陀罗尼曰：</p>
<p style="text-align: left">
	　　&ldquo;&lsquo;南无婆伽婆帝树帝三藐伽陀婆娑失利头多陀伽多也那摩舍迦牟那头多他伽多也哆陀伽多也哆陀也他阇落翅阇落翅目翅阇隶阇罗阇怜泥阇罗跋赖帝阇醯隶波罗富娄沙三摩奢阿摩弥沉摩弥摩诃弥阇摩弥婆罗弥婆婆毗婆婆毗婆婆毗婆阇毗婆罗诃婆隶蓰阇诃弥婆罗诃婆隶蓰阿罗阇醯阇斗目呿婆沛罗婆沛罗私陀跋赖坻檀帝隶檀帝罗檀帝隶修隶毗诃伽旃陀毗诃伽旃陀毗诃伽斫啾树提沙毗呵伽萨婆叉裔帝多凡修罗毗诃加阇罗阇罗迦奢弥隶呵奢弥隶呵奢弥隶呵奢弥隶呵奢弥隶呵奢弥隶呵毗婆车陀羯摩豆宁豆宁豆宁温摩渥毗婆车提阇那吃栗多阿讷婆陀隶奴鸯崛隶多崛隶毗婆崛隶究罗呵因陀婆隶婆诃那毗婆车陀羯婆遮婆坻遮婆坻遮婆坻呵暮阿陀舍尼婆隶跋坻婆师久摩羯摩树坻羯阇醯阇醯树坻腻迦毗罗娑毗罗娑毗罗娑毗罗娑毗赖阇毗赖阇劫婆摩诃劫婆醯利嘻隶嘻隶阿那婆坻昙摩檀那阇那阿婆罗弥隶絁阿罗军陀波食毗婆坻那帝隶婆凡羯摩叉帝婆罗咄颇婆富娄沙多凡阿三摩三摩三摩毗坻若多陀阿竭陀莎诃&rsquo;</p>
<p style="text-align: left">
	　　&ldquo;尔时，世尊即为大众说陀罗尼，五百婇女闻已即得男子之身，复有无量人天诸女亦受男子身，及得不退菩提之心，永断一切决定女业。善男子，尔时夫人闻是持已，所将八万四千女人亦转女身得男子身，复有无量人天妇女亦转女身得男子身。尔时，圣王以四天下委付千子，与无量人出家<a>修道</a>。</p>
<p style="text-align: left">
	　　&ldquo;尔时，复有无量诸天各作是念：&lsquo;转轮圣王以何因缘舍国出家？&rsquo;复相谓言：&lsquo;此界如来演说妙法，以法力故女转为男。有人出家能施<a>袈裟</a>，为诸白衣说人天乐，坏三恶苦灭一切有，摧诸魔业令魔受苦，魔既受苦不乐听法。大幻师者，谓香功德沙门是也。&rsquo;复有说言：&lsquo;当知沙门即是魔也。何以故？能转女身得男子身。&rsquo;时，有大臣名曰善行，作如是言：&lsquo;我诸妇女悉为男子。汝等无量妻妾诸女，亦舍本形受男子身，剃除须发，被著袈裟，咸皆归向属彼沙门。唯我一己独住不往，我等当舍是国土去，永不见闻是大恶人。&rsquo;尔时，诸人闻是语已，唱言：&lsquo;善哉！我今若欲不见不闻，远离恶沙门者，当入深山。&rsquo;尔时，诸人既入山已，舍家修集婆罗门法，作如是言：&lsquo;无有解脱，无善恶果。此世今有一沙门出，宣说断见，说于魔业欺诳众生，是大幻师。若人往见听其所说，亲近礼拜，供养恭敬，心即狂乱无所晓知，剃除须发，被著袈裟，舍家所有受乞食制，住于冢间受一食法，于生死中生厌离想，不乐受于五欲之乐及诸香华璎珞伎乐，不乐宣说世间之事，具足如是诸不善法。说斯断见行于魔业，是诸众生之大怨仇，教化无量无边众生，令生断见。若不见闻，得大利益。&rsquo;</p>
<p style="text-align: left">
	　　&ldquo;时，华目比丘闻无量人生大邪见，即作是念：&lsquo;我若不能调伏如是邪见众生，云何当得阿耨多罗三藐三菩提？&rsquo;时，华目比丘即便往请香功德佛，与无量比丘僧，周遍国土城邑聚落处处说法，所谓远离恶法，修进善法，或说大乘，或缘觉乘及声闻乘，或沙门果，或比丘戒，或优婆塞戒，或说三归，或复演说转女身法，或说宝幢陀罗尼门，或说十善。说是法时，破除无量众生疑网，生于善心，发于阿耨多罗三藐三菩提心，令无量众生来至佛所。唯除一人，善行大臣向彼华目，发恶誓愿：&lsquo;汝若未来成无上道，我当于汝成佛国土而作恶魔，诣菩提树作大恐怖。若成佛已，当坏汝法。若我于汝生信心者，汝便当与我受记莂。&rsquo;</p>
<p style="text-align: left">
	　　&ldquo;诸善男子，尔时比丘，即我身是；夫人善见，即弥勒是；善行大臣，魔波旬是。波旬，汝于尔时发是誓愿，若于我所生信心者，当与受记。是故我今称汝本愿，与受阿耨多罗三藐三菩提记。波旬，汝于往昔香功德所，礼拜供养，以是善根，我今与汝授菩提记。&rdquo;</p>
<p style="text-align: left">
	　　说是法时，五百婇女得男子身，无量众生以三乘法而得调伏。</p>
		

	
	

		</div></div><hr><script charset='utf-8' src='../../js/footer.js'></script></body></html>