<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十一卷 大方等大集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十一卷 大方等大集经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十一卷 大方等大集经&nbsp;</strong></p>
<p style="text-align: left">
	　　宝幢分中相品第五</p>
<p style="text-align: left">
	　　尔时，佛知诸魔心已即入三昧，三昧力故令王舍城有十二门，一一门中有一如来。尔时，诸魔见十二佛，自现其身为五通像，乃至示现梵天王像，以妙香华、幡盖、伎乐供养于佛。佛入城时足指案地，令此三千<a>大千世界</a>六种震动。其中天、人、阿修罗等，帝释、梵天及四天王一切众生，悉皆得见十方世界十方众生，皆悉来集王舍大城，赍持香华供养于佛。佛神力故，令香华中说如是偈：</p>
<p style="text-align: left">
	　　&ldquo;若欲永断三恶道，应当发起菩提心。</p>
<p style="text-align: left">
	　　若于<a>生死</a>独觉者，是能度脱诸众生。</p>
<p style="text-align: left">
	　　若欲离于恶匆务，应当修集于正道。</p>
<p style="text-align: left">
	　　若有值遇诸如来，是人即得受道记。</p>
<p style="text-align: left">
	　　如来大士利众生，今来入此王舍城，</p>
<p style="text-align: left">
	　　欲摧一切诸魔众，欲转无上<a>正法</a>轮。</p>
<p style="text-align: left">
	　　佛为五滓诸众生，宣说三乘首楞严，</p>
<p style="text-align: left">
	　　如来今欲大授记，欲听实义应往彼。&rdquo;</p>
<p style="text-align: left">
	　　是偈音声周遍而闻，迦兰陀竹林精舍有诸<a>菩萨</a>、阿<a>罗汉</a>等，悉往集会王舍大城中；乃至十方无量世界、<a>净土</a>秽土、有佛之处及无佛处，一切众生悉来聚集。尔时，<a>世尊</a>入佛庄严璎珞三昧，入三昧已，令此<a>娑婆世界</a>清净庄严，犹如未来遍见如来所有国土。尔时，世尊光明净妙，众生乐见；十方无量微尘世界、净秽等土、有无佛处，一切众生亦复如是，乐见如来净妙光明，亦复乐闻如来音声。尔时，十方一一方面，无量佛土无量菩萨，悉来至此娑婆世界王舍大城。</p>
<p style="text-align: left">
	　　尔时，此界具足多有无量菩萨，如是菩萨悉共供养如来世尊。或有菩萨于娑婆世界雨诸杂香以供佛养，或有菩萨于此世界雨真珠宝以供养佛，或有菩萨于此世界雨妙璎珞，或雨金、银、瑠璃、玻瓈、砗磲、玛瑙，或雨栴檀、沉水诸香，或复有雨牛头栴檀，或雨诸华须曼那华以供养佛。或有菩萨以真实法赞叹于佛，或有现作天帝释像、梵天王像、四天王像、魔王形像、<a>自在</a>天像、犍陀天像、八臂天像、转轮王像、宝像、山像、树林等像，大臣、长者、男女、师宗、牛、羊、象、马、水牛等像，作如是像，趣王舍城大莲华所，以手触华华即为动。</p>
<p style="text-align: left">
	　　是时，一切魔众男女大小及诸眷属，皆悉动摇，生大恐怖，即作是言：&ldquo;何因缘故我之宫殿如是倾动？我等所尊将不退没，失我天耶？我等复不欲灭堕乎？我往常见如是世界有五滓浊，今者何缘寂然清净？&rdquo;尔时，诸魔悉见十方清净菩萨皆来集会娑婆世界，见是事已复作是言：&ldquo;以佛世尊光明严丽，众生乐见之因缘故，乃至不见己之眷属有一人在。&rdquo;复作是念：&ldquo;我今何故不往佛所亲近供养？&rdquo;</p>
<p style="text-align: left">
	　　时，魔波旬即至佛所，合掌恭敬而说偈言：</p>
<p style="text-align: left">
	　　&ldquo;我今归依于如来，已得<a>欢喜</a>至心乐，</p>
<p style="text-align: left">
	　　愿见放舍还本处，还已乃当听正法。&rdquo;</p>
<p style="text-align: left">
	　　尔时，世尊说偈答言：</p>
<p style="text-align: left">
	　　&ldquo;我不劝汝以去来，诸法性相亦如是，</p>
<p style="text-align: left">
	　　汝今若有大<a>神通</a>，随意自在无遮者。&rdquo;</p>
<p style="text-align: left">
	　　是时，波旬复说偈言：</p>
<p style="text-align: left">
	　　&ldquo;如佛世尊真实语，今者实无遮我者，</p>
<p style="text-align: left">
	　　我适欲还本处时，寻即见身被五缚。&rdquo;</p>
<p style="text-align: left">
	　　佛言：&ldquo;我已永断一切系缚，欲解一切众生系缚，我亦不念众生诸恶，是故得名<a>解脱</a>系缚。&rdquo;</p>
<p style="text-align: left">
	　　尔时，世尊见十方众生悉来集会，即说偈言：</p>
<p style="text-align: left">
	　　&ldquo;一切大众至心听，远离一切疑网心，</p>
<p style="text-align: left">
	　　我今所说不思议，应当谛观业因缘。</p>
<p style="text-align: left">
	　　无上世尊甚难有，法僧二宝亦复然；</p>
<p style="text-align: left">
	　　人身难得信亦尔，施心<a>福田</a>亦复难；</p>
<p style="text-align: left">
	　　无上世尊难得见，见已闻法亦复难；</p>
<p style="text-align: left">
	　　难得远离于八难，得<a>如法</a>忍亦复难；</p>
<p style="text-align: left">
	　　其心难得而调伏，修空三昧亦复难；</p>
<p style="text-align: left">
	　　修善思惟如法住，如是二事亦复难；</p>
<p style="text-align: left">
	　　一切烦恼难远离，获得菩提亦复难。</p>
<p style="text-align: left">
	　　我今说趣菩提事，犹如世人说变化；</p>
<p style="text-align: left">
	　　我之所说远离爱，能坏闇冥修善法；</p>
<p style="text-align: left">
	　　所示无上正真道，应当至心勤<a>修行</a>。</p>
<p style="text-align: left">
	　　若欲远离三恶垢，及余一切诸魔业，</p>
<p style="text-align: left">
	　　不为烦恼之所害，应当从佛听正法。</p>
<p style="text-align: left">
	　　若欲具足三种戒，应学具足三脱门，</p>
<p style="text-align: left">
	　　即能破坏<a>三界</a>结，亦能过于三恶道。</p>
<p style="text-align: left">
	　　若不断绝三宝性，为于正法丧身命，</p>
<p style="text-align: left">
	　　即能具足无量通，是人名为如法住。</p>
<p style="text-align: left">
	　　若欲三世无觉观，亦复不著三世法，</p>
<p style="text-align: left">
	　　是人能过于三界，亦复获得如法忍。</p>
<p style="text-align: left">
	　　一切凡夫无明覆，常为四倒所围绕，</p>
<p style="text-align: left">
	　　于无法中作法想，于无物中作物想，</p>
<p style="text-align: left">
	　　以是因缘名颠倒，如是之人行邪道。</p>
<p style="text-align: left">
	　　若有说言眼见色，乃至意能知诸法，</p>
<p style="text-align: left">
	　　如是之人行颠倒，流<a>转生</a>死无量劫。</p>
<p style="text-align: left">
	　　若有修集四<a>禅定</a>，是则名为<a>世间</a>慧，</p>
<p style="text-align: left">
	　　能度一切诸颠倒，亦于生死得解脱。</p>
<p style="text-align: left">
	　　若能调伏诸众生，亦复远离于四流，</p>
<p style="text-align: left">
	　　如是之人干生死，亦复能到于<a>彼岸</a>。</p>
<p style="text-align: left">
	　　若能具足四如意，是名菩萨无所畏，</p>
<p style="text-align: left">
	　　亦能永断于生死，令诸众生脱恐怖。</p>
<p style="text-align: left">
	　　若能了了知五阴，是人能到无漏边，</p>
<p style="text-align: left">
	　　了知不生亦不灭，能令众生到彼岸。</p>
<p style="text-align: left">
	　　若能于佛世尊前，忏悔发露一切罪，</p>
<p style="text-align: left">
	　　是人远离于邪见，能到生死之彼岸。</p>
<p style="text-align: left">
	　　若观生死多受苦，行业因缘迳三恶，</p>
<p style="text-align: left">
	　　以近恶友因缘故，造作无量之恶业。</p>
<p style="text-align: left">
	　　若能远离恶知识，亦能远离诸邪见，</p>
<p style="text-align: left">
	　　是人能观生死过，亦能咨问第一义。</p>
<p style="text-align: left">
	　　若有能观第一空，是人能服<a>甘露</a>味；</p>
<p style="text-align: left">
	　　我常说于第一义，至心听者无有相。</p>
<p style="text-align: left">
	　　我说六入真实空，无有造作无受者，</p>
<p style="text-align: left">
	　　众生颠倒谓有相，法性真实无所有。</p>
<p style="text-align: left">
	　　若有众生六受爱，是能生于六触因，</p>
<p style="text-align: left">
	　　如是六触真实空，一切诸法亦复然。</p>
<p style="text-align: left">
	　　如一法性诸法尔，如一切法一法然，</p>
<p style="text-align: left">
	　　一切诸法无生灭，亦无相貌无有物。</p>
<p style="text-align: left">
	　　我所宣说无胜道，一切诸法如一法，</p>
<p style="text-align: left">
	　　若见诸法无性相，是人获得真实义。</p>
<p style="text-align: left">
	　　若有修行十三忍，即能度于生死岸，</p>
<p style="text-align: left">
	　　真知法性众生性，得无上道如先佛。&rdquo;</p>
<p style="text-align: left">
	　　于是世尊说是偈时，十方如恒河沙等五滓世界一切众生悉得闻之。一一世界无量众生，闻已即得不退转心，或有获得陀罗尼者，或复有得三昧定者，或有成就得诸忍者。此佛世界无量众生闻已亦得不退转心，<a>教化</a>众生于三乘中。</p>
<p style="text-align: left">
	　　尔时，光味菩萨于莲华边造七宝梯具种种华，合掌恭敬而白佛言：&ldquo;如来佛日大慈悲光，无量众生多受苦恼，唯愿降注无上法雨，除灭众生烦恼疾病。有诸众生任为<a>法器</a>，堪受如来无上法味，愿说八道净于<a>法眼</a>，上升莲华摧伏众魔，十方世界无量菩萨悉为证人，了了能见诸法空寂，无有相貌犹如<a>虚空</a>，知法<a>无我</a>。唯愿如来忆念往昔初发菩提心时所立誓愿，如来尔时自言：&lsquo;我若具足十力、四无所畏，当施众生甘露法味，悉令得度生死大海。&rsquo;今已果之，唯愿演说清净之法，度诸众生于生死海，化无量人于菩提道。&rdquo;</p>
<p style="text-align: left">
	　　尔时，世尊即蹬宝梯坐莲华上，遍观十方告波旬言：&ldquo;波旬，汝亦当生欢乐之心。何以故？以汝因缘有是大集，亦因于汝令我<a>说法</a>。说法因缘断诸生死，度于四流，令诸众生获得正道得虚空相，如是等事皆因于汝。汝当请我，我当说法。&rdquo;</p>
<p style="text-align: left">
	　　魔波旬言：&ldquo;瞿昙，若无瞋心、憍慢、嫉妒，何故恼我而宣说法？若有瞋恚、憍慢、嫉妒，云何自言我得解脱？&rdquo;</p>
<p style="text-align: left">
	　　佛言波旬：&ldquo;我住母胎经历十月，汝于尔时欲来杀我，我心于汝亦无瞋恚。我初生时地六种动，汝于尔时复降石雨。我饮乳时，汝持毒药置之乳中。我昔初乘香象之时，汝动此地令六种震欲令我堕。我在林野修世禅时，汝将婇女欲来乱我。我乞食时，汝以臭豆持来施我，我时虽受竟不食之。我初出城，汝自变身为黑毒蛇，又作恶贼围城四边。我行虚空，复放风雨。我下马时，雨大猛火。我苦行时，复作恶声故令五人恐怖舍我。我身羸瘦，复放冷风，及其洗浴，放大暴水。我度河已复欲危害，化作无量师子恶兽。受牧牛女所奉乳糜，汝复持毒置之而去。我趣菩提道树之时，复于中路降金刚雨。我坐树下金刚座上，复遣四女来娆乱我。汝虽如是欲来害我，然我于汝都无恶心，如是等事终不能令我心扰乱。复将无量百千万众，造作种种无量恶事，欲令我身不得菩提。我既获得阿耨多罗三藐三菩提已，复来请我令舍<a>寿命</a>。因于汝故，令我于彼娑罗大村乞食不得。又因汝故，令阿阇世放大醉象欲令害我。又因汝故，提婆达多放下大石。又因汝故，令我受彼<a>婆罗门</a>请，三月之中食瞰马麦。又因汝故，令我为彼孙陀利女之所诈谤。又因汝故，尸利鞠多火坑毒食以请于我。汝于尔时，作如是等无量恶事不能害我，今复聚合如是魔众欲来害我，然我于汝都无瞋心。我今当度无量亿魔，我为众生常勤修集慈悲喜舍。汝若不信，十方诸佛、诸大菩萨可为明证。唯为汝故，使我于此恶世之中施作佛事。汝虽于我作无量恶，然我犹故随逐于汝。我今实无瞋妒、憍慢，我于汝所修集慈心，汝于我所生大恶心。善哉！波旬，应离恶心，启请于我说无上法。我欲与汝受菩提记，既受记已，当广为汝宣说法要。汝闻法已，当得远离一切恶业。我常思念种种方便令汝解脱，而汝于我常生恶心。我常于汝生怜愍想，汝今当舍恶见恶意。我当授汝阿耨多罗三藐三菩提记！&rdquo;</p>
<p style="text-align: left">
	　　尔时，波旬闻是语已，生瞋恶心欲还所止，复还见身被五系缚，欲出大声而不能出，即吐恶气欲歔杀佛。尔时，如来变其恶气成须曼华，佛神力故，令是化华遍至十方恒河沙等诸如来所而以供养，于诸佛上一一化作须曼华盖。</p>
<p style="text-align: left">
	　　尔时，无量诸佛世尊无量菩萨，各各自问其土如来：&ldquo;如是变化，谁之神力？&rdquo;</p>
<p style="text-align: left">
	　　无量诸佛各各说言：&ldquo;娑婆世界释迦如来，欲为具足五滓众生演说法要，所谓法印句门入陀罗尼，能坏一切魔境界力，开显一切佛功德力，竖大法幢不断佛种，能令一切善法增长，能坏一切邪见众生，能坏一切恶梦不祥，能断疾病、刀兵、饥馑、斗讼等事，复能调伏一切天、龙、乾闼婆、人，炽然慧炬示导一切平等之道，能令一切远离恶见，能断一切诸恶种性，能令一切同于一性，能护一切城邑聚落、<a>沙门</a>、婆罗门，能知一切星宿运度，能学一切世间诸事，能令一切远离恶口获无碍辩，观一切法通达其性如法而住，能说大乘安慰菩萨，悉令能得不退转心，能施无上甘露法味，能令获得无生法忍，转正法轮利益调伏无量众生，悉令得住<a>六波罗蜜</a>，能令众生见无上道，能降法雨示诸佛事过四魔界，入大<a>涅槃</a>金刚法心因缘自在陀罗尼。持欲演说如是等法，如过去佛未来诸佛之所宣说。现在十方诸佛世尊，住世说法教化众生，皆是金刚法心因缘自在陀罗尼也，过去、未来诸佛世尊亦复如是。&rdquo;</p>
<p style="text-align: left">
	　　尔时，诸方无量菩萨各白佛言：&ldquo;世尊，我初未曾闻金刚法心因缘自在陀罗尼，云何名为金刚法心因缘自在陀罗尼？唯愿如来分别解说，乃至为令入大涅槃，利益无量人天杂类。&rdquo;</p>
<p style="text-align: left">
	　　尔时，十方诸佛世尊，各各告其诸菩萨言：&ldquo;善男子，我亦欲见释迦如来听受是法，为欲利益一切众生，为坏一切众生恶业，乃至为欲入大涅槃。&rdquo;</p>
<p style="text-align: left">
	　　尔时，十方诸佛世尊告诸菩萨言：&ldquo;善男子，若欲供养一佛世界无量诸佛，各欲听受无上正法、所未闻法，见大集会，宜当往诣娑婆世界释迦如来所住之处。&rdquo;</p>
<p style="text-align: left">
	　　尔时，无量诸菩萨等，默然而受佛之教敕，各作是言：&ldquo;我欲于彼一佛世界供养恭敬无量诸佛，亦欲于彼无量佛所听受种种无量法义，亦欲睹见无量神通及以无量不思议事，不知彼土有座处不？若有座处，则得供养听受正法。&rdquo;</p>
<p style="text-align: left">
	　　尔时，诸佛告诸菩萨言：&ldquo;善男子，汝等不应于如来所生疑虑心。何以故？诸佛境界不可思议，智慧方便不可思议，为欲调伏一切众生。善男子，娑婆世界释迦如来，智慧方便不可限量。善男子，释迦如来一切众生阴所摄身，一一皆如须弥山王，能令葶苈容其座处，是名如来智慧方便。亦令众见葶苈不宽、所座不迮，而葶苈子其质如本无增减相。复次，善男子，一切世界所有大地，悉令入于一微尘中，亦令微尘无增减相，是名如来智慧方便。复次，善男子，一切世界所有诸水，悉能令入一微尘中，亦令微尘无增减相，是名如来智慧方便。复次，善男子，一切世界所有诸风，悉能令入一毛孔中，亦令毛孔无增减相，是名如来智慧方便。复次，善男子，一切世界所有诸火，悉令入于一毛孔中，亦令毛孔无增减相，是名如来智慧方便。复次，善男子，十方所有一切众生，悉能令入一微尘中，亦令微尘无增减相，是名如来智慧方便。复次，善男子，一切众生三世所有身口意业，三世所受苦受、乐受、无苦乐受，三世众生身口意业所受果报，三世所有地、水、火、风，至一切法界，释迦如来于一念中了了通达，亦不称言我知我觉，又不役虑然后而知。善男子，释迦如来具足如是智慧方便住娑婆世界。&rdquo;</p>
<p style="text-align: left">
	　　尔时，十方无量佛土无量菩萨，既得闻佛无量功德，即各具足无量神通。</p>
<p style="text-align: left">
	　　宝幢分中陀罗尼品第六</p>
<p style="text-align: left">
	　　尔时，东方有乐世界，佛名阿閦，与诸无量神通菩萨发彼世界，一念来至娑婆世界释迦如来大集之处，到已坐于化莲华上。无量菩萨亦复如是，各各皆坐化莲华上。如是东方无量诸佛、无量菩萨各各来诣娑婆世界，到已皆坐化莲华座。南、北二方亦复如是。</p>
<p style="text-align: left">
	　　尔时，西方安乐世界无量寿佛，亦与无量神通菩萨发彼世界，一念来至娑婆世界释迦如来大集之处，到已坐于化莲华上。无量菩萨亦复如是，各各皆坐化莲华上，各各以己神通福力作供养具，或作金沙和微妙香以散佛上，或作种种微妙香华，或起右绕娑婆世界，或有长跪说偈赞叹，或有系心善思惟者，或雨金华乃至优钵罗华，或以妙眼瞻睹佛身。</p>
<p style="text-align: left">
	　　时，有童子名<a>须菩提</a>，以己神力及佛神力，出大音声而说偈言：</p>
<p style="text-align: left">
	　　&ldquo;诸佛无量大宝幢，能坏一切疑网心，</p>
<p style="text-align: left">
	　　我初未曾得见闻，如是无量大会众。</p>
<p style="text-align: left">
	　　满此世界无量佛，具足福德诸菩萨，</p>
<p style="text-align: left">
	　　此地即是大宝塔，皆得供养十方佛。</p>
<p style="text-align: left">
	　　无量诸佛何因缘，悉来集是恶世界？</p>
<p style="text-align: left">
	　　今此国土恶众生，亦复不能信佛事。</p>
<p style="text-align: left">
	　　为坏一切大魔业，为欲具足大功德，</p>
<p style="text-align: left">
	　　为欲示现大神通，是故诸佛集会此。</p>
<p style="text-align: left">
	　　此会若有诸众生，至心生于信喜心，</p>
<p style="text-align: left">
	　　若以此心听受法，是人即能破魔业。</p>
<p style="text-align: left">
	　　若欲通达无上乘，及欲修行八正道，</p>
<p style="text-align: left">
	　　若欲永断诸烦恼，应当至心听正法。</p>
<p style="text-align: left">
	　　诸十方佛及菩萨，皆来至此坐化华，</p>
<p style="text-align: left">
	　　释迦如来欲说法，为护正法住无量。&rdquo;</p>
<p style="text-align: left">
	　　如是音声充遍大会，无量菩萨得无量忍，异口同声作如是言：&ldquo;我今坐已，唯愿如来宣说正法，摄一切法<a>无畏</a>微妙，能坏魔业过于魔道，摧伏魔幢建立胜幡，坏诸烦恼调伏怨敌，裂诸疑网入种智门，过诸怖畏护众菩萨，亦令菩萨一切受乐，得诸菩萨慧方便门，及以一切安乐之处，一切三昧忍辱光明慧方便门，三十七品心陀罗尼。唯愿如来广分别说，为令众生受诸安乐，获得上色、上力、上乐、上触、上辩、上念、上意，为闻法已不忘失故，为坏国土恶瑞应故，受持戒故，修集道故，不失无上菩提心故。唯愿如来为如是事，颁宣广说是陀罗尼，为<a>护法</a>故，不断一切三宝种故，示诸菩萨菩提道故，为不分别虚空法性空相等故，显示明闇、有相无相、观平等相此彼法故，为不分别众生、寿命、士夫等法，不生不灭断一切相，一切变易等相无物，虚空实性故。唯愿释迦牟尼如来及与诸佛广宣分别大陀罗尼，为令无量无边众生真实睹见三宝性故，为令无量无边众生发阿耨多罗三藐三菩提心故。&rdquo;</p>
<p style="text-align: left">
	　　尔时，一切无量诸佛默然许之，许已即入诸佛上妙境界誓愿功德三昧。尔时，此间娑婆世界，所有<a>地狱</a>、畜生、饿鬼诸苦即灭得见诸佛，有诸众生疑网无信即得净信。一切众生悉见无有贪欲、瞋恚、愚痴、憍慢、恶见疑网、狂乱等病，身心寂静，各各皆作如是念言：&ldquo;唯我一人独坐佛前听受正法。如来世尊唯为我说，独调伏我断诸烦恼，如我所请而为我说。&rdquo;</p>
<p style="text-align: left">
	　　尔时，世界一切众生，异口同音作如是言：&ldquo;愿佛说法，我当顶受。&rdquo;尔时，释迦如来劝此世界所有众生，令供养佛。尔时，众生既闻劝已，即各供养一切诸佛，香华、幡盖、伎乐、赞叹。</p>
<p style="text-align: left">
	　　尔时，世尊即作是言：&ldquo;十方诸佛，谛听！谛听！我以往昔本愿力故，在此世界具足五滓恶众生中，成阿耨多罗三藐三菩提。是诸众生迷失正道，无明所覆，失于<a>正念</a>增长烦恼，安处三趣乐作十恶，远离善根舍功德业，喜造五逆耽著非法，诽谤正典毁呰<a>圣人</a>，瞋恚炽盛不乐修慈，招提僧物随意而用，于业果报不能深信，不乐供养师长、和尚、有德之人。为如是等弊恶人故，修集如是大慈悲心，以是因缘，于是世界而得成道。既成道已，常乐修集勤精进法，忍于饥渴寒热等苦，游诸国土城邑聚落，为诸众生宣说正法。或有众生贫穷病苦受身丑陋，为怜愍故，受其所施臭秽之食，为欲增长施主福德，皆悉食之。亦受众生粗涩臭秽弊坏衣服，山间、河涧、空旷林野所有住处悉亦受之。若草、若叶、若石、若塼，为众生故随施受之而卧其上，以勤精进修善方便。为刹利故演说王事，为婆罗门说四毗陀星宿祀天，为诸大臣说治化事，为诸医师演说四大增减等病，为诸农夫商贾之人说护财谷，为诸女人说护璎珞，勤修诸善得不共夫，为<a>出家</a>者说于忍辱。为调伏故说如是法，未得善利劝之令得，未得证者劝令得证，未解脱者劝令解脱。为调众生受诸苦恼，我为众生修集慈悲，然诸众生犹于我所生不善心，或打或骂，或生嫉妒，或有说言：&lsquo;沙门瞿昙即是幻士！虽赞持戒自畜妻妇，虽赞慈心而害众生，赞舍富贵自往王家。瞿昙沙门善知方术，虽畜妻妇不生子息。瞿昙沙门能治女身故，令末利生爱重心。瞿昙沙门善知咒术故，令须达生宗敬想。瞿昙沙门善知药法，是故其身常有光明。&rsquo;得如是等无量恶名。或有以石土木刀毒遥见打掷为欲杀我，为杀我故，放恶象毒蛇，于我住处放大猛火、粪秽不净，造作种种诸恶方便，欲坏我法，为灭我法，为摧法幢，为破法船，为坏法性，为破法藏。</p>
<p style="text-align: left">
	　　&ldquo;十方诸佛唯愿观察，过去诸佛有于如是五滓世界成得佛道，无有不说如是大集金刚法心因缘自在陀罗尼者，为坏一切诸魔力故，为三宝种不断绝故，为诸众生增善法故，为坏一切<a>佛法</a>怨故，为令众生远离苦故，灭身口意诸恶业故，为令人天性调柔故，为诸国土受安乐故，为破世间诸恶相故，为令众生悉得具足六波罗蜜故，为发无上菩提心故，为教菩萨善方便故，为令菩萨次第住故。以如是等诸因缘故，过去诸佛为如是等五滓众生，说是大集金刚法心因缘自在陀罗尼也。今此世界十方诸佛悉来集会，唯愿诸佛，各说如是陀罗尼咒，为怜愍故，为当流布大乘经故，为此世界法久住故，令诸恶魔不得便故。&rdquo;</p>
<p style="text-align: left">
	　　尔时，诸佛即皆同声，说此陀罗尼句：</p>
<p style="text-align: left">
	　　&ldquo;安伽逻(一)安伽逻(二)半伽逻(三)婆婆伽逻(四)婆逻嘙伽逻(五)婆虵比呵(六)曼啰婆毗(七)阿[口+企](八)阿佉婆呤(九)题咩(十)度慕泯(十一)翘婆知(十二)翘由离(十三)三摩婆阿尼(十四)三摩多婆提泠(十五)阿弥(十六)阿移(十七)陀摩翘阇(十八)弥啰[少/兔]破犁(十九)破罗婆泯(二十)伽泞(二十一)伽那婆逻泯(二十二)希利(二十三)希提(二十四)希逻(二十五)翘希逻(二十六)谵婆提(二十七)婆迦斯(二十八)咤迦泯(二十九)咤迦婆逻泯(三十)伽那嘙呵泯(三十一)希利泯(三十二)尸利泯(三十三)频地利嘙泯(三十四)具婆希(三十五)酬泠(三十六)弥啰酬泠(三十七)酬蓰(三十八)阿其离(三十九)阿婆弥(四十)婆利也(四十一)多哆旦(四十二)富流(四十三)希利(四十四)战地离(四十五)摩陀弥(四十六)陀弥(四十七)究周流(四十八)牟周流(四十九)阿遮吒(五十)至利(五十一)至弥利(五十二)遮婆呵(五十三)周婆(五十四)周娄(五十五)悉啰嘙呵(五十六)究娄(五十七)娑罗究洞(五十八)究侗(五十九)摩诃娑逻娑(六十)[豆+斤]侗(六十一)[豆+斤]侗(六十二)摩诃萨哆希力陀蛇(六十三)富罴(六十四)修富罴(六十五)度摩波利呵利(六十六)呵婆移(六十七)流之泞(六十八)迦逻叉(六十九)阿陀摩兜(七十)比婆呵(七十一)提提利(七十二)摩摩利(七十三)波舍佉(七十四)或或逻(七十五)路迦比那蛇迦(七十六)婆时利(七十七)嘙时罗陀呤(七十八)嘙时离陀提(七十九)斫迦逻婆时离(八十)遮居离(八十一)遮迦逻婆提(八十二)陀呤(八十三)陀呤(八十四)婆泠(八十五)牟离咤呤(八十六)休休呤(八十七)多伽频婆呤(八十八)<a>舍利</a>奢(八十九)流流周(九十)之利周利(九十一)牟呤慕陀呤(九十二)慕荼泞(九十三)慕荼泞(九十四)伽伽逻尼(九十五)牟荼泞(九十六)散婆逻牟荼泞(九十七)提提罗蛇尼(九十八)摩醯首罗逻蛇尼(九十九)律师婆尼(一百)陀逻嘙至(百一)战荼罗素咩(百二)萨婆萨写阿提[口+悉]多(百三)车陀兜嘙阿那(百四)摩弥尼(百五)嘙罗逻提(百六)乌阇其离(百七)比比那(百八)嘙那诃逻(百九)复佛呤(百一十)仇留(百一十一)仇留(百一十二)牟留(百一十三)牟留(百一十四)希希(百一十五)希希(百一十六)阿逻(百一十七)阿逻(百一十八)迦迦荼婆呵(百一十九)希希多(百二十)阿由那(百二十一)鞬荼谵婆斯(百二十二)竭陀尼(百二十三)阿婆陀呵泞(百二十四)末力伽比流(百二十五)破罗萨哆(百二十六)阿路沙嘙提(百二十七)希利希利(百二十八)夜哆婆阇蛇(百二十九)莎其罗(百三十)夜哆波兰遮(百三十一)希力陀婆呵(百三十二)萨多波利嘙嘙(百三十三)末力伽毗卢呵尼(百三十四)阿遮罗佛提(百三十五)陀蛇波罗逻遮波遮蛇(百三十六)宾荼希力陀蛇(百三十七)战陀逻嘙逻泞(百三十八)阿遮呤输陀泞(百三十九)波逻冀逻摩力伽(百四十)伊罗(百四十一)波逻冀逻摩力伽(百四十二)伊罗(百四十三)伊利呤(百四十四)波臈脾(百四十五)婆逻嘙逻冺(百四十六)萨婆啰多哆多(百四十七)萨多[少/兔]竭脾(百四十八)阿那嘙罗那伏律冺(百四十九)阿罗茶(百五十)安伽呤(百五十一)舍弥尼(百五十二)比婆罗嘙俞希(百五十三)阿希多(百五十四)阿婆希(百五十五)尼逻嘙蛇嘙(百五十六)阿之逻末力伽(百五十七)罗嘙那(百五十八)罗仇婆呤(百五十九)犁勒那朋舍(百六十)陀摩伽蛇(百六十一)阇罗战陀(百六十二)三牟陀罗嘙提(百六十三)摩诃复多脾比伽嘙三牟陀(百六十四)陀罗尼牟陀离那(百六十五)摩呿牟陀逻(百六十六)娑逻婆提(百六十七)思比陀牟陀(百六十八)阿嘙多尼(百六十九)娑婆多尼(百七十)慕迦逻(百七十一)比豆多逻斯那(百七十二)厕提牟地离都思(百七十三)移迦之(百七十四)卑利痴比迦蛇(百七十五)嘙呵婆呵冀荼(百七十六)迦嘙吒(百七十七)尸逻波逻提多希力陀陀蛇(百七十八)三牟陀多陀罗尼(百七十九)陀逻(百八十)陀逻(百八十一)陀逻(百八十二)弹提罗(百八十三)弹堤罗休尼罗萨婆希力陀蛇勿陀离都思阇吒(百八十四)阇婆咤(百八十五)阇呿嘙咤(百八十六)修摩堤(百八十七)摩提(百八十八)摩诃复多勿陀离多(百八十九)易翅之散迦罗(百九十)婆荼蛇多那尼(百九十一)首力多复多(百九十二)伊弥尼弥尼(百九十三)裟遮尼(百九十四)输沙萨遮尼(百九十五)牟地离多遮利也何堤咩那(百九十六)婆比哆(百九十七)阿那若哆(百九十八)摩诃富若三牟遮蛇嘙多逻摩诃迦留尼迦牟地离多(百九十九)萨婆三藐波罗提般(二百)至逻阇罗兜(二百一)萨婆尼犁(二百二)萨婆牟尼婆罗沙婆摩诃迦留那三摩堤若那若那婆离难(二百三)咩啰多竭毗(二百四)比利也比利也(二百五)婆犁那提[口+悉]多(二百六)萨婆复都波蛇(二百七)莎呵(二百八)。&rdquo;</p>
<p style="text-align: left">
	　　尔时，娑婆世界一切众生，闻是咒已，各各称言：&ldquo;南无一切十方诸佛！&rdquo;第二第三亦复如是：&ldquo;甚奇！甚特！诸佛大会不可思议，诸菩萨事亦不可思议。我等昔来未曾得闻如是持名，今得闻之，能坏一切魔境界力，绍三宝性，断魔罗网，得诸善法具足佛事，为如是等说是大持，为诸众生著心封印，印诸众生阴入界法，乃至获得大般涅槃。&rdquo;</p>
<p style="text-align: left">
	　　尔时，会中有一童子菩萨，名曰月光，从莲华起，一心合掌观察十方，以佛力故出大音声，其音遍闻娑婆世界，而说偈言：</p>
<p style="text-align: left">
	　　&ldquo;如是大集甚难得，具足智慧亦复难，</p>
<p style="text-align: left">
	　　难得亲近善知识，如是法印亦难闻。</p>
<p style="text-align: left">
	　　如来怜愍诸众生，为众生故护正法，</p>
<p style="text-align: left">
	　　说是无上陀罗尼，为坏种种诸魔力。</p>
<p style="text-align: left">
	　　十方诸佛说是持，为不断绝三宝性，</p>
<p style="text-align: left">
	　　能和一切诸忿诤，亦能增长无上忍，</p>
<p style="text-align: left">
	　　增益众生诸善根，消灭国土诸恶相，</p>
<p style="text-align: left">
	　　能破众生三恶业，亦令远离诸恶见。</p>
<p style="text-align: left">
	　　如来说是无上持，为欲显示无上道，</p>
<p style="text-align: left">
	　　亦为具六波罗蜜，真实修于菩提道。</p>
<p style="text-align: left">
	　　是持即是善方便，亦能增长无碍智，</p>
<p style="text-align: left">
	　　摄取一切诸善法，是故名为无上持。</p>
<p style="text-align: left">
	　　具修三十七道品，是名无垢菩提道，</p>
<p style="text-align: left">
	　　能断一切疑网心，及断众生诸烦恼，</p>
<p style="text-align: left">
	　　是持即是真实语，了了睹见菩提道。</p>
<p style="text-align: left">
	　　我今欲说陀罗尼，是则名为无上胜，</p>
<p style="text-align: left">
	　　为欲拥护说法师，及以听受是持者。</p>
<p style="text-align: left">
	　　其谁欲受欲听者，我今当说勿生疑，</p>
<p style="text-align: left">
	　　无上无胜陀罗尼，即是最上之智慧。&rdquo;</p>
<p style="text-align: left">
	　　尔时，有恒河沙等菩萨童子，异口同音作如是言：&ldquo;我等亦欲说陀罗尼！若<a>比丘</a>、<a>比丘尼</a>、优婆塞、优婆夷，先当澡浴，净于身心，著新衣服，以妙香华供养三宝，升于法座说陀罗尼。如是四众，无有众生能起恶事以加之者，身心不浊，四大清净，身诸病苦皆得远离。如是法师，若有过去业因缘病，悉皆消灭。听此法者亦复如是，灭过去业因缘病苦。&rdquo;</p>
<p style="text-align: left">
	　　尔时，月光童子菩萨，向十方佛，长跪合掌而说咒曰：</p>
<p style="text-align: left">
	　　&ldquo;那提阿三摩路卑(一)咩罗素摩嘙泯(二)伊希那遮久遮尼(三)那婆久遮尼(四)那遮久遮尼(五)牟罗输陀尼(六)嘙荼呿(七)嘙荼呿(八)修罗罗尼(九)那嘙修罗罗尼(十)复多拘知(十一)波利车陀(十二)阇罗呿(十三)阇罗呿婆移(十四)阇罗呿那(十五)摩叉呿(十六)迦迦呿(十七)呵呵(十八)呵呵(十九)休休休(二十)拨施脾陀那利车陀(二十一)阿摩摩(二十二)呿摩(二十三)三牟陀罗(二十四)阿陀罗呿婆(二十五)散迦罗尼(二十六)波利车陀菩提娑厕提比摩(二十七)比比摩(二十八)摩诃比比摩(二十九)复多拘知(三十)阿迦奢戒婆婆波利车陀(三十一)莎呵(三十二)。&rdquo;</p>
<p style="text-align: left">
	　　尔时，娑婆世界十方诸佛、菩萨、声闻、释、梵、龙王、阿修罗王、乾闼婆王、迦楼罗王、紧那罗王、摩睺罗伽王等，同声唱言：&ldquo;善哉！善哉！菩萨童子，善能说是大陀罗尼，为坏魔业及恶知识身心诸病，是上慧印。&rdquo;</p>
<p style="text-align: left">
	　　尔时，会中有一梵王，名菩提自在，自变其身而为女像，端严殊特踰于人天，以妙璎珞而自庄饰，在西方佛阿弥陀前，作如是言：&ldquo;唯愿世尊，加我神力，令我一音遍满此间娑婆世界。我今欲说陀罗尼咒，护说法者及听法者，亦令释迦如来灭后，无有能于是说法者生起恶事。若魔，若魔父母、子息、眷属、亲友、仆使，若天、若龙、若阿修罗、若乾闼婆、若伽楼罗、若紧那罗、若摩睺罗伽、若鸠槃茶，若富单那、迦多富单那、荔[卄/梨]多、毗舍遮、夜叉、罗刹等，父母、子息、眷属、仆使亦复如是，于是法师不能为恶，乃至不能动其一毛之分为其身心而作恶事。唯愿世尊，加我神力，令我音声遍此世界。&rdquo;</p>
<p style="text-align: left">
	　　尔时，会中有一帝释，名曰高持，语菩提自在梵言：&ldquo;姊，莫于如来生戏弄心。何以故？夫戏弄者即凡夫法！如来已过凡夫事业，一切有为悉是无常，如来不增有为之法，唯增于空断声字句。姊，如来于汝不生诤讼，但观平等，一相无相，犹如虚空。夫虚空者无三有为，无有觉观，不离有为，无有障碍。如来世尊亦复如是，于一切法无有障碍，如来于欲亦复如是，一切觉观、寿命、士夫、阴界诸入、音声字句，悉皆无碍。姊今云何，于如来所而生戏弄？&rdquo;</p>
<p style="text-align: left">
	　　无量寿佛告帝释言：&ldquo;善男子，当先思惟然后发言，无得于后而生悔恨。何以故？是女人者即大丈夫，已于无量诸如来所，久修善本，为欲庄严此大众故，现为女身，实非女也，即是菩萨摩诃萨身！汝云何言称之为姊？&rdquo;</p>
<p style="text-align: left">
	　　尔时，帝释闻佛语已，即前忏悔。</p>
<p style="text-align: left">
	　　自在梵言：&ldquo;我受汝忏，令汝不得恶口等果。&rdquo;</p>
<p style="text-align: left">
	　　尔时，梵天白无量寿佛：&ldquo;世尊，若彼高持不忏悔者，当得何等恶口果报？&rdquo;</p>
<p style="text-align: left">
	　　佛言：&ldquo;善男子，彼若不忏，当于八万四千世中常受女身，其形丑陋，臭秽不净，是故众生应当护口。&rdquo;</p>
<p style="text-align: left">
	　　尔时，无量寿佛告菩萨言：&ldquo;我今施汝威神道力，便可说之。&rdquo;</p>
<p style="text-align: left">
	　　尔时，梵天敬白十方无量诸佛及诸菩萨、一切人天：&ldquo;唯愿善听！若有欲令如来正法久住于世，拥护说法及听法者，唯愿诸佛悉施我欲。&rdquo;说是语时，其音遍满娑婆世界。</p>
<p style="text-align: left">
	　　尔时，一切梵王、释王，各作是言：&ldquo;我施仁欲，并欲受持。&rdquo;</p>
<p style="text-align: left">
	　　尔时，梵天即说咒曰：</p>
<p style="text-align: left">
	　　&ldquo;阿摩犁(一)比摩犁(二)伽那沙踟(三)波利战踟(四)摩诃战踟(五)遮弥(六)摩诃遮弥(七)素咩(八)多弥(九)阿嘙呵(十)比嘙呵(十一)修伽阇尼啰呿婆(十二)牟罗波利车陀(十三)夜叉战踟(十四)比舍遮战荼(十五)阿婆阿多尼(十六)三婆逻哆尼(十七)娑伽罗尼(十八)谵婆尼(十九)慕呵尼(二十)郁摩遮吒尼(二十一)呵呵摩摩呵呵(二十二)阿多遮尼(二十三)呿伽舍婆(二十四)阿摩罗(二十五)阿牟罗(二十六)牟罗波利跋泯(二十七)阿娑罗呿婆莎呵(二十八)。&rdquo;</p>
<p style="text-align: left">
	　　尔时，一切诸天世人，咸皆赞言：&ldquo;善哉！善哉！是陀罗尼不可思议无能胜者。&rdquo;</p>
<p style="text-align: left">
	　　尔时，梵王复作是言：&ldquo;若有不能调伏恶鬼，闻是持已即便能调。若有受持如是咒者，随所住国<a>信心</a>诸王，一切男子、女人、若大、若小、若天、若人，皆于是王不能起恶。若有起恶首为七分，其心干焦，身被癞病，有神通者即便还失，暴风所吹，身陷入地。随是持咒流布之处，我亦当护，令得远离一切诸恶，受者、听者不乏衣食、卧具、医药、资生所须。&rdquo;</p>
<p style="text-align: left">
	　　尔时，会中有一梵天，名曰正语，亦现女像，复作誓言：&ldquo;我今于此娑婆世界，现在佛前至心护法，乃至释迦如来灭后亦当护之，随是持咒流布之处，护其国土，说者、听者令离魔业一切恶事。若有法师欲说法者，为调众生，先当读诵是陀罗尼。&rdquo;即说咒曰：</p>
<p style="text-align: left">
	　　&ldquo;阿婆咩(一)比摩咩(二)庵婆罗(三)庵婆呤(四)波利荼(五)富沙波罗婆呵(六)阇留迦(七)摩呿罗蛇(八)伊利弥利(九)冀利弥利(十)冀提遮罗牟蛇离(十一)牟陀罗目[口+企](十二)莎呵(十三)。</p>
<p style="text-align: left">
	　　&ldquo;若有法师，先读诵说如是持者，我以天耳当往听之，闻已身往在其会中，令诸会者远离诸恶，至心听受如是持咒。若我闻已而不往者，则为欺诳过去、未来、十方现在无量诸佛，亦于未来不得成就阿耨多罗三藐三菩提。若我往者，即令法师逮无碍辩，得无所畏；听法之人，远离病苦及疑网心、饥渴寒热、兵革怨敌、虎狼毒兽一切诸恶。唯愿十方一切诸佛加我神力。&rdquo;</p>
<p style="text-align: left">
	　　尔时，释迦如来白诸佛言：&ldquo;今我当与此梵天咒，为护法故。&rdquo;即便说咒：</p>
<p style="text-align: left">
	　　&ldquo;遮慕踟(一)慕茶波利车陀(二)阿牟摩(三)阿牟摩(四)阿牟摩(五)娑罗叉(六)娑罗究思(七)弥呿波利嘙呵(八)遮罗摩(九)蛇哆嘙(十)修比呿(十一)阿牟罗波利车题(十二)萨婆<a>佛陀</a>阿提[口+悉]汦(十三)莎呵(十四)。&rdquo;</p>
<p style="text-align: left">
	　　于是如来说是咒已，即告梵天：&ldquo;善男子，如是持咒力，能调伏一切众生。&rdquo;</p>
<p style="text-align: left">
	　　尔时，梵天白佛言：&ldquo;世尊，我今所以现此女身，为欲调伏一切女人。若有女人欲生男者，当读是持，读是持已即得生男；厌儿息者，便不复生。若有受持读诵之者，我当至心营卫拥护。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>