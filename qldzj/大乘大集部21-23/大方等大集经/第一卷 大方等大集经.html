<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 大方等大集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 大方等大集经</center></div><div class='fo'><center>经文出处:来自无量光明网</center><br/><br>
			<h>第一卷 大方等大集经</h>
<h>　　序品第一</h>
<p>　　如是我闻：一时，佛在王舍城耆阇崛山中，往古诸佛本所住处大塔之中。诸大<a>菩萨</a>之所赞叹，其地洁净微妙最胜诸<a>佛法</a>座。诸天、龙、鬼、乾闼婆等常行称咏，又能增长无量善根，常有诸佛微妙光明，成就无量无边功德，具足诸佛所行之处。如来得成菩提道已，转妙法轮，调伏无量无边众生，于一切法而得<a>自在</a>。<a>世尊</a>逮得一切法中无碍智慧，能善分别一切众生诸根利钝，永断一切烦恼习气，不待庄严了知诸法。</p>
<p>　　与大<a>比丘</a>僧六万八千，一切调伏断烦恼习气，皆是佛子善解深义，悉是<a>福田</a>能断诸有，得净戒果不生不灭。复有无量诸菩萨僧，具无碍智、甚深智、无知智，大慈大悲降注法雨，能施一切<a>甘露</a>法味；于诸众生等心如地，增长成就助菩提法，智慧光明能破黑闇，悉能照明<a>善恶</a>之道；能开众生善<a>心莲</a>华，能令众生善根成熟，增长善芽，干烦恼海，具智慧翼游空无碍；喻之如日，善能增损众生善恶；喻之如月，为诸善本如须弥山；至心寂静<a>修行</a>梵行，不为世论之所动转，安住无上<a>出家</a>之法，能见诸佛一切世界；积善法藏犹如大海，具足成就诸陀罗尼，寂静圣行及大慈悲，清净庄严定慧二目；久已远离深法怖畏，无量劫中所修菩提，未毕竟者终不休息，成就菩萨所有功德。其名曰：慧光无碍眼菩萨摩诃萨、见一切田庄严璎珞菩萨摩诃萨、不断如来性出世意菩萨摩诃萨、为诸众生示现细行神足菩萨摩诃萨、无量乐说无碍神足幢名称菩萨摩诃萨、净众光自在王菩萨摩诃萨、善能论解字义广说论义神足菩萨摩诃萨、无量功德智慧庄严住菩萨摩诃萨。如是等菩萨摩诃萨，常与如来同止共住，如来常为分别宣说菩萨所行法门之法。</p>
<p>　　尔时，如来成得佛道，始十六年，广知众中多修梵行悉来大集，堪任受持菩萨法藏。尔时，如来即作是念：&ldquo;我今当于如是无量象王众中宣说菩萨所行之法，先当示现诸佛如来大<a>神通</a>力，为诸菩萨令知诸佛深境界故。&rdquo;尔时，世尊即入三昧，其三昧名佛境神通实见众生。以佛功德威神力故，于欲、色天二界中间出大坊庭，犹如三千<a>大千世界</a>，定慧二力之所成就，其处堪任佛所游居。复出大光其明清净，遍照十方诸佛世界，能令众生得知足心。于诸天宫最为<a>殊胜</a>，能劝十方放逸菩萨。其坊四匝白琉璃树，真金为墙，功德宝室，玛瑙垂檐，杂宝栏楯，白真珠网以覆其上，种种幡盖以为庄严，众香涂地，烧散杂香，十方世界众生所有上妙庄严悉于中现。安置无量百千万亿师子法座，其座各有无量杂色柔软敷具，能令众生<a>欢喜</a>爱乐。诸四天下各以七宝作四梯梐，金刚阶蹬广十由旬，如其行时出微妙音。如四天下，三千大千世界亦复如是。</p>
<p>　　尔时，世尊从三昧起，大千世界六种振动，亦放无胜最大光明；即与声闻、菩萨大众，前后围绕欲往彼坊。一切诸天尊重赞叹，香华、伎乐、涂末<a>烧香</a>、曼陀罗华、摩诃曼陀罗华、曼殊沙华、摩诃曼殊沙华等以为供养，能动无量无边世界，光明遍照无不大明，示现诸佛神通福德。当尔之时，耆阇崛山一切大众忽然不现，蹬中阶节上升<a>虚空</a>。时，无量亿诸天龙等，及不护神、伎乐神、非天神、金翅鸟舞神、腹行神、嗜肉神、善饿鬼神、瓮耳鬼神、住厕罗刹、厌人鬼、能狂鬼、影鬼、产乳罗刹、持发鬼、常醉鬼，如是等众悉侍从佛，以天香华微妙天乐而供养之。</p>
<p>　　尔时，四天王合掌长跪，以偈赞佛：</p>
<p>　<strong>　&ldquo;如来光明胜一切，能坏三恶道黑闇，</strong></p>
<p><strong>　　今我归依乐依止，萨婆悉达无上尊！&rdquo;</strong></p>
<p>　　时，四天王与诸<a>天人</a>，偈赞佛已，寻侍佛后。</p>
<p>　　尔时，帝释与忉利天人，于其界次阶上见佛，以天香华、微妙伎乐而供养之，以偈赞佛：</p>
<p>　<strong>　&ldquo;如来具足六神通，所得大悲无能胜，</strong></p>
<p><strong>　　以佛功德严十方，我今敬礼无与等！&rdquo;</strong></p>
<p>　　时，帝释与忉利天，偈赞佛已，寻侍佛后。</p>
<p>　　尔时，夜摩天王与夜摩天子，于其界次阶上见佛，以天香华、微妙伎乐而供养之，以偈赞佛：</p>
<p>　　<strong>&ldquo;无碍智慧无有边，善解众生三世事，</strong></p>
<p><strong>　　一心能知无量心，是故稽首礼无上！&rdquo;</strong></p>
<p>　　时，夜摩天王与夜摩天子，偈赞佛已，寻侍佛后。</p>
<p>　　尔时，兜率天王与兜率天子，于其界次阶上见佛，以天华香、微妙伎乐而供养之，以偈赞佛：</p>
<p>　　<strong>&ldquo;佛知诸法如幻炎，无受无作无字说，</strong></p>
<p><strong>　　愍众故说不可说，记说<a>无我</a>知法性。&rdquo;</strong></p>
<p>　　时，兜率陀天王与兜率天子，偈赞佛已，寻侍佛后。</p>
<p>　　尔时，化乐天王与善化乐天子，于其界次阶上见佛，以天华香、微妙伎乐而供养之，以偈赞佛：</p>
<p>　<strong>　&ldquo;如来具足得十力，知诸法界如虚空，</strong></p>
<p><strong>　　无色哀愍示形色，其心平等视众生。</strong></p>
<p><strong>　　如来常行世尊行，为众生故行世行，</strong></p>
<p><strong>　　开无分别诸法界，我今敬礼非天人！&rdquo;</strong></p>
<p>　　时，化乐天王与诸天子，偈赞佛已，寻侍佛后。</p>
<p>　　尔时，他化自在天王与他化自在天子，于其界次阶上见佛，以天香华、微妙伎乐而供养之，以偈赞佛：</p>
<p>　<strong>　&ldquo;如戒而住寂静地，修集无上三昧定，</strong></p>
<p><strong>　　其智无碍无有边，我礼毕竟<a>解脱</a>者！</strong></p>
<p><strong>　　大慈大悲微妙语，真实能知道非道，</strong></p>
<p><strong>　　勇健精进力无胜，我今敬礼无能动！</strong></p>
<p><strong>　　常能修集三解脱，无能称赞尽其德，</strong></p>
<p><strong>　　乌虽不同金鸟飞，亦能任力而游翔。</strong></p>
<p><strong>　　我今如乌任力赞，唯愿哀愍受微叹，</strong></p>
<p><strong>　　不种不收其果实，不赞如来无解脱。</strong></p>
<p><strong>　　怜愍为叶智慧华，三昧为须解脱敷，</strong></p>
<p><strong>　　菩萨蜂王食甘露，我今<a>礼佛</a>法莲华！</strong></p>
<p><strong>　　大悲智慧光<a>圆满</a>，能破众生无明闇，</strong></p>
<p><strong>　　其戒清净众乐见，我今敬礼佛法月！</strong></p>
<p><strong>　　其心平等如虚空，香涂割刺心无二，</strong></p>
<p><strong>　　能净无量众生垢，我今敬礼佛法河！&rdquo;</strong></p>
<p>　　时，他化自在天王与诸天子，偈赞佛已，即寻佛后。</p>
<p>　　诸天各各赞叹佛已，尔时如来示现无量神通道力，渐渐至彼七宝坊中。如四天下见佛上升，三千大千世界所见亦复如是。尔时，世尊至宝坊中升师子座，声闻、菩萨各各次第坐于宝座。</p>
<p>　　尔时，世尊入佛三昧，其三昧名无碍解脱，一一毛孔放大光明，其数无量如恒沙等，照于东方无量世界，南西北方、四维、上、下亦复如是。<a>地狱</a>蒙光众苦得息，其余众生除贪恚痴，慈心相向如父如子。尔时，以佛功德力故，其光明中说如是偈，为劝放逸诸菩萨故：</p>
<p>　　<strong>&ldquo;如来精进无量边，精进力过无量劫，</strong></p>
<p><strong>　　谁能赞<a>佛光</a>明德？唯有十方诸世尊！</strong></p>
<p><strong>　　为劝十方诸菩萨，乐于放逸不修禅，</strong></p>
<p><strong>　　释迦如来放是光，召诸菩萨集此界。</strong></p>
<p><strong>　　成就具足佛十力，能破世界诸魔王，</strong></p>
<p><strong>　　世法不污如莲华，是其光明无有量。</strong></p>
<p><strong>　　如来转此无上轮，诸天世人所不能，</strong></p>
<p><strong>　　为诸众生转法轮，如本十方佛所转。</strong></p>
<p><strong>　　如来今者集大会，难见犹如优昙华，</strong></p>
<p><strong>　　若有<a>信心</a>成就者，悉为听法至佛所。&rdquo;</strong></p>
<p>　　是光明中所说偈颂遍告十方，劝喻一切诸菩萨等，振动一切世界大地，普施一切众生安乐，能净一切众生烦恼，破坏众生无明痴闇，能蔽一切天魔宫殿，光遍十方还从顶入。</p>
<p>　　尔时，东方有佛世界，名无量功德宝聚神通；有佛世尊，号净大净光七菩提分宝华无断光王。彼有菩萨，名诸法自在功德华子，遇斯光已，与十恒河沙等诸大菩萨俱共发来，至<a>娑婆世界</a>大宝坊中，见<a>释迦牟尼佛</a>，头面礼敬，右绕万匝，以妙香华而供养佛，即于佛前以偈赞曰：</p>
<p>　　<strong>&ldquo;一切功德到<a>彼岸</a>，常为十方佛所称，</strong></p>
<p><strong>　　无碍名号遍十方，大慈大悲释师子。</strong></p>
<p><strong>　　如来法界无差别，为钝根者说差别，</strong></p>
<p><strong>　　宣说一法为无量，如大幻师示众事。&rdquo;</strong></p>
<p>　　时，诸菩萨偈赞叹佛头面礼已，以己神力，于佛东边化作床座次第而坐。		
		<p class="box marginT">
<a></a> <span></span> <a></a> <a></a> <a></a> <a class="a"></a>		

	
	

		<br>
			</p>
<p>　　尔时，南方有佛世界，名曰佛光；有佛世尊，号无量功德宝。彼有菩萨名曰宝杖，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：</p>
<p>　　<strong>&ldquo;大慈法云降法雨，常说无常空无义，</strong></p>
<p><strong>　　以八正水灭结火，能长众生诸善根。</strong></p>
<p><strong>　　佛光能破无明闇，能诲放逸诸菩萨，</strong></p>
<p><strong>　　能焦三有诸爱种，能示真实道非道。&rdquo;</strong></p>
<p>　　时，诸菩萨偈赞叹佛头面礼已，以己神力，于佛南边化作床座次第而坐。</p>
<p>　　尔时，西方有佛世界，名曰光明，佛号普光。彼有菩萨名称力王，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：</p>
<p>　<strong>　&ldquo;于无量劫发善愿，是故得身净无漏，</strong></p>
<p><strong>　　如来行业如虚空，无碍音声遍十方，</strong></p>
<p><strong>　　如来梵声如雷音，此声无业非因出，</strong></p>
<p><strong>　　无听无受无众生，大悲何故音声说！&rdquo;</strong></p>
<p>　　时，诸菩萨偈赞叹佛头面礼已，以己神力，于佛西边化作床座次第而坐。</p>
<p>　　尔时，北方有佛世界，名宝庄严，佛号无量功德庄严。彼有菩萨名大海智，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈叹曰：</p>
<p>　　<strong>&ldquo;如来无上金光明，能坏一切<a>世间</a>闇，</strong></p>
<p><strong>　　若有众生遇斯光，遇者悉能坏烦恼。</strong></p>
<p><strong>　　设身高出大千界，神通道力无边际，</strong></p>
<p><strong>　　是人不能见顶相，大悲旷世造何业。&rdquo;</strong></p>
<p>　　时，诸菩萨偈赞叹佛头面礼已，以己神力，于佛北边化作床座次第而坐。</p>
<p>　　尔时，东南方有佛世界，名曰无忧，佛号能坏一切闇。彼有菩萨名无胜光，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：</p>
<p>　<strong>　&ldquo;无量界入一毛孔，亦不娆害诸众生，</strong></p>
<p><strong>　　如来境界无知者，是故神通难思议。</strong></p>
<p><strong>　　能令一身作无量，而其真身无增减，</strong></p>
<p><strong>　　虽为众生现神变，然其内心无憍慢。&rdquo;</strong></p>
<p>　　时，诸菩萨偈赞叹佛头面礼已，以己神力，于佛东南化作床座次第而坐。</p>
<p>　　尔时，西南方有佛世界，名曰善见，佛号心平等。彼有菩萨名大悲心，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：</p>
<p>　<strong>　&ldquo;无量世中护禁戒，犹如牦牛爱其尾，</strong></p>
<p><strong>　　见有毁戒生悲心，亦不憍慢赞己身。</strong></p>
<p><strong>　　如来之心如须弥，十方邪见不能动，</strong></p>
<p><strong>　　智慧甚深无得底，犹如大海难思议。</strong></p>
<p><strong>　　佛自解脱一切有，亦令苦缚得解脱，</strong></p>
<p><strong>　　所得解脱实无差，随道行时有别异。&rdquo;</strong></p>
<p>　　时，诸菩萨偈赞叹佛头面礼已，以己神力，于佛西南化作床座次第而坐。</p>
<p>　　尔时，西北方有佛世界，名曰坏闇，佛号大神通王。彼有菩萨名曰宝网，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：</p>
<p>　<strong>　&ldquo;如来世尊犹如幻，而为众生说幻事，</strong></p>
<p><strong>　　宝无真物故名幻，无有众生说众生。</strong></p>
<p><strong>　　如人梦中见诸色，寤已真实无色相，</strong></p>
<p><strong>　　为度众生示世行，如来真实无世行。&rdquo;</strong></p>
<p>　　时，诸菩萨偈赞叹佛头面礼已，以己神力，于佛西北化作床座次第而坐。</p>
<p>　　尔时，东北方有佛世界，名曰净住，佛号心同虚空。彼有菩萨名无边净意，遇斯光已，即与十恒河沙等诸菩萨众俱共发来，至娑婆世界，见释迦牟尼佛，头面作礼，右绕万匝，以妙香华供养于佛，复于佛前以偈赞曰：</p>
<p>　<strong>　&ldquo;佛知甚深诸法界，常乐寂静修无想，</strong></p>
<p><strong>　　及知众生诸心想，亦说诸法如虚空，</strong></p>
<p><strong>　　住一心中知三世，亦复能知种种业，</strong></p>
<p><strong>　　不生心想众生想，无量世修无相想。&rdquo;</strong></p>
<p>　　时，诸菩萨偈赞叹佛头面礼已，以己神力，于佛东北化作床座次第而坐。</p>
<p>　　尔时，下方有佛世界，名曰乐光，佛号宝优钵华。彼有菩萨名庄严乐说，遇斯光已，即与十恒河沙等诸大菩萨俱共发来，至娑婆世界，见释迦牟尼佛，头面礼敬，右绕万匝，以妙香华而供养佛，复于佛前以偈赞曰：</p>
<p>　<strong>　&ldquo;无量智者佛真子，数如十方微尘等，</strong></p>
<p><strong>　　于无量劫咨问佛，不尽如来一字义。</strong></p>
<p><strong>　　是故如来智无边，功德总持亦如是，</strong></p>
<p><strong>　　名称力势无边际，犹如大海十方界。&rdquo;</strong></p>
<p>　　时，诸菩萨偈赞叹佛头面作礼，以己神力，于如来下方化作床座次第而坐。</p>
<p>　　尔时，上方有佛世界，名璎珞庄严，佛号大名称。彼有菩萨名一切法神通王，遇斯光已，即与十恒河沙等诸菩萨众俱共发来，至娑婆世界，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：</p>
<p>　<strong>　&ldquo;佛身身业无边际，心口及业亦如是，</strong></p>
<p><strong>　　唯佛能知佛三业，余不知如虚空边。</strong></p>
<p><strong>　　如来无师无教者，是故众生称大师，</strong></p>
<p><strong>　　诸佛法界叵思议，菩提法轮入<a>涅槃</a>。&rdquo;</strong></p>
<p>　　时，诸菩萨偈赞叹佛头面礼已，以己神力，于佛上方化作床座次第而坐。</p>
<p>　　尔时，一念中间十方无量诸大菩萨，一时云集大宝坊中。尔时，世尊即从三昧安详而起，謦欬之声彻于十方，一切众生悉得闻之，闻已即于佛法僧宝生信敬心。十方世界所有比丘、<a>比丘尼</a>、优婆塞、优婆夷，若人非人，闻佛声已身心寂静，以佛功德威神力故，悉得睹见宝阶梯蹬，于一念顷悉蹬宝阶至宝坊中，各随其位次第而坐。诸梵天人亦闻其音，梵天、大梵天、梵师天、梵众天、光天、少光天、无量光天、净天、少净天、无量净天、无云天、福德天、广果天、无诳天、无热天、善见天、乐见天、阿迦尼吒天，亦一念顷俱至宝坊，见佛世尊头面礼已，次第而坐化作床座。</p>
<p>　　尔时，世尊见诸大众皆已集会，放眉间光，其光名曰示菩萨力，绕诸菩萨七匝已，于诸菩萨顶髻而入。尔时，会中有一菩萨，名诸法自在功德华子，即入三昧，其三昧名璎珞庄严；以三昧力故，于宝坊中出师子座，座高八万亿多罗树，七宝庄严散种种华，为诸众生之所乐见，能净一切众生之心。尔时，诸法自在功德华子菩萨摩诃萨，化作如是师子座已，从其三昧安详而起，合掌恭敬，头面作礼，即于佛前以偈赞曰：</p>
<p>　　<strong>&ldquo;日月光明坏现冥，佛光能坏三世闇，</strong></p>
<p><strong>　　如来具足神通力，胜于一切诸天光。</strong></p>
<p><strong>　　佛了法界无觉知，如幻水月无去来，</strong></p>
<p><strong>　　无生无受无作者，真实知已为众说。</strong></p>
<p><strong>　　知色心中无色心，方便为众说色心，</strong></p>
<p><strong>　　如来神通犹如幻，知诸法界亦复然。</strong></p>
<p><strong>　　一切众生心常净，或时为客烦恼污，</strong></p>
<p><strong>　　诸佛如来得解脱，示现神通等如幻。</strong></p>
<p><strong>　　虚空无地无住处，如来之心亦如是，</strong></p>
<p><strong>　　为众故升师子座，如先诸佛说甘露。</strong></p>
<p><strong>　　一切大众无去来，亦无听说无受者，</strong></p>
<p><strong>　　诸法悉皆如虚空，唯愿开阐真实界。</strong></p>
<p><strong>　　世尊受我师子座，愿为众生师子吼，</strong></p>
<p><strong>　　愍众故演<a>梵音</a>声，炽然智灯破痴闇。</strong></p>
<p><strong>　　十方诸来听法众，悉来集会此宝坊，</strong></p>
<p><strong>　　愿佛当施大法施，破无量世贫穷际。&rdquo;</strong>		
		<p class="box marginT">
<a></a> <a></a> <span></span> <a></a> <a></a> <a class="a"></a>		

	
	

		<br>
			</p>
<p>　　尔时，世尊以大慈悲怜愍诸法自在功德华子菩萨摩诃萨，升其所奉师子宝座，欲说一切诸菩萨行无碍法门，具足一切佛法十力、四无所畏，入一切法自在陀罗尼法门，入四无碍智法门，入大神通法门、不退转法轮、不退住处，摄一切乘具一切法界无分别法界，善知一切众生心根，法界真实坚固难沮，能坏一切四魔怨仇，调伏一切恶见烦恼，获得不共善权方便，得大平等心无二故，一切诸佛等入之处无挂碍处，说一切法悉真实故，演说诸法非觉非非觉故，<a>十二因缘</a>平等相观故，具足智慧大庄严故，庄严佛身佛音声故，无尽念意行智慧故，演说真实四圣谛故，能令声闻身心净故，令辟支佛坐绍位床故，大乘菩萨得法自在故，广宣诸佛所有功德故，解说宣示一佛法故，说诸菩萨大功德故，裂诸众生疑网心故，摧灭一切恶邪论故，增长如来佛<a>正法</a>故，显示众生佛神力故，以如是等诸因缘故，如来升于师子宝座。</p>
<p>　　尔时，宝杖菩萨承佛神力，入佛璎珞庄严三昧；以三昧力故，能令大众悉得种种璎珞庄严。时，称力王菩萨复承佛神力，入莲华三昧；以三昧力故，悉令大众皆得妙华，供养于佛及诸菩萨。时，大海慧智菩萨亦承佛神力，入妙香三昧；以三昧力故，能令大众皆得妙香，供养于佛及诸菩萨。时，宝网菩萨亦承佛力，入光明三昧；以三昧力故，悉令大众身得光明。时，悲心菩萨亦承佛神力，入无瞬三昧；以三昧力故，悉令大众仰瞻如来目未曾瞬。时，无边净意菩萨亦承佛神力，入喜三昧；以三昧力，悉令大众喜乐听法。时，庄严乐说菩萨亦承佛神力，入寂静意三昧；以三昧力，悉令大众远离五盖。时，一切法神足王菩萨亦承佛神力，入不忘三昧；以三昧力，悉令大众专念菩提，心不忘失。时，勇健菩萨亦承佛神力，入无胜三昧；以三昧力，悉令大众摧伏诸魔。</p>
<p>　　时，破魔菩萨亦承佛神力，入坏魔三昧；以三昧力，召此三千大千世界一亿魔王，来集宝坊至于佛所，头面作礼，合掌恭敬，咸作是言：&ldquo;唯愿如来，广为众生开甘露门！我等皆因破魔菩萨威神力故，当得远离一切魔业，于诸大众心无妨碍。&rdquo;</p>
<p>　　佛言：&ldquo;善哉！善哉！善男子，汝等今已得离魔业；以是因缘，于未来世复当得离一切魔业。善男子，譬如一处百年闇室，一灯能破；汝等亦尔，无量世中无明黑闇，今日能破。如日月宝光，住信、戒、施、慧、<a>禅定</a>亦尔。善男子，汝等今者请佛<a>说法</a>，以是因缘，汝等当得破无明闇，为诸众生作智慧明。&rdquo;</p>
<p>　　尔时，众中有一菩萨名法自在王，白佛言：&ldquo;世尊，如来境界不可思议。何以故？如来发心将欲说法，能令一切大众云集！为菩提故作大庄严大法神通，无量世间得大名称，身心寂静获得解脱，及得不可思议法界十方诸佛之所赞叹，具足一切十波罗蜜，成就通达善权方便，能裂一切诸魔疑网，能灭众生恶邪诸论，能善分别一切法界，逮得具足无碍智慧，具念意行智慧勇健，具足获得四无碍智，善知众生诸根利钝，知众生界随意说法，常能宣说清净法界，善解一切方俗之言，能得一切清净梵音，具足成就慈悲之心，诸邪异见不能令动，不可破坏如金刚山，具修三相建立法幢，已渡甚深十二因缘河，断断常见能调大众，无量劫中得不可思议法聚，能疗众病如大医王，闻深法已不生怖畏，三十二相、八十种好庄严其身，具足成就三十七品及八解脱，身口意业纯善无杂，能令众生悉来听法，世间之法所不能污，常受安乐常修法界，惠施法宝于法无厌，于诸有法心不染著，犹如莲华尘水不染，明胜诸光智深如海，绍三宝性调众生界，能开佛藏护持佛法，具足无量功德智慧，无量劫中修集庄严无量功德，常欲获得一行之心一色一处，具如是等功德菩萨悉来集会。</p>
<p>　　&ldquo;唯愿如来，说菩萨行无碍法门，利益过去、未来、现在诸菩萨等，令初发心得不退故，久发心者得增长故，行菩提道得净意故，不退菩萨<a>学佛</a>法故，一生菩萨璎珞庄严故，后身菩萨得阿耨多罗三藐三菩提故，定性众生增长因缘故，未定性者作因缘故，未入佛法者令得入故，已入佛法者敬佛法故，乐三乘者说一乘故，施于世间人天乐故。世尊，如来出世，有如是等不可思议事。世尊，今此大众一一菩萨，悉能示现诸大神通，是故诸佛及诸菩萨不可思议。</p>
<p>　　&ldquo;世尊，云何众生无明爱重，虽见菩萨如是神通，而故生于声闻、缘觉卑下之心？世尊，菩萨初发菩提心时，已胜一切声闻、缘觉。世尊，譬如有人舍诸琉璃，取于水精；一切众生亦复如是，舍于大乘，喜乐声闻、辟支佛乘。若有众生已发欲发阿耨多罗三藐三菩提心者，如是之人悉当获得如是功德。&rdquo;</p>
<p>　　尔时，会中有三十亿那由他百千万亿众生天与人，发阿耨多罗三藐三菩提心。</p>
<h>　　陀罗尼自在王菩萨品第二之一</h>
<p>　　尔时，世尊知诸菩萨悉已大集，作是思惟：&ldquo;今日如是善丈夫等，咸欲得知诸法实义，能持如来甚深法藏，欲得闻受诸菩萨行无碍法门。&rdquo;寻放眉间白毫光明，名无所畏，绕诸大众满七匝已，于陀罗尼自在王菩萨顶上而入。</p>
<p>　　尔时，陀罗尼自在王菩萨，承佛神力，化作宝盖，犹如三千大千世界，七宝庄严，以覆如来宝座之上，头面作礼，合掌长跪，说偈赞佛：</p>
<p>　　<strong>&ldquo;如来于法得自在，其光能破世间闇，</strong></p>
<p><strong>　　世尊佛眼无挂碍，能见诸法真实义。</strong></p>
<p><strong>　　具足无量诸功德，无师独悟诸法界，</strong></p>
<p><strong>　　如来放光为众生，今入我身何因缘？</strong></p>
<p><strong>　　我本所知念不明，陀罗尼根亦如是，</strong></p>
<p><strong>　　此光今来入我身，了了得知诸法界。</strong></p>
<p><strong>　　身心获得大清净，受乐无上无有边，</strong></p>
<p><strong>　　我今已知佛境界，亦得乐说无碍辩。</strong></p>
<p><strong>　　十方诸佛亲近难，愚者不能师事之，</strong></p>
<p><strong>　　我今承佛神力故，欲少发问利众生：</strong></p>
<p><strong>　　何因缘发菩提心？复以何义佛出世？</strong></p>
<p><strong>　　何缘放光遍十方？复以何因示神通？</strong></p>
<p><strong>　　何缘佛为众授记？愿为大众分别说。</strong></p>
<p><strong>　　今此大众胜无上，悉能受持佛法界，</strong></p>
<p><strong>　　此众无魔及魔业，唯有开示佛法藏。</strong></p>
<p><strong>　　我智浅近有边崖，何能咨请无上尊？</strong></p>
<p><strong>　　今问如来无边智，云何得知诸方便？</strong></p>
<p><strong>　　愿今教诲诸<a>弟子</a>，我学已得法自在，</strong></p>
<p><strong>　　得已能施大法雨，当报十方诸佛恩。</strong></p>
<p>　　&ldquo;世尊，诸佛如来不可思议，菩萨所行无有边际，是故我今欲问如来无上法王大慈悲聚，为利众生问甚深义：云何名为菩萨之行？以何璎珞庄严菩萨，能令菩萨所行清净？云何能坏愚痴诸闇？云何能断疑网之心？云何菩萨为诸众生修慈悲心？云何菩萨拥护众生？云何菩萨真实能修菩萨之业善业不诲业？唯愿如来哀愍宣说！又此大众利根智慧，能解佛语能知法界，能达菩萨所行无碍法门，能坏一切魔及魔业，破大疑心能解诸佛甚深境界，知众生界众生心性，能见无量诸佛世界，能护如来无上正法，能于诸法得大自在。&rdquo;</p>
<p>　　尔时，佛赞陀罗尼自在王菩萨言：&ldquo;善哉！善哉！善男子，能问如来甚深之义！能善行佛无量<a>行者</a>，乃能如汝发斯深问。汝今至心，当为汝说。菩萨若能成就具足如是功德，当于诸法得大自在。&rdquo;</p>
<p>　　&ldquo;世尊，今正是时，唯垂宣说。&rdquo;</p>
<p>　　佛言：&ldquo;善男子，菩萨有四璎珞庄严：一者、戒璎珞庄严，二者、三昧璎珞庄严，三者、智慧璎珞庄严，四者、陀罗尼璎珞庄严。</p>
<p>　　&ldquo;戒璎珞庄严有一种，谓于众生无有害心。菩萨若无恶害之心，一切众生常所乐见。复有二种：一者、闭塞恶道，二者、能开善门。复有三种：一者、身净，二者、口净，三者、意净。复有四种：一者、所求悉得，二者、所愿具足，三者、所愿成就，四者、所欲能作。复有五种：一者、信，二者、戒，三者、定，四者、念，五者、慧。复有六种：一、不<a>破戒</a>，二、不漏戒，三、不杂戒，四、不悔戒，五、自在戒，六、无属戒。复有七种，所谓七净：一者、施净，二者、忍净，三者、精进净，四者、禅定净，五者、智慧净，六者、方便净，七者、善方便净。复有八种，谓八具足：一者、无作具足，二者、地具足，三者、不忘心具足，四者、不缓具足，五者、诸根具足，六者、佛世具足，七者、离难具足，八者、善友具足。复有九种：一者、不动，二者、不畏，三者、定智，四者、寂静，五者、至心，六者、清净，七者、结缓，八者、调心，九者、住调伏地。复有十种：一者、净身，为三十二相故；二者、净口，为言无二故；三者、净意，为解脱故；四者、净田，为令众生福德增故；五者、净心，为调众生故；六者、净有，为行化众生故；七者、菩萨名净，为得如来诸功德故；八者、净慧，大神通故；九者、净方便，破诸魔众故；十者、净戒，为不共法故。善男子，如是等事，名戒璎珞庄严。</p>
<p>　　&ldquo;三昧璎珞庄严有一种，所谓为诸众生修集慈心。复有二种：一者、质直，二者、柔软。复有三种：一、不虚诳，二、不粗犷，三、不邪谄。复有四种：一者、不爱行，二者、不瞋行，三、不畏行，四、不痴行。复有五种，所谓远离五盖三昧。复有六种，所谓修集六念三昧。复有七种，所谓修集七觉三昧。复有八种，所谓修集八正三昧。复有九种：一者、菩萨修集菩提心及大慈悲心，于一切无量众生修集念心，远离恶欲不善之法，有觉有观寂静喜乐得初禅；二者、远离觉观内得喜心，至心思惟无觉无观，定生喜乐得第二禅；三者、离喜修舍具足念心，无有放逸身受安乐得第三禅；四者、远离苦乐灭忧喜心，非苦非乐修集舍念，寂静念得第四禅；五者、远离色相，修无量空相；六者、远离空相，修无量识相；七者、远离识相，修无所有相；八者、远离无所有相，修非想非非想相；九者、虽未成就善方便智，以三昧力<a>教化</a>众生。复有十种：一者、观法无有错谬，二者、具足成就舍摩他，三者、精进无有休息，四者、善能了知时节，五者、至心受持善法，六者、寂静其心，七者、观身，八者、常观法界，九者、心得自在，十者、获得圣性。是名三昧璎珞庄严。</p>
<p>　　&ldquo;善男子，智慧璎珞庄严有一种，所谓心无疑网。复有二种：一者、远离疑心，二者、远离瞋心。复有三种：一者、远离无明，二者、破无明【穀-禾+卵】，三者、作大光明。复有四种：一者、知苦，二者、断集，三者、证灭，四者、<a>修道</a>。复有五种：一者、戒众清净，二者、定众清净，三者、慧众清净，四者、解脱众清净，五者、解脱知见众清净。复有六种：一者、净檀波罗蜜有三种：一者、内净观法如幻，二者、众生净观之如梦，三者、菩提净不求果报。二者、净尸波罗蜜有三种：一者、观身如影，二者、观口如响，三者、观心如幻。三者、净羼提波罗蜜有三种：一者、闻毁不瞋，二者、闻赞不喜，三者、若被割截及夺命时能观法界。四者、净毗梨耶波罗蜜复有三种：一者、不想，二者、坚固，三者、不见<a>法相</a>。五者、净禅波罗蜜有三种：一者、不著诸法，二者、心不退转，三者、所缘清净。六者、净方便波罗蜜有三种：一者、摄取众生，为解脱故；二者、净陀罗尼，为持法故；三者、所愿清净，为净佛土故。复有七种：一者、修四念处不取不著，二者、修四正勤不出不灭，三者、修四神足身心清净，四者、修于五根知根无根，五者、修于五力能破烦恼，六者、修菩提分知法界真实，七者、修集圣道无有去来。复有八种：一者、修定，为毕竟净故；二者、修智，为坏闇故；三者、修知阴智，为知法众故；四者、修知界智，为解法界等虚空故；五者、修知入智，为知法性平等故；六者、修知十二因缘智，观无我、无我所故；七者、修观谛智，坏四倒故；八者、修集分别知法界智，为知真实故。复有九种：一者、观无常想，二者、观无常苦想，三者、观苦无我想，四者、观食不净想，五者、观于世间不可乐想，六者、观诸<a>生死</a>多过患想，七者、观解脱想，八者、观离贪想，九者、观于尽想。复有十种：一者、观于诸法犹如幻想，二、如梦想，三、如炎想，四、如响想，五、如<a>芭蕉</a>树想，六、如水中月想，七、如影想，八者、观于法界无增减想，九者、观诸法界无有去住，十者、观于无为无有生灭。是名为慧璎珞庄严。</p>
<p>　　&ldquo;善男子，陀罗尼璎珞庄严有一种，所谓念心。复有二种：一者、先受，二者、毕竟能持。复有三种：一者、知义，二者、知字，三者、知说。复有四种：一者、正语，二者、了语，三者、无碍语，四者、不谬语。复有五种。所谓五依：一者、依义不依于字，二者、依智不依于识，三者、依了义经不依不了义经，四者、依法不依于人，五者、依出世不依于世。复有六种：一者、如说而持，二者、所言诚实，三者、发言人所乐闻，四者、怜愍语，五者、生善芽语，六者、时语。复有七种：一者、利语，二者、庄严语，三者、无碍语，四者、无滞语，五者、无二语，六者、先知而语，七者、了语。复有八种：一者、知方俗语，二者、知鬼神语，三者、知诸天语，四者、知诸龙语，五者、知乾闼婆语，六者、知阿修罗语，七者、知金翅鸟语，八者、知畜生语。复有九种：一者、<a>无畏</a>语，二者、无缩语，三者、无难语，四者、知解说语，五者、知<a>如法</a>答语，六者、知广说语，七者、知次第语，八者、说无常语，九者、无尽语。复有十语：一者、坏疑网语，二者、开示界语，三者、开法门语，四者、开智慧语，五者、破闇冥语，六者、解一一字语，七者、赞叹佛语，八者、呵烦恼语，九者、分别根利钝语，十者、开佛功德妙语。善男子，是名陀罗尼璎珞庄严。&rdquo;		
		<p class="box marginT">
<a></a> <a></a> <a></a> <span></span> <a></a> <a class="a"></a>		

	
	

		<br>
			</p>
<p>　　尔时，世尊欲重宣此义，以偈颂曰：</p>
<p>　<strong>　&ldquo;四庄严璎珞，能端严大乘，</strong></p>
<p><strong>　　所谓<a>戒定慧</a>，无上陀罗尼。</strong></p>
<p><strong>　　能令三业净，一切人所爱，</strong></p>
<p><strong>　　永断三恶道，是名戒璎珞。</strong></p>
<p><strong>　　如愿得具足，获得人天身，</strong></p>
<p><strong>　　能修勤精进，是名戒璎珞。</strong></p>
<p><strong>　　能修无上定，得二种解脱，</strong></p>
<p><strong>　　见无上涅槃，是名戒璎珞。</strong></p>
<p><strong>　　其戒不破漏，无上戒不杂，</strong></p>
<p><strong>　　能得大自在，名璎珞庄严。</strong></p>
<p><strong>　　戒净能净施，戒净能净忍，</strong></p>
<p><strong>　　戒净净五度，名戒璎珞严。</strong></p>
<p><strong>　　戒净能净有，净大不放逸，</strong></p>
<p><strong>　　无畏心不悔，是名戒璎珞。</strong></p>
<p><strong>　　戒净得圣性，亦能净身心，</strong></p>
<p><strong>　　获得无边定，是名戒璎珞。</strong></p>
<p><strong>　　不怖畏不动，定得清净有，</strong></p>
<p><strong>　　能断烦恼缚，是名戒璎珞。</strong></p>
<p><strong>　　能调难调根，能得大名称，</strong></p>
<p><strong>　　庄严自在心，是名戒璎珞。</strong></p>
<p><strong>　　能如说而作，能净口四种，</strong></p>
<p><strong>　　远离诸烦恼，名璎珞庄严。</strong></p>
<p><strong>　　能净自佛土，能调诸众生，</strong></p>
<p><strong>　　能修大慈悲，名璎珞庄严。</strong></p>
<p><strong>　　不作诸恶业，修于菩萨行，</strong></p>
<p><strong>　　能大力无畏，名璎珞庄严。</strong></p>
<p><strong>　　能严大涅槃，能得大因果，</strong></p>
<p><strong>　　慈心满众生，名璎珞庄严。</strong></p>
<p><strong>　　能离悭诳心，修柔软四摄，</strong></p>
<p><strong>　　断爱瞋怖痴，名璎珞庄严。</strong></p>
<p><strong>　　能破五恶盖，修集十念心，</strong></p>
<p><strong>　　助道不放逸，名璎珞庄严。</strong></p>
<p><strong>　　具足于二翼，如法思惟义，</strong></p>
<p><strong>　　乐素住寂静，名璎珞庄严。</strong></p>
<p><strong>　　于法无所疑，亦无痴乱心，</strong></p>
<p><strong>　　真实解<a>四谛</a>，名璎珞庄严。</strong></p>
<p><strong>　　持戒心无著，亦复不生慢，</strong></p>
<p><strong>　　不取戒戒者，名璎珞庄严。</strong></p>
<p><strong>　　无上慧净定，亦知二净慧，</strong></p>
<p><strong>　　能了知<a>三界</a>，名璎珞庄严。</strong></p>
<p><strong>　　意净不生慢，见不净不轻，</strong></p>
<p><strong>　　知法不可说，名璎珞庄严。</strong></p>
<p><strong>　　慧能庄严智，智亦庄严慧，</strong></p>
<p><strong>　　自他菩提净，名璎珞庄严。</strong></p>
<p><strong>　　知法如梦幻，不说诸法无，</strong></p>
<p><strong>　　能随世间说，名璎珞庄严。</strong></p>
<p><strong>　　慧能庄严戒，戒能璎珞慧，</strong></p>
<p><strong>　　身口菩提净，名璎珞庄严。</strong></p>
<p><strong>　　见法如水月，亦如热时炎，</strong></p>
<p><strong>　　说法如响相，如乾闼婆城，</strong></p>
<p><strong>　　非法不作法，名慧璎珞严。</strong></p>
<p><strong>　　慧能庄严忍，忍能庄严慧，</strong></p>
<p><strong>　　身口菩提净，名璎珞庄严。</strong></p>
<p><strong>　　随法不增减，解已调众生，</strong></p>
<p><strong>　　至心观法身，名璎珞庄严。</strong></p>
<p><strong>　　慧能庄严进，进能庄严慧，</strong></p>
<p><strong>　　不悔动心净，名璎珞庄严。</strong></p>
<p><strong>　　慧能庄严定，定能庄严慧，</strong></p>
<p><strong>　　能说深法界，得无胜神通，</strong></p>
<p><strong>　　能知诸方便，得无上总持，</strong></p>
<p><strong>　　法土众生净，名璎珞庄严。</strong></p>
<p><strong>　　知众根利钝，坏烦恼诸魔，</strong></p>
<p><strong>　　身心得自在，名璎珞庄严。</strong></p>
<p><strong>　　道无有去来，亦无去来者，</strong></p>
<p><strong>　　非过非未来，非现非修者，</strong></p>
<p><strong>　　不分别法界，能净毕竟定，</strong></p>
<p><strong>　　知诸阴入界，名慧炬庄严。</strong></p>
<p><strong>　　阴入界如空，无我无我所，</strong></p>
<p><strong>　　生灭因十二，是名智慧净。</strong></p>
<p><strong>　　谛知第一义，亦知阴入界，</strong></p>
<p><strong>　　于法不生诤，知三世无碍。</strong></p>
<p><strong>　　分别三聚众，能为说三乘，</strong></p>
<p><strong>　　能以三宝教，修三无相定。</strong></p>
<p><strong>　　无相知一相，非幻知如幻，</strong></p>
<p><strong>　　无说能为说，空说于不空。</strong></p>
<p><strong>　　诸法非常变，不毁坏法界，</strong></p>
<p><strong>　　和合因缘故，流布于法界，</strong></p>
<p><strong>　　是名为真智。不分别法界，</strong></p>
<p><strong>　　知二动不动，知于二浅深，</strong></p>
<p><strong>　　知二常无常，是名大净智。</strong></p>
<p><strong>　　常不失念心，了知于法界，</strong></p>
<p><strong>　　知字及知义，于世谛无闇。</strong></p>
<p><strong>　　一闻能持法，解了众生语，</strong></p>
<p><strong>　　能坏诸邪道，修于无上智。</strong></p>
<p><strong>　　依无上四依，璎珞大总持，</strong></p>
<p><strong>　　我说功德鬘，为严菩提心。</strong></p>
<p><strong>　　于众说无畏，善解天神语，</strong></p>
<p><strong>　　能坏众疑网，能开诸法界，</strong></p>
<p><strong>　　能赞于三宝，劝人令供养，</strong></p>
<p><strong>　　亲近佛与众，修集无上智。</strong></p>
<p><strong>　　我说四璎珞，能严佛菩萨，</strong></p>
<p><strong>　　若有至心信，即得是庄严。&rdquo;</strong></p>
		
		<p class="box marginT">
<a></a> <a></a> <a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>