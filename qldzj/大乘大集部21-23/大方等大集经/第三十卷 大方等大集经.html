<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 大方等大集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 大方等大集经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十卷&nbsp;大方等大集经</strong></p>
<p style="text-align: left">
	　　日密分中分别品第四之余</p>
<p style="text-align: left">
	　　尔时，<a>世尊</a>复告憍陈如：&ldquo;若四<a>真谛</a>可一念证者，如来应为一切众生演说一行、一法、一事；若一人证时，一切众生亦应同证。何以故？烦恼同故，亦不应有八万法聚差别之异。憍陈如，是故众生应以种种因缘调伏，不以一缘。憍陈如，一切众生非实一乘、一行、一贪、一念、一欲、一解、一信，是故如来宣说种种句偈名字、种种法门。以是义故，如来具足十种神力。憍陈如，一切众生具有种种颠倒之相，是故如来为净颠倒，说无常相、苦相、<a>无我</a>相、胀相、烂相、青相、坏相、离散等相。&rdquo;</p>
<p style="text-align: left">
	　　&ldquo;世尊，云何名为一切<a>世间</a>不可乐想？云何复名食不净想？&rdquo;</p>
<p style="text-align: left">
	　　佛言：&ldquo;憍陈如，汝今不应问如是事。何以故？彼界得道，此界得道，其相各异。憍陈如，我若具说，众生闻者或生迷闷。&rdquo;</p>
<p style="text-align: left">
	　　&ldquo;世尊，唯愿怜愍，为诸<a>菩萨</a>能信解者，分别宣说。世尊，是诸众生若闻宣说如是二相，能种善子，增长善根，能破无明。世尊，一切众生痴爱因缘乐于<a>生死</a>，是故生死无始无终。世尊，一切众生以食因缘增长贪欲。世尊，一切众生初未得闻如是二相，是故流<a>转生</a>死五道受大苦恼。如来世尊大慈大悲，无量世中常念众生，唯愿如来怜愍故说，不可乐想、食不净想。若佛宣说不可乐想、食不净想，众生闻者不生欲贪，不生食贪。世尊，若有众生能苦呵责欲心、食心，当知是人速到<a>彼岸</a>。&rdquo;</p>
<p style="text-align: left">
	　　佛言：&ldquo;憍陈如，至心谛听！我今当说一切世间不可乐想、食不净想。憍陈如，世有二种：一、众生世，二者、器世。众生世者，所谓五道众生。器世者，欲界之中有二十处，<a>色界</a>十六，无色四处。云何欲界有二十处？</p>
<p style="text-align: left">
	　　&ldquo;八大<a>地狱</a>，一一地狱有十六围绕：一者、等活，二者、黑绳，三者、众合，四者、叫唤，五者、大唤，六者、热，七者、大热，八者、阿鼻地狱。若有众生身口意恶，悉生如是大地狱中受大苦恼。是诸众生虽见妙色，不生乐想，以是因缘复生大苦；声、香、味、触亦复如是。有智之人观是事已，生不乐想。</p>
<p style="text-align: left">
	　　&ldquo;憍陈如，若观畜生其身细小，犹如微尘十分之一，有如微尘乃至如枣，有一由旬乃至百千万由旬等。是诸众生或有<a>寿命</a>，如一念顷至七念顷，或有一劫至千万劫顷。是诸众生无有法行、智慧、惭愧、怜愍之心，当受苦恼生大怖畏，各各常生相害之心，远离一切诸善之法，常行黑闇，常行邪道，是故智者修不可乐想。</p>
<p style="text-align: left">
	　　&ldquo;憍陈如，智者复观饿鬼之身，或长一尺，或如人等，或百由旬，或如雪山，当患饥渴，裸形无衣，被发缠身，无有惭愧，羸瘦骨立，身无血肉，各生恶心心无怜愍，湿冷诸气永无复有，或食铁浆、铁麨、铁丸、热粪、热脓、热血、热风、热草、热果，然不能得恒不供足，寿千万劫常受苦恼行于黑闇。智者观已，修集世间不可乐想。</p>
<p style="text-align: left">
	　　&ldquo;憍陈如，有智之人，次观人身，一切皆有生苦、老苦、病苦、死苦、爱别离苦、怨憎会苦、求不得苦、饥渴困苦、欲苦、瞋苦、嫉妒等苦，两舌、恶口、寒热等苦，诸恶兽苦，恶王等苦。是人身中受如是苦，智者云何而不修集不可乐想？</p>
<p style="text-align: left">
	　　&ldquo;憍陈如，智者云何观于欲天不可乐想？智者观初欲界六处，是中众生欲爱所焦，所受果报不等故苦，无常故苦，取苦尽苦，爱别离苦，智者云何于中不修不可乐想？</p>
<p style="text-align: left">
	　　&ldquo;次观色界十六住处，是中诸天修世<a>禅定</a>，有漏故苦，无寂静苦，所欲故苦，有胜定苦，善法藏苦，未<a>解脱</a>苦，不知彼岸，不尽地狱、饿鬼、畜生、人因缘苦。观是苦已，智者即修不可乐想。复次，色界众生，或有修集无漏禅定，是等不能具足八正道苦，欲具八正道方便时苦，得无学地不<a>自在</a>苦，不得缘觉三昧故苦，不得如来三昧故苦，不能观察一切众生境界故苦。如是众生于色界中，若入<a>涅槃</a>受如是苦，智者云何于色界中不修世间不可乐想？</p>
<p style="text-align: left">
	　　&ldquo;次复观察于无色界不可乐想。彼中众生修有漏三昧苦，学地不得自在苦，又不得听闻<a>正法</a>故苦，不能毕竟断受故苦，舍命退时生邪见苦，不能永断三恶道苦，舍命堕苦，知如是时修集世间不可乐想。</p>
<p style="text-align: left">
	　　&ldquo;复次，憍陈如，世间者即是行，行有三种：身行、口行、意行。身<a>行者</a>谓入出息，口行者所谓觉观，意行者所谓想受。是三种行，其相是一，智者云何能分别知？智者观息出入数时，深观息之冷暖乃至一切毛孔入出。是人观息，谛知是息本无今有，若本无今有是无常相、无决定相，如电画水。如是观时得身行相，观如是相从何因缘？即知是相因于觉观，觉观之性本无今有，是故无常，是可断法，是可解脱。是觉观相因心而生，心亦本无今有，本无今有是无常相、可破坏相、无归依相、无有物相、无有我相。作是观时，于诸行中心则生悔，能修世间不可乐想。汝等<a>比丘</a>，若能深观如是三行，则能永断一切烦恼，能净<a>正见</a>，断生死法，成平直道，正聚所摄，得须陀洹果乃至阿<a>罗汉果</a>。</p>
<p style="text-align: left">
	　　&ldquo;憍陈如，智者于诸行中修不可乐想。憍陈如，云何比丘观所著衣作不乐想？若有比丘裁衣、缝衣、见衣、触衣、著衣、脱衣，观如是时，如血涂皮烂臭可恶，虫所住处无可乐处。如是观时，于衣贪心即时除灭。</p>
<p style="text-align: left">
	　　&ldquo;憍陈如，云何修集食不乐想？若有比丘执持钵时，如血涂髑髅，烂臭可恶虫所住处。若得食时，应观是食如死尸虫。若见麨时如末骨想，得饭浆时作粪汁想，得诸饼时作人皮想，所执锡杖作人骨想，得乳酪时作脓血污想，若得菜茹作发毛想，得种种浆作生血想。憍陈如，若有比丘作如是观，是名于食不可乐想。</p>
<p style="text-align: left">
	　　&ldquo;憍陈如。云何于房舍生不可乐想？比丘若入房舍之时，应生是念如入地狱受诸苦恼：如是房舍即是和合，所有材木即是人骨，土是人肉，乃至一切床榻被褥亦复如是。作是观时，是名世间不可乐想。若能观察如是想者，是人即得如实法忍，随空无相无愿等忍。是人乐修空相，因修空相见一切法悉是生灭苦、空、无我，观阴入界、<a>十二因缘</a>，一切法性苦、空、无我。如是见已，即得须陀洹果乃至阿<a>罗汉</a>果。</p>
<p style="text-align: left">
	　　&ldquo;憍陈如，修集世间不可乐想，能断欲贪、色无色贪，一切憍慢、疑、掉、无明，乃至得无学地，是名具足随无愿陀罗尼。憍陈如，是陀罗尼能破一切恶魔，乃至能令三宝增长。&rdquo;</p>
<p style="text-align: left">
	　　说是法时，无量众生得<a>法眼</a>净，无量亿众诸漏永尽，八那由他众随无愿陀罗尼，无量众生发阿耨多罗三藐三菩提心，五万八千众生得不退菩提心，无量众生得<a>如法</a>忍。</p>
<p style="text-align: left">
	　　尔时，无量众生白佛言：&ldquo;世尊，一切众生若闻是法，云何不发阿耨多罗三藐三菩提心？我今护持听受是法。&rdquo;</p>
<p style="text-align: left">
	　　佛言：&ldquo;善哉！善哉！诸大檀越，汝等今者欲护大法，因<a>护法</a>故未来之世，当得无量福德果报。&rdquo;</p>
<p style="text-align: left">
	　　尔时，<a>舍利弗</a>白佛言：&ldquo;世尊，德华密佛遣<a>虚空</a>密菩萨摩诃萨，所持来欲净陀罗尼，唯愿说之。&rdquo;</p>
<p style="text-align: left">
	　　佛告<a>舍利</a>弗：&ldquo;谛听！谛听！善思念之，当为汝说德华密佛所遣来欲净陀罗尼，为坏此土众生四倒。舍利弗，此土众生实无有我，颠倒心故，横生我想。智者深观知无有我，作是观已则破颠倒。</p>
<p style="text-align: left">
	　　&ldquo;舍利弗，云何智者观于无我？所谓观身谛知无我。何以故？以和合故。复次，观眼亦无有我。何以故？四大合故。若眼转瞬即是风力，如是风者，因于虚空去来回转，而虚空性性无所有亦不可说，若无所有不可说者即是无我，是故虚空实无有我。是空中风，亦复无物不可宣说，是故无我。如观风，地亦如是；地亦无物不可宣说，是故无我。水、火亦尔。是故当知眼之四大，亦复无物不可宣说，是故无我。若复有言眼、色因缘故有我相者，是义不然。何以故？眼中无我，色亦如是，而和合中亦复无我；和合因缘生于眼识，而是识中亦复无我。因识生色名为名色，名色因缘生于六入，六入因缘触，触因缘受，受因缘爱，爱因缘取，取因缘有，有因缘生老病死等，如是等法因眼识生，而是眼识亦复不从十方而来。所因之念生眼识者，是念亦灭。眼识不住于二念中，亦不语念&lsquo;汝住我灭&rsquo;，而是灭法亦无处所，是故诸法缘合故生，缘离故灭。若因缘故生，<a>无缘</a>则灭，是故当知实无有我。而是因缘亦无作受，无有作者，是故无我。若无我者，我所亦无，是故眼性无我、我所，无合无散即是生灭。一切诸法亦复如是，一切法性无取无舍，非诸声闻、缘觉、诸佛之所造作。如眼识空，一切法空亦复如是。作是观时得空三昧门，或得须陀洹果乃至阿罗汉果。</p>
<p style="text-align: left">
	　　&ldquo;观眼既然，耳、鼻、舌、身亦复如是。观身无我，发亦无我，皮毛血肉、筋骨脓髓、肠唾暖气、上下诸风、寿命、名字皆无有我，直以众缘和合故名为身，身触因缘故生身识，识因缘名色，名色因缘六入，六入因缘触，触因缘受，受因缘爱，爱因缘取，取因缘有，有因缘生老病死等。如是等法因生身识，而是身识亦复不从十方而来。所因之念生身识者，是念亦灭。身识不住于二念中，亦不语念&lsquo;汝住我灭&rsquo;，而是灭法亦无处所。是故诸法缘合故生，缘散故灭，有缘故生，无缘故灭，是故当知实无有我。而是因缘亦无作受，无有作者，是故无我。若无我者，我所亦无，是故身性无我、我所，无合无散即是生灭。一切诸法亦复如是，一切法性无取无舍，非诸声闻、缘觉、诸佛之所造作。如身识空，一切法空亦复如是。作是观时得空三昧门，或得须陀洹果乃至阿罗汉果。</p>
<p style="text-align: left">
	　　&ldquo;舍利弗，若有比丘能如是观眼、身无我，当知是人得三昧门，为诸天世人之所供养。&rdquo;</p>
<p style="text-align: left">
	　　说是法时，无量众生过去恶业悉得除灭，无量众生得法眼净，无量众生得须陀洹果乃至阿罗汉果，九万四千众生获得如是净陀罗尼，无量众生发阿耨多罗三藐三菩提心，无量众生于菩提中心不退转，无量众生得如法忍，无量众生得破欲贪、色无色贪，无量众生得随空无相愿陀罗尼，无量众生成就不净观，无量众生成阿那波那、或得舍摩他、或得毗婆舍那、或得性地，或得声闻、辟支<a>佛法</a>，或得菩萨法，一切女人闻已悉得转于女身，欲界众生悉受快乐如三禅地。尔时，一切<a>天人</a>八部，供养于佛，<a>欢喜</a>而住。</p>
<p style="text-align: left">
	　　日密分中不思议大通品第五</p>
<p style="text-align: left">
	　　尔时，频婆娑罗王白佛言：&ldquo;世尊，此世界中无量菩萨，所可成就光明妙色，我从本来初未曾见，初未曾闻。世尊，是菩萨光能照一切<a>娑婆世界</a>。若是菩萨近于阿耨多罗三藐三菩提者，其光云何？&rdquo;</p>
<p style="text-align: left">
	　　&ldquo;大王，若有菩萨成就无上菩提道者，其光能照十方世界。何以故？善法庄严诸功德故，成就具足庄严法故，一切善根多增长故，以近无上菩提道故，毕竟无上菩提道故，受于如来正法果故，分别演说无边法故，所可得身无挂碍故，获得清净真实法故，所可修集到彼岸故，未来世业已得尽故，成就无量佛正法故，能转无上妙法轮故，于一切法得自在故，通达一切众生根故，永断一切烦恼习故，是故光明悉能遍照十方世界。大王，随佛功德大势力故，亦能睹见十方诸佛。&rdquo;</p>
<p style="text-align: left">
	　　王言：&ldquo;世尊，我今欲见十方诸佛、菩萨、声闻。&rdquo;</p>
<p style="text-align: left">
	　　尔时，世尊告阿若憍陈如：&ldquo;若我<a>弟子</a>声闻之人在家<a>出家</a>，是人各各深自思惟所有善法：&lsquo;我亦欲入如来三昧。&rsquo;若有人天得如实忍，若有不退于三乘者，如是众生亦入于定。复有众生于三宝所得信敬心，亦复如是入于禅定。&rdquo;</p>
<p style="text-align: left">
	　　尔时，世尊即入三昧，其三昧名一切佛境界行智广如虚空一切智者喜日月光明。如是三昧，声闻、缘觉及诸菩萨，所不能知，不能计量，是名佛境界三昧。如来入是三昧已，娑婆世界百亿四天下、百亿须弥山、百亿日月乃至百亿有顶，如是等土悉入佛身。娑婆世界地狱、饿鬼、畜生、天、人，有受苦者皆得除灭，一切欢喜譬如比丘入第三禅。所有一切菩萨摩诃萨悉从定起见<a>佛光</a>明，见光明已，自所有光寻灭不现。一切声闻所受快乐，譬如比丘入第三禅。尔时，一切无量众生悉皆自睹，如来毛孔一一毛孔出无量光，如恒河沙等日月光明，亦如恒河沙十住菩萨所有光明，如是光明悉能遍照十方佛土。</p>
<p style="text-align: left">
	　　尔时，十方诸佛世尊，各告大众：&ldquo;诸善男子，汝等颇见释迦如来大光明不？如是光明成就无量无边功德。是光因于大慈大悲，为于怜愍诸众生故，是故今者示诸众生大神变相。一切众生见是光已，皆发阿耨多罗三藐三菩提心。&rdquo;他方世界有诸众生得<a>神通</a>者，皆集至此娑婆世界。其不得者，遥礼供养。</p>
<p style="text-align: left">
	　　尔时，一切诸佛、菩萨及声闻众，皆悉来诣娑婆世界。一切菩萨悉以七珍、种种华香、伎乐、幢盖，供养恭敬，尊重赞叹。有诸众生处佛身者，皆悉见之，见已复受无量快乐。尔时，娑婆世界一切众生，同共发声作如是言：&ldquo;我等以是善因缘故，愿后共生一国土中，令得睹见十方诸佛，三恶业道已得消灭。若有众生见佛神变，不发阿耨多罗三藐三菩提心者，当知是人常行黑闇。诸菩萨等为众生故受种种苦，或化作佛，或作辟支佛，或作声闻、梵天、帝释、四大天王、那罗延像，自在天像、龙像、鬼像、阿修罗像、转轮王像，若有佛界应以声闻得调伏者现声闻像，如是等化自非十住不能为也。是故无上菩提之心，成就无量无边功德。&rdquo;</p>
<p style="text-align: left">
	　　尔时，一切诸佛身内所有众生，以偈颂曰：</p>
<p style="text-align: left">
	　　&ldquo;以诸恶心因缘故，<a>流转</a>生老病死者，</p>
<p style="text-align: left">
	　　以不亲近善知识，是故不能到彼岸。</p>
<p style="text-align: left">
	　　若能远离诸恶心，诸恶邪见恶因缘，</p>
<p style="text-align: left">
	　　能断三有生死者，是则能到于彼岸。</p>
<p style="text-align: left">
	　　众生难得于人身，得已值遇善友难，</p>
<p style="text-align: left">
	　　笃信之心复难得，得已难得听正法。</p>
<p style="text-align: left">
	　　若有能发菩提心，是人能断诸烦恼，</p>
<p style="text-align: left">
	　　亦能<a>教化</a>无量众，现大神变如今佛。</p>
<p style="text-align: left">
	　　若能永断二法者，所谓常断二见等，</p>
<p style="text-align: left">
	　　若见一切行无我，是人名为善思惟。</p>
<p style="text-align: left">
	　　若能修集苦集谛，是人能断诸烦恼，</p>
<p style="text-align: left">
	　　若能发起菩提心，是人则胜诸世间。&rdquo;</p>
<p style="text-align: left">
	　　说是偈已，无量众生发阿耨多罗三藐三菩提心，复有众生发缘觉心，复有众生发声闻心，或有众生得无量陀罗尼，复有众生得如法忍、不退忍、如实忍，或有获得须陀洹果乃至阿罗汉果。</p>
<p style="text-align: left">
	　　尔时，波旬悉见娑婆世界在佛身内，见已悲泣，涕泪横流，心生愁恼，若坐若起、若行若立、进止出入，以手拍头亦受苦恼，乃至一切魔之眷属亦复如是。</p>
<p style="text-align: left">
	　　时，魔波旬有一大臣，名曰空树，见魔愁恼，而说偈言：</p>
<p style="text-align: left">
	　　&ldquo;何故愁恼而独行，其心迷乱如狂人，</p>
<p style="text-align: left">
	　　所至之处心不乐？唯愿天王说因缘。&rdquo;</p>
<p style="text-align: left">
	　　时，魔波旬复以偈答：</p>
<p style="text-align: left">
	　　&ldquo;我见瞿昙大神力，是故生恼而狂行，</p>
<p style="text-align: left">
	　　内心躁动无安所，愁热逼切及眷属。</p>
<p style="text-align: left">
	　　睹见如来无边身，悉受一切娑婆界，</p>
<p style="text-align: left">
	　　令我境界悉空虚，是故我今生愁恼。</p>
<p style="text-align: left">
	　　十方所有诸<a>圣人</a>，悉来集会此世界，</p>
<p style="text-align: left">
	　　大设供养供养佛，是故令我生愁恼。</p>
<p style="text-align: left">
	　　瞻睹如来大神力，及见眷属归依佛，</p>
<p style="text-align: left">
	　　我今独行无伴侣，是故令我生愁恼。&rdquo;</p>
<p style="text-align: left">
	　　尔时，大臣复说偈言：</p>
<p style="text-align: left">
	　　&ldquo;我今多有诸眷属，其心弊恶具器甲，</p>
<p style="text-align: left">
	　　力能破坏如来身，及能毁坏大神力。&rdquo;</p>
<p style="text-align: left">
	　　时，魔波旬复说偈言：</p>
<p style="text-align: left">
	　　&ldquo;我今眷属深畏佛，云何能坏神通力？</p>
<p style="text-align: left">
	　　若欲生心毁坏时，则自见身被五缚。&rdquo;</p>
<p style="text-align: left">
	　　是时，大臣复说偈言：</p>
<p style="text-align: left">
	　　&ldquo;如其怨敌势力大，当诈现亲则可坏，</p>
<p style="text-align: left">
	　　若知瞿昙有大力，先当现诈亲厚心。&rdquo;</p>
<p style="text-align: left">
	　　时，魔波旬复说偈言：</p>
<p style="text-align: left">
	　　&ldquo;我若诈现亲厚心，为欲毁坏瞿昙身，</p>
<p style="text-align: left">
	　　即现颈下系死尸，为一切人所呵责。&rdquo;</p>
<p style="text-align: left">
	　　是时，大臣复说偈言：</p>
<p style="text-align: left">
	　　&ldquo;一切欲有是魔界，所有人天属如来，</p>
<p style="text-align: left">
	　　愿王切敕恶龙王，是能破坏瞿昙身。&rdquo;</p>
<p style="text-align: left">
	　　时，魔波旬复说偈言：</p>
<p style="text-align: left">
	　　&ldquo;若汝审知龙有力，我已失心汝自约，</p>
<p style="text-align: left">
	　　若实能坏瞿昙者，我还得土及本心。&rdquo;</p>
<p style="text-align: left">
	　　尔时，大臣即便宣告诸恶龙王：&ldquo;汝当为我坏瞿昙身。&rdquo;</p>
<p style="text-align: left">
	　　时，诸恶龙将欲飞空而不能动，即语大臣：&ldquo;敬奉来命欲往毁坏，适生此心便不得去。&rdquo;</p>
<p style="text-align: left">
	　　尔时，大臣即生怖畏，作如是念：&ldquo;我若今者现魔大力，令诸恶龙心生瞋恚，以瞋恚故则能毁坏瞿昙之身。&rdquo;</p>
<p style="text-align: left">
	　　尔时，龙宫有化死尸充满侧塞，诸龙见已，自于宫室心不甘乐，作是念言：&ldquo;是谁化作此死尸耶？&rdquo;虽复思惟莫知谁为。</p>
<p style="text-align: left">
	　　尔时，一切四天下中诸大龙王，及其男女大小眷属，即出宫室至佉罗坻山。其山平坦，广纵正等四万由旬，皆是先圣所游居处，七宝具成。乃至难陀、婆难陀王，亦舍住处至此山中。四大海中，所有龙王及其眷属无量无边，伊罗跋龙王、善住龙王、龟龙王、阿那婆达多龙王、目真邻陀龙王、德海龙王、水德龙王、舍德龙王、乐德龙王、阿波那罗龙王、山德龙王、牛德龙王、伊罗跋多龙王、长臂龙王、长发龙王、净龙王、迦羯罗龙王、水[漂+寸]龙王、黑发龙王、金色龙王、舍拘龙王、念弥龙王、象龙王、利牙龙王、有行龙王、疑网龙王、长面龙王、赤眼龙王、乐见龙王，如是等阎浮提土所有龙王，其数八万并其眷属，乃至四万四千国土所有龙王，皆至佉罗坻山。北郁单越有二龙王，一名无遍，二名金身，是二龙王，与无量众及四万四千国土龙王，亦至此山。东弗婆提有二龙王，一名为月，二名婆私吒，是二龙王，与无量众生及四万四千国土龙王，至此山中。西瞿耶尼有二龙王，一名宝发，二名光发，及四万四千国土龙王至此山中。及四天下四生龙王，并其眷属亦至此山。是诸龙王其身皆如四寸药根，以瞋恚故身如须弥。</p>
<p style="text-align: left">
	　　时，魔波旬见如是等诸龙王已，告其眷属：&ldquo;谛听！谛听！以我力故令如是龙从宫室出，至彼大山悉失势力，不能毁坏瞿昙<a>沙门</a>。&rdquo;</p>
<p style="text-align: left">
	　　尔时，复有大臣名曰戒梯，即白魔言：&ldquo;大王，如是龙王为欲破坏释迦身故，集会一处各作是念：&lsquo;我今当以何等方便，坏瞿昙身？&rsquo;&rdquo;</p>
<p style="text-align: left">
	　　波旬答言：&ldquo;我有是事，若审汝当往看。&rdquo;</p>
<p style="text-align: left">
	　　尔时，大臣与百千万众生，欲往彼山。</p>
<p style="text-align: left">
	　　尔时，如来从禅定起，坐于一面示现常身。大臣既见如来常身在摩伽陀国，见已即作是念：&ldquo;瞿昙沙门退失神通，将不于我生怖畏耶？欲于我所生大恶乎？我应先至彼瞿昙所，与共谈论。&rdquo;</p>
<p style="text-align: left">
	　　尔时，大臣即与大众往至佛所，而说偈言：</p>
<p style="text-align: left">
	　　&ldquo;汝身未度生死海，云何当能度众生？</p>
<p style="text-align: left">
	　　瞿昙勿诳诸众生，说言当得大涅槃。&rdquo;</p>
<p style="text-align: left">
	　　尔时，如来复以偈答：</p>
<p style="text-align: left">
	　　&ldquo;我已得度生死海，亦得永脱一切有，</p>
<p style="text-align: left">
	　　我以慈悲因缘故，说言众生当涅槃。</p>
<p style="text-align: left">
	　　汝已于昔无量世，发起无上菩提心，</p>
<p style="text-align: left">
	　　已曾供养无量数，百千巨亿诸世尊。</p>
<p style="text-align: left">
	　　汝今定当得佛道，云何言我诳众生？</p>
<p style="text-align: left">
	　　我今施汝大念力，便可至心观本身。&rdquo;</p>
<p style="text-align: left">
	　　尔时，大臣闻是偈已，即自观察过去本身，了了明见发菩提心，供养无量无边诸佛；见已即时心大惭愧，于如来前头面著地，忏悔作礼白佛言：&ldquo;世尊，我今已忆无量世中发菩提心，已曾供养无量亿佛，于诸佛所听受妙法，已得<a>修行</a><a>六波罗蜜</a>。世尊，迦葉佛时，有一比丘说声闻乘，我不思惟，便言：&lsquo;是语非是佛语，魔之所说。&rsquo;是人已发菩提之心行菩萨道。以是因缘，迦葉如来不授我记，我因是事生于魔界，受是身来，已经五万七千亿岁。世尊，我宁以是过去等身受地狱苦，终不退于菩提之心。&rdquo;</p>
<p style="text-align: left">
	　　佛言：&ldquo;大臣，善哉！善哉！若人以金如须弥山并七宝物，于无量世供养于佛，其福不如发菩提心。何以故？发是心者，乃是供养十方诸佛。&rdquo;</p>
<p style="text-align: left">
	　　尔时，戒梯菩萨即于座上得如法忍，从坐而起，头面作礼，绕佛三匝，以身上衣供养于佛，乃至四万四千大众亦复如是。</p>
<p style="text-align: left">
	　　时，魔波旬见其大臣及其眷属，已归依佛，心生苦恼，牢闭门户，却坐一面。</p>
<p style="text-align: left">
	　　尔时，世尊即为大众说三种慈，所谓生缘、法缘、无缘，如虚空目中之所宣说。</p>
<p style="text-align: left">
	　　尔时，一切诸天龙王，悉皆集会佉罗坻山先圣住处，欲动不能，欲行亦然，欲现大身而复不能，寻向难陀、婆难陀王而作是言：&ldquo;大王，先者所作臭秽死尸，皆是波旬之所为也，是故令我悉来至此受是小身。若能归依魔波旬者，可得解脱。&rdquo;</p>
<p style="text-align: left">
	　　尔时，伊罗跋罗龙王言：&ldquo;魔王今者丧失本心及其神足，云何当能救济汝等？&rdquo;</p>
<p style="text-align: left">
	　　尔时，龙王或有归依四天王者，或有归依忉利天、或焰摩天、或兜术天、或化乐天、或他化自在天、或梵天等。</p>
<p style="text-align: left">
	　　尔时，海龙王即作是言：&ldquo;汝等不见释迦如来，一切贤圣人天杂类，大设供养而归依耶？&rdquo;</p>
<p style="text-align: left">
	　　尔时，或有龙王，归依那茶仙人、或马藏仙人，或归广仙人、或光味仙人、或跋伽婆仙人，归依如是等五种仙人。是五仙人悉得五通，住于雪山，悉在光味大仙人所听受正法。光味菩萨亦以种种无量赞叹赞叹如来。</p>
<p style="text-align: left">
	　　尔时，仙人悉闻一切龙王音声，闻已即白光味仙人：&ldquo;颇闻诸龙哭声不耶？&rdquo;</p>
<p style="text-align: left">
	　　答言：&ldquo;已闻。&rdquo;</p>
<p style="text-align: left">
	　　&ldquo;大士，唯愿往彼救济其苦？&rdquo;</p>
<p style="text-align: left">
	　　光味答言：&ldquo;汝等可往，我不得去。所以者何？今有大天，欲得闻受无缘慈故。&rdquo;</p>
<p style="text-align: left">
	　　时，四仙人<a>礼拜</a>光味，往佉罗坻山而救济之。诸龙见已，即各举声求哀求救。仙人答言：&ldquo;我不能救，彼雪山中有一菩萨名曰光味，彼能救拔，吾等不能。汝当一心求哀作礼。&rdquo;时，诸龙王各自同声向彼作礼。</p>
<p style="text-align: left">
	　　尔时，光味闻是声已，与无量诸天大众至佉罗坻山。龙王见已头面作礼：&ldquo;唯愿大士救我等苦。&rdquo;</p>
<p style="text-align: left">
	　　尔时，光味菩萨知时已到欲说星宿。尔时，大海龙王白光味菩萨言：&ldquo;大士，是星宿者，谁之所说？谁作大星？谁作小星？谁作日月？何日之中？何星在先？云何满月？云何为时？如是星宿系属何天？性是何等？何轻何重？何善何恶？何食何施？谁造此昼？谁作此夜？影有几步？名曰为转，云何南转？云何北转？大士，汝于诸仙最为第一，唯愿具足分别解说。&rdquo;</p>
<p style="text-align: left">
	　　尔时，光味菩萨告诸龙王：&ldquo;大王，先过去世贤劫之初旃陀延城，其城有王名无量净，正法治国，不贪欲乐，常乐寂静，才智聪达。王有夫人，欲心发动与王游行，在一林中贪心视王，即便妊身。是时，夫人时满即生其儿，头、耳、项、眼、唇、口悉皆似驴，余分似人。其母见已即生怖畏，掷之厕中。身未至地，是时驴鬼于空接取，往雪山之中，瞻看哺养犹如生子。时，雪山之中有甘美药，驴鬼采取以食是儿，是儿食已身则转异，有大光明，福相具足，智慧慈悲。以是因缘，诸天礼拜供养赞叹。为是儿故，于雪山中有诸种种药草果蓏。余相悉转，唯唇似驴，是故名为驴唇仙人，于六万年受持禁戒常翘一足。一切梵天、魔天、帝释，大设供养而供养之，皆悉合掌，白驴唇仙人：&lsquo;欲求何愿？唯愿语之。若我力能，我当施汝。&rsquo;仙人答言：&lsquo;我今欲得了知星宿，为众人故心生怜愍。&rsquo;一切天言：&lsquo;若为怜愍一切众生，欲得知者，愿当说之。&rsquo;仙人言：&lsquo;梵天，我实不解最初宿。&rsquo;&rdquo;</p>
<p style="text-align: left">
	　　说是星时，诸大龙王于光味菩萨，心生欢喜。</p>
<p style="text-align: left">
	　　尔时，光味菩萨为诸龙王，出微妙音赞叹三宝，又作是言：&ldquo;我今真实不能救拔汝等苦恼，唯有如来释迦之尊乃能救之！释迦如来为欲调伏诸众生故，于无量世能舍所珍，修习慈悲为救苦恼。&rdquo;</p>
<p style="text-align: left">
	　　尔时，一切龙王、男女大小至心<a>念佛</a>，赞叹归依：&ldquo;南无世尊！于众生中最为<a>殊胜</a>。一切法中心得自在，于诸法海已到彼岸，能救一切众生苦恼，施其安乐平等无二，怜愍一切能示正道惠施正眼，一切天龙之所供养，能受一切十方世界所有人天微妙供具。世尊，我今多受无量苦恼，唯愿慈悲少垂救拔。&rdquo;是诸龙王心念佛已，寻自见身如先无异。</p>
<p style="text-align: left">
	　　时，光味菩萨语诸龙王：&ldquo;如来功德不可思议，为众生故于无量世修行具足六波罗蜜，说三慈悲调伏众生，说一切法无我无作，说阴入界四大烦恼，说烦恼性及众生性，说一切法无性无相、无碍无作、无垢无净、无明无暗、无取无舍、无行无住、无一无二，阴入界等及以四大亦复如是，名第一义空。是故如来能调众生为无上尊，是故如来能拔汝等无量苦恼。&rdquo;</p>
<p style="text-align: left">
	　　日密分中救龙品第六</p>
<p style="text-align: left">
	　　尔时，世尊告光味菩萨：&ldquo;善男子，汝今欲闻诸龙业不？&rdquo;</p>
<p style="text-align: left">
	　　光味菩萨白佛言：&ldquo;世尊，今正是时，唯愿演说。&rdquo;</p>
<p style="text-align: left">
	　　佛言：&ldquo;善哉！善哉！善男子，至心谛听！当为汝说。&rdquo;</p>
<p style="text-align: left">
	　　尔时，一切天人以好香华、妓乐、旛盖供养于佛。尔时，世尊与欲、色界一切诸天、无量声闻及菩萨众，从摩伽陀国趣须弥山。</p>
<p style="text-align: left">
	　　尔时，梵天设七宝座以待如来，复有造作七宝街道。是时，梵王作如是言：&ldquo;唯愿如来经涉此路坐我座上。&rdquo;尔时，他化自在天复以阎浮檀那宝造床及道，亦言：&ldquo;如来愿行此路坐我座上。&rdquo;尔时，化乐诸天复以天金造床及道，亦言：&ldquo;如来愿行此道坐我金床。&rdquo;尔时，删兜术陀天复以天银造床及道，亦言：&ldquo;如来愿行此道坐我银床。&rdquo;时，夜摩天复以琉璃造床及道，亦言：&ldquo;如来愿行此道坐琉璃床。&rdquo;时，忉利天复以真珠造床及道，亦言：&ldquo;如来愿行此道坐真珠座。&rdquo;时，四天王复以玛瑙造床及道，亦言：&ldquo;如来愿行此道坐玛瑙床。&rdquo;时，四阿修罗复以栴檀造床及道，亦言：&ldquo;如来愿行此道坐栴檀座。&rdquo;</p>
<p style="text-align: left">
	　　尔时，世尊心怜愍故，化作佛像遍行<a>六道</a>，遍坐六座，以如来真身处在梵王所设道座。一一化像皆有无量声闻、菩萨以为眷属，一一化像所有光明，犹如无量日月光明。是诸龙王见化像已，心生恭敬，各作是言：&ldquo;今须弥山乃至如是千日月耶？&rdquo;</p>
<p style="text-align: left">
	　　难陀、婆难陀言：&ldquo;如来世尊，与无量梵天趣须弥山，是其光明，非日月也。汝等若欲得解脱者，应当至心专念如来。如来世尊已坏无明，是故今有如是光明。&rdquo;阿那婆达多龙王言：&ldquo;是光明者，是魔所有，非佛光也。何以故？一切欲界属魔波旬故。是魔波旬能作是恶，波旬今者怜愍故，能救如是诸龙王苦。&rdquo;或有说言：&ldquo;如此乃是化自在天、化乐天、兜率陀天、夜摩天、忉利天、四天王等，以怜愍故能救如是诸龙王苦。&rdquo;善住龙王言：&ldquo;是光明者，即是光味菩萨光明，以怜愍故救诸龙王苦。&rdquo;宝髻龙王言：&ldquo;是光明者，乃是出家剃除须发大德人光，以怜愍故救诸龙王苦。&rdquo;海龙王言：&ldquo;是光明者是如来光。何以故？以怜愍故。如来世尊，于诸众生修一子想，能救众生一切苦恼，于无量世修行具足六波罗蜜，唯为救济一切众生无量苦恼，是故一切欲色界天，设大供具而供养之。&rdquo;</p>
<p style="text-align: left">
	　　尔时，世尊告帝释言：&ldquo;憍尸迦，如我游此娑婆世界为化众生，如汝在于三十三天为度诸天。&rdquo;</p>
<p style="text-align: left">
	　　憍尸迦言：&ldquo;世尊，我今未有无边之智，云何说我能化诸天？世尊，是须弥山有无量天、无量梵天、无量鬼神、无量乾闼婆、无量紧那罗、无量迦楼罗、无量阿修罗、无量摩睺罗伽、无量诸龙、无量大仙、无量圣人。唯愿如来，以怜愍心化度如是无量众生。&rdquo;</p>
<p style="text-align: left">
	　　尔时，世尊熙怡微笑，无量色光从其口出，青、黄、赤、白、玻璃、杂色，遍照十方幽冥之处，胜无量亿梵天光明、无量亿数释天日月，能坏一切诸恶魔业。</p>
<p style="text-align: left">
	　　尔时，世尊告帝释言：&ldquo;憍尸迦，娑婆世界所有诸山须弥为最；我亦如是，于诸众生最为第一。&rdquo;</p>
<p style="text-align: left">
	　　尔时，一切龙王闻是语已，各白佛言：&ldquo;世尊，唯愿怜愍，救我等苦。&rdquo;</p>
<p style="text-align: left">
	　　佛言：&ldquo;诸善男子，汝等先当至心念佛，我当救之。&rdquo;</p>
<p style="text-align: left">
	　　尔时，世尊告憍陈如，其音遍闻十方世界：&ldquo;憍陈如，一切诸法悉皆无常，一切诸法生住无常。何以故？生因缘故。一切因缘生法，即是苦也。若法生时即是苦，即是痈疮，即是有支，即是生老，即是生灭。憍陈如，眼即无常，若眼生者即是苦，即是痈疮，即是有支，即是生老，即是生灭；乃至意亦如是。憍陈如，若眼灭者，即是生老病死等灭，即是一切有支灭；乃至意亦如是。众生不知眼之生灭，是故流转在五道中。如来为断眼生灭故而演<a>说法</a>，亦为说苦断苦行法，是故如来是梵中大梵、天中大天、象中大象，是沙门中大沙门、<a>婆罗门</a>中大婆罗门、慈中大慈、悲中大悲，无上之尊为大丈夫，已到生死大海彼岸，最大<a>福田</a>，无胜施主，其心平等为大法王，持大禁戒无上精进，善修梵行了知正道，为大导师通达余业。</p>
<p style="text-align: left">
	　　&ldquo;憍陈如，善知眼之生灭因缘故名如来，不了知故名为凡夫。云何不知名为凡夫？憍陈如，一切众生皆说有我，是故不见眼生灭相，轮转五道。憍陈如，有诸外道，说言见者名之为我，乃至知者是我，眼者即是我之因缘，乃至意者亦复如是。憍陈如，诸外道说眼喻于向，我者喻见，若如是者是名颠倒。何以故？所言见者即是和合，于和合中而生我想，是故颠倒。若言向喻于眼见喻我者，是义不然。何以故？向中见者，亦见亦闻，亦识亦触，眼不如是，是故见者不得名我。向虽久故见犹明了，眼若久故不得如是。我者名常，若我见闻我则无常，若无常者云何说我？憍陈如，众生以是颠倒因缘不见<a>四谛</a>。如来了是颠倒相故，名为正智。我者即是如来，若有能知如来我者，是人则能坏颠倒相，若坏颠倒则破魔业，若破魔业，是人则能救拔诸龙。憍陈如，是故我今能救诸龙。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>