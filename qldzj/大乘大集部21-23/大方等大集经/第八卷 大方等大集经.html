<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 大方等大集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 大方等大集经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第八卷&nbsp;大方等大集经</strong></p>
<p style="text-align: left">
	　　海慧<a>菩萨</a>品第五之一</p>
<p style="text-align: left">
	　　尔时，<a>世尊</a>故在欲、色二界中间大宝坊中，与诸大众围绕<a>说法</a>。是时，三千<a>大千世界</a>大水盈满犹如大海，又如劫尽水灾起时。然诸世界国邑村落、城郭舍宅、山林树木，上至<a>色界</a>，无所娆害悉皆如故，而诸大众皆见是水。尔时，水中出生无量分陀利华，青琉璃茎，真金为叶，功德宝台，帝释宝须，周匝多有无量之华，纵广十里在宝坊中，高一多罗树。尔时，大众各各自见在此华上。其华尔时出大光明，遍照十方无量世界。尔时，大众心生<a>欢喜</a>：&ldquo;我等今者必当得闻<a>殊胜</a>妙法。&rdquo;</p>
<p style="text-align: left">
	　　尔时，<a>弥勒</a>菩萨即从坐起，前<a>礼佛</a>足，右绕三匝，于莲华上长跪合掌，白佛言：&ldquo;世尊，何因缘故，如是三千大千世界满中大水犹如大海，又如劫尽水灾起时，复出无量分陀利华，大光如是遍照十方无量世界？&rdquo;</p>
<p style="text-align: left">
	　　佛言：&ldquo;弥勒，下方过于三千大千世界微尘等国，有一世界名宝庄严，其土有佛，号海智<a>神通</a>如来、应、正遍知、明行足、善逝、<a>世间</a>解、无上士、调御丈夫、<a>天人</a>师、佛世尊。彼有菩萨名曰海慧，欲来至此大宝坊中，与无数菩萨俱共已断一切数想，欲来听是大集经典。&rdquo;</p>
<p style="text-align: left">
	　　时，<a>舍利弗</a>白佛言：&ldquo;世尊，彼佛世界去此甚远，海慧在彼，颇得闻此佛所说不？&rdquo;</p>
<p style="text-align: left">
	　　佛言：&ldquo;<a>舍利</a>弗，如汝今于我前所闻，彼亦如是。如汝今日及诸大众睹见于我，海慧菩萨见我亦尔。&rdquo;</p>
<p style="text-align: left">
	　　&ldquo;世尊，菩萨摩诃萨所有神通不可思议，住于极远无量世界，而有如是无碍天眼、无障耳通。世尊，谁有闻是不思议事，而当不发阿耨多罗三藐三菩提心？唯除下劣不肖人耳！&rdquo;</p>
<p style="text-align: left">
	　　尔时，海慧菩萨具足无量神通之力，于一念中在彼国灭，忽然现此大宝坊中。即入三昧，令此大众悉得遥见，彼佛世界所有人民，城邑聚落、屋舍殿堂、山林树木、飞鸟走兽，及见彼佛与诸大众围绕说法。现是事已，即从三昧安详而起，前礼佛足，右绕三匝，以其世界所有香华、种种伎乐，供养于佛，作如是言：&ldquo;下方世界海慧神通如来，致问无量，如来身命及以大众悉安隐不？&rdquo;却坐一面宝莲华上。</p>
<p style="text-align: left">
	　　时，有梵王名曰修悲，作是思惟：&ldquo;何因缘故有是大水，满此三千大千世界而非水灾？我今当往问于世尊。&rdquo;即与六万八千梵俱诣如来所，头面敬礼，右绕三匝，长跪合掌，白佛言：&ldquo;世尊，何因缘故，此中三千大千世界，七宝莲华庄严遍满，无量菩萨各各次第坐宝华上，三千世界大水盈满？&rdquo;</p>
<p style="text-align: left">
	　　佛言：&ldquo;梵天，善男子，此是海慧菩萨摩诃萨神通之力。&rdquo;</p>
<p style="text-align: left">
	　　梵天言：&ldquo;世尊，如来所说大集妙典，犹未讫耶？&rdquo;</p>
<p style="text-align: left">
	　　佛言：&ldquo;梵天，如来所有乐说无碍不可穷尽。梵天，佛与无量菩萨大众，观察法界，讲论法界，法乐微妙亦不可尽。&rdquo;</p>
<p style="text-align: left">
	　　梵天言：&ldquo;世尊，如来所言海慧菩萨，其谁是耶？&rdquo;</p>
<p style="text-align: left">
	　　佛言：&ldquo;梵天，汝今不见坐宝莲华，其华纵广满十由旬，为诸菩萨之所恭敬赞叹者乎？其身色像光明炜烨，唯除如来，余无及者。&rdquo;</p>
<p style="text-align: left">
	　　尔时，梵天见已即生恭敬之心，头面<a>礼拜</a>，作如是言：&ldquo;若有得见如是正士，得大利益！我今遇之，亦复如是。世尊，如是<a>正法</a>当久近住？&rdquo;</p>
<p style="text-align: left">
	　　佛言：&ldquo;善男子，如是正法如如来寿。我<a>涅槃</a>后，是诸菩萨亦护是法。何以故？此经即是过去、未来、现在佛印。&rdquo;</p>
<p style="text-align: left">
	　　尔时，海慧菩萨踊在空中高七多罗树，示现己身智慧之力，为令大众生<a>信心</a>故，庄严此经故，而说偈言：</p>
<p style="text-align: left">
	　　&ldquo;下方有土过尘数，有佛海智神通尊，</p>
<p style="text-align: left">
	　　常为众生演说法，我闻能受为人说。</p>
<p style="text-align: left">
	　　我今来此大众中，供养恭敬十力尊，</p>
<p style="text-align: left">
	　　所来眷属诸菩萨，为破法中细疑心。</p>
<p style="text-align: left">
	　　我今敬礼最无胜，<a>如法</a>而作上供养，</p>
<p style="text-align: left">
	　　为欲庄严上菩提，<a>教化</a>众生无上道。</p>
<p style="text-align: left">
	　　若观诸色无有相，亦能断离三种受，</p>
<p style="text-align: left">
	　　若无相貌及种性，是人能礼无上尊。</p>
<p style="text-align: left">
	　　若不贪著我我所，亦复修集于中道，</p>
<p style="text-align: left">
	　　观一切法如<a>虚空</a>，是人能礼无上尊。</p>
<p style="text-align: left">
	　　若不贪著诸境界，亦能寂静于内入，</p>
<p style="text-align: left">
	　　于诸法界不生著，是人能礼无上尊。</p>
<p style="text-align: left">
	　　若见如来真法身，能竖无上大法幢，</p>
<p style="text-align: left">
	　　见一切法如幻相，是人能礼无上尊。</p>
<p style="text-align: left">
	　　若见无施无受者，无作无受亦如是，</p>
<p style="text-align: left">
	　　若无<a>正见</a>及邪见，是人能礼无上尊。</p>
<p style="text-align: left">
	　　亦不定在菩提中，又不决定在<a>生死</a>，</p>
<p style="text-align: left">
	　　远离一切诸烦恼，是人能礼于如来。</p>
<p style="text-align: left">
	　　若有至心修善法，净身口意三业等，</p>
<p style="text-align: left">
	　　亦能调伏于诸根，是人能礼无上尊。</p>
<p style="text-align: left">
	　　若忍诸法无有我，不成菩提舍众生，</p>
<p style="text-align: left">
	　　为菩提故持净戒，是人能礼无上尊。</p>
<p style="text-align: left">
	　　若观诸法犹如焰，众生平等如虚空，</p>
<p style="text-align: left">
	　　净心不作诸心想，是人能礼无上尊。</p>
<p style="text-align: left">
	　　为诸众生受大苦，为菩提故修忍辱，</p>
<p style="text-align: left">
	　　观一切法如水月，是人能礼于正觉。</p>
<p style="text-align: left">
	　　观无众生命士夫，亦为众生修菩提，</p>
<p style="text-align: left">
	　　观法念念灭尽相，是人能礼无上尊。</p>
<p style="text-align: left">
	　　受<a>地狱</a>苦心不退，勤加精进修集道，</p>
<p style="text-align: left">
	　　闻诸法空心不怖，是人能礼无上尊。</p>
<p style="text-align: left">
	　　一切境界无挂碍，犹如空中动手者，</p>
<p style="text-align: left">
	　　亦观三世相平等，是人能礼无上尊。</p>
<p style="text-align: left">
	　　若魔不能知其心，是人能得大神通，</p>
<p style="text-align: left">
	　　若说法字义无尽，是人能礼无上尊。</p>
<p style="text-align: left">
	　　若能遍闻诸佛音，闻已受持广宣说，</p>
<p style="text-align: left">
	　　不见三宝差别相，是人能礼无上尊。</p>
<p style="text-align: left">
	　　如来具<a>六波罗蜜</a>，无有去来如虚空，</p>
<p style="text-align: left">
	　　了了知诸众生界，是故我礼无上尊。</p>
<p style="text-align: left">
	　　如来成就大功德，终不生于似我慢，</p>
<p style="text-align: left">
	　　我今敬礼佛色像，是身世间不能作。</p>
<p style="text-align: left">
	　　<a>佛光</a>胜于一切光，其意殊妙亦最上，</p>
<p style="text-align: left">
	　　一切众生不见顶，是故我礼一切胜。</p>
<p style="text-align: left">
	　　如来知诸众生解，随解而为演说法，</p>
<p style="text-align: left">
	　　能知烦恼之对治，是故我礼于世尊。&rdquo;</p>
<p style="text-align: left">
	　　尔时，海慧菩萨偈赞佛已，从空而下，白佛言：&ldquo;世尊，我今于此欲少咨问，唯愿如来哀愍听许。&rdquo;</p>
<p style="text-align: left">
	　　佛言：&ldquo;善哉！善哉！善男子，随意致问，吾当为汝分别解说。&rdquo;</p>
<p style="text-align: left">
	　　海慧菩萨言：&ldquo;世尊，我先闻有净印三昧，若有菩萨住是三昧，即得阿耨多罗三藐三菩提。唯愿如来说是三昧，令诸菩萨普皆得闻，闻已皆当庄严<a>修行</a>，为阿耨多罗三藐三菩提故。&rdquo;</p>
<p style="text-align: left">
	　　佛言：&ldquo;善男子，至心谛听，吾今当说。善男子，如净宝珠，匠者琢磨，价值无量，人所珍重。善男子，菩萨初发菩提心已，修集善法多闻思惟，观察法界净于初心，初心既净咸为诸佛菩萨敬念，即便获得净印三昧。</p>
<p style="text-align: left">
	　　&ldquo;善男子，净宝珠者离九种宝。何等为九？一者、金性，二者、银性，三者、琉璃性，四者、玻瓈性，五者、玛瑙性，六者、莲华性，七者、砗磲性，八者、功德宝性，九者、珊瑚性。是名为九离。是九性名净宝珠，其价无量，转轮圣王之所受用。是珠光明，余光不及。</p>
<p style="text-align: left">
	　　&ldquo;善男子，菩萨摩诃萨发菩提心亦复如是，离九种性得净印三昧。何等为九？一者、凡夫性，二者、信行性，三者、法行性，四者、八忍性，五者、须陀洹性，六者、斯陀含性，七者、阿那含性，八者、阿<a>罗汉</a>性，九者、辟支<a>佛性</a>。离是九性，入佛种性，得净印三昧。以其净故，胜于一切声闻、缘觉，施于一切众生光明。</p>
<p style="text-align: left">
	　　&ldquo;善男子，净宝珠者耐磨穿押，是故此珠名无瑕玼。善男子，净印三昧亦复如是。善男子，云何净印三昧？修集<a>五戒</a>，具十善法，修行慈悲怜愍众生，见他事业亲往营理，爱念一切修舍意净，常念众生以四摄法，摄取一切专念六念，调伏诸根少欲知足，不断圣种息诸斗讼，坏于憍慢，恭敬供养诸师、和尚、耆旧长宿，不轻于他，求法<a>护法</a>，远离恶法，于<a>佛法</a>僧信心无坏，心常缘念一切善法，不赞己身常称他德，知恩报恩净诸威仪，具于忍辱，求舍摩他，修陀罗尼，心等如风、地、水、火、空，常乐<a>出家</a>，修集寂静、持戒、精进，亲近善友，净于诸根，眼、耳、鼻、舌、身、心无碍，观于不净为坏贪结，修集慈心为破怨亲，观十二缘为坏无明，远离一切障碍之法，施法无吝，具足成就六波罗蜜，不求余乘，内外清净观生死过，于菩提道心不悔退，教化众生于大乘中。善男子，菩萨具足如是等法，净不净意，发阿耨多罗三藐三菩提心，是名宝珠。&rdquo;</p>
<p style="text-align: left">
	　　尔时，世尊即说颂曰：</p>
<p style="text-align: left">
	　　&ldquo;若有修集大慈心，具足成满十善法，</p>
<p style="text-align: left">
	　　是人定见弥勒佛，故菩提心难思议。</p>
<p style="text-align: left">
	　　修集大悲为众生，亦常教化于大乘，</p>
<p style="text-align: left">
	　　为除烦恼修舍心，故菩提心难思议。</p>
<p style="text-align: left">
	　　具足修集念智慧，及能调伏于自心，</p>
<p style="text-align: left">
	　　能修知足及少欲，是故菩提心最胜。</p>
<p style="text-align: left">
	　　远离一切诸恶法，其心柔软于众生，</p>
<p style="text-align: left">
	　　增长一切诸善法，是故菩提心最胜。</p>
<p style="text-align: left">
	　　恭敬供养师和尚，绍继增长圣种性，</p>
<p style="text-align: left">
	　　远离一切诸憍慢，是故菩提心最胜。</p>
<p style="text-align: left">
	　　其心质直不欺诳，常乐寂静化众生，</p>
<p style="text-align: left">
	　　除去憍慢不轻他，是故菩提心最胜。</p>
<p style="text-align: left">
	　　护持正法能听说，化诸众生离烦恼，</p>
<p style="text-align: left">
	　　至心专念无上乘，是故菩提心最胜。</p>
<p style="text-align: left">
	　　供养三宝信<a>四谛</a>，远离诸恶修善法，</p>
<p style="text-align: left">
	　　不瞋不恚于众生，是故菩提心最胜。</p>
<p style="text-align: left">
	　　客烦恼起生惭愧，即向十方佛忏悔，</p>
<p style="text-align: left">
	　　修集善法调诸根，是故菩提心最胜。</p>
<p style="text-align: left">
	　　净身口意知业果，知恩念恩知酬报，</p>
<p style="text-align: left">
	　　信十二缘净威仪，是故菩提心最胜。</p>
<p style="text-align: left">
	　　具舍摩陀修智慧，具足持戒乐菩提，</p>
<p style="text-align: left">
	　　受大苦恼心不动，是故菩提心最胜。</p>
<p style="text-align: left">
	　　其心平等如四大，视诸众生如虚空，</p>
<p style="text-align: left">
	　　常乐出家修菩提，是故菩提心最胜。</p>
<p style="text-align: left">
	　　贪乐寂静净身心，修行法行观四谛，</p>
<p style="text-align: left">
	　　实语法语真义语，是故菩提心最胜。</p>
<p style="text-align: left">
	　　有所说法而安住，勤修精进坏魔业，</p>
<p style="text-align: left">
	　　于所修法无<a>懈怠</a>，是故菩提心最胜。</p>
<p style="text-align: left">
	　　亲近善友佛菩提，能度众生生死海，</p>
<p style="text-align: left">
	　　能净一切六境界，是故菩提心最胜。</p>
<p style="text-align: left">
	　　远离障碍除五盖，诸根清净无憍慢，</p>
<p style="text-align: left">
	　　贪欲瞋恚痴对治，是故菩提心最胜。</p>
<p style="text-align: left">
	　　观善思惟具念心，修助菩提得神通，</p>
<p style="text-align: left">
	　　不畏生死乐涅槃，是故菩提心最胜。</p>
<p style="text-align: left">
	　　凡所说法不为食，于诸法中心无吝，</p>
<p style="text-align: left">
	　　修行善法不求报，是故菩提心最胜。</p>
<p style="text-align: left">
	　　不以余乘摄众生，所说众乐而受持，</p>
<p style="text-align: left">
	　　其心无量无有边，是故菩提心最胜。</p>
<p style="text-align: left">
	　　内外清净无过咎，不畏生死修菩提，</p>
<p style="text-align: left">
	　　修菩提时心不悔，是故菩提心最胜。</p>
<p style="text-align: left">
	　　知众生界净国土，庄严菩提不自为，</p>
<p style="text-align: left">
	　　迷惑众生示正道，是故菩提心最胜。</p>
<p style="text-align: left">
	　　善知法界真实性，无分别智不可说，</p>
<p style="text-align: left">
	　　能破众生怖畏想，是故菩提心最胜。</p>
<p style="text-align: left">
	　　若能具足如是法，是能净发菩提心，</p>
<p style="text-align: left">
	　　不为世法之所污，烦恼魔业亦复然。</p>
<p style="text-align: left">
	　　若有能发菩提心，是则能胜一切乘，</p>
<p style="text-align: left">
	　　能净一切众生心，亦能演说无上道。</p>
<p style="text-align: left">
	　　&ldquo;善男子，云何名为菩提之心押而不坏？押者名为大悲，缘于一切众生，绍三宝种不令断绝，为佛法故庄严善根，三十二相、八十种好严净世界，为护正法不惜身命。善男子，若为诸恶众生打触恼乱娆害，悉当忍之，亦应不舍一切众生，心不生悔不愁不恼，为调众生勤加精进。若遇骂辱、瞋恚、打掷，默然受之终不加报，应作是念：&lsquo;夫大乘者与世共诤。何以故？一切众生顺生死流，大乘之法逆生死流。一切众生各各诤讼，大乘之法破坏斗诤。一切众生瞋恚炽盛，大乘之法除灭瞋心。一切众生各各虚诳，大乘之法质直无虚。十方世界若有众生，以诸刀杖随逐菩萨，而作是言：&lsquo;谁有发此菩提心者？我当叚叚支解其身如胡麻许。&rsquo;菩萨闻此终不退转菩提之心，亦不放舍慈悲喜舍、惠施、持戒、忍辱、精进、<a>禅定</a>、智慧。何以故？菩萨思惟：&lsquo;我于无量无边世中，受大地狱、畜生、饿鬼、人、天等身，受行恶法不能自利及利他人。若我或于无量世中，为彼恶人刀杖随逐节节支解，我终不舍于菩提心及诸众生。何以故？若我不能忍受如是世中苦者，何能堪忍地狱诸苦？行善法时，多有恶法来作障碍，我若不忍，云何能作种种善法？一切众生施我恶事，我要当以善法施之。众生施我刀杖骂辱，我以无上大忍施之。&rsquo;菩萨摩诃萨若能如是思惟观者，当知不久得阿耨多罗三藐三菩提。如是观已能忍三押，谓身、口、意。</p>
<p style="text-align: left">
	　　&ldquo;云何押身？若菩萨身被支解时，尔时依法将顺恶人，具足六波罗蜜。云何菩萨身被支解，而得具足六波罗蜜？菩萨若被支解身体不惜身命，尔时具足檀波罗蜜；于彼恶人修集慈心，尔时具足尸波罗蜜；不瞋不骂，不以恶事还往加之，尔时具足忍波罗蜜；为诸众生勤行精进，终不舍离菩提之心，尔时具足精进波罗蜜；若他瞋打其心不动，不失<a>正念</a>其意清净，尔时具足禅波罗蜜；观身无常、苦、空、<a>无我</a>，犹如草木瓦石等类，尔时具足般若波罗蜜。具足如是六波罗蜜已，押而不坏，是名押身。</p>
<p style="text-align: left">
	　　&ldquo;云何押口？忍于一切恶言骂辱，若实不实，但责己身烦恼诸结，终不怨他，为诸众生修集慈悲。菩萨摩诃萨修集如是，忍恶骂时，即得具足忍波罗蜜。菩萨摩诃萨遇骂辱时即作是念：&lsquo;是人往世悭贪因缘，亲近恶友得是恶心。我破悭贪，修集惠施，亲近善友，是故我能舍是瞋恚。&rsquo;尔时具足檀波罗蜜。菩萨摩诃萨遇骂辱时作是念言：&lsquo;是人<a>破戒</a>不信业果，是故骂我。我受持戒信于业报，是故修忍念于菩提，护持正法将顺众生。&rsquo;尔时具足尸波罗蜜。菩萨摩诃萨遇骂辱时作是思惟：&lsquo;是人懈怠不修善法，是故骂我。我勤精进修集善法，舍离瞋心，于善法所心无厌足。我今要当设大方便，先令是人坐菩提树，然后我当取菩提果。&rsquo;尔时具足精进波罗蜜。菩萨摩诃萨遇骂辱时复作是念：&lsquo;是人失念狂乱放逸，烦恼所污。我今破坏一切烦恼，为如是等诸恶众生发菩提心。若诸众生悉清净者，我复何缘发菩提心？&rsquo;是故专心缘念菩提，心不匆务，尔时具足禅波罗蜜。菩萨摩诃萨遇骂辱时复作是念：&lsquo;是人著我我所、众生、<a>寿命</a>、士夫。我依法界，法界之中唯骂谁受？我亦不见一法是骂及以骂者。&rsquo;尔时具足般若波罗蜜。若能至心受持修行五波罗蜜，尔时具足忍波罗蜜，是名押口。</p>
<p style="text-align: left">
	　　&ldquo;云何押心？不畏魔众退菩提心，不畏一切众邪异见退菩提心，不畏地狱、饿鬼、畜生种种诸苦退菩提心。若见佛像来作是言：&lsquo;汝亦不能发菩提心。菩提之道甚为难得，不如早修声闻乘法，速证涅槃，受大安乐！&rsquo;菩萨尔时闻是语已，即自思惟：&lsquo;菩提之道难之与易，我终不退，定当得到菩提树下坐金刚床。我昔己请一切众生，许当以法而惠施之。我今未与，云何欺诳？我当随顺一切佛心，堪忍如是押心之事，不诳诸佛、人、天、大众及以已身。&rsquo;是名押心。&rdquo;</p>
<p style="text-align: left">
	　　尔时，世尊即说颂曰：</p>
<p style="text-align: left">
	　　&ldquo;向菩提道心不坏，大慈大悲亦复然，</p>
<p style="text-align: left">
	　　又不断绝三宝种，无量庄严为菩提。</p>
<p style="text-align: left">
	　　为佛十力四<a>无畏</a>，三十二相八十好，</p>
<p style="text-align: left">
	　　无量世中舍财施，亦受种种大苦恼。</p>
<p style="text-align: left">
	　　为得三宝诸功德，受持正法而广说，</p>
<p style="text-align: left">
	　　为度众生生死海，是故堪受种种苦。</p>
<p style="text-align: left">
	　　十方世界恶众生，执持刀杖逼我身，</p>
<p style="text-align: left">
	　　心终不动失菩提，怜愍一切众生故。</p>
<p style="text-align: left">
	　　无量劫中受苦恼，不能自利及利他，</p>
<p style="text-align: left">
	　　今我此忍大利益，亦能得佛无量德。</p>
<p style="text-align: left">
	　　为佛功德碎其身，犹如胡麻心不悔，</p>
<p style="text-align: left">
	　　心亦不退无上道，多受诸苦为菩提。</p>
<p style="text-align: left">
	　　行住坐卧念菩提，其心寂静离烦恼，</p>
<p style="text-align: left">
	　　若欲起瞋于众生，先当怨己及烦恼。</p>
<p style="text-align: left">
	　　三恶道中受诸苦，为诸众生得佛道，</p>
<p style="text-align: left">
	　　不求人天上快乐，甘乐为众受诸苦。</p>
<p style="text-align: left">
	　　若于人中所受苦，不及地狱百千一，</p>
<p style="text-align: left">
	　　虽受三恶无量苦，亦不退失菩提心。</p>
<p style="text-align: left">
	　　观身无常及无我，四大之性如四蛇，</p>
<p style="text-align: left">
	　　至心放舍如是身，能得智慧无上道。</p>
<p style="text-align: left">
	　　<a>流转</a>诸有受诸苦，以不能观身真实，</p>
<p style="text-align: left">
	　　菩萨能观身真实，是故永离诸苦恼。</p>
<p style="text-align: left">
	　　行恶之时无妨碍，修行善法多留难，</p>
<p style="text-align: left">
	　　诸佛世尊为证知，是故我受种种苦。</p>
<p style="text-align: left">
	　　我今能忍如是等，身口意业无量苦，</p>
<p style="text-align: left">
	　　以是因缘菩提心，坚牢毕竟不可动。</p>
<p style="text-align: left">
	　　舍身具六波罗蜜，于身无贪具足檀，</p>
<p style="text-align: left">
	　　于彼恶人生慈心，是故具足于尸罗。</p>
<p style="text-align: left">
	　　割身能忍不生瞋，以是因缘具羼提，</p>
<p style="text-align: left">
	　　受苦时心不动转，是故具足毗黎耶。</p>
<p style="text-align: left">
	　　不失念心乐寂静，是故具足于禅那，</p>
<p style="text-align: left">
	　　观身无我无我所，尔时具足于般若。</p>
<p style="text-align: left">
	　　若我能作是庄严，不久定得无上道，</p>
<p style="text-align: left">
	　　若我不忍恶口业，云何能坏众烦恼？</p>
<p style="text-align: left">
	　　若我调伏身口意，则能忍受众苦逼，</p>
<p style="text-align: left">
	　　能坏一切诸魔众，虽有众邪我不动。</p>
<p style="text-align: left">
	　　若欲具足波罗蜜，如来十力四无畏，</p>
<p style="text-align: left">
	　　获得无上无价宝，当学调伏身口意。</p>
<p style="text-align: left">
	　　&ldquo;善男子，云何名为穿菩提心？菩萨既发菩提心已，终不生于相似我慢，不著菩提心，不贪菩提心，不爱菩提心，不观菩提心，如是则能令心寂静，观深法界，观诸佛法。深法界者，谓<a>十二因缘</a>，远离二边，一切诸法性自无我，观于我性、一切法性空无有主，住空三昧、无相、无愿，知诸行法无所造作；观色如沫、受如水泡、想如热焰、行如<a>芭蕉</a>、识则如幻，观界无作无有动摇，入如聋盲；心无暂住，憍慢之结都无生处；诸法无二无有分别，一味、一乘、一道、一源；观一切声无有声相，一切音声次第不合，一切诸法不可宣说；了知苦相，集无我所，于灭无增，知道毕竟；无障碍故，观身念处知去来受，念心出灭知于法界，观界非界故修正勤，欲得<a>自在</a>故修如意；离诸烦恼名为信根，乐于寂静名精进根，非有念故名为念根，非思惟故名为定根，远离一切名为慧根；不随他故名为信力，无障碍故名精进力，不退转故名为念力，心得自在名为<a>定力</a>，不观<a>善恶</a>名为慧力；不放逸故名念觉分，入诸法故名择法觉分，如法行故名进觉分，远离恶故名喜觉分，身心寂静名除觉分，知实三昧名定觉分，不观于二名舍觉分；远离诸见名为正见，离诸觉观名正思惟，知诸声性名为正语，于身口意不生贪著名为正业，离嫉妒心名为正命，不增不减名正精进，于善不善不生贪著是名正念，观诸心界是名正定；实相之性其性寂静，毕竟义者名无常、苦、无我；假名清净大净能调心者名之为施，身心清净名之为戒，诸法无常名之为忍，勤修是智名为精进，内外清净名为三昧，观真实故名为智慧；知诸众生心性本净是名为慈，观于一切等如虚空是名为悲，断一切喜名为喜心，远一切行名为舍心；一切诸法未来世净，过去种种现在无我。善男子，若能真实观察了知如是等法，是名为穿菩提心宝。菩萨观察如是法已，次第得一切法自在陀罗尼。</p>
<p style="text-align: left">
	　　&ldquo;善男子，譬如日月不作往来照明之心，以诸众生福德力故，自行往返坏诸闇冥。善男子，菩萨摩诃萨若能观了如是等法，亦复如是不作是念&lsquo;我当利益无量众生&rsquo;，而令众生大得利益。善男子，若菩萨摩诃萨能作是观，是名禅波罗蜜、般若波罗蜜。何以故？入定乃能作如是观，乱心不能。定者即是禅波罗蜜，观者即是般若波罗蜜，如是乃能观于真实，了了见于一切<a>法相</a>。云何名见一切法相？一切法相名无相相，言无相者即是无作，即此无作名之为相，若能永断如是无相即无相相。又无相者名无生相，无相相者名无灭相，无生无灭名无相、无相相。若见无生、无灭、无作、无一无二、无瞋无诤、无有，如尔不动不转知于法性，是名真性，是名法性，是名实性。善男子，菩萨摩诃萨若真实知如是等法，名非住住。&rdquo;</p>
<p style="text-align: left">
	　　说是法时，十二那由他众生发阿耨多罗三藐三菩提心，万六千天得无生忍。</p>
<p style="text-align: left">
	　　尔时，世尊即说颂曰：</p>
<p style="text-align: left">
	　　&ldquo;能破一切诸法相，清净无上菩提心，</p>
<p style="text-align: left">
	　　若能如是观察者，即得不著一切法。</p>
<p style="text-align: left">
	　　明见甚深诸法界，亦不怖畏于涅槃，</p>
<p style="text-align: left">
	　　以是不怖因缘故，则能增长于佛法。</p>
<p style="text-align: left">
	　　明信于因及果报，十二因缘亦如是，</p>
<p style="text-align: left">
	　　远离二边常断见，随意种种说正法。</p>
<p style="text-align: left">
	　　于常无常心不著，又能演说于中道，</p>
<p style="text-align: left">
	　　知一切法是空性，无有众生无寿命。</p>
<p style="text-align: left">
	　　一切诸法空无相，亦复无有次第生，</p>
<p style="text-align: left">
	　　其性本来常寂静，无有能作如虚空。</p>
<p style="text-align: left">
	　　不观一切诸法相，了了觉知无有生，</p>
<p style="text-align: left">
	　　观色如沫受如泡，想如热焰行芭蕉。</p>
<p style="text-align: left">
	　　观心如幻四大空，观入犹如聋盲者，</p>
<p style="text-align: left">
	　　又观心意无内外，心无住处界无二。</p>
<p style="text-align: left">
	　　不著诸法色色相，虽有是知无憍慢，</p>
<p style="text-align: left">
	　　观一切法皆平等，一味一乘一道源。</p>
<p style="text-align: left">
	　　能知如是真实义，了了能观于法界，</p>
<p style="text-align: left">
	　　无有音声能观声，无有心意能观心。</p>
<p style="text-align: left">
	　　无有文字观文字，是能真实知法界，</p>
<p style="text-align: left">
	　　一切法义不可说，声及文字亦复然。</p>
<p style="text-align: left">
	　　真实知苦集灭道，具足系心四念处，</p>
<p style="text-align: left">
	　　于诸法界无分别，其心能得大自在。</p>
<p style="text-align: left">
	　　远离一切诸烦恼，修四正勤行精进。</p>
<p style="text-align: left">
	　　为得无碍大自在，勤心修集四如意。</p>
<p style="text-align: left">
	　　于一切法不贪著，为于如是修信根；</p>
<p style="text-align: left">
	　　常乐住于大寂静，是故修集精进根；</p>
<p style="text-align: left">
	　　心无念虑知真实，是故修集于念根；</p>
<p style="text-align: left">
	　　悉能调伏诸心想，是故修集于定根；</p>
<p style="text-align: left">
	　　为能观察于法界，是故修集于慧根。</p>
<p style="text-align: left">
	　　为欲了知诸法界，是故修集七觉分。</p>
<p style="text-align: left">
	　　不观诸法一二数，是故修集八正道。</p>
<p style="text-align: left">
	　　如意能以财物施，亦能如意受持戒，</p>
<p style="text-align: left">
	　　又能清净于内外，是则名为大神通。</p>
<p style="text-align: left">
	　　一切诸法本性净，是故修集于慈悲，</p>
<p style="text-align: left">
	　　断一切喜诸烦恼，是故修集于喜心。</p>
<p style="text-align: left">
	　　一切诸法本性净，去来现在亦复然，</p>
<p style="text-align: left">
	　　若观诸法无生灭，是人即得真实知。&rdquo;</p>
<p style="text-align: left">
	　　尔时，世尊复告海慧菩萨言：&ldquo;菩萨得是净大净已，其心真实，无有欺诳，于诸众生平等无二，得真实智、毕竟大智、净印三昧，安住净印三昧根本。云何名为三昧根本？为诸众生修大慈悲，虽得供养其心不高，瞋恚毁辱心亦不下。心不高故，则能生于不憍法性、不憍名字，亦不生于相似我慢，身口意业从智慧生，是故一切所作诸业非不随智。</p>
<p style="text-align: left">
	　　&ldquo;云何菩萨身业随智？所得身形殊胜微妙，众生见者即得调伏，身四威仪亦能调伏。离诸身过、身曲、身滓，其身清净相好庄严，诸根具足无有缺减，不恃此身而生憍慢，见下色者心亦不轻，自于其身不生贪著。观身法界及以身业，知是色已，念于法身，不求食身，以定为食，为调众生现受其施。常修圣行，所谓非为贪欲、瞋恚、愚痴受持清净戒拥护正法。菩萨摩诃萨具足如是随智身业，得大神力、无所畏力。以是力故，于诸佛土普示其身，如此世界所示色身，余诸世界亦复如是；放大光明遍照十方无量世界，其光柔软，众生遇者离烦恼热，离烦恼已受大快乐。是名菩萨身业随智。</p>
<p style="text-align: left">
	　　&ldquo;云何菩萨口业随智？所谓远离六十四种恶口之业，粗语、浊语、非时语、妄语、漏语、大语、高语、轻语、破语、不了语、散语、低语、仰语、错语、恶语、畏语、吃语、诤语、讇语、调语、诳语、恼语、怯语、邪语、罪语、哑语、入语、烧语、地狱语、虚语、慢语、轻语、不爱语、说罪咎语、失语、别离语、利恶语、两舌语、无义语、无护语、喜语、狂语、杀语、害语、系语闭语、缚语、打语、歌语、非法语、自赞叹语、说他过语、谤三宝语，是名六十四。善男子，菩萨摩诃萨远离如是恶口等事，凡有所说，说实、说真、说<a>解脱</a>、说如实、说随谛、说利众生、说随众生心实不实、说众乐闻、说一切声、说一切语、说净众生根、说令众生离于烦恼、说于佛语、说于<a>甘露</a>其声遍闻十方世界、说令众生永离苦恼、说于深义、说调众生、说不造作恶，是名菩萨口业随知。</p>
<p style="text-align: left">
	　　&ldquo;云何菩萨意业随智？住一心中能知一切众生之心，常在禅定现诸威仪，一切众魔、声闻、缘觉悉不能知心所缘处，终不生心欲自毁害方便害他，了一切法通达无碍，得如是心不受能受亦不证灭，是名菩萨意业随智。</p>
<p style="text-align: left">
	　　&ldquo;是名净印三昧根本。如是根本复有十种：一者、净初发心，二者、净菩提道，三者、净六波罗蜜，四者、净干慧故修于三昧，五者、净相，六者、净好，七者、净陀罗尼，八者、净如法住，九者、净于无失，十者、净三十七助道之法。是名为十。善男子，净印三昧具三十法：一者、内净，二者、外净，三者、心净，四者、憍慢净，五者、身净，六者、眼净，七者、一切众生无众生净，八者、一切法本性净，九者、一切法同一味净，十者、空无相愿净，十一者、解脱法门净，十二者、一切诸法入法界净，十三者、一切诸法入一性净，十四者、信心无坏净，十五者、无障碍净，十六者、一切解脱净，十七者、无为净，十八者、观十二因缘净，十九者、十力四无所畏净，二十者、无胜净，二十一者、一切法智净，二十二者、过去业净，二十三者、慈悲净，二十四者、不舍众生净，二十五者、破诸魔业净，二十六者、离内贪净，二十七者、离诸习气净，二十八者、一念知一切法净，二十九者、不失念心净，三十者、具足庄严净。菩萨具足如是等法，名净印三昧；得是三昧已，得八不共法。何等为八？所得世界金刚为地；一树之上种种枝叶、种种华果；一切众生不起烦恼；地狱、饿鬼、畜生之类，悉见菩萨坐菩提树，见已即得微妙快乐；金光遍照无量世界；一切大地六种振动；无一众生有娆害者；一念之智知一切法。是名为八。&rdquo;</p>
<p style="text-align: left">
	　　尔时，世尊即说颂曰：</p>
<p style="text-align: left">
	　　&ldquo;若知诸法如虚空，净于本性不生灭，</p>
<p style="text-align: left">
	　　即能净于如来印，亦得住于定根本。</p>
<p style="text-align: left">
	　　虽得供养心不喜，呵责骂辱心不瞋，</p>
<p style="text-align: left">
	　　修集慈悲心平等，是则名为净印定。</p>
<p style="text-align: left">
	　　远离一切诸憍慢，离已其心不自高，</p>
<p style="text-align: left">
	　　能呵烦恼诸结缚，是则名为净印定。</p>
<p style="text-align: left">
	　　其身永离诸恶业，庄严妙相三十二，</p>
<p style="text-align: left">
	　　具足清净于诸根，亦复不生憍慢结。</p>
<p style="text-align: left">
	　　见有下色丑陋者，贫穷斯下心不轻，</p>
<p style="text-align: left">
	　　为菩提故净说法，是则名为净印定。</p>
<p style="text-align: left">
	　　观察于身真实性，坏于众生贪身想，</p>
<p style="text-align: left">
	　　是故获得上法身，远离一切杂食身。</p>
<p style="text-align: left">
	　　常在禅定法喜食，为众生故受揣食，</p>
<p style="text-align: left">
	　　甘露上味增法命，是则名为净印定。</p>
<p style="text-align: left">
	　　爱乐圣行持佛戒，远离贪欲恚痴等，</p>
<p style="text-align: left">
	　　菩萨先自调其身，然后复为众生说。</p>
<p style="text-align: left">
	　　神通遍游诸十方，为调众生演说法，</p>
<p style="text-align: left">
	　　如彼色像示其身，随其意趣为说法。</p>
<p style="text-align: left">
	　　身出无量金色光，遍照十方诸世界，</p>
<p style="text-align: left">
	　　能坏众生烦恼热，增长菩提心功德。</p>
<p style="text-align: left">
	　　若有三恶苦众生，遇已悉得无上乐，</p>
<p style="text-align: left">
	　　皆得远离恶道苦，信心成就修善业。</p>
<p style="text-align: left">
	　　如来所说身净业，为令众生净佛身，</p>
<p style="text-align: left">
	　　若有能修如是业，获得净身如先佛。</p>
<p style="text-align: left">
	　　若有远离恶口业，即得从智微妙声，</p>
<p style="text-align: left">
	　　凡所演说众乐闻，闻者皆得生善芽。</p>
<p style="text-align: left">
	　　远离六十四恶口，是人则能说甘露，</p>
<p style="text-align: left">
	　　能说无为之大乘，亦得善解众生语。</p>
<p style="text-align: left">
	　　能离贪欲恚痴语，演说甚深真实义，</p>
<p style="text-align: left">
	　　其声遍闻十方界，为众宣说实解说。</p>
<p style="text-align: left">
	　　呵毁打害不瞋诤，心常怜愍柔软语，</p>
<p style="text-align: left">
	　　为众演说不可说，说已其心不生慢。</p>
<p style="text-align: left">
	　　若能清净如是业，是人远离口诸恶，</p>
<p style="text-align: left">
	　　如来所说口净业，为令众生广长舌。</p>
<p style="text-align: left">
	　　若有修集善意业，是人一念知诸心，</p>
<p style="text-align: left">
	　　常在禅定示威仪，坏诸魔业心不高。</p>
<p style="text-align: left">
	　　不受能受为众生，了知真实不证灭，</p>
<p style="text-align: left">
	　　一切众魔不知心，声闻缘觉亦复然。</p>
<p style="text-align: left">
	　　不生害心于自他，能观甚深诸法界，</p>
<p style="text-align: left">
	　　若欲得是净印定，常当修集于十法。</p>
<p style="text-align: left">
	　　清净庄严佛境界，净于善法及<a>六度</a>，</p>
<p style="text-align: left">
	　　具足功德及身相，得无碍说陀罗尼。</p>
<p style="text-align: left">
	　　如法而住净其心，不失念心说无我，</p>
<p style="text-align: left">
	　　离一切障慧无碍，其意无失具功德。</p>
<p style="text-align: left">
	　　修助菩提无放逸，为诸众生说菩提，</p>
<p style="text-align: left">
	　　无量世界身无碍，演说正法化众生。</p>
<p style="text-align: left">
	　　具足八种不共法，获得无上大利益，</p>
<p style="text-align: left">
	　　金刚为地树种种，悉见菩萨坐菩提。</p>
<p style="text-align: left">
	　　若欲具足如是德，当修净印三昧定，</p>
<p style="text-align: left">
	　　如来修集是定故，获得功德不可议。</p>
		

	
	

		</div></div><hr><script charset='utf-8' src='../../js/footer.js'></script></body></html>