<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十八卷 大方等大集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十八卷 大方等大集经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十八卷&nbsp;大方等大集经</strong></p>
<p style="text-align: left">
	　　日密分初<a>护法</a>品第一</p>
<p style="text-align: left">
	　　尔时，<a>世尊</a>故在欲、色二界中间大宝坊中，与大<a>菩萨</a>其数无量，为诸大众说<a>虚空</a>目出息入息<a>甘露</a>门已默然而住。一切大众亦复如是，各作是念：&ldquo;如来今日深知我心欲法无厌，必当降注甘露法雨。&rdquo;作是念已，合掌恭敬乐瞻如来，犹如笃病乐见良医，处闇之者乐睹光明，如没水者乐至<a>彼岸</a>，如受苦者乐得归依，一切大众亦复如是。</p>
<p style="text-align: left">
	　　是时，众中有一菩萨，名莲华光功德大梵，已于无量无边佛所，种诸功德善根增长，于阿耨多罗三藐三菩提心不退转，成就具足法缘之慈，从坐而起，合掌恭敬，长跪白佛言：&ldquo;世尊，一切众生心所缘处，无有边际，骏速无形，其性本净，于诸有中无能障碍，欲得通达知真实故，精勤修集四无量心，因修集故获得尽智。世尊，若使<a>三界</a>性本净者，何故修集如是尽智？惟愿如来为诸菩萨敷扬散说，令退转者得不退故，摧灭无量烦恼界故，断破无边诸苦聚故。惟愿如来，垂心怜愍，说未曾闻。众生闻是未曾闻已，度<a>生死</a>海，摧折爱树。何以故？一切烦恼爱为根本。惟愿垂哀，分别演说爱之过咎。如来能净众生六根，重愿演说清净法聚。&rdquo;</p>
<p style="text-align: left">
	　　佛言：&ldquo;善哉！善哉！善男子，若有能行<a>六波罗蜜</a>，即能自知心所行处，是人终不念声闻乘。虽复<a>修行</a>无量诸行未得其边，亦不怖畏退堕声闻、辟支佛地。若诸菩萨不能修集四无量者，如是菩萨于菩提道则为有退，是名不得清净六根，是名于法有贪有悭，如是名为行于他行、不行自行，是名不能成就七财，不能度脱一切众生于生死海。是故我说如是<a>行者</a>，即是声闻、辟支佛行。我初演说四圣谛行，后复续说诸菩萨行，尔时一切大众咸作是念：&lsquo;如来将欲说声闻乘，不说大乘耶？将非如来不乐如是菩萨众耶？如来不欲断三宝种性耶？何故不说大乘妙法？&rsquo;为诸<a>天人</a>得<a>信心</a>故，未发菩提心者为发心故，已发心者得增长故，为诸众生得信心故，如来若说大乘法者，无量众生当得发起菩提之心，因得修行不共之法，成就具足法陀罗尼。善男子，声闻乘者即是大乘，大乘者即声闻乘，如是二乘无有差别。&rdquo;</p>
<p style="text-align: left">
	　　尔时，众中诸住十住诸菩萨等作如是言：&ldquo;世尊，我等已得无生法忍，我已能行如来十八不共法行，我已解了诸声闻乘及以大乘。如是众中无量众生，不能得解小乘、大乘。诸善男子，汝等当修不退<a>禅定</a>。&rdquo;时诸菩萨即便修入，入已或有身放光明犹一灯炬，如释梵身光，如日月光，如三日光，如四日光，如八日光，如十日光，如亿日光，如是遍照<a>娑婆世界</a>。是光能令无量众生身心寂静，在三恶者离诸苦恼，邪见之人远离恶见，永离贪欲、瞋恚、痴怖、饥渴等患。尔时，此佛世界众生，皆共供养<a>佛法</a>僧宝增长善法。尔时，此佛世界，并及十方恒河沙等无量世界，若空不空及净不净光，悉遍照十方佛界。所有菩萨能行圣行菩提道者，于一念顷悉来聚集大宝坊中，头面<a>礼佛</a>，却坐一面。</p>
<p style="text-align: left">
	　　尔时，世尊告声闻众：&ldquo;汝等<a>比丘</a>颇见如是善神足不？如是神足能坏一切恶魔境界及诸有处，能护法界，能行一切诸佛境界，分别声闻、辟支佛界，出胜一切所有<a>神通</a>。善男子，一切菩萨所以示现大神通者，为增众生诸善根故，为不断绝三宝性故，为未信者得信心故，为已信者得增长故，为令众生受五乐故，为欲长养大乘法故，为令身得常乐我净故；以如是等诸因缘故，示诸众生如是神通。善男子，随如是等菩萨行处，是中佛法即得增长，若现在、未来久住不灭。所有众生修立塔庙，供养众僧，求无尽身、无苦恼身所作供养，皆作生身、法身。生身供养者即是塔像，法身供养者书写读诵十二部经，如是胜以七宝、香华、伎乐、幡盖、璎珞供养。</p>
<p style="text-align: left">
	　　&ldquo;善男子，我于尔时心亦受之，由如是施，如是众生具足当得三乘果报，心不退转。若诸众生具造屋室及经行处，我即受用。若树林、华园、讲堂、精舍，及供养我所有<a>弟子</a>，饮食、卧具、病药、房舍，我亦受用。若诸法师高座<a>说法</a>，我于是时亦至心听。若施法师衣食、卧具、病药、房舍、园林、服乘、田宅、奴婢，我亦受之。是名法供养。如是之人能净身心庄严身心，亦能庄严阿耨多罗三藐三菩提，能得无上微妙快乐，能一切物施、一切人施、一切时施，能一切果受、一切人受、一切时受，是名成就惠施之福。是人终不到三恶道，得不堕法，如意所求不转三乘。是人常得具足二种，所谓财、法，所求之物随意即得，常为十方诸佛所念，能坏一切魔之境界。若有信者，以其所有奉施法师。若有<a>破戒</a>受如是物，乃至一叶一华一果，如是痴人，以是因缘得大不善报，现在即得四大恶果：一者、恶名远闻；二者、所亲师友悉皆远离；三者、得大重病苦恶而死，所谓死时不下饮食，睹见恶色，以是因缘，口不能语，卧失粪秽；四者、所有六物及余财货不至僧中，或为火烧，恶贼所劫。后世复受四种恶报，所谓<a>地狱</a>、饿鬼、畜生。若得人身，身无手足。若受饿鬼，无量岁中不见水浆，不闻其名。受畜生身，常食泥土。若得为人，处在空土，无三宝处五滓之世，盲无眼目，常遇重病，食诸粪秽，舍是身已还堕地狱。何以故？以受法师所得物故。是恶比丘能坏、能灭、能断三宝，是故获得如是恶果。&rdquo;</p>
<p style="text-align: left">
	　　尔时，众中有一大德比丘，名伽耶迦葉，白佛言：&ldquo;世尊，如是人者可名人不？我今思惟非是人也。何以故？是人深为利养心故受持禁戒，故名非人。&rdquo;</p>
<p style="text-align: left">
	　　佛言：&ldquo;善哉！善哉！迦葉，宁受地狱等身，终不受取如是等物。善男子，人身难得已得，佛法难遇已遇，禁戒难受已受，而不趣向圣行梵行，是名丧失大利益事。如是恶人，贪食心故受持禁戒，非为法心。如是痴人以多闻力，及以国王、大臣力故，受如是物，即便当得大恶业果。&rdquo;</p>
<p style="text-align: left">
	　　尔时，频婆娑罗王白佛言：&ldquo;世尊，<a>出家</a>之人受如是物，得如是果。在家人受，其罪云何？&rdquo;</p>
<p style="text-align: left">
	　　佛言：&ldquo;大王，汝今不应问如是事？&rdquo;</p>
<p style="text-align: left">
	　　王言：&ldquo;世尊，我修圣行，终不受取如是等物。为未来世诸恶王等，问如是事耳！&rdquo;</p>
<p style="text-align: left">
	　　佛言：&ldquo;大王，我若宣说未来恶王所得果业，有不信者得大罪报，是故我今置之不说。&rdquo;</p>
<p style="text-align: left">
	　　王言：&ldquo;世尊，惟愿如来，为未来世刹利、<a>婆罗门</a>、毗舍、首陀有信敬者，奉持佛法，守护法师及财物者，具分别说。&rdquo;</p>
<p style="text-align: left">
	　　佛言：&ldquo;善哉！善哉！大王，若未来世诸恶王等，侵夺法师如是等物，当知是王现世获得二十种恶：一者、天不卫护，二者、恶名远闻，三者、亲友远离，四者、怨敌增长，五者、财物损耗，六者、心多散乱，七者、身不具足，八者、不得睡眠，九者、常患饥馑，十者、所服饮食变成恶毒，十一者、民不爱敬，十二者、邻国数侵，十三者、所有眷属不受其教，十四者、秘密之事谋臣显露，十五者、所有财物水火侵夺，十六者、常有重病，十七者、汤药不行，十八者、医药不疗，十九者、浆水不下，二十者、常念不净。是名二十。舍是身已，寻复当生阿鼻地狱一劫受苦；过是劫已，得饿鬼身处大空野，不闻浆水饮食之名，诸根残缺身不具足，无量岁中受大苦恼；受是果已，生大海中受大兽身，无量由旬如大肉团，常为众生之所唼食受大苦恼；若得人身，生无佛处五滓之世，耳目不具。大王，未来恶王得如是等诸大恶报。&rdquo;</p>
<p style="text-align: left">
	　　王言：&ldquo;世尊，我今宁受地狱之身，终不受是恶王身也。&rdquo;</p>
<p style="text-align: left">
	　　佛言：&ldquo;大王，今以是法、法师、财物，付嘱汝等有信诸王。何以故？夫法师者，即是如来法身之藏。&rdquo;</p>
<p style="text-align: left">
	　　王言：&ldquo;世尊，若诸刹利、婆罗门、毗舍、首陀有能护持如是法财，其人当得何等功德？&rdquo;</p>
<p style="text-align: left">
	　　佛言：&ldquo;大王，如是人者，胜于一切声闻、缘觉。大王，譬如有人能断一切十方众生所有<a>寿命</a>，夺其眼目，截其手足。大王，如是人者所得罪报为多少耶？&rdquo;</p>
<p style="text-align: left">
	　　频婆娑罗王默然不答。</p>
<p style="text-align: left">
	　　佛言：&ldquo;大王，何故默然？&rdquo;</p>
<p style="text-align: left">
	　　王言：&ldquo;世尊，是人所得恶业果报，不可称量，不可计数。世尊，若于一人造此恶业，罪尚难计，况一切人！&rdquo;</p>
<p style="text-align: left">
	　　&ldquo;大王，若佛在世及灭度后，若有恶王刹利、婆罗门、毗舍、首陀，侵夺法师如是等物，所得罪报分为百分，上所得罪不及其一。&rdquo;</p>
<p style="text-align: left">
	　　频婆娑罗王言：&ldquo;世尊，<a>如法</a>治国，是王难得。若不放逸则能护法，若放逸者则不能护。世尊，能护法者得何功德？&rdquo;</p>
<p style="text-align: left">
	　　&ldquo;大王，譬如有人能与如上众生寿命、眼目、手足，是人得福宁为多不？&rdquo;</p>
<p style="text-align: left">
	　　&ldquo;世尊，能与一人命目手足，其福尚多，况尔所人！大王，若有护法所得功德分为百分，先所得福不及其一。&rdquo;</p>
<p style="text-align: left">
	　　王言：&ldquo;世尊，若有受取一法师物，是得罪不？若有拥护一法师者，复得福不？&rdquo;</p>
<p style="text-align: left">
	　　&ldquo;大王，若有受取一法师物至五法师，护一法师及五法师，所得罪福正等无别。大王，若一庙寺、若一村落、若一树林住五法师，若鸣揵捶集四方僧，客僧集已，次第赋给房舍、饮食、卧具、医药，无吝惜心，初夜后夜读诵讲论，厌患生死，专乐<a>涅槃</a>，不自赞身，不讼彼短，少欲<a>知足常乐</a>赞叹，少欲知足勤心精进，志乐寂静修于念定，怜愍众生。大王，是名众僧如法而住。护戒精进，持佛密藏，读诵书写分别教诏，是名众僧怜愍众生，利益众生。能持如来十二部经，亦能奉持寂静禁戒，具足惭愧贤圣功德，大王，是名众僧大功德海，为天人师，能大利益无量众生，能断一切众生苦恼，能施一切众生<a>解脱</a>。是五比丘犹名众僧，何况无量！大王，若无量僧悉破禁戒，但令五人清净如法，若有施者得福无量，不可称量，不可计数。何以故？以有护持佛法者故，愍愍一切诸众生故，其心平等无二相故。&rdquo;</p>
<p style="text-align: left">
	　　王言：&ldquo;世尊，破戒比丘可得处众受信施不？&rdquo;</p>
<p style="text-align: left">
	　　&ldquo;大王，如王国内有一罪人未及摈驱，王若给施刹利、婆罗门、毗舍、首陀，是人颇得受乐不耶？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;大王，破戒比丘亦复如是，虽在众中受取信施，不得安乐。何以故？破禁戒故，不如法故。大王，如是人者，一切十方无量诸佛所不护念，虽名比丘不在僧数。何以故？入魔界故。持禁戒者即<a>佛弟子</a>，毁禁戒者即魔弟子。又持戒者即出世道，破禁戒者即入世道。我都不听毁戒之人受人信施如葶苈子。何以故？是人远离如来法故。&rdquo;</p>
<p style="text-align: left">
	　　王言：&ldquo;世尊，言破戒者，有何等相？可得知不？&rdquo;</p>
<p style="text-align: left">
	　　&ldquo;大王，有智能知。大王，若有不能恭敬三宝，不生信心，无有惭愧，于师、和尚、耆老、长宿、同师、同学不生恭敬，摧灭圣幢不修梵行，增长悭贪乐在居家，不能清净口四种业，常修食心，远离法心，乐说<a>世间</a>无益之事，是名比丘初破戒相，未名具足毁禁戒也。若如是等受畜奴婢、象马牛羊、驼驴鸡猪乃至八种不净之物，是名具足毁禁戒也，如是名为<a>沙门</a>中滓、沙门中曲、沙门中幻、沙门中贼、沙门中醉、沙门中旃陀罗也。如是比丘不应共住，不共和合，不应共作九十九羯磨，是名丧失比丘事业堕在贪处。大王，宁与旃陀罗人而共同止，不与如是恶比丘住。何以故？如是比丘烧灭善根，断三世善慈愍之心。是恶比丘，即是圊厕增生死法，即是人天诸恶种子。何以故？是人欺诳自他人天，如是比丘灭解脱灯，能摧法幢，能涸法海，破说法者，能诳施主，破和合僧。若有恶王，若刹利、婆罗门、毗舍、首陀，拥护如是诸恶比丘，是王便当增三恶道，种植天人诸恶种子。大王，若恶比丘呵骂责数如法住者，敬信诸王应当摈驱。若驱摈者，王多得福。若王无信，如法比丘不应与彼恶比丘住。如法比丘有智慧者，应先往王所作如是言：&lsquo;大王，今者能持法不？&rsquo;王若答言：&lsquo;大德，我能如法护持佛法。&rsquo;智者尔时便应默然。若彼大王有贪心者，语比丘言：&lsquo;大德，是寺庙中多有大众，我当云何为五比丘驱遣多人？&rsquo;智者闻已不应复往，便当舍去至寂静处。&rdquo;</p>
<p style="text-align: left">
	　　王言：&ldquo;世尊，若有恶王随顺如是恶比丘语，而是大地云何能载是王？从此过于无量恒河沙劫，终不能得复受人身。无量众生得解脱已，是生犹故未能得断三恶道业。&rdquo;</p>
<p style="text-align: left">
	　　&ldquo;大王，若未来世有信诸王，若刹利、婆罗门、毗舍、首陀，能护法师造立塔像，供养众僧种种所须，治恶比丘，为护法故能舍身命，宁护如法比丘一人，不护无量诸恶比丘。是王舍身生净佛土，常值三宝，不久当得阿耨多罗三藐三菩提。大王，我今不听一人受畜八不净物，惟听大众得受畜用。大王，若有人能护持法者，当知是人乃是十方诸佛世尊大檀越也，护持大法。大王，僧物难掌！我今惟听二人掌护：一者、<a>罗汉</a>比丘具八解脱，二者、须陀洹人。大王，除是二人，更无有人掌护僧物。&rdquo;</p>
<p style="text-align: left">
	　　日密分中陀罗尼品第二</p>
<p style="text-align: left">
	　　尔时，世尊为频婆娑罗王说是法已，东方有国名曰无量，彼中有佛名五功德，常说妙法<a>教化</a>众生。有一菩萨名曰日密，至心听法仰瞻虚空，见有无量无边菩萨，从东方来趣向西方，即白佛言：&ldquo;世尊，我见东方无量菩萨趣向西方，以何因缘，舍净妙国趣向秽土？&rdquo;</p>
<p style="text-align: left">
	　　&ldquo;善男子，西方过此无量无边恒河沙等诸佛世界，彼有世界名曰娑婆，五滓具足，弊恶众生充满其土，释迦如来于中宣说三乘之法，为欲增长佛<a>正法</a>故，为不断绝三宝种故，为破魔界竖法幢故，为法久住不灭尽故。彼佛世界有无量佛、无量菩萨，宣说宝髻陀罗尼法，既说法已，释迦如来复说三乘、四无碍智、四种梵行及四摄法。无量众生闻是法时心无疲厌，乐甘露故。以彼如来本愿力故，四方无量诸佛菩萨悉集其土。&rdquo;</p>
<p style="text-align: left">
	　　佛说法时，诸菩萨众悉入禅定，既入定已身放光明，如一灯炬至亿日光。</p>
<p style="text-align: left">
	　　&ldquo;善男子，若欲护法，可从定起诣娑婆世界。善男子，彼佛世界所有众生，烦恼坚牢系缚深重，其形丑秽多起憍慢，恶口两舌远离实语，其实愚痴现智慧相，多起悭贪现舍离相，多有谄曲现质直相，心多浊乱现清净相，多有嫉妒现柔软相，乐离别人现和合相，多起邪见现<a>正见</a>相。彼国众人随女人语，以随语故断绝善根增三恶道。善男子，汝今颇能为我作使至彼国不？我欲与欲，令彼如来善说法要。所言欲者，谓真陀罗尼。是陀罗尼成就具足无量功德，能断欲贪、色无色贪、憍慢我慢、一切取贪、一切五盖、一切我见、断见、戒取见、取见、常见、众生见、士夫见、作者见、受者见、人见、天见、色见、声见、香见、味见、触见、四大见、出见、生见、灭见、住见，是名随如真忍。是陀罗尼能真实知色乃至识、眼乃至意、阴入界诸入，解脱法界无上妙乐。善男子，彼界众生如生聋生盲生哑，贪欲狂醉；是故与欲，随如真实陀罗尼法一切法藏不可思议诸法之门，能坏一切诸魔伴党及魔境界。善男子，是陀罗尼亦能调伏一切魔众，能怖一切诸恶毒龙，能使恶鬼生知足想，能化一切阿修罗众，能调一切大金翅鸟怖紧那罗，令诸罗刹刹利、婆罗门、毗舍、首陀生于敬信，能坏一切贪女身者，令多闻者生爱乐心，习禅之人心得寂静，善疗一切诸恶重病，能除一切国土恶相，所谓恶贼、恶鸟、恶兽、恶风、恶雨、恶寒、恶热。善男子，若有人能诵如是陀罗尼者，则能得见无量诸佛。善男子，汝持是咒至彼国土，向彼四众具足宣说。&rdquo;</p>
<p style="text-align: left">
	　　尔时，世尊即说是陀罗尼：</p>
<p style="text-align: left">
	　　&ldquo;婆移婆虵波利婆呤(一)婆醯婆诃波利婆呤(二)卑利痴比卑利痴波利婆呤(三)阿脾阿婆波利婆呤(四)汦汦汦阇波利婆呤(五)摩呤摩罗波利婆呤(六)呿岐却伽波利婆呤(七)阿路翅阿路迦波利婆呤(八)哆咩哆摩波利婆呤(九)思呤思罗波利婆呤(十)伽咩伽摩波利婆呤(十一)阿步嘙阿步婆波利婆呤(十二)罗摩(十三)罗摩(十四)罗摩(十五)罗咩(十六)罗摩(十七)罗罗(十八)逻罗(十九)逻罗(二十)摩比挫若那(二十一)复多其醯复多其力摩波利婆呤(二十二)遮[颱-台+秋]其力醯遮[颱-台+秋]其力摩波利婆呤(二十三)输路多其力醯输路多其力摩波利婆呤(二十四)其浪那其力醯其浪那其力摩波利婆呤(二十五)时贶其力醯时贶其浪摩波利婆呤(二十六)迦虵其力醯迦虵其力摩波利婆呤(二十七)摩那其力醯摩那其力摩波利婆呤(二十八)拨施其力醯拨陀其力摩波利婆呤(二十九)脾陀那其力醯脾陀那其力摩波利婆呤(三十)室囊其力醯窒囊其力摩波利婆呤(三十一)优波陀其力醯婆婆陀其力摩波利婆呤(三十二)婆婆其力醯婆婆其力摩波利婆呤(三十三)阇提其力醯阇提其力摩波利婆呤(三十四)阇逻摩那罗其力醯阇逻摩那罗其力摩波利婆呤(三十五)豆呿萨多波其力醯豆呿萨多波其力摩波利婆呤(三十六)阿逻波逻膇阇其力醯阿逻波逻膇阇其力摩波利婆呤(三十七)阿拔多(三十八)比跋多写(三十九)阿婆逻牟波摩萨写比伽(四十)比尼跋多(四十一)阿陀利也赖咩(四十二)散比伽扇提(四十三)莎呵。&rdquo;</p>
<p style="text-align: left">
	　　尔时，日密菩萨摩诃萨白佛言：&ldquo;世尊，我能向彼宣说是咒，但于彼土生怖畏想。何以故？如来向者为我宣说，彼土众生多诸弊恶，犹如生聋生盲生哑，随女人意。世尊，若有随顺女人意者，当知是人永断善根。&rdquo;</p>
<p style="text-align: left">
	　　佛言：&ldquo;善男子，汝今不为现利后利，当为<a>饶益</a>一切众生，但往宣说勿生疑虑。善男子，汝非彼土维摩诘耶？何故生怖？&rdquo;</p>
<p style="text-align: left">
	　　日密菩萨默然不对。</p>
<p style="text-align: left">
	　　&ldquo;善男子，何故默然？&rdquo;</p>
<p style="text-align: left">
	　　日密言：&ldquo;世尊，彼维摩诘即我身也。世尊，我于彼土现白衣像，为诸众生宣说法要，或时示现婆罗门像、或刹利像、或毗舍像、或首陀像、<a>自在</a>天像、或帝释像、或梵天像，或龙王像、阿修罗王像、迦楼罗王像、紧那罗王像、辟支佛像、声闻像、长者像、女人像、童男像、童女像、畜生像、饿鬼像、地狱像，为调众生故。是时众中，有诸菩萨其数八万，同一三昧出入共俱。复有无量无边菩萨，其心掉动至心系念，欲得亲近亲见<a>礼拜</a>释迦如来及诸大众，并欲听受微妙大典。如是大众皆共同心欲往彼界，我为是辈欲说大事。何以故？是等大众其心未定，若往彼界或生颠倒，近恶知识。&rdquo;</p>
<p style="text-align: left">
	　　尔时，彼佛告日密言：&ldquo;善男子，汝今不应生怖畏想。何以故？我今当施汝等菩萨，不共法行、无想行、调伏行、解脱行、分别生死行、不断三宝行、大慈大悲行、一切智解脱行、破坏四魔恶邪论行、尽智无生<a>智行</a>、毕竟入涅槃行，是名莲华陀罗尼，令诸菩萨不乐三界，证无相解脱门，入无行解脱门。善男子，若有信者能至心听是莲华持，是人能薄一切贪欲、一切烦恼，舍身七世常得生天，识知<a>宿命</a>；虽处欲界不为欲污，常乐出家，一切人天乐与供养。善男子，若有人能至心七日及听是持者，终不堕坠三恶道中。善男子，若有人天听是持者，远离欲法，修集禅定。若有人能于王刹利、婆罗门、毗舍、首陀耳中，宣说是陀罗尼，闻者寻发出家之心。若有女人能至心听是陀罗尼受持读诵，即转女身得男子身，于阿耨多罗三藐三菩提无有退转，乃至证得大般涅槃，终不更受女人之身，除自发愿。善男子，若有人以是总持咒余药草，持涂鼓贝若打若吹，若有闻者邪见蛊道诸弊恶病无能加之。善男子，是陀罗尼成就如是无量福德。&rdquo;</p>
<p style="text-align: left">
	　　尔时，世尊即说是陀罗尼句：</p>
<p style="text-align: left">
	　　&ldquo;思陀摩提(一)比路迦摩提(二)伊梨翅汦利蓰(三)流遮修流遮(四)佛提比佛提(五)摩诃佛提(六)温摩提温摩多波罗提蓰陀泞(七)罗伽婆罗迦陀罗波利提蓰陀泞(八)频豆频豆摩提(九)至吒至吒波罗提蓰陀泞(十)遏翅战陀豆(十一)呵呵至置(十二)呵多尼咩(十三)呵多迦摩比岐(十四)呵多富那婆婆罗闍(十五)呵多三暮汦(十六)呵多比摩多佛题(十七)呵多蛇其攡(十八)呵多比三摩其攡(十九)呵多三牟陀阇脾(二十)呵多比摩多逻祇(二十一)呵多希醯(二十二)呵多遮知(二十三)呵多达波罗阇(二十四)呵多婆休罗阇(二十五)呵多婆阇摩提(二十六)呵多留伽摩提(二十七)呵多乌伽赖咩(二十八)呵多陀摩密提(二十九)呵多萨婆优波陀那(三十)若若若(三十一)比阇若若(三十二)比婆阇若若(三十三)婆逻末力伽若若(三十四)伊沙安兜逻伽豆[口+企](三十五)莎呵。&rdquo;</p>
<p style="text-align: left">
	　　尔时，世尊告日密菩萨言：&ldquo;善男子，是莲华持能断四流，汝当至心受持是持向彼世界。何以故？彼佛世界有百亿魔众，能坏众生所有善法。善男子，汝等若诵是陀罗尼，则不为彼恶魔所侵。&rdquo;</p>
<p style="text-align: left">
	　　尔时，日密与无量亿诸菩萨俱，无数人天白佛言：&ldquo;世尊，如来智慧不可思议，我等昔来初未曾闻是陀罗尼。&rdquo;</p>
<p style="text-align: left">
	　　尔时，彼佛世界女人八万四千，闻是持已，寻转女身得男子形。</p>
<p style="text-align: left">
	　　时，彼佛以瞻婆华鬘，告日密言：&ldquo;善男子，汝持此鬘并陀罗尼，往娑婆世界，供养彼佛释迦牟尼。&rdquo;尔时，日密从彼如来默然而受。</p>
<p style="text-align: left">
	　　是时，会中八万菩萨俱白佛言：&ldquo;世尊，我等亦欲往彼世界。&rdquo;</p>
<p style="text-align: left">
	　　佛言：&ldquo;善男子，善哉！善哉！汝等若往，一切当现梵天之像。&rdquo;</p>
<p style="text-align: left">
	　　尔时，大众即便化为梵天之身，往娑婆界释迦如来所，到已即于此娑婆界雨瞻婆华，头面礼敬释迦如来，右绕三匝，即坐一面。时佛故为频婆娑罗王，宣说法行。</p>
<p style="text-align: left">
	　　尔时，南方过一由旬满城沙数诸佛世界，有一世界名<a>袈裟</a>幢，其中众生具足五滓。其土有佛，名山王如来、应供、正遍知、明行足、善逝、世间解、无上士、调御丈夫、天人师、佛世尊，今现在为诸众生宣说法要。</p>
<p style="text-align: left">
	　　彼佛世界有一菩萨名香象王，仰瞻虚空，见无量菩萨从南方来趣向北方，见已白佛言：&ldquo;世尊，如是菩萨摩诃萨等何因缘故，从南方来趣于北方？&rdquo;</p>
<p style="text-align: left">
	　　佛言：&ldquo;善男子，北方过一由旬城沙世界，有国名娑婆，释迦如来在中宣说大集妙典分别三乘。为不断绝三宝种故，不断法行破魔界故，竖法幢故，一切十方诸佛世尊，悉于彼土宣说敷演宝幢陀罗尼，说已各各还本住处。释迦牟尼为诸菩萨及声闻众宣说法要。善男子，汝等颇欲诣彼世界听受法不？我今亦欲与彼佛欲，所谓断业陀罗尼，随顺空门，断于色贪、憍慢、慢慢、我慢，乃至为得尽智、无生智故。&rdquo;</p>
<p style="text-align: left">
	　　尔时，世尊即说此陀罗尼句：</p>
<p style="text-align: left">
	　　&ldquo;豆幕提(一)豆幕提(二)奥叉豆幕提(三)波罗婆娑豆幕提(四)萨婆阿迦舍豆摩(五)阿鞞呿伽(六)鞞咩多呿伽(七)阿鞞叉呿伽(八)阿婆慕阿却伽(九)阿那若却伽(十)脾也佛提却伽(十一)婆路遮却伽(十二)式[口+企]却伽(十三)比堤弥逻却伽(十四)乌数摩却伽(十五)乌罗却伽(十六)阿叉却伽(十七)虵婆摩那却伽(十八)湿波却伽虵婆比若那却伽(十九)遮[颱-台+秋]陀兜却伽(二十)虵婆摩那比若那陀兜却伽(二十一)卑利痴比陀兜却伽(二十二)虵婆比若那陀兜却伽(二十三)折挫利蜜兜波那却比伽(二十四)虵婆阿脾陀尼迦却伽(二十五)豆呿却伽(二十六)虵婆末力却伽(二十七)比婆婆那(二十八)阿比叉婆(二十九)阿婆那那(三十)比那那(三十一)婆牟陀那那(三十二)萨婆迦逻那那(三十三)萨婆散哆那比具波那那(三十四)阿冀之那那(三十五)叉婆(三十六)叉婆(三十七)伊利(三十八)蜜利(三十九)伊伊利(四十)伊伊兰弥利(四十一)莎呵。&rdquo;</p>
<p style="text-align: left">
	　　尔时，世尊告香象王菩萨言：&ldquo;善男子，是名随空三昧陀罗尼也，永断一切欲贪、色贪及无色贪，乃至断除一切烦恼。善男子，汝当一心受持读诵是陀罗尼，往彼世界教化众生。&rdquo;</p>
<p style="text-align: left">
	　　香象王菩萨言：&ldquo;世尊，我已至心受诵是持，今欲往彼，然生畏想。何以故？我曾从佛闻，彼世界众生弊恶，多贪瞋痴。&rdquo;</p>
<p style="text-align: left">
	　　时，山王佛告香象王言：&ldquo;善男子，汝常化作婆罗门像教化众生，或摩醯首罗像、或帝释像、或那罗延像，或鬼像、天像、龙像、阿修罗像、转轮王像，婆罗门、刹利、毗舍、首陀像，大臣、长者像，声闻像、男女等像，教化众生，云何方言于彼世界生怖畏耶？善男子，我当施汝大法行法一切智慧，能知诸行破四魔行，能调一切众生行，能喜一切众生行，不断三宝行，能调一切恶龙行，能坏一切众生恶业行，大慈大悲行，破三恶道行，救众生行，破恶见行，能坏女业行，一切法无尽行，能破一切悭贪行，能得一切三昧神通行，能令众生<a>欢喜</a>行，乃至能得菩提道行。善男子，若有众生闻是等行，当知是人能得破坏恒河沙等恶业因缘，断绝三障，惟除五逆、谤方等经、毁呰<a>圣人</a>。</p>
<p style="text-align: left">
	　　&ldquo;善男子，若有人能信心听受如是等行，是人随意获得三乘，不离十方诸佛、菩萨、阿罗汉等，常净三业随众生意。当知是人能一切舍乃至头目，一切诸恶不能加害。是人若行尸波罗蜜，得具忍戒、圣所乐戒、圣所念戒、大寂静戒、调伏梵释四天王戒、调伏婆罗门刹利毗舍首陀戒。是人终不自赞己身、毁呰他身，心常呵责世中利养，卧安悟安，身无病苦，易得饮食，一切众生之所乐见。是人临死，则得睹见诸佛菩萨，诸佛赞言：&lsquo;善哉！善哉！善男子，善持禁戒，精进无懈，当生我国。我能令汝住十住位。&rsquo;既见佛已，心生欢喜，以是因缘，舍身则得往生净国，位阶十住乃至得阿耨多罗三藐三菩提。是人若行毗梨耶波罗蜜，成就大力，身心无病，健行布施、戒波罗蜜，人、天、龙、鬼、阿修罗等悉来供养礼拜是人，乃至得阿耨多罗三藐三菩提。是人若行羼提波罗蜜时得法缘忍，不觉不见一切众生。是人若为一切众生之所割剥，终不生于一念恶心，乃至得阿耨多罗三藐三菩提，常为人天之所供养。是人若行禅波罗蜜，获得法缘禅定解脱，十方诸佛无时不念，乃至得阿耨多罗三藐三菩提，常为人天之所供养。是人若行般若波罗蜜时，常为诸佛菩萨所护，乐于寂静调伏心界，了了通达一切法界，心无疑碍，人天不能沮坏其心，乃至得阿耨多罗三藐三菩提，常为人天之所供养。</p>
<p style="text-align: left">
	　　&ldquo;善男子，受是行已，往娑婆世界不应生怖。善男子，若净世界所摈之人悉在彼土，所谓五逆、谤方等经、毁呰圣人、犯四重禁，如是人等多共污辱。娑婆世界释迦如来，本愿因缘于彼现身。善男子，若彼世界所有恶人闻是行已，七年之中修慈悲心，离口四过，修集六念。善男子，是人复当净自洗浴，著鲜洁衣，向于东方至心作礼，诵如是等行陀罗尼，乃至七年所有诸恶皆悉除灭。若有女人能如是行，即转女身得男子身，乃至得阿耨多罗三藐三菩提。&rdquo;</p>
<p style="text-align: left">
	　　尔时，世尊即说此陀罗尼：</p>
<p style="text-align: left">
	　　&ldquo;舍罗那脾虵(一)式叉脾虵(二)蜜提脾虵(三)波罗呵那脾虵(四)律提脾虵(五)因提利虵脾虵(六)婆罗脾虵(七)蒲澄伽脾虵(八)三摩提脾虵(九)陀罗尼脾虵(十)叉提脾虵(十一)长那脾虵(十二)阿留波脾虵(十三)阿尼阇脾虵(十四)末力伽脾虵(十五)阿邲若脾虵(十六)波罗提散比陀脾虵(十七)复弥脾虵(十八)邲陀脾虵(十九)摩诃咩罗脾虵(二十)摩诃伽留那脾虵(二十一)卑利痴比脾虵(二十二)萨埵脾虵(二十三)陀摩脾虵(二十四)多摩脾虵(二十五)阿路迦脾虵(二十六)波罗提婆娑脾虵(二十七)波罗提首六迦脾虵(二十八)伽伽那脾虵(二十九)摩留多脾虵(三十)首若咃脾虵(三十一)波罗提多脾虵(三十二)阿尼蜜多脾虵(三十三)具沙脾虵(三十四)靳遮那脾虵(三十五)阿比婆娑(三十六)阿[少/兔]那(三十七)阿[少/兔]那(三十八)阿婆诃遮遮(三十九)遮遮罗比牟(四十)叉虵比牟(四十一)阿摩脾虵比牟(四十二)阿三牟陀遮罗比牟(四十三)车陀比牟(四十四)阿迦舍比牟(四十五)蒲波舍摩比牟(四十六)阿那婆娑比牟(四十七)阿诃诃比牟(四十八)阿罗波逻比牟(四十九)郁波舍摩娑利罗比牟(五十)莎呵。&rdquo;</p>
<p style="text-align: left">
	　　尔时，香象王菩萨白佛言：&ldquo;世尊，我当受持读写大行陀罗尼已，往娑婆世界。&rdquo;</p>
<p style="text-align: left">
	　　是时，彼土多有无量菩萨摩诃萨，俱从定起，共白佛言：&ldquo;世尊，我亦欲往娑婆世界，觐见礼拜释迦如来，听受咨启大集经典。&rdquo;</p>
<p style="text-align: left">
	　　佛言：&ldquo;善哉！善哉！善男子，欲往随意，今正是时。善男子，汝等可化作帝释像。&rdquo;</p>
<p style="text-align: left">
	　　时，香象王菩萨摩诃萨及其大众，悉皆变身为帝释像，俱共发来诣娑婆界。到已，即于娑婆世界雨散诸香，所谓牛头、栴檀、匈坚鞭香，多摩罗拔、沉水诸香，多伽罗香，以用供养释迦如来。尔时，香象王菩萨与其大众，从空而下，头面礼佛，右绕三匝，却坐一面。</p>
		

	
	

		</div></div><hr><script charset='utf-8' src='../../js/footer.js'></script></body></html>