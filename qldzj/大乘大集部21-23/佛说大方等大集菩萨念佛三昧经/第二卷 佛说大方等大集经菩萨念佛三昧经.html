<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 佛说大方等大集经菩萨念佛三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 佛说大方等大集经菩萨念佛三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 佛说大方等大集经<a>菩萨</a><a>念佛</a>三昧经</strong></p>
<p style="text-align: left">
	　　不<a>空见</a>本事品之余</p>
<p style="text-align: left">
	　　&ldquo;复次，不空见，彼精进王，以慈爱怜愍多好行檀，常为大会无碍施主，天下所有<a>沙门</a>、<a>婆罗门</a>、贫穷疾病诸乞求者，随须给与无有休厌。</p>
<p style="text-align: left">
	　　&ldquo;复次，不空见，彼精进王，凡所统领八万四千城邑聚落，皆是净业胜因所感七宝合成。于诸城上一一复造八万四千栴檀楼观，诸门左右亭传路次，悉有堂舍众宝庄严。门无昼夜常开不闭，以拟一切等获大安。又诸城内衢巷街陌，恒燃灯烛有大光明，令彼人民各力为作，同共受斯安隐快乐。</p>
<p style="text-align: left">
	　　&ldquo;复次，不空见，彼精进王，时有二子：一名师子，二名师子意。诸根明利身相<a>圆满</a>，有大威德具足<a>神通</a>，皆已先发阿耨多罗三藐三菩提心。</p>
<p style="text-align: left">
	　　&ldquo;复次，不空见，当尔之时有佛<a>世尊</a>，号曰宝聚如来、应供、等正觉、明行足、善逝、<a>世间</a>解、无上士、调御丈夫、<a>天人</a>师、佛世尊，出现于世，常为天、人、梵、魔、沙门、婆罗门，诸龙、夜叉、乾闼婆、阿修罗乃至一切人非人等，宣明<a>正法</a>初中后善，义味深奥其文亦善，纯备无杂清白梵行。复次，不空见，时彼宝聚如来应供等正觉，常与七十二亿百千诸大声闻皆阿<a>罗汉</a>，具足神通有大威德，近善住城<a>说法</a><a>教化</a>。</p>
<p style="text-align: left">
	　　&ldquo;复次，不空见，尔时宝聚如来应供等正觉，即于食时著衣持钵，与彼七十二亿百千大声闻众前后围绕，威容详雅入善住城次第乞食。彼精进王，适与二子在高楼上，遥望见彼宝聚如来，大众围绕端严殊特威德巍巍，行人观睹莫不乐见，诸根清净心虑澹然，上下调伏胜奢摩陀，到于第一功德<a>彼岸</a>，具足圆满一切种地。王既见已，生奇特心喜勇无量，即与二子取诸华鬘、涂香、末香及余名香，俱出宫门，速疾持诣宝聚如来应供等正觉所，奉献供养佛及大众，顶<a>礼佛</a>足却住一面。复次，不空见，彼精进王及其二子，即便要请宝聚如来，与诸大众尽形供养，所谓衣服、器具、饮食、医药，凡是所须悉皆奉给，庶事隆厚圣众获安。是精进王与其二子，宿植德本常求<a>佛法</a>，今既遭逢又蒙受请，心生<a>欢喜</a>庆幸特深。</p>
<p style="text-align: left">
	　　&ldquo;复次，不空见，时彼宝聚如来应供等正觉，于天人中说法教化所应作已，便于中夜入无余<a>涅槃</a>。不空见，时精进王，闻彼世尊般涅槃已，即与夫人及其二子，躬率群臣及诸民众，诣彼世尊般涅槃处，至已敬礼世尊足下，悲号啼哭椎胸大叫，举身投地如树中摧，躄地宛转而伤叹曰：&lsquo;世尊灭度一何驶哉！大圣涅槃遗弃我等，世间方盲导师长逝，众生贫困商主告终，世界将昏慧灯忽灭！&rsquo;不空见，彼精进王，如是追慕极悲叹已，方与二儿诣世尊所，以诸香水沐浴圣身，复用众香遍涂尊体，更以种种殊异华鬘微妙乐音，尽虔供养然后方用迦尸迦衣，妙叠缠裹安处金棺及以铁椁，其棺又以七宝杂厕。如是盛置彼佛身已，方聚清净赤妙栴檀，高一由旬，纵广正方一拘卢舍，散诸种华及以华鬘，烧燃<a>殊胜</a>涂末香等，灌以酥油然后起火阇维宝聚如来色身。</p>
<p style="text-align: left">
	　　&ldquo;复次，不空见，时彼王子师子既见如来般涅槃已，如是思惟：&lsquo;天人大师舍我灭度，我于今日何义苟存？今我若获随从如来应供等正觉而取灭度，岂不乐哉！&rsquo;不空见，时彼王子如是念已，用诸名香自涂其身，复以诸香熏其衣服，以&nbsp;氎缠裹，然后周围放大猛火梵烧其身。火炽盛已，师子方于猛焰之中，发大弘誓救诸众生，歌赞归依如来功德，以偈颂曰：</p>
<p style="text-align: left">
	　　&ldquo;&lsquo;世间宝中最尊上，今日放舍入无余，</p>
<p style="text-align: left">
	　　天人大师转法轮，我等从此不复睹。</p>
<p style="text-align: left">
	　　法王利益无量众，今已弃置入涅槃，</p>
<p style="text-align: left">
	　　吼宣如是大菩提，长不复见众围绕。</p>
<p style="text-align: left">
	　　不可思议大导师，说法能令闻者喜，</p>
<p style="text-align: left">
	　　一切天人诸魔梵，从今永绝不闻声。</p>
<p style="text-align: left">
	　　能施贫穷法财宝，为众演说皆乐闻，</p>
<p style="text-align: left">
	　　诸天龙鬼人非人，自此长往无归趣。</p>
<p style="text-align: left">
	　　世间从今无所依，偏悼我王何恃怙？</p>
<p style="text-align: left">
	　　并师子意失覆护，永不闻佛说法音。</p>
<p style="text-align: left">
	　　我宁捐躯及<a>寿命</a>，无用独住于世间，</p>
<p style="text-align: left">
	　　以是今灭所爱身，因兹更广弘誓愿。</p>
<p style="text-align: left">
	　　我于佛所种善根，父王亦常尊三宝，</p>
<p style="text-align: left">
	　　先愿以此诸功德，令王及我证法身。</p>
<p style="text-align: left">
	　　于不思议诸佛所，供养<a>修行</a>众善业，</p>
<p style="text-align: left">
	　　普愿群生同斯福，亦令我誓无虚言。</p>
<p style="text-align: left">
	　　世尊灭度我焚身，其有得闻或亲见，</p>
<p style="text-align: left">
	　　一切皆同等正觉，非彼现在身证者。</p>
<p style="text-align: left">
	　　若人<a>觉悟</a>及梦中，但令见我今所作，</p>
<p style="text-align: left">
	　　彼必成佛无有疑，非彼现在身证者。</p>
<p style="text-align: left">
	　　我此爱身终败坏，事同水沫无坚牢，</p>
<p style="text-align: left">
	　　愿彼食我诸虫兽，皆得速成菩提道。</p>
<p style="text-align: left">
	　　今我誓行精进事，或有毁骂或轻诃，</p>
<p style="text-align: left">
	　　令我速得调御师，非彼现在身证者。</p>
<p style="text-align: left">
	　　我求无上正觉时，其或慈心相观视，</p>
<p style="text-align: left">
	　　即于世间疾成佛，非彼现在身证人。</p>
<p style="text-align: left">
	　　我今所愿及未发，为是焚烧所爱身，</p>
<p style="text-align: left">
	　　若此诚誓必不虚，令我还见灭度佛。</p>
<p style="text-align: left">
	　　如我暂得睹世尊，何异天师重出世！</p>
<p style="text-align: left">
	　　今我虽复盛焦燃，犹冀身存得观佛。</p>
<p style="text-align: left">
	　　世尊智慧无障碍，常转三世清净轮，</p>
<p style="text-align: left">
	　　如昔广利诸众生，令我见佛从火起。</p>
<p style="text-align: left">
	　　济世大师若暂起，如先威力普眼尊！&rsquo;</p>
<p style="text-align: left">
	　　&ldquo;佛知师子心精诚，为之暂起视神力，</p>
<p style="text-align: left">
	　　广与世间兴变事，令无量众厌患身，</p>
<p style="text-align: left">
	　　毕竟利益诸众生，还复焚身入寂处。</p>
<p style="text-align: left">
	　　大众睹佛巨神变，以清净意赞妙音：</p>
<p style="text-align: left">
	　　&lsquo;诸佛妙法难思议，戒及<a>禅定</a>亦复然，</p>
<p style="text-align: left">
	　　智慧<a>解脱</a>不可量，神通变化亦难测，</p>
<p style="text-align: left">
	　　虽已灭度能净我，今故归命焰炽身。</p>
<p style="text-align: left">
	　　世尊威德无有比，神通已达彼岸边，</p>
<p style="text-align: left">
	　　灭度能令生厌离，今我归依普眼观。</p>
<p style="text-align: left">
	　　慈悲一切最尊胜，能以自心知他心，</p>
<p style="text-align: left">
	　　悉治无边界众生，归命无等善逝者。</p>
<p style="text-align: left">
	　　于诸医中第一尊，常以妙药施众生，</p>
<p style="text-align: left">
	　　能除无量众病苦，归命怜愍救护人。</p>
<p style="text-align: left">
	　　以我称赞诸善根，恭敬供养诸功德，</p>
<p style="text-align: left">
	　　放舍爱身所获福，先愿利益诸众生。&rsquo;</p>
<p style="text-align: left">
	　　&ldquo;不空见，时彼王子师子，发斯大愿以自庄严，然后增火卒舍身命。时诸世间天、人、梵、魔、沙门、婆罗门，乃至一切人非人等，见斯事已，咸于世间生重厌离。</p>
<p style="text-align: left">
	　　&ldquo;复次，不空见，时彼王子舍身命已，即生梵天作大梵王，于诸梵中最尊最胜，有大威德具大神通。不空见，时彼王子生梵宫已，即自思惟：&lsquo;我从何处作何善根而来生此，得有如是功德果报大神通力？&rsquo;作是念已，便自了了分明见知：&lsquo;我于人间为精进王子，我与父王众具供养恭敬歌赞宝聚世尊。世尊灭度，我即焚身于彼炽然猛火之中，发大誓愿叹佛功德，以此善根今生梵宫。然我今应还下人间，开慰我父答所生恩，复当供养宝聚如来入于涅槃烧身处也。&rsquo;</p>
<p style="text-align: left">
	　　&ldquo;复次，不空见，时大梵王如是念已，与眷属天于彼宫没，犹如壮士屈伸臂顷，即至人间往诣宝聚如来应供等正觉阇毗身处，以天众香所谓天末旃檀及天牛头沉水、多摩罗跋香等而为供养，复散种种天上妙华，华若车轮犹云遍满而为供养。师子梵天供养佛已，方慰其父精进王言：&lsquo;大王当知，王子师子烧身丧命，今我是也。我时即生大梵天中，愿王勿复忧悲痛恼，惟应欢喜深自庆快。何以故？王今已获第一大利。所以者何？诸佛世尊难遭难遇，而王已得值遇世尊宝聚如来应供等正觉，尊重恭敬具足供养，是为希有第一大利。是故大王从今已后，惟当一心受持是法，弟师子意亦应如是受持此法；复应供养世尊<a>舍利</a>，处处流布广兴塔庙。我于梵宫亦常如是，持斯妙法尊奉舍利。&rsquo;如是言已忽然不现。</p>
<p style="text-align: left">
	　　&ldquo;复次，不空见，时彼精进王闻梵语故，即与其子师子意者，往诣宝聚如来应等正觉舍利之所，恭敬<a>礼拜</a>歌诵赞叹，持一切香、一切华鬘并诸音乐，复持诸种幢幡宝盖奉献供养。又少时间，于彼八万四千诸城，纯以七宝兴起八万四千塔，高一由旬，面各广长一拘卢舍，殊特端严光耀可爱，安止舍利咸令供奉。又于一一宝塔之所，常燃八万四千灯明，各各复以一切名香、一切妙华，及以华鬘、一切幢幡、一切宝盖、一切乐音，鼓蠃角贝钟铃磬铎，凡是众具莫不毕备，如是供养受持是法。彼精进王以斯善根，于八万四千劫不生恶道，及师子意亦同果报。王大夫人名曰善意，其最大臣多曰无嗔，亦于八万四千劫中受胜果报。彼王如是于诸劫中，次第供养六万诸佛，所生常受转轮王身，正法治化利益众生。</p>
<p style="text-align: left">
	　　&ldquo;复次，不空见，彼宝聚佛灭度之后，时节未几，有一菩萨摩诃萨，名普密王现生世间，为世间故舍家<a>出家</a>示修苦行，诣菩提树坐于道场，以一念慧断除无明烦恼习气，即证阿耨多罗三藐三菩提。不空见，时彼师子大梵天王，以天眼观见普密王如来应供等正觉出兴于世，即复还下住<a>虚空</a>中，持天众香及以妙华散于佛上，然后至地右绕三周，恭敬合掌头面礼拜，劝请世尊转大法轮。时，彼师子梵王住于佛前，以偈请曰：</p>
<p style="text-align: left">
	　　&ldquo;&lsquo;世尊今应阐妙法，我等众生堪听闻，</p>
<p style="text-align: left">
	　　智慧摧敌今适兴，一切世间莫能毁。</p>
<p style="text-align: left">
	　　如来无上调御者，具足至真十种号，</p>
<p style="text-align: left">
	　　利世大师今已起，自然正觉妙菩提。</p>
<p style="text-align: left">
	　　功德圆满人中上，圣智久修非始然，</p>
<p style="text-align: left">
	　　世尊但为演妙音，今此大众乐闻受。</p>
<p style="text-align: left">
	　　弘誓本为度世间，无归依者作覆护，</p>
<p style="text-align: left">
	　　如昔所愿今既满，已到寂静无为处，</p>
<p style="text-align: left">
	　　今当速开<a>甘露</a>门，能坏三缚出众恼。&rsquo;</p>
<p style="text-align: left">
	　　梵王陈请义已周，如来于是默然许，</p>
<p style="text-align: left">
	　　于须臾顷普密佛，遂令彼梵极欢喜，</p>
<p style="text-align: left">
	　　及无量亿天人众，以闻善逝转法轮。</p>
<p style="text-align: left">
	　　时彼梵天蒙说已，广持众具奉报恩，</p>
<p style="text-align: left">
	　　于是复发弘誓愿：&lsquo;为求无上菩提处。</p>
<p style="text-align: left">
	　　今于普密世尊前，陈我所作诸功德，</p>
<p style="text-align: left">
	　　以此善根所生处，常奉十方诸世尊。</p>
<p style="text-align: left">
	　　我昔道场供养佛，请听慈说利众生，</p>
<p style="text-align: left">
	　　因是微善凡所居，愿于佛前常歌赞。&rsquo;&rdquo;</p>
<p style="text-align: left">
	　　尔时，世尊复告不空见菩萨摩诃萨言：&ldquo;不空见，时彼精进王子师子梵天，以烧身善根得生梵宫，次第供养五千诸佛，听闻正法增长善根，常发广大不思议愿。不空见，汝今当知，尔时无边精进王者，岂异人乎？即我身是。&rdquo;</p>
<p style="text-align: left">
	　　时，彼不空见菩萨复白佛言：&ldquo;世尊，彼王二子，师子及师子意者，今何所在？为于现世供养诸佛？为已灭度在他世耶？&rdquo;</p>
<p style="text-align: left">
	　　佛言：&ldquo;不空见，汝知尔时王子师子意者，今此<a>弥勒</a>菩萨摩诃萨是；尔时王子师子者，即汝不空见菩萨是也。以汝于彼宝聚如来佛法之中，发大誓愿一舍身故，能令三万天人大众发阿耨多罗三藐三菩提心。彼辈终必证大菩提无有疑也！&rdquo;</p>
<p style="text-align: left">
	　　尔时，世尊为重宣此义，以偈颂曰：</p>
<p style="text-align: left">
	　　&ldquo;我观过去久远劫，佛号宝聚无上尊，</p>
<p style="text-align: left">
	　　无师<a>自觉</a>现世间，能益天人群生类。</p>
<p style="text-align: left">
	　　具足百福金色相，慈心显发实义门，</p>
<p style="text-align: left">
	　　开示众生菩提路，吼唱能尽众苦源。</p>
<p style="text-align: left">
	　　宝聚挺特人中胜，七十二亿众圣贤，</p>
<p style="text-align: left">
	　　三明六通具八解，随佛入城而分卫。</p>
<p style="text-align: left">
	　　我于今日为胜王，无边精进大威力，</p>
<p style="text-align: left">
	　　恒将二子从左右，因巡游观处高楼。</p>
<p style="text-align: left">
	　　遥见调伏大仙神，<a>比丘</a>僧众悉围绕，</p>
<p style="text-align: left">
	　　我时及子趋疾下，驰诣无等尊胜前。</p>
<p style="text-align: left">
	　　既至大师善逝所，施设诸种妙供具，</p>
<p style="text-align: left">
	　　顶礼尊足口发言，启请如来及僧众。</p>
<p style="text-align: left">
	　　衣食众具尽形奉，满足八万四千年，</p>
<p style="text-align: left">
	　　并是二子净<a>信心</a>，为求无上菩提故。</p>
<p style="text-align: left">
	　　人中极尊既涅槃，兴起八万四千塔，</p>
<p style="text-align: left">
	　　众宝间厕奇光耀，但为人宝遗余身。</p>
<p style="text-align: left">
	　　一一城中宝塔所，各燃无量百千灯，</p>
<p style="text-align: left">
	　　香华音乐鼓钟铃，彼王为佛兴斯供。</p>
<p style="text-align: left">
	　　因种如是胜善根，次第遭遇六万佛，</p>
<p style="text-align: left">
	　　悉皆供养亲承事，为求无上大菩提。</p>
<p style="text-align: left">
	　　汝不空见勿复疑，曩时统领大地主，</p>
<p style="text-align: left">
	　　彼深智王我身是，其号无边精进力。</p>
<p style="text-align: left">
	　　常以华香修供养，教化一切诸众生，</p>
<p style="text-align: left">
	　　具燃无量百千灯，为世除闇作光明。</p>
<p style="text-align: left">
	　　施与财宝未曾休，听闻正法亦无厌，</p>
<p style="text-align: left">
	　　精进苦行不暂舍，为证无上大涅槃。</p>
<p style="text-align: left">
	　　汝于宝聚如来所，以衣缠身火洞燃，</p>
<p style="text-align: left">
	　　犹如灯炷涂膏油，须臾火至即[火+韱]烬。</p>
<p style="text-align: left">
	　　汝时身火炽焰盛，毛色无动神不惊，</p>
<p style="text-align: left">
	　　于彼人宝灭度日，尔躬如是为世间。</p>
<p style="text-align: left">
	　　猛火如斯煎迫时，汝犹方便而劝请：</p>
<p style="text-align: left">
	　　&lsquo;愿见世尊从火起，大悲护世现本形。</p>
<p style="text-align: left">
	　　我今所愿成就者，方得如意舍身命，</p>
<p style="text-align: left">
	　　但能暂见如往昔，所获功德不思议。</p>
<p style="text-align: left">
	　　我凡所有诸誓言，冀其一切皆和会，</p>
<p style="text-align: left">
	　　若我当来必成佛，愿于猛焰见世尊。&rsquo;</p>
<p style="text-align: left">
	　　佛智清净无障碍，于彼三世坦然平，</p>
<p style="text-align: left">
	　　照明师子淳净心，佛以精诚从火现。</p>
<p style="text-align: left">
	　　不空见此愿力持，护世须臾应念起，</p>
<p style="text-align: left">
	　　因兹更发庄严誓，不思议愿实难量。</p>
<p style="text-align: left">
	　　世尊从彼火起时，一切皆得厌离心，</p>
<p style="text-align: left">
	　　又以净意发赞音，佛威希有难可测！</p>
<p style="text-align: left">
	　　无边相好火盛燃，法王应念忽便起，</p>
<p style="text-align: left">
	　　以佛世尊现神变，千数众得解脱心。</p>
<p style="text-align: left">
	　　汝不空见知师子，大慈应感忽还坐，</p>
<p style="text-align: left">
	　　由见世尊此神变，千数众发菩提心。</p>
<p style="text-align: left">
	　　大悲为世利益已，还复偃卧猛火中，</p>
<p style="text-align: left">
	　　师子于是放舍身，一念往生大梵处。</p>
<p style="text-align: left">
	　　即从梵宫还佛所，具足供养人中尊，</p>
<p style="text-align: left">
	　　奉持微妙天华香，投散彼佛碎身地。</p>
<p style="text-align: left">
	　　彼宝聚尊涅槃后，其间时节无几何，</p>
<p style="text-align: left">
	　　复有普密天人师，为利世间故兴世，</p>
<p style="text-align: left">
	　　坐于道树等至真，是天中天号大觉。</p>
<p style="text-align: left">
	　　大梵天王设供养，恭敬顶礼两足尊，</p>
<p style="text-align: left">
	　　请转法轮利世间，佛知心净默然许。</p>
<p style="text-align: left">
	　　梵王闻法大欢庆，身得安乐心怡然，</p>
<p style="text-align: left">
	　　更发殊常大誓愿，植不思议众善根。</p>
<p style="text-align: left">
	　　一劫值遇五千佛，皆得亲承兴供养，</p>
<p style="text-align: left">
	　　智者不应更他疑，彼时师子汝即是。</p>
<p style="text-align: left">
	　　不空见时为吾息，汝后事<a>佛经</a>五千，</p>
<p style="text-align: left">
	　　我皆明见汝烧身，求斯无上菩提道。</p>
<p style="text-align: left">
	　　汝复无量千佛所，于彼灭度舍利时，</p>
<p style="text-align: left">
	　　亦烧无量所爱躯，皆为他乐自受苦。</p>
<p style="text-align: left">
	　　我知汝今及异世，无量千生长时修，</p>
<p style="text-align: left">
	　　或佛现在或涅槃，汝常建斯诚实语。</p>
<p style="text-align: left">
	　　经昔无量百千生，惟我神力能知汝，</p>
<p style="text-align: left">
	　　不空汝久发斯愿，果报今者皆明现。</p>
<p style="text-align: left">
	　　汝于诸佛大师前，不思议行悉圆满，</p>
<p style="text-align: left">
	　　常业歌赞两足尊，苦行熏修诸大誓。</p>
<p style="text-align: left">
	　　今获偈叹大法王，斯由往积胜因缘，</p>
<p style="text-align: left">
	　　又于普密王佛前，摄取最上无边愿，</p>
<p style="text-align: left">
	　　汝今果获如斯报，蒙佛如来现威神。&rdquo;</p>
<p style="text-align: left">
	　　时不空见于众所，恭敬合掌顶礼佛：</p>
<p style="text-align: left">
	　　&ldquo;请问天尊调御师，慈悲利益众生事，</p>
<p style="text-align: left">
	　　大仙我曾何誓愿，而能舍弃无量生？</p>
<p style="text-align: left">
	　　惟愿世尊开少分，我蒙圣说乃能了。&rdquo;</p>
<p style="text-align: left">
	　　&ldquo;不空汝于往昔事，吾今为汝粗说之，</p>
<p style="text-align: left">
	　　汝于云音如来所，已发如是广大愿：</p>
<p style="text-align: left">
	　　诸佛若证菩提时，当今我身常奉觐。</p>
<p style="text-align: left">
	　　又于帝幢普眼佛，彼时亦发大誓愿：</p>
<p style="text-align: left">
	　　世间若有最导师，当令我即同斯道。</p>
<p style="text-align: left">
	　　汝于日灯如来所，亦发胜妙诸行愿。</p>
<p style="text-align: left">
	　　汝不空见惟我知，造作众宝经行处，</p>
<p style="text-align: left">
	　　或营壮丽佛精舍，若构殊异<a>僧伽</a>蓝，</p>
<p style="text-align: left">
	　　彼皆微妙七宝成，一切资具奉诸佛。</p>
<p style="text-align: left">
	　　于不思议众所尊，人中师子善生佛，</p>
<p style="text-align: left">
	　　持七宝盖及众具，供奉超世天中天。</p>
<p style="text-align: left">
	　　于彼普眼如来所，尔时又起妙愿行，</p>
<p style="text-align: left">
	　　广施灯明众供调，奉献世间天人师。</p>
<p style="text-align: left">
	　　汝于如是无量佛，过千万亿那由他，</p>
<p style="text-align: left">
	　　自受勤苦安众生，发彼庄严弘广誓。</p>
<p style="text-align: left">
	　　汝于普密王佛前，所发诚愿我今说：</p>
<p style="text-align: left">
	　　如其修行成佛者，我所散华遍大地。</p>
<p style="text-align: left">
	　　汝于云雷音佛所，为世间故发斯愿：</p>
<p style="text-align: left">
	　　若有众生闻我名，愿彼咸即成佛道。</p>
<p style="text-align: left">
	　　复于帝释幢佛前，广兴供养因誓愿：</p>
<p style="text-align: left">
	　　凡我所处若见闻，彼彼皆得成佛道。</p>
<p style="text-align: left">
	　　汝于日灯如来所，奉施七宝经行处。</p>
<p style="text-align: left">
	　　无边威所大明佛，汝当尔时发愿言：</p>
<p style="text-align: left">
	　　常施胜处妙庄严，愿我佛刹亦如是。</p>
<p style="text-align: left">
	　　汝于月上如来所，愿得第一最天宫，</p>
<p style="text-align: left">
	　　佛尊处中而游化，众生游者悉成佛。</p>
<p style="text-align: left">
	　　汝于澡浴善逝前，实作如是至诚愿：</p>
<p style="text-align: left">
	　　若于夏日盛暑时，众生身心离热恼。</p>
<p style="text-align: left">
	　　汝于鸯只罗佛所，亦发如是增上愿：</p>
<p style="text-align: left">
	　　恒于长夜黑闇时，愿施灯明除迷惑。</p>
<p style="text-align: left">
	　　若我舍施身命处，其有食肉诸众生，</p>
<p style="text-align: left">
	　　必皆成佛无有疑，非彼现在身证者。</p>
<p style="text-align: left">
	　　或于觉悟及梦里，若有众生闻我名，</p>
<p style="text-align: left">
	　　一切成佛无有疑，非彼现在身证者。</p>
<p style="text-align: left">
	　　汝于勇猛精进时，其有爱憎尔所作，</p>
<p style="text-align: left">
	　　斯等皆当成法王，非彼现在得证者。</p>
<p style="text-align: left">
	　　汝先无量世生处，于彼恒愿求菩提，</p>
<p style="text-align: left">
	　　我今说汝实功德，当来必获无上尊。</p>
<p style="text-align: left">
	　　若有禽兽及余众，彼必成佛无复疑，</p>
<p style="text-align: left">
	　　诸是食汝身肉等，一切自然证法身。</p>
<p style="text-align: left">
	　　我知汝有千数行，皆为利益诸众生，</p>
<p style="text-align: left">
	　　若有闻者或生疑，以时未至我不说。</p>
<p style="text-align: left">
	　　凡我所说汝诸事，其或众生愿乐闻，</p>
<p style="text-align: left">
	　　彼彼得佛必无疑，非余现在身证者。</p>
<p style="text-align: left">
	　　若人欲见救世尊，转此清净胜法轮，</p>
<p style="text-align: left">
	　　闻已能破诸苦恼，为证菩提故乐闻。</p>
<p style="text-align: left">
	　　若人欲见三世佛，恭敬供养上<a>福田</a>，</p>
<p style="text-align: left">
	　　具足积聚诸功德，必先受持此三昧。&rdquo;</p>
<p style="text-align: left">
	　　为利世间天人故，世尊宣说是事已，</p>
<p style="text-align: left">
	　　遂下法座而徐行，即还归寂于本室。</p>
		

	
	

		</div></div><hr><script charset='utf-8' src='../../js/footer.js'></script></body></html>