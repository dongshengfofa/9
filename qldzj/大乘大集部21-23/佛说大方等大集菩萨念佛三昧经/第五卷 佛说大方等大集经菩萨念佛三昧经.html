<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 佛说大方等大集经菩萨念佛三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 佛说大方等大集经菩萨念佛三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 佛说大方等大集经<a>菩萨</a><a>念佛</a>三昧经</strong></p>
<p style="text-align: left">
	　　叹佛妙音胜辩品之余</p>
<p style="text-align: left">
	　　尔时，不<a>空见</a>菩萨摩诃萨，复告尊者阿难言：&ldquo;阿难，诸佛<a>世尊</a>是大梵声，是大师子声，是大雄朗声，是大龙王声，是大妙鼓声，是大妙歌声，是妙好声，是大风声，是大云声，是大雷声等。阿难，诸佛世尊是大善声，不思议声，是无量声，是无边声，是不可称声，是满足声，是无碍声，是迦陵频伽声。阿难，诸佛如来是<a>圆满</a>声，诸如来是可证声，诸如来是可知声，诸如来是深远智声，诸如来是不可坏清声，诸如来是无垢声，诸如来是无讥诃声，诸如来是无嘶破声，诸如来是妙好声，诸如来是最上妙好声，诸如来是无缺声，诸如来是不怯弱声，诸如来是具足一切功德声。阿难，诸佛如来应供等正觉出音声时，若欲一音遍满一佛世界即能遍满；若欲遍满二佛世界，若三、若四、若五、若十乃至百千世界乃至亿那由他，乃至无量无边阿僧祇不可数知世界，如来世尊还出如是无量无边阿僧祇不可数不可知殊异声音，皆悉充满彼诸世界，令彼众生诸有得闻如来声者，咸作是念：&lsquo;今者世尊独为我转如斯法轮。&rsquo;阿难，诸佛世尊有如是等不思议声。阿难，诸佛世尊有如是声如是利益。</p>
<p style="text-align: left">
	　　&ldquo;尊者阿难，譬如日轮，为阎浮提诸众生辈有眼目者作大利益。云何利益？所谓光明照了一切。如是，阿难，诸如来应供等正觉，清净声轮凡所至处，能为一切信根众生，随宜宣说作大利益，其义亦尔。复次，阿难，譬如秋月十五日夜，彼月光轮清净圆满，阎浮提人见者<a>欢喜</a>。如是，阿难，诸如来应供等正觉圆满声轮，能为一切法音光明，闻者欢喜得大利益，其义亦尔。复次，阿难，譬如大海水，平等一味<a>常住</a>澹然难入难度，其间多有诸异珍宝，而能为彼一切众生若人非人作大<a>饶益</a>。如是，阿难，诸如来应供等正觉，圆音平等一味湛然难入难测，微妙而能安乐一切众生，其义亦尔。复次，阿难，譬如大地，任持一切山林河海、王都大城、民人聚落，复能生长诸种苗稼根茎华果，饶益安乐一切众生。如是，阿难，诸如来应供等正觉，普载声轮任持一切令无坏损，复能生长众生善根功德华果饶益<a>世间</a>，其义亦尔。复次，阿难，譬如<a>虚空</a>容受一切，能令众生种种兴作，往来游处为大利益。如是，阿难，诸如来应供等正觉，广大声轮遍满一切，能令众生多有所作，受用去来无不利益，其义亦尔。复次，阿难，譬如三十三天波利质多罗树，其华敷时能令三十三天皆生欢喜多受适乐。如是，阿难，诸如来应供等正觉，开发声轮，能为一切启<a>甘露</a>门，令诸众生等证常乐，其义亦尔。&rdquo;</p>
<p style="text-align: left">
	　　尔时，不空见菩萨摩诃萨，为重明此义，以偈颂曰：</p>
<p style="text-align: left">
	　　&ldquo;世尊真善大<a>梵音</a>，师子妙音牛王吼，</p>
<p style="text-align: left">
	　　最上龙吼满世界，器度雄朗丈夫声，</p>
<p style="text-align: left">
	　　云雷风等弘壮声，彼不思议悉无量，</p>
<p style="text-align: left">
	　　转行十方无边界，所至无碍皆悉闻。</p>
<p style="text-align: left">
	　　如来出声甚圆备，世间未能障其声，</p>
<p style="text-align: left">
	　　亦如迦陵频伽音，所闻清婉甚微妙。</p>
<p style="text-align: left">
	　　圣不望报生物喜，教令证此最胜声，</p>
<p style="text-align: left">
	　　<a>解脱</a>深句无有比，世间无有能毁坏。</p>
<p style="text-align: left">
	　　不破不缺微妙声，相续不断和合出，</p>
<p style="text-align: left">
	　　救护世间无穷已，具足一切功德音。</p>
<p style="text-align: left">
	　　调伏丈夫如意声，其声遍闻于<a>三界</a>，</p>
<p style="text-align: left">
	　　彼诸众生斯念喜，各言为我宣妙声。</p>
<p style="text-align: left">
	　　若欲声满一世界，若二三四及与五，</p>
<p style="text-align: left">
	　　若十二十至五十，百千亿数复过前，</p>
<p style="text-align: left">
	　　若复过彼恒沙土，皆能充满一切刹，</p>
<p style="text-align: left">
	　　令彼众生无异心，咸作是念但为我。</p>
<p style="text-align: left">
	　　譬如日轮出现时，能为阎浮作明导；</p>
<p style="text-align: left">
	　　如是世尊<a>天人</a>师，法声光明照世间。</p>
<p style="text-align: left">
	　　犹如秋月处众星，其轮圆满异明净，</p>
<p style="text-align: left">
	　　彼为阎浮兴大利，众生睹见皆欢喜；</p>
<p style="text-align: left">
	　　世尊如是满月声，不思议净胜世间，</p>
<p style="text-align: left">
	　　其有闻者心无厌，为诸众生作饶益。</p>
<p style="text-align: left">
	　　犹如大海水湛然，深广无边难得底，</p>
<p style="text-align: left">
	　　其间常出众异宝，为诸世间作利益；</p>
<p style="text-align: left">
	　　如是诸佛大名称，其声深远亦难穷，</p>
<p style="text-align: left">
	　　恒教证彼清净音，与不可坏一切乐。</p>
<p style="text-align: left">
	　　若此三千诸大地，能持异类诸众生；</p>
<p style="text-align: left">
	　　如是诸佛普载声，生成一切众饶益。</p>
<p style="text-align: left">
	　　譬如虚空能容受，飞鸟群生皆获益；</p>
<p style="text-align: left">
	　　如是足尊广纳音，恒以胜善利众生。</p>
<p style="text-align: left">
	　　犹如忉利质多罗，华时已乐彼诸天；</p>
<p style="text-align: left">
	　　如是诸佛甘露音，能为众生毕竟利。</p>
<p style="text-align: left">
	　　尊者设我满一劫，或复百劫赞其声，</p>
<p style="text-align: left">
	　　生生弗能得其边，佛不思议声若是。</p>
<p style="text-align: left">
	　　假使十方诸众生，各各恣口长歌叹，</p>
<p style="text-align: left">
	　　终亦莫能致少分，佛音如是难思议。</p>
<p style="text-align: left">
	　　假彼行住诸众生，或于一时皆成佛，</p>
<p style="text-align: left">
	　　彼诸佛说亦无尽，佛声如是难思议。</p>
<p style="text-align: left">
	　　世尊如是众妙音，庄严具足无伦匹，</p>
<p style="text-align: left">
	　　若人但能生喜心，彼等终无恶道畏。</p>
<p style="text-align: left">
	　　佛音如是难思议，第一微妙无可比，</p>
<p style="text-align: left">
	　　若有菩萨得斯喜，不久则成<a>佛法</a>王。&rdquo;</p>
<p style="text-align: left">
	　　尔时，四天王、天主帝释、须夜摩天王、兜率陀天王、化乐天王、他化<a>自在</a>天王、魔王之息导师太子、<a>娑婆世界</a>主大梵天王，乃至净居天王，及余一切大威德诸天，与欲<a>色界</a>中复有无量诸天子等，闻不空见菩萨摩诃萨称赞世尊音声功德已，一切皆于不空见所起尊重心，欢喜踊跃不能自持，咸以天妙栴檀末香、天华及鬘、天妙衣服、宝盖幡幢、杂色雕彩，施散悬置于不空见菩萨摩诃萨上。</p>
<p style="text-align: left">
	　　时，会众中有六万亿那由他百千欲色界天，闻说如来音声功德，为当得故发阿耨多罗三藐三菩提心种诸善根。复有五千<a>比丘</a>，被精进铠于阿耨多罗三藐三菩提种诸善根。复有七百千万诸<a>比丘尼</a>，发阿耨多罗三藐三菩提心及弘誓愿。复有百千优婆塞，皆各从彼宝莲华座起，直诣不空见菩萨摩诃萨所。复有二亿那由他百千女人，各解自身众宝璎珞散掷虚空，住于不空见菩萨摩诃萨上，皆于阿耨多罗三藐三菩提种诸善根。</p>
<p style="text-align: left">
	　　赞如来功德品第六</p>
<p style="text-align: left">
	　　尔时，不空见菩萨摩诃萨，复告尊者阿难言：&ldquo;阿难，诸佛世尊甚为希有！诸如来功德具足故，自天降下具足故，入胎具足故，住胎具足故，出胎具足故，母生具足故，善根具足故，众相具足故，众好具足故，庄严具足故，<a>出家</a>具足故，入定具足故，大入定具足故，深心具足故，至心具足故，真信具足故，<a>无畏</a>具足故，戒身具足故，定身具足故，慧身具足故，解脱身具足故，解脱知见身具足故，诸通具足故，证智具足故，至一切证知第一<a>彼岸</a>故，至慈大慈第一彼岸故，至悲大悲第一彼岸故，至喜大喜第一彼岸故，至舍大舍第一彼岸故，至最胜无等第一彼岸故，至诸威仪第一彼岸故，至诸<a>神通</a>第一彼岸故，至一切诸法无碍第一彼岸故，至是处非处力第一彼岸故，至诸开道利益第一彼岸故，至奢摩他、毗婆舍那第一彼岸故，至一切<a>禅定</a>解脱三摩跋提第一彼岸故；至无贪无嗔无痴无慢无放逸无嫉妒无恚，舍离诸过解脱五道，至四无畏第一彼岸故；令一切众生种诸善根受业果报，教论发起第一彼岸故；令一切众生诸戒行聚，不破不缺不浊不杂，成丈夫志无所触犯，智者所赞无有过愆，一切世间若天、若人、若梵、若魔、<a>沙门</a>、<a>婆罗门</a>，乃至无能<a>如法</a>诃责非理毁者。</p>
<p style="text-align: left">
	　　&ldquo;阿难，诸佛世尊功德<a>殊胜</a>，一切世间众生类中，乃至无有能得测量宣说如来戒等功德知其少分，何处有人复能过者？阿难，汝等从今当如斯观：此虚空界如是广大，此四方界如是弘宽，我皆了知限量边际，诸佛功德不可测量。如是，阿难，诸佛世尊所有戒聚、所有定聚、所有慧聚及解脱聚、解脱知见聚，乃至一切威仪神通利益无碍，不可宣说，不可显示，不可得知，不可得入。所以者何？阿难，诸佛世尊所有功德皆无有边。何以故？诸佛世尊有无量戒行，有无量定行，有无量慧行，有无量解脱行，有无量解脱知见，乃至有无量诸功德悉等。是故，阿难，当知诸佛世尊具足若此。&rdquo;</p>
<p style="text-align: left">
	　　尔时，不空见菩萨摩诃萨，为重明此义，以偈颂曰：</p>
<p style="text-align: left">
	　　&ldquo;世尊天降入胎时，住不思议出亦尔，</p>
<p style="text-align: left">
	　　生家最胜母无比，最上第一诸功德。</p>
<p style="text-align: left">
	　　体备众相三十二，诸好具足庄严身，</p>
<p style="text-align: left">
	　　诸佛所作不思议，皆缘旷劫久修集。</p>
<p style="text-align: left">
	　　人中胜上求出家，成就禅定大三昧，</p>
<p style="text-align: left">
	　　正心淳信斯坚固，一切方便无不知。</p>
<p style="text-align: left">
	　　戒行三昧皆具足，智慧成满无伦比，</p>
<p style="text-align: left">
	　　解脱知见亦已获，神通威德彼岸边。</p>
<p style="text-align: left">
	　　能灭炽苦救众生，慈悲要行最为首，</p>
<p style="text-align: left">
	　　喜舍亦妙行平等，诸佛世尊自证知。</p>
<p style="text-align: left">
	　　身口常与意行合，所行随智难思量，</p>
<p style="text-align: left">
	　　威仪无比超世间，法王神力到彼岸。</p>
<p style="text-align: left">
	　　无诤三昧见法如，是处非处皆明了，</p>
<p style="text-align: left">
	　　禅定解脱难测度，普能饶益诸众生。</p>
<p style="text-align: left">
	　　定慧止观斯成就，光明遍觉灭垢心，</p>
<p style="text-align: left">
	　　无有贪恚众过愆，解脱无畏皆善学。</p>
<p style="text-align: left">
	　　戒行无破亦无羸，无浊无杂尽清净，</p>
<p style="text-align: left">
	　　多众生触不嗔恼，不求果报智所称。</p>
<p style="text-align: left">
	　　内无过失外无毁，假彼天人及梵魔，</p>
<p style="text-align: left">
	　　或复沙门婆罗门，莫能讥诃常清净。</p>
<p style="text-align: left">
	　　虚空犹可尽其界，诸方亦可极其边，</p>
<p style="text-align: left">
	　　无上调御天人师，清净戒行孰能测？</p>
<p style="text-align: left">
	　　大海可以口饮干，无边水聚亦复尔，</p>
<p style="text-align: left">
	　　诸<a>佛光</a>明不可识，清净戒行谁得边？</p>
<p style="text-align: left">
	　　须弥可以口吹散，大小铁围亦复然，</p>
<p style="text-align: left">
	　　诸佛妙行不可知，清净戒行难得底。&rdquo;</p>
<p style="text-align: left">
	　　尔时，不空见菩萨摩诃萨作是思惟：&ldquo;今者如来应供等正觉，若降威神俯临斯会可谓善哉！今我亦当为诸菩萨摩诃萨故，请问世尊一切菩萨念佛三昧微妙法门。如来先已显示其名，今者当应为诸<a>弟子</a>，演说斯法宣明义理。世尊，宁当过安禅寂乎？&rdquo;</p>
<p style="text-align: left">
	　　尔时，世尊知彼不空见菩萨摩诃萨如是念已，佛神力故，应时此会三千<a>大千世界</a>大地六种震动，所谓动、涌、起、震、吼、觉等，如是具足十八相动乃至涌没。如是动已，时佛世尊，复以神力放大光明，照此三千大千世界。彼光出时能令一切星宿天宫、月天子宫、日天子宫，乃至欲界诸天宫殿，所有光明丧灭不现。复有如是无量无边不可思议阿僧祇恒河沙数，诸梵天宫所有威光，悉皆暗晦；乃至色界一切天宫，蒙佛光故亦皆不现。诸光没已，唯佛世尊神光独盛。尔时，世尊大慈熏心，为欲饶益诸众生故，从禅定起安详徐步，诣彼大众，周旋观察是不空见菩萨摩诃萨等已，于是一切世间诸天及人、若梵、若魔、沙门、婆罗门、诸龙、夜叉、阿修罗辈遇佛光明，咸各自彼莲华座起，前诣佛所曲躬合掌，礼敬世尊各还退坐。</p>
<p style="text-align: left">
	　　尔时，不空见菩萨摩诃萨遥见世尊，身相分明端严殊特，诸根寂静如调象王，心意朗然若澄净水，一切种具足，一切智圆满，自彼而来深生喜已。于是不空见菩萨即告尊者阿难言：&ldquo;阿难，汝观世尊从禅定起，如来世尊从静室来，必当开演第一诚谛终无虚妄。如来世尊是妙语者、是真语者、是实语者、是如语者、是不异语者、是善语者，心善思惟常行善事，身业无失、口业无失、意业无失，一切功德斯皆具足。所谓具足最上第一戒聚故，具足最上第一定聚故，具足最上第一实慧聚故，具足最上第一解脱聚故，具足最上第一解脱知见聚故，具足最上第一威仪故，具足最上第一神通故，具足最上第一利益故，具足最上第一不思议辩才故，具足最上第一成就故，具足最上第一微妙故，具足最上第一无退故，具足最上第一入胎故，具足最上第一住胎故，具足最上第一生家故，具足最上第一圆满功德故，具足最上第一不思议诸相故，具足最上第一不思议诸好故，具足最上第一过去业故，具足最上第一善根故，具足最上第一具足发心故，具足<a>信心</a>故，具足破烦恼故，具足大破烦恼故，具足舍家故，具足知五种故&mdash;&mdash;所谓具足第一戒身故、具足第一定身故、具足第一慧身故、具足第一解脱身故、具足第一解脱知见身故，已到第一神通彼岸故，已到第一无余智证彼岸故，已到第一分别法彼岸故，已到第一分别义彼岸故，已到第一分别辩才彼岸故，已到第一寂静定彼岸故，已到第一明达彼岸故，已到第一根力觉道彼岸故，已到第一慈及大慈彼岸故，已到第一悲及大悲彼岸故，已到第一喜及大喜彼岸故，已到第一舍及大舍彼岸故，已到第一不思议威仪彼岸故，已到第一惭愧彼岸故，已到第一于一切法自在彼岸故，已到第一过去智知见无碍彼岸故，已到第一未来智知见无碍彼岸故，已到第一现在智知见无碍彼岸故，已到第一身业随智慧行彼岸故，已到第一口业随智慧行彼岸故，已到第一意业随智慧行彼岸故。阿难，如来应等正觉，于一念中能具足知一切众生心心所行，若善若恶、若净若垢等。&rdquo;</p>
<p style="text-align: left">
	　　尔时，不空见菩萨摩诃萨，复告尊者阿难言：&ldquo;尊者阿难，诸佛世尊如大海，净戒聚不可得底故。尊者阿难，诸佛世尊如须弥山，三昧聚不可动摇故。尊者阿难，诸佛世尊如虚空，智慧聚无有边故。尊者阿难，诸佛世尊如虚空，摄一切众生无障碍故。尊者阿难，诸佛世尊如日轮，为诸世间作法光明故。尊者阿难，诸佛世尊如大火聚，焚烧一切众生诸烦恼薪故。尊者阿难，诸佛世尊如河如陂如池如泉，洗荡众生生老病死垢故。尊者阿难，诸佛世尊如良医，能愈一切众生诸疫病苦故。尊者阿难，诸佛世尊如大云雨，能以法水润泽众生枯槁故。尊者阿难，诸佛世尊如师子王，能破一切众生大我慢故。尊者阿难，诸佛世尊如大船，能度众生<a>生死</a>河故。尊者阿难，诸佛世尊如那罗延，能伏一切世间大力故。尊者阿难，诸佛世尊如优昙华，一切世间难得见故。尊者阿难，诸佛世尊如波利质多树华，三十二大人相可爱乐故。尊者阿难，诸佛世尊如父母，能与一切众生安乐利益故。尊者阿难，诸佛世尊作利益作安乐，能今一切众生得住故。</p>
<p style="text-align: left">
	　　&ldquo;尊者阿难，若人说言&lsquo;如来出世有无量辩才&rsquo;，如是说者，是则名为善说如来。如来出世有不思议辩才，是名善说。尊者阿难，乃至如是略说，如来出世有无边辩才，如来出世有无碍辩才，如来出世有无取著辩才，如来出世有胜解脱辩才，如来出世有随顺义辩才、相应义辩才、微妙净辩才、巧问辩才、不问辩才、上辩才、无上辩才、慈辩才、大慈辩才、悲辩才、大悲辩才、喜辩才、大喜辩才、舍辩才、大舍辩才、佛出世利益辩才。尊者阿难，若人说言&lsquo;如来出世具足利益一切众生&rsquo;，是则名为善说如来。尊者阿难，若人正言&lsquo;同义辩才利益众生&rsquo;，是则如来出于世间。又说若言&lsquo;彼利益辩才，为一切众生得利益故，当正言音悉令具足，是则如来出于世间&rsquo;，斯人亦名善说如来。尊者阿难，若人说言&lsquo;彼无归众生、无依众生、无救众生、无护众生、无怜愍众生，如来出世，为归、为依、为救、为护、为怜愍&rsquo;者，是则名为善说如来。</p>
<p style="text-align: left">
	　　&ldquo;尊者阿难，假使我今若经一劫若减一劫，长时歌赞诸佛世尊辩才功德终不得一。又复经于无量劫数，具足演说如来应供等正觉辩才功德，终亦不得其少分边。尊者阿难，譬如有人老病羸瘠，至大众中发如是言：&lsquo;诸人当知，我虽年迈为病所摧，而犹能以一毛端勺渧取大海，令即干枯。&rsquo;是人素无神通咒术，而能如是果决壮言。尊者，于意云何？彼人言义可取信不？&rdquo;</p>
<p style="text-align: left">
	　　阿难答曰：&ldquo;不也，大士。&rdquo;</p>
<p style="text-align: left">
	　　不空见复言：&ldquo;尊者，彼人之言，一切世间诸天及人颇曾惊叹此事希有，如是困人能以毛端尽大海水如斯念不？&rdquo;</p>
<p style="text-align: left">
	　　阿难答曰：&ldquo;不也，大士。&rdquo;</p>
<p style="text-align: left">
	　　&ldquo;如是，尊者，此事本无依，何取信？我今赞说诸佛世尊辩才功德不得少边，其事若此。尊者阿难，且置斯事。假使佛今还自赞说毛分功德，过亿百千那由他劫亦不能尽，而况余人？尊者阿难，且置斯事。我今更说假使大地所有一切众生，若干种类有足、无足、二足、四足乃至多足，有色、无色、有想、无想、非有想非无想，如此世界及以十方无量无边诸世界中所有众生，设使尽皆一时成佛。彼诸世尊经无量劫，皆还叹佛一毛功德终亦不尽。尊者阿难，当知一切诸佛世尊，乃有如是不可思议具足功德。&rdquo;</p>
<p style="text-align: left">
	　　尔时，不空见菩萨摩诃萨，为重明此义，以偈颂曰：</p>
<p style="text-align: left">
	　　&ldquo;尊者当观法王来，一切世间应供养，</p>
<p style="text-align: left">
	　　功德威光殊显赫，一切智满难可倾。</p>
<p style="text-align: left">
	　　最上妙言佛真说，实语及如无异言，</p>
<p style="text-align: left">
	　　善说圣法真实知，身口离过意亦尔。</p>
<p style="text-align: left">
	　　心无异念绝分别，戒行最胜三昧深，</p>
<p style="text-align: left">
	　　智慧解脱悉超伦，解脱知见无可比。</p>
<p style="text-align: left">
	　　威仪具足不思议，无上神通如实智，</p>
<p style="text-align: left">
	　　利益世间无有量，辩才妙行亦无类。</p>
<p style="text-align: left">
	　　降天下生象牛王，入胎成就世中胜，</p>
<p style="text-align: left">
	　　住胎殊异无有等，家生具足母尊高。</p>
<p style="text-align: left">
	　　成就众根最第一，胜相圆满不思议，</p>
<p style="text-align: left">
	　　妙好咸备极庄严，一切分明世瞻仰。</p>
<p style="text-align: left">
	　　具足真心信清净，禅定除垢有大威，</p>
<p style="text-align: left">
	　　放舍世欲乐出家，菩提成就得五种。</p>
<p style="text-align: left">
	　　已度神通第一岸，智慧无碍亦无边，</p>
<p style="text-align: left">
	　　及奢摩他毗舍那，法王通达斯自在。</p>
<p style="text-align: left">
	　　大海之水广且深，其或可以毛端测，</p>
<p style="text-align: left">
	　　调御丈夫清净戒，虽经旷劫不能知。</p>
<p style="text-align: left">
	　　须弥虽固犹可动，以手投掷至梵宫，</p>
<p style="text-align: left">
	　　诸佛初住定禅时，已自无能动乱者。</p>
<p style="text-align: left">
	　　虚空容有得其边，四方亦可知其限，</p>
<p style="text-align: left">
	　　终无能见正觉境，思惟分别此彼处。</p>
<p style="text-align: left">
	　　尊者大地实弘广，然可以指遍度量，</p>
<p style="text-align: left">
	　　舍离烦恼人中尊，彼心<a>意识</a>不可尽。</p>
<p style="text-align: left">
	　　如日轮光破众闇，观诸<a>善恶</a>若见色，</p>
<p style="text-align: left">
	　　如是自在世间师，能破巨黑无明云。</p>
<p style="text-align: left">
	　　犹如秋月出重云，众生见者皆欢喜，</p>
<p style="text-align: left">
	　　法王智光如满月，如睹妙色无不乐。</p>
<p style="text-align: left">
	　　冥寂长夜如明灯，为诸眼目作先导，</p>
<p style="text-align: left">
	　　世间智者能除暗，恒以法光照众生。</p>
<p style="text-align: left">
	　　能设法炬自在尊，天人大师为他作，</p>
<p style="text-align: left">
	　　一切诸有皆灭尽，是故称佛光明王。</p>
<p style="text-align: left">
	　　圣智如河及泉水，能荡生老病死尘，</p>
<p style="text-align: left">
	　　如大医王施良药，调御能除众疾苦。</p>
<p style="text-align: left">
	　　犹如龙王降大雨，能满一切诸大地，</p>
<p style="text-align: left">
	　　诸佛如是行慈悲，充足一切乐法者。</p>
<p style="text-align: left">
	　　大师子王震吼时，降伏世间诸恶兽，</p>
<p style="text-align: left">
	　　世尊如斯决定说，破除外道我慢心。</p>
<p style="text-align: left">
	　　如大舟船常往返，济度一切诸去来，</p>
<p style="text-align: left">
	　　诸佛如是遍周旋，拔彼常没四流者。</p>
<p style="text-align: left">
	　　优昙钵华世希有，此阎浮提最难见，</p>
<p style="text-align: left">
	　　天人世尊难中难，一切世间归依处。</p>
<p style="text-align: left">
	　　如波利树华现时，三十三天甚爱乐，</p>
<p style="text-align: left">
	　　大人相好出兴世，众生睹见悉欢喜。</p>
<p style="text-align: left">
	　　世尊神变难穷尽，如我今者谓宣说，</p>
<p style="text-align: left">
	　　我以叹佛诸功德，毕竟利益诸群生。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>