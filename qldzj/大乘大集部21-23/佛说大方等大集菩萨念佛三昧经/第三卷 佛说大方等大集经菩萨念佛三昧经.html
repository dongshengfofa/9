<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 佛说大方等大集经菩萨念佛三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 佛说大方等大集经菩萨念佛三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 佛说大方等大集经<a>菩萨</a><a>念佛</a>三昧经</strong></p>
<p style="text-align: left">
	　　神变品第三</p>
<p style="text-align: left">
	　　尔时，尊者<a>舍利弗</a>、尊者大目揵连、尊者大迦葉、尊者阿难，及诸天、人、梵、魔、<a>沙门</a>、<a>婆罗门</a>等，咸作是念：&ldquo;何因何缘，今我<a>世尊</a>如来应供等正觉，在于<a>天人</a>大众中，为诸梵、魔、沙门、婆罗门，诸龙、夜叉、乾闼婆、阿修罗及以人非人等，宣说如斯念佛三昧法门名已，而未解释，即从座起还本住处，默然寂坐耶？&rdquo;</p>
<p style="text-align: left">
	　　尔时，不<a>空见</a>菩萨摩诃萨如是思惟：&ldquo;今此天、人、梵、魔、沙门、婆罗门，及彼一切诸龙、夜叉、乾闼婆等，大众咸集，而我世尊本处入定。我今亦应少现<a>神通</a>，现神通已，为令种种称叹世尊大慈功行。&rdquo;</p>
<p style="text-align: left">
	　　尔时，不空见菩萨摩诃萨，如是思惟已即入三昧。三昧力故，令此三千<a>大千世界</a>庄严微妙，凡诸所有皆七宝成，所谓金、银、琉璃、玻瓈、玛瑙、砗磲、珊瑚、真珠，如是众宝之所严饰。其地平正犹如手掌，一切大地咸有如是宝。诸多罗树八道间错罗布其中，彼等诸树端严可爱，金多罗树白银叶华，银多罗树琉璃叶华，琉璃树者玻瓈叶华，玻瓈树者玛瑙叶华，玛瑙树者砗磲叶华，砗磲树者真珠叶华，赤真珠树黄金叶华。如是处处悬缯彩盖，垂诸金铃，宝网罗覆，建布幢幡皆用杂宝。复以种种微妙庄严周匝围绕世尊住处，一切多是可爱众华，所谓优钵罗华、波头摩华、拘物头华、分陀利华。如是等华皆悉充满于此世界，具足庄严清净微妙，其事亦尔。</p>
<p style="text-align: left">
	　　尔时，不空见菩萨摩诃萨，三昧力故复现如是庄严之事，令此三千大千世界所有大众，乃至天、龙、夜叉、乾闼婆、阿修罗、迦楼罗、紧那罗、摩睺罗伽、人非人等一切众，故化作众宝大莲华座。其华具有无量千叶清净柔软，譬若迦耶邻尼天衣，令诸众生各相见知彼此，咸得坐于华座。</p>
<p style="text-align: left">
	　　尔时，不空见菩萨摩诃萨，复于定中更现如是大神通事，令此三千大千世界一切大地六种震动，所谓动、遍动、等遍动，涌、遍涌、等遍涌，起、遍起、等遍起，震、遍震、等遍震，吼、遍吼、等遍吼，觉、遍觉、等遍觉，是六各三合十八相，如是乃至中涌边没、边涌中没。犹如摩伽陀国赤圆铜钵，置于石上倾转不定自然出声；如此三千大千世界，不扣不击自然出声，其事若此。当震吼时，彼诸众生闻声<a>觉悟</a>者，一切皆受上妙触乐。犹如东方不动世界，亦如西方安乐国土，其中众生等受快乐，闻声获安亦复如是。</p>
<p style="text-align: left">
	　　尔时，不空见菩萨摩诃萨住三昧故，心转清净无有垢浊，随顺调柔远离粗犷寂无变动，心深润泽普令安乐，然后复作如是神通，令此三千大千世界，遍<a>虚空</a>中雨炽然火，不令灭坏众生身心，而彼众生蒙火触身，皆得受斯微妙胜乐。犹如<a>比丘</a>入火三昧恬然安乐，触火众生怡悦亦尔。</p>
<p style="text-align: left">
	　　尔时，不空见菩萨摩诃萨，以三昧力复作如是大神通事，令此三千大千世界，雨天栴檀细末之香，其香微妙遍满三千大千世界。若彼众生闻此香者，皆得如是第一胜乐。犹如释迦如来应供等正觉，其于往昔行菩萨时，在彼<a>燃灯佛</a>世尊前，受菩提记已，得不思议希有妙乐；时诸众生闻天妙香，不思议乐遍满身心亦复若此。</p>
<p style="text-align: left">
	　　尔时，众中尊者阿难作如是念：&ldquo;今何因缘忽见如是不可思议希有庄严？此大神变谁所致乎？然我世尊还房宴寂，不当若是斯大神通，岂我诸大声闻众中所能作耶？为此会众多诸大人犹如龙象，或其所作得非<a>弥勒</a>菩萨、文殊师利菩萨、越<a>三界</a>菩萨乃至不空见等？亦或是余诸大菩萨摩诃萨辈，具足威光现斯事耳？&rdquo;</p>
<p style="text-align: left">
	　　尔时，尊者阿难如是念已，即白尊者大目连言：&ldquo;大德，我闻世尊常如是说：我<a>弟子</a>中神通第一，则目连其人也。今现是瑞，将无大德之所为乎？&rdquo;</p>
<p style="text-align: left">
	　　时，大目连答阿难言：&ldquo;仁者，此瑞殊常，非我能作。所以者何？忆念我昔于一时间，取此三千大千世界悉内口中，其时众生乃至无有一念惊惧觉往来想。阿难，又念我昔住梵天宫发一大声，遍此三千大千世界。阿难，复念我昔在世尊前作师子吼，能以须弥内于口中，能过一劫若减一劫如是为常。阿难，又念我昔至阳炎世界，于彼发声遍此世界咸得闻知。阿难，又念我昔身住于此阎浮提界，而能遥动忉利天宫难胜大殿。阿难，又念我昔至彼难陀、优波难陀诸龙王所，彼龙如是炎炽巨毒，我时降伏令住戒善，又亦曾辱恶魔波旬。阿难，我念往昔至于东方，住彼第三千世界，有一大城名曰宝门，于彼凡有六万亿千家人，我即于彼六万亿千家中，一一皆现我目连身，为彼众生演说诸法无常、苦、空、<a>无我</a>，皆令安住如是<a>正法</a>。</p>
<p style="text-align: left">
	　　&ldquo;阿难，我虽能为曩之变化，初未曾见如是神变，云何作耶？阿难，今我处此大莲华座，观见十方一一佛土无量无边，同我世尊释迦号者，皆还本室默然寂坐，而我见彼诸佛国土，亦如观此<a>娑婆世界</a>。阿难，我于向时亦以天眼，周遍观察是变因缘，而终弗知所从来处。&rdquo;</p>
<p style="text-align: left">
	　　尔时，大目连为重明此义，以偈颂曰：</p>
<p style="text-align: left">
	　　&ldquo;我所成就四神足，同类孰能相校比，</p>
<p style="text-align: left">
	　　唯独世尊天人师，余人神通宁我及！</p>
<p style="text-align: left">
	　　我曾吞合此佛刹，大地众生弗觉知；</p>
<p style="text-align: left">
	　　我又曾至梵天宫，一音充满此世界；</p>
<p style="text-align: left">
	　　我又曾于世尊前，吞啖须弥若经劫；</p>
<p style="text-align: left">
	　　我又炎界发大声，令此佛刹遍闻听；</p>
<p style="text-align: left">
	　　我又震动天帝宫，彼于天女众中坐；</p>
<p style="text-align: left">
	　　我又往诣难陀所，降伏如斯大毒龙；</p>
<p style="text-align: left">
	　　我又念昔作神变，身住于此现东方，</p>
<p style="text-align: left">
	　　我令六万亿千家，彼彼各谓见我身。</p>
<p style="text-align: left">
	　　阿难我今所观变，初未睹是大神通，</p>
<p style="text-align: left">
	　　我唯生大希有心，然是神通非我作。</p>
<p style="text-align: left">
	　　我今处大莲华座，亦见众生坐华中，</p>
<p style="text-align: left">
	　　复见诸佛大威王，观察尽于十方界。</p>
<p style="text-align: left">
	　　决定<a>自在</a>天尊作，或能大士之所为，</p>
<p style="text-align: left">
	　　如是非常大神变，昔来未见今方睹。&rdquo;</p>
<p style="text-align: left">
	　　尔时，尊者大目揵连作如是等师子吼，时彼大众中十千天人，于诸法中得清净眼。</p>
<p style="text-align: left">
	　　尔时，阿难白尊者<a>舍利</a>弗言：&ldquo;大德，我亲从佛闻如是言：我诸声闻大弟子中智慧第一，则舍利弗其人也。今此神变，将非大德之所作乎？&rdquo;</p>
<p style="text-align: left">
	　　时，舍利弗语阿难言：&ldquo;阿难，此瑞殊常，非我所及。所以者何？我念自从二十年来，精勤修习毗婆舍那，一心观察求法实相，终不能知诸法边际。阿难，又念我昔取一<a>袈裟</a>投置地上，时大目连第一上座威神若是，既不能取，乃至不能举令离地，何云手擎？阿难，又念我昔居世尊前作师子吼，亦于一切具足神通诸大声闻及学无学，天、人、梵、魔、沙门、婆罗门，乃至一切诸龙、夜叉、乾闼婆、阿修罗等诸大众前，时彼外道波梨波阇来至我所，与我诤入诸<a>禅定</a>已，复欲共我较隐其身竞师子吼。我于彼时，建丈夫志，行丈夫事，遂作如此诸不思议。唯除世尊一切知见，及以弥勒菩萨摩诃萨诸是一生补处者，又除彼成就甚深法忍诸菩萨摩诃萨，又除得海德三昧诸菩萨摩诃萨，又除得善住三昧诸菩萨摩诃萨，又除得诸佛现前三昧菩萨摩诃萨，除如是等诸大菩萨摩诃萨已，自外所有如来世尊声闻大弟子，若来问我隐身时事，乃至外道波梨波阇等，而更问我隐没身时为住何处者。阿难，我作如是大神变时，一切声闻设辟支佛，皆不能知我身所在，及其说时空闻我声，终不能知我身所在。</p>
<p style="text-align: left">
	　　&ldquo;阿难，我常精勤大丈夫行，亦复成就大智人事也。阿难，我心随我行，非我随心行。阿难，我今自知身处大莲华座，亦见一切天人大众皆悉坐彼大莲华座。阿难，我复见彼一切十方无量无边不可思议诸世界中，皆有诸佛世尊，悉在菩提树下坐于道场成等正觉，具足成就无量无边大威德力。诸天大众恭敬围绕，大梵天王请转法轮曰：&lsquo;世尊，若当转法轮者，我等随顺。&rsquo;阿难，我闻是声，我见是事，今者如是无量无边诸佛国土，皆是七宝杂色缯彩，悬诸金铃，罗网覆上，种种宫殿微妙庄严，如此娑婆世界。阿难，我于向时亦作是念：&lsquo;今此不思议大庄严事，将非世尊大神通作乎？或是诸大菩萨摩诃萨辈，厚集善根具足福智，能现若斯大神变耳！亦或世尊声闻众中诸大弟子，久种善根具大威德之所为也。&rsquo;&rdquo;</p>
<p style="text-align: left">
	　　尔时，尊者舍利弗为重明此义，以偈颂曰：</p>
<p style="text-align: left">
	　　&ldquo;世尊神力难思议，及求如来功德者！</p>
<p style="text-align: left">
	　　所有声闻大弟子，满此佛刹学无学，</p>
<p style="text-align: left">
	　　于彼智中我第一，何云更有胜我者？</p>
<p style="text-align: left">
	　　唯除诸佛如来辈，及诸菩萨行菩提。</p>
<p style="text-align: left">
	　　自我观察诸<a>法相</a>，具足满于二十年，</p>
<p style="text-align: left">
	　　求诸法底不得边，我之智慧过于彼。</p>
<p style="text-align: left">
	　　今者在佛世尊前，欲以此智师子吼！</p>
<p style="text-align: left">
	　　且置一切诸外道，唯大声闻求我身，</p>
<p style="text-align: left">
	　　终无有能见我身，及以所作诸神变；</p>
<p style="text-align: left">
	　　唯除如来等正觉，并诸佛子大菩萨，</p>
<p style="text-align: left">
	　　是乃知我身所在，非彼外道及声闻。</p>
<p style="text-align: left">
	　　禅定<a>解脱</a>不思议，是心任我而回转，</p>
<p style="text-align: left">
	　　我修丈夫真空行，仁者我业常如是。</p>
<p style="text-align: left">
	　　我有如是胜神通，一切声闻不能入，</p>
<p style="text-align: left">
	　　然我今所见十方，若斯神力我贪羡。</p>
<p style="text-align: left">
	　　我今处大莲华座，遍见诸方无量土，</p>
<p style="text-align: left">
	　　无量刹中咸有佛，各诣佛树坐道场。</p>
<p style="text-align: left">
	　　彼刹众宝异庄严，端正微妙甚可爱，</p>
<p style="text-align: left">
	　　我时亦作如是念，决定如来现神通，</p>
<p style="text-align: left">
	　　或大弟子之所为，或诸菩萨不空见。&rdquo;</p>
<p style="text-align: left">
	　　尔时，尊者舍利弗作如是师子吼，时众中有一万三千人，远尘离垢得<a>法眼</a>净。</p>
<p style="text-align: left">
	　　尔时，阿难如是思惟：&ldquo;此大迦葉，有大威德具足神通，今是变化或其所作，我今亦当问其作不？&rdquo;</p>
<p style="text-align: left">
	　　于是阿难即白尊者摩诃迦葉言：&ldquo;大德，我亲从佛闻如是说：我弟子中头陀第一，则大迦葉其人也。是不思议大神变事，将非大德之所为乎？&rdquo;</p>
<p style="text-align: left">
	　　时大迦葉答阿难言：&ldquo;仁者，此变殊常非我能作。所以者何？我念一时辄不自量，在世尊前作师子吼。阿难，我时于此三千大千世界，须弥山王及大铁围，乃至诸余黑山之属，一以口吹能令破散，乃使无有如微尘许。其有众生住彼山者，不令损害亦无觉知，如是诸山皆悉灭也。阿难，我又一时于此三千大千世界，一切大海、大河、小河、陂池诸水，乃至无量亿那由他百千水聚，以口一吹皆令干竭，而彼众生不知不觉亦无苦恼。阿难，我又一时在如来所，及诸天、人、梵、魔、沙门、婆罗门，一切<a>世间</a>诸大众前，作师子吼广现神通。阿难，我今唯有如斯威力，能作如是自在神通。</p>
<p style="text-align: left">
	　　&ldquo;阿难，我念一时在于如来应供等正觉前，为诸世间天、人、梵、魔、沙门、婆罗门，一切大众作师子吼。世尊，我能于此三千大千世界之内，以口一吹即令大火炽然遍满犹如劫烧，终亦不使损一众生，亦令众生竟不觉知。阿难，我真具足如是神通。阿难，我念一时于此世界，以天眼观见彼东方过亿百千世界，有一佛刹猛火洞燃。我既见已如是思惟：&lsquo;而我今应示现神通。&rsquo;既思惟已即入三昧，于三昧中以口一吹过于东方千亿世界，炽燃猛火即令熸灭。彼火灭已我便出定，即见彼界还复如本。阿难，我今但有如是神力。</p>
<p style="text-align: left">
	　　&ldquo;阿难，今此众中有诸众生，若天、若人、若梵、若魔、若沙门、婆罗门，多有疑心谓我妄言。彼若不信，世尊后时从三昧起，任自咨问。而今世尊虽入三昧，足知是事亦闻我声。&rdquo;</p>
<p style="text-align: left">
	　　尔时，世尊尚坐本处住三昧中，遥命阿难曰：&ldquo;如是，如是，如大迦葉师子吼说，真实非虚，汝当忆持。&rdquo;</p>
<p style="text-align: left">
	　　时，诸天人一切大众闻<a>佛教</a>已，方于迦葉生希有心起难遭想。时，彼尊者摩诃迦葉，作如是等师子吼时，有三亿人于诸法中远尘离垢，复有八十五那由他百千诸天，远尘离垢得法眼净。</p>
<p style="text-align: left">
	　　尔时，不空见菩萨、弥勒菩萨、文殊师利菩萨、越三界菩萨，如是及余无量无边诸大菩萨摩诃萨等，皆自久来被服如是大弘誓铠，闻大迦葉作师子吼，便化华聚若须弥山，乃至再三散迦葉上。复多化作大七宝盖，住虚空中覆大迦葉顶，并覆一切声闻大众。</p>
<p style="text-align: left">
	　　尔时，大迦葉见如是等诸七宝盖，遂告阿难曰：&ldquo;阿难，今此众中决定知有大乘高行菩萨摩诃萨，能作如是大神通事，而今复现斯大神变也。阿难，我今坐此大莲华座，所见诸方无量无边不可称数诸佛世尊，又见彼刹皆七宝成，殊丽庄严真可瞻睹。彼诸众生复有如是胜上果报，我今悉见犹如忉利，一切诸天耽醉华冠常带璎珞，诸天身色如月光明，于虚空中有化宝盖。彼诸众生一一顶上悉有宝盖，如我顶上覆七宝盖无别异也。阿难，我又见彼诸佛刹土，有诸菩萨自兜率天降入母胎。阿难，我见如是神通事时，深生<a>欢喜</a>踊跃无量。阿难，我复思念：&lsquo;如是奇异，如是希有，岂彼随宜凡劣众生能作如是大师子吼，能现如是大神通事？&rsquo;&rdquo;</p>
<p style="text-align: left">
	　　尔时，尊者大迦葉为重明此义，以偈颂曰：</p>
<p style="text-align: left">
	　　&ldquo;阿难十方大水聚，大海巨河诸流等，</p>
<p style="text-align: left">
	　　我以口风一往吹，令彼枯竭无遗渧。</p>
<p style="text-align: left">
	　　曾住正觉世尊所，于此刹中作神变，</p>
<p style="text-align: left">
	　　我能干涸水聚时，众生无损亦不觉。</p>
<p style="text-align: left">
	　　此界所有一切山，须弥铁围黑山等，</p>
<p style="text-align: left">
	　　能以口风吹令散，仁者我住如是通。</p>
<p style="text-align: left">
	　　众生所有住须弥，及余诸山不动处，</p>
<p style="text-align: left">
	　　尔时令彼无损觉，智者我有如是通。</p>
<p style="text-align: left">
	　　我以神通烧此刹，口风一吹皆炽然，</p>
<p style="text-align: left">
	　　彼等众生不觉知，当尔之时无毁坏。</p>
<p style="text-align: left">
	　　我昔于此佛刹中，遥见东方满刹火，</p>
<p style="text-align: left">
	　　用口气吹能灭彼，我通如是难思议。</p>
<p style="text-align: left">
	　　我今见此大神通，心生殊特大希有，</p>
<p style="text-align: left">
	　　诸<a>佛弟子</a>不思议，一切诸行亦如是。</p>
<p style="text-align: left">
	　　我今处此莲华上，观彼众刹妙庄严，</p>
<p style="text-align: left">
	　　菩萨降自兜率天，入于母胎尽生际。</p>
<p style="text-align: left">
	　　为当定此声闻辈，心得自在神通人？</p>
<p style="text-align: left">
	　　为是菩萨不空见，复彼弥勒文殊等？&rdquo;</p>
<p style="text-align: left">
	　　尔时，阿难复作是念：&ldquo;此富楼那弥多罗尼子，于一切法已到<a>彼岸</a>，有大威德具足神通，或时能作如是大事。我今亦应问其作不？&rdquo;</p>
<p style="text-align: left">
	　　尊者阿难如是念已，即便白彼富楼那言：&ldquo;大德，我亲从佛闻如是语：我大声闻诸弟子中<a>说法</a>第一，则富楼那弥多罗尼子其人也。是不思议庄严神瑞，将非大德之所为乎？&rdquo;</p>
<p style="text-align: left">
	　　时，富楼那答阿难曰：&ldquo;此瑞异常，非我能及。所以者何？我念昔时有诸众生，应以神通得<a>教化</a>者，我便为彼取此三千大千世界，以手摩之开示彼等。当尔之时，无一众生有惊怕想亦不觉知，唯彼众生应在此化与神通者，乃能见我手摩世界。阿难，譬如壮士以右手，取一迦梨沙般那，左手回转不以为难；如是，阿难，我取于此三千世界，以手回转不以为难亦复若此。阿难，我念一时于世尊前，以一指节取此三千大千世界一切水聚，皆令入我手指节间，无一众生有损减想。</p>
<p style="text-align: left">
	　　&ldquo;阿难，我往一时于初夜中，以净天眼过于人眼，观此三千大千世界，作如是念：&lsquo;是中复有何等众生，于诸法中心生疑惑，我当解释令得除断。&rsquo;我即观此三千大千世界，所有一切诸四天下无量众生疑惑诸法，我复生念：&lsquo;我今应当不离是坐，不出是定，为诸众生断除疑网。&rsquo;阿难，我时念已，便入定心清净明了，光泽成就寂然不动，为彼众生宣说诸法，决断疑网无有滞碍，令彼众生各作斯念：&lsquo;我等今者皆各蒙此尊者富楼那弥多罗尼子，独住我前为我宣说。&rsquo;阿难，我当初夜说法之时，即有一万四千众生皆得安住佛正法中，复有三万众生护持禁戒，复令六万众生信<a>佛法</a>僧归依三宝，然始安详自三昧起。阿难，我唯有是说法余巧决疑事也。</p>
<p style="text-align: left">
	　　&ldquo;阿难，我又复念于此世界，以天眼观见彼北方，过三万佛刹有一世界，其号伏怨。彼世界中有一众生，于诸法中多起疑网。时彼众生有声闻根易可受化，然彼世尊般<a>涅槃</a>已，我即生念：&lsquo;我今亦应不起此坐，不往彼刹，而为众生解释疑网。&rsquo;如是念已即入三昧，于三昧中为彼世界无量无边不可称数阿僧祇诸众生辈，演说正法，令彼皆得诸法光明。阿难，我但具是声闻神通。今此众中若有疑者，须世尊出请问自知。&rdquo;</p>
<p style="text-align: left">
	　　如是语时，佛神力故虚空出声，告阿难曰：&ldquo;阿难，如是，如是，如富楼那大师子吼，汝当忆持。&rdquo;</p>
<p style="text-align: left">
	　　尔时，诸天、世人、阿修罗等，一切大众闻是事已，发希有心生奇特想，作如是言：&ldquo;希有！希有！声闻尚能建斯大事，况彼菩萨诸佛世尊！&rdquo;</p>
<p style="text-align: left">
	　　尔时，尊者富楼那弥多罗尼子，为重明此义，以偈颂曰：</p>
<p style="text-align: left">
	　　&ldquo;我于说事悉通达，诸漏有生皆灭除，</p>
<p style="text-align: left">
	　　望佛如来无分毫，大尊神变独超世。</p>
<p style="text-align: left">
	　　我取此界及诸山，以手回转亦摩抹，</p>
<p style="text-align: left">
	　　彼时不动一众生，我但有斯神通力。</p>
<p style="text-align: left">
	　　三千世界诸水聚，此刹若见若不闻，</p>
<p style="text-align: left">
	　　我内彼水一指间，于诸众生无损减。</p>
<p style="text-align: left">
	　　我于初夜天眼观，何等众生心疑惑，</p>
<p style="text-align: left">
	　　求其善根及诸法，欲以神力为决除。</p>
<p style="text-align: left">
	　　我于如是生念时，不离本坐亦无往，</p>
<p style="text-align: left">
	　　已为宣说正道法，令彼得闻破心疑。</p>
<p style="text-align: left">
	　　我于如是说法时，令万四千住圣法，</p>
<p style="text-align: left">
	　　三万诸人护禁戒，六万正信受三归。</p>
<p style="text-align: left">
	　　我复念彼初夜时，所出神通甚微妙，</p>
<p style="text-align: left">
	　　观过北方三万界，见一佛刹名伏怨。</p>
<p style="text-align: left">
	　　彼佛界中诸众生，独有一人深疑惑，</p>
<p style="text-align: left">
	　　我时不起现彼说，令彼各谓己独闻。</p>
<p style="text-align: left">
	　　阿难我智正若此，如是神通佛自知，</p>
<p style="text-align: left">
	　　众生若有疑惑者，但当决定请世尊。</p>
<p style="text-align: left">
	　　我今坐斯莲华上，见一世尊般涅槃，</p>
<p style="text-align: left">
	　　彼佛处火就阇维，自外诸方亦皆尔。</p>
<p style="text-align: left">
	　　我心观佛生希有，是不可测谁所为？</p>
<p style="text-align: left">
	　　为是世尊为声闻？而我见佛斯灭度。&rdquo;</p>
<p style="text-align: left">
	　　尔时，阿难复如是念：&ldquo;彼尊者罗睺罗，世尊之子，于一切法已度彼岸，有大威德具大神通，或时能作如斯大事。我今亦当问其作不？&rdquo;</p>
<p style="text-align: left">
	　　尊者阿难作是念已，即便白彼罗睺罗：&ldquo;大德，我亲从佛闻如是言：我诸声闻大弟子中持戒第一，则罗云其人也。是不思议庄严神变，将非大德之所为乎？&rdquo;</p>
<p style="text-align: left">
	　　时，罗睺罗答阿难曰：&ldquo;阿难，世尊大悲普覆一切，虽称赞我持戒、精进、具足神通，然而今者所现神变事，特非常不可测度。我从生来未尝见睹，亦未思惟又无分别，况复能为如斯神变？阿难，是大庄严实非我作。所以者何？我念往昔唯此三千大千世界广大若是，所谓百亿四天下、百亿日月、百亿大海、百亿须弥山、百亿大铁围山，如是及余黑山之类，一切皆纳一毛孔中。当尔之时，我身如本，众生不异。诸四天下所有大地，须弥诸山乃至大海及以众流，咸皆安隐无相枨触，一切无有逼迫损伤。阿难，我但有是自在神力。</p>
<p style="text-align: left">
	　　&ldquo;阿难，我昔一时取此三千大千世界所有大海，及余小海、大河、小河，乃至陂池微细水聚，如是一切悉入毛孔。当尔之时，我身无损，众生无害。诸大海水及与河流，乃至陂池细微水聚，各皆如本无相漂迫，所居皆知身在水中。</p>
<p style="text-align: left">
	　　&ldquo;阿难，我昔一时此处入禅，既入定已，即于东北至一世界，彼佛世尊号难胜威如来、应供、等正觉、明行足、善逝、世间解、无上士、调御丈夫、天人师、佛世尊所，现身礼敬。敬已即复还此世界迦维罗城净饭王前，求索一掬栴檀末香，得已还持，于彼佛刹供养世尊，香气遍满。时即为彼难胜威佛，化作楼观像辇，分明高万由旬，一切妙宝庄严间错，复以天香为七宝盖覆佛顶上，高一万亿八千由旬广八千由旬。又于彼界为一切众生，各各化作栴檀楼观像辇，高百由旬，广五十由旬，四柱方整随意所乐，令彼众生备具庄严，各皆自有无相障碍。阿难，我但如是究竟声闻神通彼岸。今此众中若有于我生疑惑者，任咨世尊，世尊虽处寂定尚当证知。&rdquo;</p>
<p style="text-align: left">
	　　尔时，罗睺罗欲重宣此义，而说偈曰：</p>
<p style="text-align: left">
	　　&ldquo;我曾取此三千界，百亿四天与铁围，</p>
<p style="text-align: left">
	　　一切悉入毛孔中，阿难我有如斯力。</p>
<p style="text-align: left">
	　　此阎浮提如是大，彼彼各住不相知，</p>
<p style="text-align: left">
	　　一切皆入毛孔中，阿难是我神通力。</p>
<p style="text-align: left">
	　　此须弥山甚高广，铁围众山不随宜，</p>
<p style="text-align: left">
	　　皆悉置一毛孔中，阿难知我神通力。</p>
<p style="text-align: left">
	　　彼等皆各无迫触，而见入我一毛中，</p>
<p style="text-align: left">
	　　时我身体不觉疲，彼亦不知处毛道。</p>
<p style="text-align: left">
	　　三千大千诸水聚，众流陂河及大海，</p>
<p style="text-align: left">
	　　一时吸之置毛孔，我但有是大神通。</p>
<p style="text-align: left">
	　　此界如是众水聚，大海诸河及细流，</p>
<p style="text-align: left">
	　　彼等皆各不相知，而我能令入毛孔。</p>
<p style="text-align: left">
	　　阿难我此神通事，昔曾数现世尊前，</p>
<p style="text-align: left">
	　　此众如有疑惑人，当问如来无碍眼。</p>
<p style="text-align: left">
	　　阿难我处大莲华，见彼十方诸菩萨，</p>
<p style="text-align: left">
	　　舍施头目及妻子，悉祈无上菩提尊。</p>
<p style="text-align: left">
	　　我见神变生希有，决为世尊之所为，</p>
<p style="text-align: left">
	　　或不空见弥勒辈，亦或声闻大弟子。&rdquo;</p>
<p style="text-align: left">
	　　尔时，尊者罗睺罗，作如是等师子吼。时，彼大众中有八十七亿百千那由他诸天人等，远尘离垢得法眼净。是诸天人得法证已，以天栴檀末香，殷勤再三散于尊者罗睺罗上。如是供养已，复发是言：&ldquo;希有！希有！清净佛子真行大乘，已于诸法种众善根，今能如是大师子吼。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>