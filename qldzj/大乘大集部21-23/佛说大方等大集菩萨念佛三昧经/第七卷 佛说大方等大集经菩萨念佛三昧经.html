<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 佛说大方等大集经菩萨念佛三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 佛说大方等大集经菩萨念佛三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 佛说大方等大集经<a>菩萨</a><a>念佛</a>三昧经</strong></p>
<p style="text-align: left">
	　　赞三昧相品第九</p>
<p style="text-align: left">
	　　尔时，<a>世尊</a>赞不<a>空见</a>菩萨摩诃萨言：&ldquo;善哉！善哉！不空见，汝于往昔乃能供养无量无数诸佛世尊，于诸佛所种诸善根，具足<a>修行</a>诸波罗蜜，一切法中所作已办，而常为彼诸众生辈，作不请友为行大慈，成就正信诸众生故，请问世尊如斯大义；为被大铠诸众生故，请问世尊如是大义；为不动不退大菩提心诸众生故，请问世尊如斯大义；为不坏信意诸众生故，请问世尊如斯大义；为发弘广大愿庄严诸众生故，请问世尊如斯大义；为不思议善根诸众生故，请问世尊如斯大义；为著不思议铠甲诸众生故，请问世尊如斯大义；为超越<a>三界</a>诸众生故，请问世尊如斯大义；为专精实义诸众生故，请问世尊如斯大义；为随顺大智诸众生故，请问世尊如斯大义；为乐甚深法行诸众生故，请问世尊如斯大义；为重布施诸众生故，请问世尊如斯大义；为重开示诸众生故，请问世尊如斯大义；为一切能舍内外身财诸众生故，请问世尊如斯大义；为成就最上无上戒聚诸众生故，请问世尊如斯大义；为深忍相应诸众生故，请问世尊如斯大义；为勇猛精进诸众生故，请问世尊如斯大义；为得深<a>禅定</a>诸众生故，请问世尊如斯大义；为深重智慧诸众生故，请问世尊如斯大义；为以资财方便巧摄一切诸众生故，请问世尊如斯大义；又为心若金刚诸众生故，为心如门闑不动不转诸众生故，为心如净水无有尘垢诸众生故，为心如迦耶邻提衣诸众生故，为乐入深义诸众生故，为尊重<a>正法</a>诸众生故，为舍担能担诸众生故，为不惜身命诸众生故，为不乐一切<a>世间</a>有为诸众生故，请问如来如是大义。不空见，汝于今者能为如斯诸大菩萨摩诃萨辈，请问如来如是义耳！&rdquo;</p>
<p style="text-align: left">
	　　尔时，世尊复告不空见菩萨摩诃萨言：&ldquo;不空见，汝应谛听，善思念之，吾当为汝广分别解说。&rdquo;</p>
<p style="text-align: left">
	　　时，彼不空见菩萨摩诃萨即白佛言：&ldquo;善哉！世尊，如蒙圣说，一心谛受。&rdquo;</p>
<p style="text-align: left">
	　　佛言：&ldquo;不空见，有菩萨三昧，名念一切佛，菩萨当应亲近修习观察思惟。如是三昧既能修习，观察思惟此三昧已，则得增广成就现前安乐法行故，则得增广无贪善根故，则得增广无嗔善根故，则得增广无痴善根故，则得具足惭愧故，则得成就<a>神通</a>故，则得<a>圆满</a>一切<a>佛法</a>故，则得清净一切佛土故，则得天降下生具足故，则得入胎具足故，则得住胎清净具足故，则得母生微妙清净具足故，则得家生清净具足故，则得诸根微妙清净具足故，则得大人相清净具足故，则得诸妙好清净具足故，则得<a>出家</a>具足故，则得最上寂静具足故，则得大寂静具足故，则得诸通具足故，则得为一切众生作归依具足故，则得多闻具足故，则得世间出世间法具足故，则得一切诸法住处具足故，则得巧妙方便知出世法具足故，则得善通达一切诸法具足故，则得巧知前际后际<a>法相</a>具足故，则得善巧庄严文字句义具足故，则得智慧具足故，则得微妙神通具足故，则得巧转变心具足故，则得善教示他具足故，则得为他众生及富伽罗胜负白黑上下满缺增损胜力具足故，则得是处非处具足故，则得未成阿耨多罗三藐三菩提趣向具足故，则得正行具足故，则得意具足故，则得<a>自在</a>具足故，则得神通具足故，则得尊胜大家具足故，则得大姓具足故，则得端正具足故，则得大威具足故，则得大光明具足故，则得作诸功德具足故，则得大功德具足故，则得大人牛王具足故，则得令他<a>欢喜</a>音具足故，则得令他深欢喜音具足故，则得微妙音具足故，则得<a>梵音</a>具足故，则得相应辩才具足故，则得无诤辩才具足故，则得无著辩才具足故，则得称实辩才具足故，则得种种辩才具足故，则得一切言音辩才具足故，则得所生不离诸佛世尊而常恭敬供养具足故，则得离边地生具足故，则得常生中国具足故，则得遍游诸世界<a>礼拜</a>承事诸佛世尊咨请论义具足故，则得成就无量无边功德具足故，则得一切菩萨功德庄严具足故，乃至则得菩提树下道场庄严具足故。&rdquo;</p>
<p style="text-align: left">
	　　尔时，世尊为重宣此义，以偈颂曰：</p>
<p style="text-align: left">
	　　&ldquo;不空见斯胜三昧，如我今住智德中，</p>
<p style="text-align: left">
	　　其有菩萨能修行，彼见十方一切佛。</p>
<p style="text-align: left">
	　　当即速获诸神通，因是复睹清净刹，</p>
<p style="text-align: left">
	　　遂能下生妙具足，入胎具足亦复然。</p>
<p style="text-align: left">
	　　住胎之时无有比，母最清净胜家生，</p>
<p style="text-align: left">
	　　一切相好咸具足，亦当修彼诸行法。</p>
<p style="text-align: left">
	　　舍家出家离众欲，捐弃人欲及与天，</p>
<p style="text-align: left">
	　　彼为世间求菩提，所生常有诸<a>甘露</a>。</p>
<p style="text-align: left">
	　　亦得诸通及神足，转智圆满彼世间，</p>
<p style="text-align: left">
	　　多闻总持大德人，行行斯由多闻海。</p>
<p style="text-align: left">
	　　统诸大众义明了，巧知众生方便学，</p>
<p style="text-align: left">
	　　诸法行处皆悉知，世间之法及出世。</p>
<p style="text-align: left">
	　　智人所知智具足，远离诸业及痴恼，</p>
<p style="text-align: left">
	　　有为之法尽皆舍，而常亲近于无为。</p>
<p style="text-align: left">
	　　常以天眼观众生，复用天耳听闻法，</p>
<p style="text-align: left">
	　　<a>宿命</a>明白知过往，他心善达前人意。</p>
<p style="text-align: left">
	　　神通变化自在游，心能巧转随所因，</p>
<p style="text-align: left">
	　　得大名闻行佛国，能广利益诸世间。</p>
<p style="text-align: left">
	　　明达是处及非处，一切诸法靡不知，</p>
<p style="text-align: left">
	　　深照净法及垢染，以常修习胜三昧。</p>
<p style="text-align: left">
	　　能得正行具足人，彼之智慧实无比，</p>
<p style="text-align: left">
	　　具正思惟大威德，亦得安住正修行。</p>
<p style="text-align: left">
	　　复生大家及尊姓，众事端严见者喜，</p>
<p style="text-align: left">
	　　彼虽处于有为中，所作功德无能坏。</p>
<p style="text-align: left">
	　　所生常受大功德，往来多作人中王，</p>
<p style="text-align: left">
	　　或为忉利释天尊，时作光天及梵主。</p>
<p style="text-align: left">
	　　凡所出声悉无比，梵天妙响师子音，</p>
<p style="text-align: left">
	　　诸龙美音遍行中，大功德声牛王吼。</p>
<p style="text-align: left">
	　　备于弦乐及歌声，迦陵频伽音精妙，</p>
<p style="text-align: left">
	　　能会义理令众欢，以获三昧故得然。</p>
<p style="text-align: left">
	　　善出精雅及好声，多用爱言悦一切，</p>
<p style="text-align: left">
	　　深婉妙音并善语，彼声常有未曾绝。</p>
<p style="text-align: left">
	　　行步举动若龙王，普放电光照一切，</p>
<p style="text-align: left">
	　　降雨滂洽于大地，是谓龙德难称量。</p>
<p style="text-align: left">
	　　如是人龙所游处，住斯妙定胜神通，</p>
<p style="text-align: left">
	　　无量无数诸<a>化身</a>，遍诸佛前等供养。</p>
<p style="text-align: left">
	　　偈颂譬喻诸种作，言词雅正理趣安，</p>
<p style="text-align: left">
	　　彼常法乐与众生，得是胜定故无碍。</p>
<p style="text-align: left">
	　　所生不离于诸佛，亦见菩萨及圣僧，</p>
<p style="text-align: left">
	　　恒居利益无难处，成就三昧照十方。</p>
<p style="text-align: left">
	　　欲遍诸佛有咨论，或生无量难思刹，</p>
<p style="text-align: left">
	　　现前供养一切佛，成就三昧故若斯。</p>
<p style="text-align: left">
	　　如是功德不可说，超过数表绝称量，</p>
<p style="text-align: left">
	　　道树等觉恒俱生，诸佛咨嗟唯此定。&rdquo;</p>
<p style="text-align: left">
	　　正观品第十</p>
<p style="text-align: left">
	　　尔时，不空见菩萨摩诃萨白佛言：&ldquo;世尊，若诸菩萨摩诃萨欲得成就诸佛所说菩萨念佛三昧者，彼菩萨摩诃萨应当亲近修习何法，能得成就思惟三昧耶？&rdquo;</p>
<p style="text-align: left">
	　　尔时，世尊告不空见菩萨摩诃萨言：&ldquo;不空见，若诸菩萨摩诃萨欲得成就诸佛所说念佛三昧，欲得常睹一切诸佛承事供养彼诸世尊，欲得疾成阿耨多罗三藐三菩提者，当住<a>正念</a>远离邪心，断除我见思惟<a>无我</a>，当观是身如水聚沫，当观是色如<a>芭蕉</a>虚，当观是受如水上泡，当观是想如热时焰，当观是行如空中云，当观是识如镜中像。菩萨若欲入是三昧，当应深生怖畏之想，当念远离讥嫌免他诃责，当念除去无惭无愧成就惭愧，当应成就奢摩他、毗婆舍那，当应远离断常二边，常念一心精勤勇猛除去<a>懈怠</a>发广大心，常念观察三<a>解脱</a>门，常念先生三种正智，常念断灭三不善根，常念成就诸三昧聚，常念成就一切众生，常念等为众生<a>说法</a>，当观四念处，所谓身念处、受念处、心念处、法念处，当念四食过患，所谓抟、触、思、识等，于是食中生不净想，当念四无量，所谓修于大慈、行于大悲、安住大喜、具足大舍，当念成就诸禅而不味著。然复思惟一切诸法，常念不惜其身不保其命，舍身及心摄受多闻，念如是法，应如是护不得诽谤，多闻法财如所闻法如义受持，于诸佛所起尊重心，又于法僧生肃恭意，亲善知识远离恶友。除灭世间无义语言，不著世乐，不舍空闲，住于一切生平等心，于诸众生无有退没，无损害心亦无妒嫉。于一切法起称量心，不作<a>罪恶</a>心无垢染，一切诸法无处可得。常求甚深广大经典，于中恒起增上<a>信心</a>，莫生嫌疑无为异意，如是经典最胜广大，常念诵持，常思演说。何以故？是为诸佛世尊道法，独能生成佛菩提故，于当来世得彼无量诸佛功德，应当为他<a>如法</a>宣说。降伏憍慢莫乱正闻，恭敬尊重供养是法，舍诸欲求息诸诤竞，除诸睡眠灭诸疑网，殄绝迷惑明识我见，不事戏论远离尼乾、邪命自活遮罗迦波梨婆阇语言论等。常应善住檀波罗蜜中，圆满尸波罗蜜，常念羼提波罗蜜，不舍毗梨耶波罗蜜，游戏禅波罗蜜，具足般若波罗蜜，弃舍身命无爱惜心。如四大性不可改变，如于地界起平等心，水、火、风界亦复如是，成就身业心意精勤，无不活畏，不贪衣、食、汤药、床铺、房舍、殿堂一切众具，乐行头陀<a>常住</a>知足，不求利养，不事名闻，凡是爱著悉灭无余。观四念处断四颠倒，不念恶刺永度四流，修四如意住四威仪，当具五根亦增五力，应灭五盖不用五情，远离五浊成五解脱，得入内自思惟广大圣智，正观五阴，不行六尘，降伏六根，亡灭六识，断绝六受，除六渴爱，行六念处及六智分法，于六通中常求利益，修七觉分通达七界，灭除七使及七识住，离八怠惰除八妄语，明了世间八法所因，应得八种大人觉法，证八解脱修八正道，亲近思惟广大分别，专精远离九众生居，灭九种慢捐弃九恼，常思九种欢喜等法，亲近修习九次第定，终不念行十种恶业，而勤造作十善业道，常求如来十种力智。</p>
<p style="text-align: left">
	　　&ldquo;不空见，我今为汝略说如是菩萨摩诃萨念佛三昧法门，诸所当得大利益事。若有菩萨摩诃萨应当修学念佛三昧，如是修者名报佛恩。思惟是者即不退转于阿耨多罗三藐三菩提，亦当满足彼诸佛法，乃至能为一切众生作大依止，亦令成就无上种智故。不空见，斯诸菩萨摩诃萨有大智故乃能思惟，非彼声闻、辟支佛人得观察也。不空见，若人于此念佛三昧，或时亲近思惟修习，若受持、若读诵、若书写、若教书写、若教读诵受持、若少开发、若为解说、若能广宣，彼虽少时勤苦疲劳，然其所作终不虚弃，必获果报得大义利。不空见，彼菩萨摩诃萨以为他受持法故，速得不退阿耨多罗三藐三菩提，于当来世决定作佛。不空见，当知如是念佛三昧，则为总摄一切诸法，是故非彼声闻、缘觉二乘境界。若人暂闻说此法者，是人当来决定成佛无有疑也。&rdquo;</p>
<p style="text-align: left">
	　　尔时，世尊为重宣此义，以偈颂曰：</p>
<p style="text-align: left">
	　　&ldquo;若人欲修此三昧，能念一切诸如来！</p>
<p style="text-align: left">
	　　彼既思惟是法门，诸非法处当远离，</p>
<p style="text-align: left">
	　　亦当远离无惭愧，破除断见及与常，</p>
<p style="text-align: left">
	　　复应安住三空门，当念勤修解脱智。</p>
<p style="text-align: left">
	　　既拔三种不善根，即亦思惟三善本，</p>
<p style="text-align: left">
	　　若知观察三受处，得斯妙定良非难。</p>
<p style="text-align: left">
	　　若人欲求胜三昧，先应持戒后修智，</p>
<p style="text-align: left">
	　　自然远离诸邪见，亦无戏论及语言，</p>
<p style="text-align: left">
	　　次第观受斯皆苦，然后观察生灭心。</p>
<p style="text-align: left">
	　　若人思惟三昧时，当应深念出世事，</p>
<p style="text-align: left">
	　　诸法有疑咸悉除，得此三昧甚为易。</p>
<p style="text-align: left">
	　　亦应善通四念处，先当观身不暂住，</p>
<p style="text-align: left">
	　　恒求解脱及禅定，不爱<a>寿命</a>岂惜身？</p>
<p style="text-align: left">
	　　弗以多闻陵侮人，宁当诽谤于正法？</p>
<p style="text-align: left">
	　　闻正法已能思惟，昼夜受持身所诵，</p>
<p style="text-align: left">
	　　尊重诸佛深敬法，承事僧众不敢轻，</p>
<p style="text-align: left">
	　　善知识所常念恩，远离一切诸恶友，</p>
<p style="text-align: left">
	　　不与恶人同坐起，除彼为众说法处。</p>
<p style="text-align: left">
	　　为求最上菩提故，终勿舍离阿兰若，</p>
<p style="text-align: left">
	　　一切众生皆平等，于诸法中莫分别。</p>
<p style="text-align: left">
	　　欲求彼法真实际，诸法相中无著心，</p>
<p style="text-align: left">
	　　彼轻慢意悉能除，不久必得此三昧。</p>
<p style="text-align: left">
	　　明识我见及疑心，亦当觉察诸调戏，</p>
<p style="text-align: left">
	　　不得起于恶欲意，应灭诤竞与睡眠。</p>
<p style="text-align: left">
	　　若不学彼外道法，诸是戏论自然除，</p>
<p style="text-align: left">
	　　但能随顺佛法言，求此三昧须臾获。</p>
<p style="text-align: left">
	　　常行布施及戒忍，勇猛精进无倦时，</p>
<p style="text-align: left">
	　　恒处禅思及智慧，自然得斯三昧行。</p>
<p style="text-align: left">
	　　能施头目无爱畏，舍余诸物终不疑，</p>
<p style="text-align: left">
	　　彼趣菩提无艰难，亦速获斯凝静定。</p>
<p style="text-align: left">
	　　若能持心如大地，又同水火及与风，</p>
<p style="text-align: left">
	　　更等<a>虚空</a>无边崖，彼人速得此禅定。</p>
<p style="text-align: left">
	　　若有精诚身口意，彼不贪食及衣财，</p>
<p style="text-align: left">
	　　其于众具既无求，能如是修证三昧。</p>
<p style="text-align: left">
	　　应常专念四正勤，亦当成彼诸神足，</p>
<p style="text-align: left">
	　　速须远离颠倒想，烦恼棘刺先断除。</p>
<p style="text-align: left">
	　　当念杜绝四流河，亦思干消诸渴爱，</p>
<p style="text-align: left">
	　　具足五根及五力，分裂破坏五盖衣。</p>
<p style="text-align: left">
	　　五种欲事不俱怀，内心幻伪亦宜舍，</p>
<p style="text-align: left">
	　　复当愿求五解脱，思惟五身三摩提。</p>
<p style="text-align: left">
	　　应速观知五阴处，正心和敬于六缘，</p>
<p style="text-align: left">
	　　彼不恭慎应远离，亦当减损六触身。</p>
<p style="text-align: left">
	　　于六受处心正观，常念断除六种爱，</p>
<p style="text-align: left">
	　　复以六通成就世，亦修六念及智明。</p>
<p style="text-align: left">
	　　勤求七觉七圣财，必须舍彼疑惑处，</p>
<p style="text-align: left">
	　　欲得三昧恒若斯，渐当散灭诸烦恼。</p>
<p style="text-align: left">
	　　彼常远离七识住，斯八颠倒亦拔除，</p>
<p style="text-align: left">
	　　若能住于八正道，自当速证此深定。</p>
<p style="text-align: left">
	　　恒住八大丈夫行，复以八解自娱心，</p>
<p style="text-align: left">
	　　不染八法离世间，获最胜智当不远。</p>
<p style="text-align: left">
	　　于他人所无嗔心，先应除此九种慢，</p>
<p style="text-align: left">
	　　思九欢喜根本法，得彼次第九种禅。</p>
<p style="text-align: left">
	　　绝此十恶不善因，应修智人十种善，</p>
<p style="text-align: left">
	　　若能修行十种力，得是三昧终无难。</p>
<p style="text-align: left">
	　　当念摄持诸善法，放舍不善众恶缘，</p>
<p style="text-align: left">
	　　前后勤求彼正念，证此三昧岂能久？</p>
<p style="text-align: left">
	　　若住如是三昧已，当转智力不思议，</p>
<p style="text-align: left">
	　　遍见诸佛金色身，所生常得闻正法。</p>
<p style="text-align: left">
	　　若欲见彼诸世尊，或已灭度及现在，</p>
<p style="text-align: left">
	　　当来一切愍世者，应思惟此胜三昧。&rdquo;</p>
<p style="text-align: left">
	　　思惟三昧品第十一之一</p>
<p style="text-align: left">
	　　尔时，不空见菩萨摩诃萨白佛言：&ldquo;世尊，若诸菩萨摩诃萨念欲成就诸佛所说念佛三昧者，云何思惟而得安住？&rdquo;</p>
<p style="text-align: left">
	　　佛告不空见菩萨言：&ldquo;不空见，若诸菩萨摩诃萨必欲成就是三昧者，先当正念过去所有诸如来应供等正觉，次念现在所有诸如来应供等正觉，次念未来所有诸如来应供等正觉。彼如是念一切三世十方世界中，是等一切诸如来、应供、等正觉、明行足、善逝、世间解、无上士、调御丈夫、<a>天人</a>师、佛世尊，天降成就，入胎成就，住胎成就，出胎成就，出家成就，诸功德成就，诸根成就，诸相成就，诸好成就，庄严成就，戒品成就，三昧成就，智慧成就，解脱成就，解脱知见成就，四<a>无畏</a>慈悲成就，喜舍成就，惭愧成就，威仪成就，诸行成就，奢摩他成就，毗婆舍那成就，明解脱成就，解脱门成就，四念处成就，四正勤成就，四如意足成就，五根成就，五力成就，觉分成就，正道成就，往昔因缘成就，双教示成就，诸通教示成就，大通教示成就，戒品成就，一切三昧成就，无碍利益成就，为他利益无碍成就，一切善法成就，清净色成就，清净心成就，清净智成就，诸入成就，金色百福成就。</p>
<p style="text-align: left">
	　　&ldquo;时，彼菩萨念诸如来如是相已，复应常念彼诸如来应供等正觉，心无动乱，亦当安住无所著心。心无著已，彼复应作如是思惟：&lsquo;是中何等名曰如来？为当即色是如来耶？为当离色是如来乎？若以色法为如来者，彼诸众生皆有色阴，一切众生应是如来。若以离色为如来者，离色则是无因缘法，无因缘法云何如来？&rsquo;菩萨如是观知色已，次复观受。彼时更作如是思惟：&lsquo;为当即受是如来耶？为当离受是如来耶？若即受法为如来者，彼诸众生皆有受阴，一切众生应是如来。若离受法为如来者，离受则为无因缘法，彼<a>无缘</a>法云何如来？&rsquo;彼既如是观色受已，乃至观识亦如是。时彼菩萨复如斯念：&lsquo;若此诸阴非如来者，岂彼诸根是如来乎？&rsquo;如是念已则先观眼：&lsquo;为当即眼是如来耶？为当离眼是如来乎？若即彼眼是如来者，一切众生皆有是眼，一切众生应是如来。若离彼眼是如来者，离眼则为非因缘法，彼非缘法云何如来？&rsquo;菩萨如是观察眼已，观耳、观鼻乃至观意亦如是。时彼菩萨复如斯念：&lsquo;若此诸根无如来者，岂彼诸大有如来乎？&rsquo;如是念已则先观地：&lsquo;为即地界是如来耶？为离地界是如来乎？若即地界为如来者，彼内外法皆属于地，如是地界应是如来。若离地界为如来者，离地即为无因缘法，彼无缘法云何如来？&rsquo;彼既如是观察地界，乃至观彼水、火、风界亦如是。而彼菩萨能作如是正思惟时，不以色观察如来，不离色观察如来；如是不以受不离受，不以想不离想，乃至不以识不离识，观察如来亦如是。又彼观时，亦不以眼观察如来，不离眼观察如来；如是不以耳不离耳，不以鼻不离鼻乃至不以身意不离身意，观察如来亦如是。又彼观时，不以色观察如来，不离色观察如来；如是不以色不离色，不以声不离声，乃至不以触法不离触法，观察如来亦如是。又彼观时，不以地观察如来亦不离地，观察如来如是；不以水不离水，乃至不以风不离风，观察如来亦如是。彼菩萨如是观时，即能于彼一切法中，善通达知明了无碍。</p>
<p style="text-align: left">
	　　&ldquo;尔时，彼菩萨复应当作如是思惟：&lsquo;是中更以何等真法，而能得彼阿耨多罗三藐三菩提？为以身得菩提耶？为用心得菩提乎？若身得者，而今此身无觉无识顽痴无知，譬如草木若石若壁。然彼菩提非色非身，非行非得，不可见闻，不可触证。此身如是，云何能得成就菩提？若心得者，而即此心本自无形，无有相貌，不可见闻，不可触证，不可执持，犹如幻化。菩提如是亦无有心，无有触对，不可见闻，不可知证。此心如是，云何能得成就菩提？&rsquo;不空见，是为菩萨正念思惟，不以身心亦不离身心，而能证得阿耨多罗三藐三菩提耶。&rdquo;</p>
<p style="text-align: left">
	　　佛言：&ldquo;不空见，然彼菩萨常应如是观察思惟。若能如是观诸法时，即得安住于正法中，心无迁变不可移动，当知尔时具足菩萨摩诃萨法，自然远离不善思惟，速疾成就阿耨多罗三藐三菩提，正觉平等真实法界。&rdquo;</p>
<p style="text-align: left">
	　　尔时，世尊为重明此义，以偈颂曰：</p>
<p style="text-align: left">
	　　&ldquo;过去未来诸世尊，现在一切遍见者，</p>
<p style="text-align: left">
	　　冥心空寂行慈爱，欲睹诸佛无艰难。</p>
<p style="text-align: left">
	　　往昔诸佛大威光，怜愍世间等与乐，</p>
<p style="text-align: left">
	　　彼念人中分陀利，调御丈夫功德满。</p>
<p style="text-align: left">
	　　更念下生及入胎，住胎尊母皆具足，</p>
<p style="text-align: left">
	　　思彼生家众妙相，当见等觉弗为难。</p>
<p style="text-align: left">
	　　亦念诸好胜庄严，及彼本愿先所行，</p>
<p style="text-align: left">
	　　微言妙义初中后，彼皆善逝解脱身。</p>
<p style="text-align: left">
	　　住解脱门及供养，正勤与彼四神足，</p>
<p style="text-align: left">
	　　应念诸根具满者，力菩提分亦复然。</p>
<p style="text-align: left">
	　　若念诸佛解脱尊，不久当到胜寂地，</p>
<p style="text-align: left">
	　　一切世间利益念，善法功德难思量。</p>
<p style="text-align: left">
	　　妙色及与清净心，复思世尊众好分，</p>
<p style="text-align: left">
	　　金刚身体百福相，当知如来诸念满。</p>
<p style="text-align: left">
	　　何得法中名如来？正当观察无边处，</p>
<p style="text-align: left">
	　　诸佛非色复非受，非彼想行非识心。</p>
<p style="text-align: left">
	　　如是等法非如来，<a>正见</a>智人亦应体，</p>
<p style="text-align: left">
	　　亦非离彼是诸佛，应供善逝但有名。</p>
<p style="text-align: left">
	　　诸佛非眼非耳鼻，非舌身意及法等，</p>
<p style="text-align: left">
	　　亦非离彼为如来，正觉庄严惟名耳！</p>
<p style="text-align: left">
	　　唯有大名无真佛，离名何处有实者？</p>
<p style="text-align: left">
	　　智人若知尽和合，当取等觉实非难。</p>
<p style="text-align: left">
	　　若以诸阴为如来，彼诸众生皆有阴，</p>
<p style="text-align: left">
	　　众生即应是诸佛，以阴平等斯共有。</p>
<p style="text-align: left">
	　　不以色等为诸佛，亦不离阴名如来，</p>
<p style="text-align: left">
	　　无量数劫正思惟，不思议智乃成就。</p>
<p style="text-align: left">
	　　身如草木及石壁，菩提无色寂无生，</p>
<p style="text-align: left">
	　　亦无顽身及草木，云何说身证菩提？</p>
<p style="text-align: left">
	　　是心无相复无形，菩提非心亦无状，</p>
<p style="text-align: left">
	　　非身非心能得证，亦非无证难思议。</p>
<p style="text-align: left">
	　　是为最胜寂静地，外道于中皆荒迷；</p>
<p style="text-align: left">
	　　若于此法求正勤，必当速得是三昧！&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>