<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 佛说大方等大集经菩萨念佛三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 佛说大方等大集经菩萨念佛三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 佛说大方等大集经<a>菩萨</a><a>念佛</a>三昧经</strong><br />
	<br />
	　　神变品之余</p>
<p style="text-align: left">
	　　尔时，阿难复作是念：&ldquo;彼尊者<a>须菩提</a>，善修无诤行，于一切法已到<a>彼岸</a>，有大威德具足<a>神通</a>，或能为是不思议变。我今应当问其作不？&rdquo;</p>
<p style="text-align: left">
	　　时，彼阿难如是念已，而复白彼须菩提言：&ldquo;大德，我亲从佛闻如是说：我诸声闻大<a>弟子</a>中解空第一，则须菩提其人也。是不思议大庄严事，将非大德之所作乎？&rdquo;</p>
<p style="text-align: left">
	　　时，须菩提答阿难曰：&ldquo;阿难，<a>世尊</a>虽说我修无诤空行第一，然是神通非我能作。所以者何？我念一时入于三昧，如此三千<a>大千世界</a>弘广若斯，置一毛端往来旋转如陶家轮。当尔之时，无一众生有惊惧心，亦不觉知己之所处。阿难，我念往昔于如来前，欲作如是大师子吼白言：&lsquo;世尊，如此三千大千世界宽广如是，我能以口微气一吹皆令散灭，复令其中所有众生不惊不迫无往来想。&rsquo;阿难，我于尔时在世尊前，已曾示现如是神通。阿难，我念一时复于佛前作师子吼白言：&lsquo;世尊，我今能以如此三千大千世界，其间所有一切众生，皆悉安置一指节端上至有顶，然后还来住于本处，令彼众生寂然无声，不相逼迫无往返想。&rsquo;</p>
<p style="text-align: left">
	　　&ldquo;阿难，我念一时宴坐三昧，见彼东方现前则有六万诸佛；如是南西北方、四维上下无量无边百千世界，各有六万诸佛世尊，昔所未见今皆见知。阿难，我于彼时住阎浮提，以是定心复发神力，至须弥顶天帝释边，撮取一掬栴檀末香，往彼无量诸世界中，供养向时尔许如来应供等正觉。彼彼世界诸众生等，皆悉明了见我住是阎浮提界，供养承事彼诸世尊，知我是此<a>娑婆世界</a>释迦牟尼如来应供等正觉，声闻大弟子上座须菩提，于空无诤三昧门中最第一者。阿难，我到如是神通彼岸，具足成就神通波罗蜜。</p>
<p style="text-align: left">
	　　&ldquo;阿难，今此众中若天、若人、若梵、若魔、若<a>沙门</a>、<a>婆罗门</a>等，于我所说尚有疑心。彼若能问我师世尊，今在寂定自当证知。&rdquo;</p>
<p style="text-align: left">
	　　尔时，佛神力故，于<a>虚空</a>中出大音声，命阿难曰：&ldquo;阿难，如是，如是，如上座须菩提向师子吼，汝如是持。&rdquo;</p>
<p style="text-align: left">
	　　时，彼天、人、梵、魔、沙门、婆罗门、阿修罗等，见闻是已身毛皆竖，发希有心得未曾有，作如是言：&ldquo;甚为希有！实未曾睹如是大事。乃至世尊诸弟子等，尚有如是胜妙神通大威德力，何况诸佛所有三昧神通境界，而可思量，而可宣说？&rdquo;</p>
<p style="text-align: left">
	　　尔时，尊者须菩提，见诸<a>世间</a>天、人、梵、魔、沙门、婆罗门生希有已，为重明此义，以偈颂曰：</p>
<p style="text-align: left">
	　　&ldquo;我住<a>禅定</a><a>解脱</a>门，无诤三昧最第一，</p>
<p style="text-align: left">
	　　我昔曾于世尊所，现神通力无有边。</p>
<p style="text-align: left">
	　　我转三千世界地，一切令入毛道中，</p>
<p style="text-align: left">
	　　如彼陶轮无穷已，众生安然不觉往。</p>
<p style="text-align: left">
	　　我昔住于如来前，分散诸山及大地，</p>
<p style="text-align: left">
	　　时彼众生无损减，以住如是神通门。</p>
<p style="text-align: left">
	　　我以此界及众生，皆置掌中入后顶，</p>
<p style="text-align: left">
	　　乃至还下彼不觉，一切咸是斯神通。</p>
<p style="text-align: left">
	　　我曾入定观东方，见彼六万诸世尊，</p>
<p style="text-align: left">
	　　南西北方亦如是，六万如来无有阙。</p>
<p style="text-align: left">
	　　又彼四维及上下，诸佛亦足六十千，</p>
<p style="text-align: left">
	　　平等具相金色身，我以天香而遍散。</p>
<p style="text-align: left">
	　　令彼众生悉知见，各言我有须菩提，</p>
<p style="text-align: left">
	　　亦领此界牟尼尊，声闻禅中最第一。</p>
<p style="text-align: left">
	　　我今作此师子吼，时众若疑当问佛，</p>
<p style="text-align: left">
	　　佛放大声诫告曰：&nbsp;如是阿难汝受持。</p>
<p style="text-align: left">
	　　我灭众生及我心，乃至佛想无遗行，</p>
<p style="text-align: left">
	　　无诤空行无伦比，我实住此三摩提。&rdquo;</p>
<p style="text-align: left">
	　　<a>弥勒</a>神通品第四</p>
<p style="text-align: left">
	　　尔时，弥勒菩萨作如是念：&ldquo;今者世尊诸大声闻弟子众辈，有大威德具足神通，各皆自陈师子吼事。如我今者，亦应于此一切世间天、人、梵、魔、沙门、婆罗门诸大众前，少现菩萨神通事耳！&rdquo;</p>
<p style="text-align: left">
	　　时，彼弥勒菩萨如是念已，即告尊者阿难曰：&ldquo;我念昔曾于晨朝时，著衣持钵诣世尊所，顶<a>礼佛</a>足白言：&lsquo;世尊，我今欲入此王舍城<a>如法</a>求食。&rsquo;言已即行。阿难，我于尔日复如斯念：&lsquo;今于谁家初施食者，我要当令是人先住阿耨多罗三藐三菩提，然后方受斯人食也。&rsquo;阿难，我时念已即入大城次第乞食，至一大姓婆罗门家，于彼门下默然立住。</p>
<p style="text-align: left">
	　　&ldquo;阿难，时彼大姓施婆罗门，知我乞食见我默住，即告我言：&lsquo;善来阿逸多！圣者阿逸多！今日何故自屈临此？其有所须，愿取我食。&rsquo;阿难，我即告彼婆罗门言：&lsquo;大婆罗门，汝今若能于阿耨多罗三藐三菩提种善根者，然后乃当受汝施食。&rsquo;阿难，时婆罗门即答我言：&lsquo;仁今若能持此食分遍奉十方恒河沙等一切诸如来应供等正觉者，然后我当发阿耨多罗三藐三菩提心，尽力勤修诸菩萨行。所以者何？我亦先于诸如来所，种彼一切诸善根故。&rsquo;阿难，我时复语婆罗门言：&lsquo;大婆罗门，汝今必能建立斯志，我当受食分布供养恒沙如来阿罗诃三藐三<a>佛陀</a>，无有疑也。&rsquo;时，婆罗门复语我言：&lsquo;圣者阿逸多，但受我食分张奉献恒沙如来，我便发誓亦如誓行。&rsquo;阿难，我复语彼婆罗门言：&lsquo;大婆罗门，汝今审能发如斯誓、如誓<a>行者</a>，我取汝食分散供养恒沙如来。&rsquo;阿难，彼婆罗门乃至三反要我供养，我亦殷勤令其发心也。</p>
<p style="text-align: left">
	　　&ldquo;阿难，我时如是与婆罗门，反覆周旋相约束已，然后告彼婆罗门言：&lsquo;大婆罗门，如汝言者，速将食来，吾当为汝分布供养恒沙世尊。&rsquo;阿难，时婆罗门闻我言已，便授我食。我既受已，则于其前如弹指顷，分布供养恒沙如来。阿难，我于尔时分布彼食，供养恒沙诸世尊已，然后还彼婆罗门家。阿难，时婆罗门见我如是无碍神通，心生惊怪，身毛皆竖，然后<a>欢喜</a>踊跃无量，即持种种上妙饮食，奉施于我劝我饱食，我时受已自恣食之。彼婆罗门然后方持一切珍宝、一切诸香、一切众华、一切华鬘、一切上妙诸璎珞具，与我相随诣世尊所，恭敬合掌顶礼佛足，即于佛前发阿耨多罗三藐三菩提心，复作是愿：&lsquo;其有众生闻我施此抟食善根，皆即住于不退转地。世尊，若我此愿必得成就阿耨多罗三藐三菩提者，以此善根令我未来成菩提时，亦有如是无量无边诸声闻众，皆是清净大阿<a>罗汉</a>如今无异。若我此誓真实不虚者，以是因缘令此三千大千世界一切大地六种震动。&rsquo;而彼大婆罗门发是愿时，佛神力故，应时此间三千大千世界所有一切大地六种震动。</p>
<p style="text-align: left">
	　　&ldquo;阿难，今此众中若天若人于我此事生疑心者，世尊出时应当咨问。阿难，我今未成阿耨多罗三藐三菩提，已具如是大威德力，到于一切神通彼岸。阿难，我念往昔无量无边阿僧祇劫，有佛世尊号曰燃灯如来应供等正觉，出现世间。我时于彼<a>燃灯佛</a>前，获得如是一切菩萨念佛三昧；得三昧已，诸方所有一切诸佛现<a>说法</a>者，彼诸世尊常现在前。又我得此三昧门已，即于无量无边劫中，以此神通<a>教化</a>无量无边众生，悉令住于阿耨多罗三藐三菩提中，犹如今者王舍城中大婆罗门。阿难，复念往昔于彼莲华上如来应供等正觉所，以一神通教化成熟彼三万亿百千众生，皆令住于阿耨多罗三藐三菩提中。阿难，我又曾于最上不退转行佛世尊所，得一三昧名曰普明；得三昧已，教化成熟六万八千欲界诸天，皆令发于阿耨多罗三藐三菩提心。阿难，当如是知，菩萨摩诃萨一切皆有不可思议大神通力第一彼岸。&rdquo;</p>
<p style="text-align: left">
	　　尔时，弥勒菩萨摩诃萨，为重明此义，而说颂曰：</p>
<p style="text-align: left">
	　　&ldquo;我曾晨朝整衣钵，请问释师教明行，</p>
<p style="text-align: left">
	　　于是顶礼辞如来：&lsquo;世尊我今将求食。&rsquo;</p>
<p style="text-align: left">
	　　大师如是诫我曰：&lsquo;汝去当念利众生，</p>
<p style="text-align: left">
	　　我<a>涅槃</a>后汝成佛，诸种功德皆<a>圆满</a>。&rsquo;</p>
<p style="text-align: left">
	　　阿难我时如是念：&lsquo;未知今往前食所，</p>
<p style="text-align: left">
	　　当于谁家初受食？我应教令住菩提。&rsquo;</p>
<p style="text-align: left">
	　　我行乞食有所遇，遂逢大姓婆罗门，</p>
<p style="text-align: left">
	　　以恭敬心称善来：&lsquo;希有远至阿逸多，</p>
<p style="text-align: left">
	　　我今自悔仁来晚，唯愿时坐受我食；</p>
<p style="text-align: left">
	　　大士妙法难思议，我当奉上精美膳。&rsquo;</p>
<p style="text-align: left">
	　　我时语彼婆罗门：&lsquo;汝能先发菩提意，</p>
<p style="text-align: left">
	　　利益<a>天人</a>大众等，然后我方受汝食。&rsquo;</p>
<p style="text-align: left">
	　　彼婆罗门复要我：&lsquo;汝阿逸多今若能，</p>
<p style="text-align: left">
	　　以我此供恒沙尊，如是我发菩提志。&rsquo;</p>
<p style="text-align: left">
	　　我便许彼婆罗门：&lsquo;汝于菩提慎莫退！</p>
<p style="text-align: left">
	　　吾以汝供奉诸佛，终令汝身获大果。&rsquo;</p>
<p style="text-align: left">
	　　时婆罗门更诚誓：&lsquo;愿为我奉诸如来，</p>
<p style="text-align: left">
	　　诸佛胜尊若受者，我行菩提无疑惑。&rsquo;</p>
<p style="text-align: left">
	　　彼婆罗门信我言，发诚至心受我食，</p>
<p style="text-align: left">
	　　我持彼供恒沙尊，令婆罗门须臾见。</p>
<p style="text-align: left">
	　　彼既睹我大神通，或惊或喜增珍膳，</p>
<p style="text-align: left">
	　　供养我毕至佛所，便发无上菩提心。</p>
<p style="text-align: left">
	　　时婆罗门发心已，复广弘誓不思议：</p>
<p style="text-align: left">
	　　&lsquo;若有菩萨得闻者，彼于世界速成佛。&rsquo;</p>
<p style="text-align: left">
	　　我昔在佛燃灯前，得此微妙胜三昧，</p>
<p style="text-align: left">
	　　彼名菩萨念诸佛，能与妙乐难称量。</p>
<p style="text-align: left">
	　　昔于燃灯世尊所，受此胜念三昧时，</p>
<p style="text-align: left">
	　　我登得见十方佛，以彼威德故能睹。</p>
<p style="text-align: left">
	　　若人住此三昧中，能现无边诸神变，</p>
<p style="text-align: left">
	　　百僧祇劫诸所作，皆为利益诸众生。</p>
<p style="text-align: left">
	　　我于莲华上佛所，得三昧故现神通，</p>
<p style="text-align: left">
	　　满足七万诸众生，皆因我住菩提道。</p>
<p style="text-align: left">
	　　我又最上如来前，于彼精勤修梵行，</p>
<p style="text-align: left">
	　　所得三昧实端生，能施深乐难称量。</p>
<p style="text-align: left">
	　　我于最上行佛所，受一三昧名普明，</p>
<p style="text-align: left">
	　　月上佛时住胜禅，迦葉佛前获深定。</p>
<p style="text-align: left">
	　　阿难如是大神通，皆于往昔得成就，</p>
<p style="text-align: left">
	　　以此神通<a>自在</a>力，我所修见诸如来。</p>
<p style="text-align: left">
	　　若人欲见诸世尊，欲转无上妙法轮，</p>
<p style="text-align: left">
	　　欲拔众生出<a>苦海</a>，是人应学斯妙定。&rdquo;</p>
<p style="text-align: left">
	　　尔时，众中梵、魔、沙门、婆罗门、天、人、阿修罗一切世间，得闻弥勒菩萨摩诃萨师子吼时，皆大欢喜，生奇特心，叹未曾有。</p>
<p style="text-align: left">
	　　叹佛妙音胜辩品第五</p>
<p style="text-align: left">
	　　尔时，不<a>空见</a>菩萨摩诃萨，睹诸大众天、人、梵、魔、沙门、婆罗门，诸龙、夜叉、乾闼婆、阿修罗等，得未曾有生奇特心，或时惊怖身毛皆竖，见是事故，一心安详从三昧起已，即告尊者阿难言：&ldquo;大德，善哉！妙哉！诸佛世尊甚为希有！甚为希有！所以者何？诸如来应供等正觉乃至能有大慈大悲，具足无量诸功德等。阿难，诸如来应供等正觉能证如是阿耨多罗三藐三菩提时，觉一切法无有生故，见一切法无有作故，知一切法不可得故，然后于彼波罗奈城古仙住处鹿苑林中，三转十二行无上妙法轮。而是法轮初未曾见，一切世间若梵、若魔、若天、若人、若沙门、婆罗门，有能如法为斯转者。何等名为三转法轮？云何复称十二行也？所谓此是苦、此是集、此苦灭、此苦灭道，乃至此苦已知、此集已断、此灭已证、此道已修，是为三转。如是三转得名为十二行也。又此为八圣道分是中有无量文字、无量名句、无量言音、无量义趣、无量解释，然说斯义为开示故，为论义故，为分别故，为显示深义故，为易知故，为具足故。&rdquo;</p>
<p style="text-align: left">
	　　时，彼不空见菩萨摩诃萨，复告尊者阿难言：&ldquo;阿难，是故我言，诸佛世尊甚为希有，诸如来应供等正觉有大慈悲具足功德。诸佛世尊既证得阿耨多罗三藐三菩提已，然后为诸声闻众等，于彼无教法中以教说故，无言法中以言说故，无相法中以相说故，无证得中教令证得彼法。虽无语言可说相貌可得，而诸智者皆已<a>觉悟</a>，诸贤善人亦得证知，诸阿罗汉咸得解脱于彼无始<a>生死</a>中也。复次，阿难，譬如有人持一束草，言欲堰塞恒河大流。于意云何？彼人如是其事可乎？&rdquo;</p>
<p style="text-align: left">
	　　阿难答曰：&ldquo;不也，大士。何以故？彼人所作世间本无，何论可不？&rdquo;</p>
<p style="text-align: left">
	　　不空见言：&ldquo;如是，阿难，如来应供等正觉，为诸声闻于无言法更以言宣，无名相中以名相说，其事若此。复次，阿难，譬如有人本无口舌，欲以一音遍诸世界咸得闻知。于意云何？彼人所作其事可乎？&rdquo;</p>
<p style="text-align: left">
	　　阿难答曰：&ldquo;不也，大士。何以故？彼人所作世间本无，何论可不？&rdquo;</p>
<p style="text-align: left">
	　　不空见言：&ldquo;如是，阿难，如来应供等正觉，为诸声闻无言说中更以言宣，无名相法以名相说，其事亦尔。复次，阿难，譬如有人手持彩笔书画虚空，望成文字。于意云何？彼人所作可成就乎？&rdquo;</p>
<p style="text-align: left">
	　　阿难答曰：&ldquo;不也，大士。彼人所作世间亦无，何问成不？&rdquo;</p>
<p style="text-align: left">
	　　不空见言：&ldquo;如是，阿难，如来应供等正觉，为诸声闻无言法中更以言宣，无名相法以名相说，其事若此。复次，阿难，譬如有人先无手足、咒术伎能，而大唱言：&lsquo;我能担负须弥山王。&rsquo;于意云何？彼人所作其可遂乎？&rdquo;</p>
<p style="text-align: left">
	　　阿难答曰：&ldquo;不也，大士。是人所作世间既无，何问可不？&rdquo;</p>
<p style="text-align: left">
	　　不空见言：&ldquo;如是，阿难，如来应供等正觉，为诸声闻无言法中更以言宣，无名相法以名相说，其义亦尔。复次，阿难，亦如有人至大海际，或取一板，或持小筏，或欲身涉，或欲身浮，广施方便发如是言：&lsquo;我度大海登陟彼岸。&rsquo;于意云何？彼人所作为可尔乎？&rdquo;</p>
<p style="text-align: left">
	　　阿难答言：&ldquo;不也，大士。一切世间本无斯事，何云可不？&rdquo;</p>
<p style="text-align: left">
	　　不空见言：&ldquo;如是，阿难，如来应供等正觉，为诸声闻无言说中更以言宣，无名相法以名相说，其义若此。&rdquo;</p>
<p style="text-align: left">
	　　尔时，不空见菩萨摩诃萨，为重明此义，以偈颂曰：</p>
<p style="text-align: left">
	　　&ldquo;诸佛大慈难思议，常以悲光照一切，</p>
<p style="text-align: left">
	　　于无量亿那由劫，正觉如是深法门。</p>
<p style="text-align: left">
	　　诸法本性无生处，因缘集会往来空，</p>
<p style="text-align: left">
	　　无上天师虽善宣，然彼自性常寂灭。</p>
<p style="text-align: left">
	　　诸佛<a>正法</a>难称量，世尊慈爱故宣演，</p>
<p style="text-align: left">
	　　能开如是难见法，利益世间诸天人。</p>
<p style="text-align: left">
	　　不可说法难值闻，十力雄猛能广说，</p>
<p style="text-align: left">
	　　显示最上清凉道，安隐世间天人众。</p>
<p style="text-align: left">
	　　世尊巧说无相法，无师自然能觉知，</p>
<p style="text-align: left">
	　　破坏一切诸外道，凡愚莫知此实际。</p>
<p style="text-align: left">
	　　诸佛智海难测量，宣说法界亦无尽，</p>
<p style="text-align: left">
	　　一切声闻同已证，开示转变不思议。</p>
<p style="text-align: left">
	　　如人把草塞恒河，尊者我谓不为难，</p>
<p style="text-align: left">
	　　正觉转彼无生轮，我持此事难于彼。</p>
<p style="text-align: left">
	　　若人手执五色笔，种种众彩画虚空，</p>
<p style="text-align: left">
	　　无语言中置语言，我持此事难于彼。</p>
<p style="text-align: left">
	　　若人无手亦无足，求负须弥度大海，</p>
<p style="text-align: left">
	　　无相法中转相轮，我谓此事难于彼。</p>
<p style="text-align: left">
	　　若人无舌复无口，一言遍满恒沙界，</p>
<p style="text-align: left">
	　　无证法中能令证，我谓斯事难于彼。&rdquo;</p>
<p style="text-align: left">
	　　尔时，尊者不空见菩萨摩诃萨告阿难言：&ldquo;尊者，诸佛如来应供等正觉，甚为希有！能于无量阿僧祇劫，觉了通达一切诸法究竟彼岸号佛世尊。然诸如来应供等正觉，随顺众生诸根差别乐欲所应，微妙圆音自然而出，普为宣说种种句门，所谓：若诸众生乐行布施，如来则为赞说檀波罗蜜，彼亦<a>随念</a>&lsquo;世尊为我宣说施法&rsquo;；有诸众生乐修禁戒，如来则为赞说尸波罗蜜，彼复生念&lsquo;世尊为我宣说戒法&rsquo;；有时众生乐行忍辱，如来则为赞说羼提波罗蜜，彼亦生念&lsquo;世尊为我宣说忍法&rsquo;；有时众生乐行精进，如来则为赞说毗梨耶波罗蜜，彼亦生念&lsquo;世尊宣说精进&rsquo;；或时众生乐习禅定，如来则为赞说禅波罗蜜，彼亦生念&lsquo;世尊为我宣说禅法&rsquo;；或时众生乐求智慧，如来则为赞说般若波罗蜜，彼亦生念&lsquo;世尊为我宣说智慧&rsquo;；或时众生乐求解脱，如来则为赞说解脱，彼亦生念&lsquo;世尊为我宣说解脱&rsquo;；或时众生乐修解脱知见，如来则为赞说解脱知见，彼亦生念&lsquo;世尊为我宣说解脱知见&rsquo;；或时众生乐生天者，如来则为赞说生天，彼亦生念&lsquo;世尊为我宣说生天&rsquo;；有诸众生乐修无常，如来则为赞说无常，彼亦生念&lsquo;世尊为我宣说无常&rsquo;；有诸众生乐修苦者，如来则为赞说众苦，彼亦生念&lsquo;世尊为我宣说苦法&rsquo;；有诸众生乐修<a>无我</a>，如来则为赞说无我，彼亦生念&lsquo;世尊为我宣无我法&rsquo;；有诸众生乐修空寂，如来则为赞说空法，彼亦生念&lsquo;世尊为我宣说空法&rsquo;；有诸众生乐修不净，如来则为赞说不净，彼亦生念&lsquo;世尊为我宣说不净&rsquo;；有诸众生乐欲生天，如来则为说生天法，彼亦生念&lsquo;世尊为我说生天法&rsquo;。尊者，乃至有诸众生乐种种法，如来则为说种种法，彼亦生念&lsquo;世尊为我说种种法。&rsquo;&rdquo;</p>
<p style="text-align: left">
	　　尔时，不空见菩萨，欲重明此义，而说偈言：</p>
<p style="text-align: left">
	　　&ldquo;诸佛世尊具圆音，随众生类自然出，</p>
<p style="text-align: left">
	　　彼之意乐所欲闻，如来随顺说发起：</p>
<p style="text-align: left">
	　　或有众生乐布施，如来则为赞檀度；</p>
<p style="text-align: left">
	　　或有众生乐持戒，如来复为赞尸罗；</p>
<p style="text-align: left">
	　　或有众生乐忍辱，如来则为赞羼提；</p>
<p style="text-align: left">
	　　若有众生乐精进，如来为赞毗梨耶；</p>
<p style="text-align: left">
	　　或有众生乐三昧，如来则为赞禅定；</p>
<p style="text-align: left">
	　　若彼众生乐智慧，如来则为赞般若；</p>
<p style="text-align: left">
	　　若彼众生乐解脱，如来亦为赞解脱；</p>
<p style="text-align: left">
	　　若彼众生修无常，即令闻彼无常法；</p>
<p style="text-align: left">
	　　彼若乐闻苦不净，亦令闻苦不净音；</p>
<p style="text-align: left">
	　　彼若乐闻空无我，不思议音赞空寂；</p>
<p style="text-align: left">
	　　彼若乐闻缘觉乘，世师妙音说缘觉；</p>
<p style="text-align: left">
	　　彼或乐闻诸佛乘，两足尊赞菩提道；</p>
<p style="text-align: left">
	　　乃至彼乐生天宫，音中亦显生天事。</p>
<p style="text-align: left">
	　　如是妙音难思议，随诸类感便应现，</p>
<p style="text-align: left">
	　　彼等既闻清净音，其谁不趣菩提道？&rdquo;</p>
<p style="text-align: left">
	　　尔时，不空见菩萨摩诃萨复告尊者阿难言：&ldquo;阿难，诸佛世尊殊特希有！如来应供等正觉，能有如是炽然善根。所以者何？诸佛世尊从久远来，乃能供养无量无边过恒沙数诸如来等，又复常行施、忍、精进诸事，所谓捐舍身命头目髓脑，难作能作种种苦行，调伏身心，然后方证阿耨多罗三藐三菩提。证菩提已，则能具足无量辩才为他说法。云何辩才？谓不思议辩才、无上辩才、无胜辩才、无取著辩才、妙解脱辩才、无障碍辩才、善和合辩才、相应辩才、炽盛辩才、无有问辩才、豫知辩才、作相辩才、无作相辩才、静默然辩才、不怯弱辩才、除恚辩才、种种文字庄严辩才、种种词句庄严辩才、义句庄严辩才、甚深句庄严辩才、显现深义辩才、于深示浅易知辩才、无边譬喻辩才、捷疾辩才、善决疑辩才、成就无际辩才、能问辩才、略问广答辩才、利益辩才、无毁辩才、善思量辩才、无謇塞辩才、无耻辱辩才、具足成就离谤辩才、具足成就智人所赞辩才、具足<a>无畏</a>心辩才、具足不狭劣辩才、具足不错文句辩才、具足不忘辩才、具足无失辩才、具足随心说法辩才、具足知他至心为说辩才、具足开发无秽浊辩才、具足庄严音句能说辩才、具足能说过去辩才、具足能说未来辩才、具足能说现在辩才、具足圣者辩才、具足知无生妙知辩才、具足能令一切众生欢喜辩才。&rdquo;</p>
<p style="text-align: left">
	　　尔时，不空见菩萨摩诃萨，重宣此义，而说偈曰：</p>
<p style="text-align: left">
	　　&ldquo;供养最胜尊，无数无边量，</p>
<p style="text-align: left">
	　　能证无上道，世间大导师。</p>
<p style="text-align: left">
	　　广集诸善根，得彼难思辩，</p>
<p style="text-align: left">
	　　无謇复无碍，无量亦无边。</p>
<p style="text-align: left">
	　　和合解脱义，尊胜无上人，</p>
<p style="text-align: left">
	　　善说断疑网，随问皆能释。</p>
<p style="text-align: left">
	　　种种深密教，及以诸譬喻，</p>
<p style="text-align: left">
	　　具足庄严辩，妙音难可量。</p>
<p style="text-align: left">
	　　清净咸相应，决了法安住，</p>
<p style="text-align: left">
	　　不思无能坏，亦无惧畏心。</p>
<p style="text-align: left">
	　　妙音与智俱，不惊不毁损，</p>
<p style="text-align: left">
	　　无错庄严句，安乐无忘失。</p>
<p style="text-align: left">
	　　不惑于诸方，无滓致心净，</p>
<p style="text-align: left">
	　　过去与当来，现在无挂碍。</p>
<p style="text-align: left">
	　　凡圣平等转，辩才非他生，</p>
<p style="text-align: left">
	　　近远同时闻，佛音说时出。</p>
<p style="text-align: left">
	　　海水可知量，毛滴可知数，</p>
<p style="text-align: left">
	　　诸佛大名称，辩才难得边。</p>
<p style="text-align: left">
	　　虚空可尽边，须弥易称量，</p>
<p style="text-align: left">
	　　无上天人师，辩才深难测。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>