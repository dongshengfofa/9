<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 大方等大集月藏经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 大方等大集月藏经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六卷&nbsp;大方等大集月藏经</strong></p>
<p style="text-align: left">
	　　诸恶鬼神得敬信品第八下</p>
<p style="text-align: left">
	　　&ldquo;诸仁者，于彼何者是禅清净平等？有禅，声闻、缘觉、如来共；有禅，缘觉、如来共，不共声闻；有如来禅，不共声闻、缘觉；有如来禅，共声闻、缘觉、一切众生。</p>
<p style="text-align: left">
	　　&ldquo;诸仁者，于彼何禅，声闻、缘觉、如来共？若有众生，求乐离苦观后世畏，是人<a>修行</a>布施清净平等时，若有正趣正发心者，应到其所起卑下心随顺供养，从彼人边得闻<a>正法</a>，闻已知义<a>如法</a>修行，心乐离欲流注相续。是人得离诸欲恶不善法，有觉有观，离生喜乐入初禅；无觉无观，定生喜乐入第二禅；离喜行舍，念增上正知入第三禅；舍苦舍乐，先灭忧喜，不苦不乐，舍念清净入第四禅；度一切想，灭有对想，不念别异想，入无边<a>虚空</a>处；度无边虚空处，入无边识处；度无边识处，入无所有处；度无所有处，入非想非非想处；度非想非非想处，入灭受想定。</p>
<p style="text-align: left">
	　　&ldquo;诸仁者，住初禅者灭音声刺，住第二禅者灭觉观刺，住第三禅者灭喜刺，住第四禅者灭出入息刺，住无边虚空处者灭色刺，住无边识处者灭虚空刺，住无所有处者灭识刺，住非想非非想处者灭无所有刺，住灭受想者灭受想刺，是名身行得猗、口行得猗、意行得猗，八<a>解脱</a>禅士，得灭尽定到<a>彼岸</a>。阿<a>罗汉</a>依此处得四念处、四正勤、四如意足、五根、五力、七觉分、八圣道分、三解脱门、四无碍辩，依此处得奢摩他、毗婆舍那。此非<a>菩萨</a>行清净平等，不得四摄事、四梵住、三不护、四无所畏、十力、十八不共法、一切智智，是名禅波罗蜜平等，声闻、缘觉、如来共。诸仁者，若复有人，先修缘觉乘退入声闻乘行声闻行，是人入初禅乃至入灭尽定，依此定得三解脱门、四无碍辩，不得四摄事、四梵住、三不护，乃至不得一切智智，是名禅平等，声闻、缘觉、如来共。诸仁者，若复有人，先修大乘退入声闻乘，是人入初禅乃至入灭尽定，得三解脱门、四摄事、四梵住，不得三不护，乃至不得一切智智，是名禅平等，声闻、缘觉、如来共。</p>
<p style="text-align: left">
	　　&ldquo;诸仁者，于彼何禅，缘觉、如来共，不共声闻？若有众生，久修声闻乘后入缘觉乘，是人昔来未得初禅，得已思惟求因缘法，乃至得第四禅已思惟求因缘法，入空无愿无相三昧，以彼三昧思惟舍离证无色定，以彼三解脱门入灭尽定，于一切处思惟求缘觉法。是人求于因缘第一义三行灭无余非想受灭，是名禅平等，缘觉、如来共，不共声闻。若复有人，未学声闻乘善学缘觉乘，是人入初禅思惟求因缘法，是人依初禅超彼余禅及无色定，入三行灭无余第一义灭定，是名禅平等，缘觉、如来共，不共声闻。</p>
<p style="text-align: left">
	　　&ldquo;诸仁者，若复有人，未学声闻、缘觉乘，先学大乘退入缘觉乘，是人入初禅，于彼禅中思惟求因缘法，如是乃至第四禅中思惟求因缘法，如是四无色定一切处思惟求因缘法，如是三行灭无余第一义灭定，以三解脱门得不可说三昧，其处无生无灭、非证非修、非有非无、非此岸非彼岸、非闇非明、非可测、非分别非不分别，是名佉伽毗沙拏劫辟支佛<a>世间</a>独<a>福田</a>，是名禅清净平等第一义，缘觉、如来共，不共声闻。其处一切<a>生死</a>有海断，行苦、苦苦、坏苦断，于不可说义能<a>自觉</a>知，是名第一义禅清净平等。</p>
<p style="text-align: left">
	　　&ldquo;诸仁者，于彼何者如来第一义禅清净平等，不共声闻、缘觉？若如来入初禅，不依阴入定，不依界入定，不依入入定，不依地界、水火风界入定，不依虚空处界、识处界、无所有处界、非想非非想处界入定，不依灭界入定，不依现在及未来世入定，不依生不依灭入定，不依有不依无入定，无所依不依所依；如如来入初禅如是，第二、第三、第四禅、虚空处界、识处界、无所有处界、非想非非想处界如是。如来入灭界定，不依阴入定，乃至不依所依。如来入灭界定，是名如来第一义禅清净平等，不共声闻、缘觉。</p>
<p style="text-align: left">
	　　&ldquo;诸仁者，于彼何者是如来禅清净平等，共声闻、缘觉、一切众生？如来入世间初禅，乃至入世间第四禅；缘觉、声闻亦能入世间初禅乃至第四禅；一切众生劫欲尽时，亦曾能入世间初禅乃至第四禅，于后恶心因缘退失修禅，瞋恶粗穬不观后世畏，于诸众生无有慈愍，食其血肉趣三恶道。复次，如如来入世间初禅，乃至入世间第四禅；彼一切众生，若天、若人、畜生、饿鬼、<a>地狱</a>众生作是念：&lsquo;如来心心数法，行在何处？住在何住？&rsquo;彼一切众生乃至虫蚁，佛力加故，亦如实知佛心心数法住于初禅，乃至知住第四禅，此亦是如来禅平等共一切众生。此禅平等，非一切声闻、辟支佛地，是名禅清净平等。</p>
<p style="text-align: left">
	　　&ldquo;诸仁者，于彼何者智器清净平等？智有二种：一者、世间智，二者、出世间智。诸仁者，何者世间智？其世俗书典、口所言说、结集解释、言语之道、音声演说、文字显示、闻诸论说，若书字句义、若算、若数、若印、若种种苦行法、若学工巧事，如是所说种种作业，随其所求皆得成就；诸余三世俗念作事，若触若受若想若思若念，如是一切非<a>涅槃</a>器，是名世间智器平等。诸仁者，于彼何者世间智器平等？诸仁者，世间智器平等者，布施、持戒、忍辱、精进、<a>禅定</a>、闻慧智器平等。何者世间布施智器平等？诸仁者，若有人乃至尽形休息<a>杀生</a>、偷盗、邪淫、妄语、饮酒诸放逸处，于一切众生安住慈心、怜愍心、救济心是涅槃器。诸仁者，是名世间布施智器平等。诸仁者，于彼何者世间戒智器平等？诸仁者，若于一切众生具哀愍心观后世畏，<a>常住</a>慈心、柔软心、利益心、无怨仇心、无嫉妒心、无粗穬心、无两舌心、无憍逸心，安住慈心。诸仁者，是名世间戒智器平等。诸仁者，于彼何者世间忍智器平等？诸仁者，若闻众生种种恶口纯粗穬言，闻已不取，不起卒暴，不生变浊，不现瞋相，于诸众生亦复能忍，不顺言辞音声所出。诸仁者，是名世间忍智器平等。诸仁者，若见众生于其我所作恶、作过、作罪、作无利益，若坏色、若坏声香味触、若坏身、若坏命，于此众生常能修忍应如是学：&lsquo;是诸众生，从无始<a>流转</a>习贪恚痴，离善知识未曾修学。我近善知识，我能修学，我求一切乐。若于一切众生不起瞋嫌，是人得一切乐。&rsquo;是故于彼一切众生，见已不取，不起卒暴，不生变浊，不现瞋相，是名世间忍智器平等。诸仁者，于彼何者世间精进智器平等？诸仁者，若于众生勤施不断，及修戒、忍、精进、禅、智不断。诸仁者，是名世间精进智器平等。诸仁者，于彼何者世间禅智器平等？诸仁者，若入世间初禅乃至第四禅，入无边虚空处乃至非想非非想处。诸仁者，是名世间禅智器平等。诸仁者，于彼何者世间闻慧智器平等？诸仁者，若与如是空<a>法相</a>应，大乘言教有所堪能，读诵受持言辞清净，为人演说不谄不幻，一切烦恼恶业障尽，知法知义，是人于彼言教知法知义，昼夜精勤求无上智。诸仁者，是名世间闻慧智器平等。</p>
<p style="text-align: left">
	　　&ldquo;诸仁者，于彼何者出世间智器平等？诸仁者，若善男子，不取色受想行识，不取眼色，不取眼识，不取眼触，不取眼触因缘生若苦、若乐、不苦不乐；如是乃至不取意法，不取<a>意识</a>，不取意触，不取意触因缘生若苦、若乐、不苦不乐；如是不取地界、水火风界，不取虚空界，乃至不取非想非非想界；不取现在及未来世；不取善、不善；不取有漏、无漏；不取声闻乘，不取缘觉乘，不取无上大乘；不取<a>三界</a>，不取三乘；不取有，不取无；不取无所有，无有言说，得<a>无缘</a>慈三昧，非诸声闻、辟支佛地。是人以此三昧故，能见入首楞严三昧门，次第当得首楞严三昧。诸仁者，是名出世间智器清净平等，非决定清净平等，是方便力求智平等。</p>
<p style="text-align: left">
	　　&ldquo;诸仁者，于彼何者安住出世间一切<a>法器</a>般若一切法界清净平等？诸仁者，一切法界，非肉眼见，非天眼见，是圣法慧眼相应。以圣慧眼观诸法界不增不减，不见诸法有盛有衰，不见近远方所，无所至去，不见有生有灭。是人如是见诸法清净平等时，更不见众生有实可得。若入众生不可得，是人则得入一切法不可得。何以故？不离众生有一切法，不离一切法有众生；其众生体性是一切法体性，其一切法体性是众生体性；其一切法体性是我体性，其我体性是一切法体性；其一切法体性是<a>佛法</a>体性，其佛法体性是<a>无我</a>界体性；其无我界体性是实际体性，其实际体性是如如体性，如是知一切法。诸仁者，是名安住出世间一切法器般若一切法界出世间智器清净平等。</p>
<p style="text-align: left">
	　　&ldquo;诸仁者，于彼何者出世间一切法器清净平等？若菩萨摩诃萨如是安住般若入禅定时，不见有法可得，住于禅定而不舍离于一切法境界，无住无灭无所觉知住于禅定。是人不以身禅住于禅定，不以心禅住于禅定。是人住如是禅时，入于如如实际法界，能入诸法无所取著，超过一切声闻、辟支佛上。是人于如是禅住于禅定，是未决定菩萨，能断一切诸烦恼见及上烦恼缠。若复菩萨能住如是禅者，则能入于一切诸法，入此法时能知众生<a>善恶</a>诸欲而成熟之。是人不见众生，不见我、人、<a>寿命</a>、众数、生者、养育、作者、使作者、起者、使起者、受者、使受者。是人若复入于如如法界时，见诸众生颠倒烦恼，以颠倒故受种种苦。是人如是入于微细如如实际法界，是菩萨于众生不见众生而成熟之，众生非实故，众生无众生故，众生无我故，众生离故，众生无自性故，众生不可说故，众生空故，众生无相故，众生无愿故，众生无作故，众生如性故，众生无生故，众生不灭故，众生清净故，而成熟众生如是亦不见我，乃至不见受者，亦不坏事。是诸法自性相，不可说不可<a>说法</a>界，一切语言文字不能说，不可显示，无所有。是菩萨以大悲故，于不可说法而说诸法，此有漏、此无漏，此世间、此出世间，此有罪、此无罪，此有为、此无为，此有烦恼、此无烦恼，此应修行、此应舍离，此凡夫法、此<a>学法</a>、此无学法，此缘觉法、此菩萨法、此佛法。诸仁者，是未决定菩萨，如是安住出世间一切法器般若入一切法界清净平等分别说法，菩萨于所说法不见其相。诸仁者，譬如幻者，遍虚空界化作种种色种种华，未曾作事而能现作。佛不出世，于彼华中，能出如是妙义句味，入于法门演法音声，作如是事，是为难不？&rdquo;</p>
<p style="text-align: left">
	　　时，一切<a>天人</a>及鬼神众作如是言：&ldquo;大德婆伽婆，此事为难！大德修伽陀，此第一难！&rdquo;</p>
<p style="text-align: left">
	　　佛言：&ldquo;诸仁者，此转难，此第一转难！其未决定菩萨，于无所属法如是法，无色不可见，非文字非言说，自未知、未证、未善修、未<a>自在</a>、未到彼岸，而能于他众生除诸烦恼而成熟之，此为转难。彼诸众生，于如是甚深无言说法未作证，闻已不谤，此为第一转难。彼诸众生，能碎一切诸烦恼树，住柔软心、作业心，于一切众生慈心、愍心、不害心、悲心、共心、同心。彼诸众生，以柔软心故，枯竭有海，渡烦恼海，速入<a>无畏</a>城，于如是无言说未作证，闻已不谤，彼亦转难、第一转难！何故汝等恶心鬼神不自制心，于诸众生不作柔软心，不观后世畏？</p>
<p style="text-align: left">
	　　&ldquo;诸仁者，若有住出世间一切法器清净平等三昧菩萨摩诃萨，能使一切众生守护六根各住自境，岂况不能遮障汝等恶心鬼神？是善丈夫皆得是法住大慈大悲心不恼于他！何以故？以修大慈大悲方便力故不恼于他。是诸菩萨入如是甚深法已，能掷众生虚空界中，多亿那由他劫各不相见，岂况不能制于汝等诸恶鬼神？亦复能掷一切众生世界中间大黑闇处，乃至能令一切众生唯食风、食水、食土、食石。是诸菩萨以住如是甚深出世间法器清净平等三昧故，能令一切众生于多亿劫不食，岂况不能制于汝等食他众生精气血肉诸恶鬼神，何故纵舍汝等？是诸菩萨以大慈大悲方便力故纵舍汝等。于此四天下所有菩萨摩诃萨，安住如是甚深出世间法器清净平等三昧，其名曰：众自在菩萨、慈自在菩萨、文殊音菩萨、电自在菩萨、日自在菩萨、月自在菩萨、地自在菩萨、想自在菩萨、观世自在菩萨、水自在菩萨，如是等万八千菩萨摩诃萨居此四天下。彼诸菩萨摩诃萨住此十种第一甚深出世间一切法器清净平等。何等为十？所谓众生平等、法平等、清净平等、布施平等、戒平等、忍平等、精进平等、禅平等、般若平等、一切法清净平等。住此十种第一甚深出世间一切法器清净平等三昧菩萨摩诃萨，一一皆能制于汝等诸恶鬼神，如上所说，何故纵舍汝等？是诸菩萨以修大慈大悲方便力故纵舍汝等，何况如来、应、正遍知、明行足、善逝、世间解、无上士、调御丈夫、天人师、佛<a>世尊</a>！</p>
<p style="text-align: left">
	　　&ldquo;诸仁者，假使一切众生，住如是十种出世间甚深一切法器清净平等，如前所说菩萨摩诃萨，以一如来一念之智胜于彼等，何况如来于一切时，以大悲心覆护汝等，不生瞋恚亦不弃舍！如来于一切时怜愍汝等，欲令得于利益安乐；汝等如是无有惭愧，不观后世畏，于一切众生作不愍心、不柔软心、恶心、怨心、不慈心、不悲心。汝等不应作是非法！&rdquo;欲重明此义，而说偈言：</p>
<p style="text-align: left">
	　　&ldquo;大雄见如是，无余鬼神集，</p>
<p style="text-align: left">
	　　即时举右臂，宣说如是言：</p>
<p style="text-align: left">
	　　佛出世甚难，法僧亦复难，</p>
<p style="text-align: left">
	　　众生净信难，离诸难亦难，</p>
<p style="text-align: left">
	　　哀愍众生难，知足第一难，</p>
<p style="text-align: left">
	　　得闻正法难，能修第一难！</p>
<p style="text-align: left">
	　　得知难平等，于世常受乐，</p>
<p style="text-align: left">
	　　此十平等处，智者当速知。</p>
<p style="text-align: left">
	　　初众生平等，舍离诸恶业，</p>
<p style="text-align: left">
	　　造作诸善业，久受于胜乐。</p>
<p style="text-align: left">
	　　修行法平等，一切法等等，</p>
<p style="text-align: left">
	　　佛声闻缘觉，凡夫等如如。</p>
<p style="text-align: left">
	　　此清净平等，于彼人中得，</p>
<p style="text-align: left">
	　　远离取境界，亦复不坏我。</p>
<p style="text-align: left">
	　　布施平等喜，不害他众生，</p>
<p style="text-align: left">
	　　不夺活命具，不坏诸华果。</p>
<p style="text-align: left">
	　　无有一众生，非我父母者，</p>
<p style="text-align: left">
	　　一切诸众生，曾与我亲知。</p>
<p style="text-align: left">
	　　我更不触恼，乃至一众生！</p>
<p style="text-align: left">
	　　休息于非时，一切恶风雨。</p>
<p style="text-align: left">
	　　丰盛可乐事，养育诸亲知，</p>
<p style="text-align: left">
	　　众生精气增，常得不损减。</p>
<p style="text-align: left">
	　　不气嘘他身，不瞋恶眼视，</p>
<p style="text-align: left">
	　　不夺他精气，充满一切乐。</p>
<p style="text-align: left">
	　　我心利一切，不瞋有失者，</p>
<p style="text-align: left">
	　　为断诸烦恼，求于诸佛法。</p>
<p style="text-align: left">
	　　十种善业道，智者常守护，</p>
<p style="text-align: left">
	　　于世常<a>欢喜</a>，后得见涅槃。</p>
<p style="text-align: left">
	　　不依阴持戒，亦不依界入，</p>
<p style="text-align: left">
	　　灭诸有支戒，灭诸有渴爱。</p>
<p style="text-align: left">
	　　舍离种种想，能息于瞋怒，</p>
<p style="text-align: left">
	　　如是字言合，智者离分别。</p>
<p style="text-align: left">
	　　如虚空空故，离一切分别，</p>
<p style="text-align: left">
	　　如是修忍者，智者离分别。</p>
<p style="text-align: left">
	　　譬如空中月，众星共围绕，</p>
<p style="text-align: left">
	　　如是修忍者，安隐众中显。</p>
<p style="text-align: left">
	　　月光照摩尼，海水得盈满，</p>
<p style="text-align: left">
	　　忍照恶心鬼，令得清净信。</p>
<p style="text-align: left">
	　　一切离诸恶，修于菩提行，</p>
<p style="text-align: left">
	　　彼众生次第，能满诸佛海。</p>
<p style="text-align: left">
	　　我昔作仙人，林中修忍辱，</p>
<p style="text-align: left">
	　　节节支解身，不起瞋怒心。</p>
<p style="text-align: left">
	　　作兔为仙人，自投身入火，</p>
<p style="text-align: left">
	　　我以修忍故，火变为莲池。</p>
<p style="text-align: left">
	　　我以彼忍力，成熟多众生，</p>
<p style="text-align: left">
	　　今诸阿罗汉，无有如是忍。</p>
<p style="text-align: left">
	　　智者常精进，修行为福慧，</p>
<p style="text-align: left">
	　　智海得增满，得成诸佛海。</p>
<p style="text-align: left">
	　　修禅及般若，得离诸烦恼，</p>
<p style="text-align: left">
	　　不分别三界，得住于如如。</p>
<p style="text-align: left">
	　　智者修禅智，出世住实际，</p>
<p style="text-align: left">
	　　不染于诸法，离一切分别。</p>
<p style="text-align: left">
	　　不分别诸法，不见有众生，</p>
<p style="text-align: left">
	　　诸法唯一相，得见佛境界。</p>
<p style="text-align: left">
	　　无量菩萨众，安住此法性，</p>
<p style="text-align: left">
	　　不恼于汝等，以住圣般若。</p>
<p style="text-align: left">
	　　如来于汝等，容恕不为恼，</p>
<p style="text-align: left">
	　　汝等无羞耻，远离于惭愧。</p>
<p style="text-align: left">
	　　作恶诸众生，弊性多刚强，</p>
<p style="text-align: left">
	　　见佛大勇猛，皆得柔软心。</p>
<p style="text-align: left">
	　　汝等各应当，自遮己恶心；</p>
<p style="text-align: left">
	　　汝等当次第，速证大涅槃。</p>
<p style="text-align: left">
	　　汝等若柔软，得离诸恶业，</p>
<p style="text-align: left">
	　　为护此法故，付嘱于汝等。</p>
<p style="text-align: left">
	　　我所说声闻，具智大名称，</p>
<p style="text-align: left">
	　　彼怜愍汝等，令得福智慧，</p>
<p style="text-align: left">
	　　当得饮食利，诸天所供养，</p>
<p style="text-align: left">
	　　得于胜住处，及得增寿命。</p>
<p style="text-align: left">
	　　若闻导师语，如说能修行，</p>
<p style="text-align: left">
	　　人天世间中，常受胜乐报！&rdquo;</p>
<p style="text-align: left">
	　　尔时，世尊于彼诸恶鬼神众中说法讫时，于彼诸恶鬼神众中，彼恶鬼神昔于佛法作决定信，彼于后时，近恶知识，心见他过，以是因缘生恶鬼神。彼九十二那由他百千诸恶鬼神得住须陀洹果，亿那由他频婆罗百千诸恶鬼神昔行大乘者得随顺忍，无量阿僧祇诸恶鬼神得柔软心，得已复发阿耨多罗三藐三菩提心。</p>
<p style="text-align: left">
	　　尔时，于彼鬼神众中，有罗刹王名牛王目，与万罗刹王合掌向佛，一心敬礼而作是言：&ldquo;大德婆伽婆，我等为瞋使故久于世间受不爱果。我等今者承佛神力，得自忆念此贤劫中<a>宿命</a>之事。我等于鸠留孙如来法中曾得<a>出家</a>，诵持八万大乘法聚，复诵八万声闻法聚，发阿耨多罗三藐三菩提愿。我等彼时于阿兰若住法<a>比丘</a>所起瞋怒心，以是业障于彼命终生于地狱，久被烧煮失念无余，于彼命终生此食他血肉恶罗刹中。正由我等昔出家时共作恶业，今受于此恶罗刹身，为饮食故断无量亿那由他百千众生命。以是我等今于佛所，悔诸恶业更不复作，如是至三，至到坚固修行律仪！唯愿世尊，授于我等阿耨多罗三藐三菩提记。&rdquo;</p>
<p style="text-align: left">
	　　佛言：&ldquo;诸仁者，我不见更有一法远离菩提心如于阿兰若比丘所而起恶心者。诸仁者，于未来世，此贤劫最后如来名曰卢遮，彼佛当授汝等胜菩提记。&rdquo;</p>
<p style="text-align: left">
	　　彼万罗刹王垂泪而言：&ldquo;宁处地狱，不作人身于阿兰若比丘所一念之顷而起恶心！以彼能断一切善故，何况数数而起恶心！&rdquo;</p>
<p style="text-align: left">
	　　尔时，复有诸恶鬼神敬信三宝，住柔软心观后世畏，一切同音而作是言：&ldquo;大德婆伽婆，我等从今休息诸恶，忏悔过去一切恶业。我等今当食华、食香、食果、食水、食风、食法、食喜，更不恼他，护持佛法，受佛付嘱为久住故，及受世尊声闻<a>弟子</a>住阿兰若者增上护持。&rdquo;</p>
<p style="text-align: left">
	　　佛言：&ldquo;善哉！善哉！善丈夫，汝等应当如是善受我之付嘱，我今复以汝等付嘱贤劫一切菩萨、一切声闻。彼怜愍汝等，于其昼夜作善助道，与汝善分称名劝请，以是汝等增长精气、大力威德及大功能、亲知眷属。彼彼如是护持我法故，亦复善护阿兰若住法比丘若大乘小乘，如是，如是，精气增长乃至眷属。如是，如是，汝等作胜供养三世诸佛，以此善根能舍恶趣，得世间乐及涅槃乐！&rdquo;</p>
<p style="text-align: left">
	　　诸天王护持品第九</p>
<p style="text-align: left">
	　　尔时，世尊示世间故，问<a>娑婆世界</a>主大梵天王言：&ldquo;此四天下，是谁能作护持养育？&rdquo;</p>
<p style="text-align: left">
	　　时，娑婆世界主大梵天王作如是言：&ldquo;大德婆伽婆，兜率陀天王，共无量百千兜率陀天子，护持养育北郁单越；他化自在天王，共无量百千他化自在天子，护持养育东弗婆提；化乐天王，共无量百千化乐天子，护持养育南阎浮提；须夜摩天王，共无量百千须夜摩天子，护持养育西瞿陀尼。</p>
<p style="text-align: left">
	　　&ldquo;大德婆伽婆，毗<a>沙门</a>天王，共无量百千诸夜叉众，护持养育北郁单越；提头赖吒天王，共无量百千乾闼婆众，护持养育东弗婆提；毗楼勒叉天王，共无量百千鸠槃茶众，护持养育南阎浮提；毗楼博叉天王，共无量百千龙众，护持养育西瞿陀尼。</p>
<p style="text-align: left">
	　　&ldquo;大德婆伽婆，天仙七宿、三曜、三天童女，护持养育北郁单越。彼天仙七宿者，虚、危、室、辟、奎、娄、胃。三曜者，镇星、岁星、荧惑星。三天童女者，鸠槃、弥那、迷沙。大德婆伽婆，彼天仙七宿中，虚、危、室三宿是镇星土境，鸠槃是辰；辟、奎二宿是岁星土境，弥那是辰；娄、胃二宿是荧惑土境，迷沙是辰。大德婆伽婆，如是天仙七宿、三曜、三天童女，护持养育北郁单越。</p>
<p style="text-align: left">
	　　&ldquo;大德婆伽婆，天仙七宿、三曜、三天童女，护持养育东弗婆提。彼天仙七宿者，昴、毕、觜、参、井、鬼、柳。三曜者，太白星、岁星、月。三天童女者，毗利沙、弥偷那、羯迦吒迦。大德婆伽婆，彼天仙七宿中，昴、毕二宿是太白土境，毗利沙是辰；觜、参、井三宿是岁星土境，弥偷那是辰；鬼、柳二宿是月土境，羯迦吒迦是辰。大德婆伽婆，如是天仙七宿、三曜、三天童女，护持养育东弗婆提。</p>
<p style="text-align: left">
	　　&ldquo;大德婆伽婆，天仙七宿、三曜、三天童女，护持养育南阎浮提。彼天仙七宿者，星、张、翼、轸、角、亢、氐。三曜者，日、辰星、太白星。三天童女者，[糸+枲]呵、迦若、兜罗。大德婆伽婆，彼天仙七宿中，星、张、翼是日土境，[糸+枲]呵是辰；轸、角二宿是辰星土境，迦若是辰；亢、氐二宿是太白土境，兜罗是辰。大德婆伽婆，如是天仙七宿、三曜、三天童女，护持养育南阎浮提。</p>
<p style="text-align: left">
	　　&ldquo;大德婆伽婆，彼天仙七宿、三曜、三天童女，护持养育西瞿陀尼。彼天仙七宿者，房、心、尾、箕、斗、牛、女。三曜者，荧惑星、岁星、镇星。三天童女者，毗离支迦、檀[少/兔]婆、摩伽罗。大德婆伽婆，彼天仙七宿中，房、心二宿是荧惑土境，毗利支迦是辰；尾、箕、斗三宿是岁星土境，檀[少/兔]婆是辰；牛、女二宿是镇星土境，摩伽罗是辰。大德婆伽婆，如是天仙七宿、三曜、三天童女，护持养育西瞿陀尼。</p>
<p style="text-align: left">
	　　&ldquo;大德婆伽婆，此四天下南阎浮提最为<a>殊胜</a>。何以故？阎浮提人勇健聪慧，梵行相应，佛婆伽婆于中出世，是故四大天王，于此倍增护持养育。此阎浮提有十六大国，谓鸯伽摩伽陀国、傍伽摩伽陀国、阿槃多国、支提国，此四大国，毗沙门天王与夜叉众围绕护持养育；迦尸国、都萨罗国、婆蹉国、摩罗国，此四大国，提头赖吒天王与乾闼婆众围绕护持养育；鸠罗婆国、毗时国、般遮罗国、疏那国，此四大国，毗楼勒叉天王与鸠槃茶众围绕护持养育；阿湿婆国、苏摩国、罗苏吒国、甘满阇国，此四大国，毗楼博叉天王与诸龙众围绕护持养育。</p>
<p style="text-align: left">
	　　&ldquo;大德婆伽婆，过去天仙，护持养育此四天下故，皆亦如是分布安置。于后随其国土、城邑村落、塔寺园林、树下冢间、山谷旷野、河泉陂泺乃至海中宝洲天祠，于彼卵生、胎生、湿生、化生诸龙、夜叉、罗刹、饿鬼、毗舍遮、富单那、迦吒富单那等，生于彼中还住彼处，无所系属不受他教，是故愿佛于此阎浮提一切国土彼诸鬼神分布安置，为护持故，为护一切诸众生故，我等于此说欲<a>随喜</a>。&rdquo;</p>
<p style="text-align: left">
	　　佛言：&ldquo;如是，大梵，如汝所说。&rdquo;</p>
<p style="text-align: left">
	　　尔时，世尊欲重明此义，而说偈言：</p>
<p style="text-align: left">
	　　&ldquo;示现世间故，导师问梵王，</p>
<p style="text-align: left">
	　　于此四天下，谁护持养育？</p>
<p style="text-align: left">
	　　如是天师梵，诸天王为首，</p>
<p style="text-align: left">
	　　兜率他化天，化乐须夜摩，</p>
<p style="text-align: left">
	　　能护持养育，如此四天下。</p>
<p style="text-align: left">
	　　四王及眷属，亦复能护持；</p>
<p style="text-align: left">
	　　二十八宿等，及以十二辰，</p>
<p style="text-align: left">
	　　十二天童女，护持四天下。</p>
<p style="text-align: left">
	　　随其所生处，龙鬼罗刹等，</p>
<p style="text-align: left">
	　　不受他教者，还于彼作护。</p>
<p style="text-align: left">
	　　天神等差别，愿佛令分布，</p>
<p style="text-align: left">
	　　怜愍众生故，炽然正法灯。&rdquo;</p>
<p style="text-align: left">
	　　尔时，佛告月藏菩萨摩诃萨言：&ldquo;了知清净士，此贤劫初，人寿四万岁时，鸠留孙佛出兴于世。彼佛为无量阿僧祇亿那由他百千众生，回生死轮，转正法轮，追回恶道安置善道及解脱果。彼佛以此四大天下，付嘱娑婆世界主大梵天王、他化自在天王、化乐天王、兜率陀天王、须夜摩天王等，护持故，养育故，怜愍众生故，令三宝种不断绝故，炽然故，地精气、众生精气、正法精气久住增长故，令诸众生休息三恶道故，趣向三善道故，以四天下付嘱大梵及诸天王。如是渐次劫尽，诸天人尽，一切善业白法尽灭，增长大恶诸烦恼溺，人寿三万岁时，拘那含牟尼佛出兴于世。彼佛以此四大天下，付嘱娑婆世界主大梵天王、他化自在天王乃至四大天王及诸眷属，护持养育故，乃至令一切众生休息三恶道趣向三善道故，以此四天下付嘱大梵及诸天王。如是次第劫尽，诸天人尽，白法亦尽，增长大恶诸烦恼溺，人寿二万岁时，迦葉如来出兴于世。彼佛以此四大天下，付嘱娑婆世界主大梵天王、他化自在天王、化乐天王、兜率陀天王、须夜摩天王、憍尸迦帝释、四天王等及诸眷属，护持养育故，乃至令一切众生休息三恶道趣向三善道故，彼迦葉佛以此四天下，付嘱大梵、四天王等，及付诸天仙众、七曜、十二天童女、二十八宿等，护持故，养育故。</p>
<p style="text-align: left">
	　　&ldquo;了知清净士，如是次第至今，劫浊、烦恼浊、众生浊、大恶烦恼浊斗诤恶世，时人寿百岁，一切白法尽，一切诸恶闇翳世间，譬如海水一味大碱，大烦恼味遍满于世集会恶党，手执髑髅，血涂其掌，共相杀害，如是恶众生中，我今出世菩提树下初成正觉，受提胃波利诸商人食。为彼等故，以此阎浮提分布天、龙、乾闼婆、鸠槃茶、夜叉等；护持养育故，以是大集十方所有佛土一切无余菩萨摩诃萨等，悉来集此。乃至于此娑婆佛土，其处百亿日月、百亿四天下、百亿四大海、百亿铁围山大铁围山、百亿须弥山、百亿四阿修罗城、百亿四大天王、百亿三十三天，乃至百亿非想非非想处，如是略数娑婆佛土，我于是处而作佛事。乃至于娑婆佛土所有诸梵天王及诸眷属，魔天王、他化自在天王、化乐天王、兜率陀天王、须夜摩天王、<a>帝释天</a>王、四大天王、阿修罗王、龙王、夜叉王、罗刹王、乾闼婆王、紧那罗王、迦楼罗王、摩睺罗伽王、鸠槃茶王、饿鬼王、毗舍遮王、富单那王、迦吒富单那王等，悉将眷属于此大集，为闻法故；乃至于此娑婆佛土所有诸菩萨摩诃萨等及诸声闻一切无余悉来集此，为闻法故。我今为此所集大众，显示甚深佛法，复为护世间故，以此阎浮提所集鬼神，分布安置护持养育。&rdquo;</p>
<p style="text-align: left">
	　　尔时，世尊复问娑婆世界主大梵天王言：&ldquo;过去诸佛，以此四大天下曾付嘱谁，令作护持养育？&rdquo;</p>
<p style="text-align: left">
	　　时，娑婆世界主大梵天王言：&ldquo;过去诸佛，以此四天曾付嘱我及憍尸迦令作护持，而我有失不彰己名及帝释名，但称诸余天王及宿曜辰护持养育。&rdquo;</p>
<p style="text-align: left">
	　　尔时，娑婆世界主大梵天王及憍尸迦帝释，顶<a>礼佛</a>足而作是言：&ldquo;大德婆伽婆，大德修伽陀，我今谢过。我如小儿愚痴无智，于如来前不自称名。大德婆伽婆，唯愿容恕。大德修伽陀，唯愿容恕。诸来大众，亦愿容恕。我于境界言说教令得自在处护持养育，乃至令诸众生趣善道故。我等曾于鸠留孙佛已受教敕，乃至令三宝种已作炽然。拘那含牟尼佛、迦葉佛所，我受教敕亦如是，于三宝种已勤炽然，地精气、众生精气、正法味醍醐精气久住增长故。亦如我今于世尊所顶受教敕，于己境界言说教令得自在处，休息一切斗诤饥馑，乃至令三宝种不断绝故，三种精气久住增长故，遮障恶行众生护养行法众生故，休息众生三恶道趣向三善道故，为令佛法得久住故，勤作护持。&rdquo;</p>
<p style="text-align: left">
	　　佛言：&ldquo;善哉！善哉！妙丈夫，汝应如是。&rdquo;</p>
<p style="text-align: left">
	　　尔时，佛告百亿大梵天王言：&ldquo;所有行法、住法、顺法、厌舍恶者，今悉付嘱汝等手中。汝等贤首，于百亿四天下，各各境界言说教令得自在处，所有众生，弊恶粗犷恼害于他，无有慈愍不观后世畏，触恼刹利心及<a>婆罗门</a>、毗舍、首陀心，乃至触恼畜生心，如是作杀生因缘，乃至作邪见因缘，随其所作非时风雨乃至令地精气、众生精气、正法精气作损减因缘者，汝应遮止令住善法。若有众生，欲得善者，欲得法者，欲度生死彼岸者，所有修行檀波罗蜜者，乃至修行般若波罗蜜者，所有行法住法众生，及为行法营事者，彼诸众生，汝等应当护持养育。若有众生，受持读诵，为他演说种种解脱经论，汝等当与彼诸众生念持方便得坚固力，入所闻不忘智信诸法相，令离生死修八圣道三昧根相应。若有众生，于汝境界住法，奢摩他、毗婆舍那次第方便与诸三昧相应，勤求修习三种菩提者，汝等应当遮护摄受，勤作舍施勿令乏少。若有众生，施其饮食、衣服、卧具、病患因缘施汤药者，汝等应当令彼施主五利增长。何等为五？一者、寿增长，二者、财增长，三者、乐增长，四者、善行增长，五者、慧增长。汝等长夜得利益安乐，以是因缘汝等能满<a>六波罗蜜</a>，不久得成一切种智。&rdquo;</p>
<p style="text-align: left">
	　　时，娑婆世界主大梵天王为首，共百亿诸梵天王咸作是言：&ldquo;如是，如是，大德婆伽婆，我等各各于己境界，弊恶粗犷恼害于他，无慈愍心不观后世畏，乃至我当遮障，与彼施主增长五事。&rdquo;</p>
<p style="text-align: left">
	　　佛言：&ldquo;善哉！善哉！汝应如是。&rdquo;</p>
<p style="text-align: left">
	　　尔时，复有一切菩萨摩诃萨、一切诸大声闻、一切天龙乃至一切人非人等赞言：&ldquo;善哉！善哉！大雄猛士，汝等如是，法得久住，令诸众生得离恶道，速趣善道！&rdquo;</p>
<p style="text-align: left">
	　　尔时，世尊欲重明此义，而说偈言：</p>
<p style="text-align: left">
	　　&ldquo;我告月藏言，入此贤劫初，</p>
<p style="text-align: left">
	　　鸠留佛付嘱，梵等四天下。</p>
<p style="text-align: left">
	　　遮障诸恶故，炽然正<a>法眼</a>，</p>
<p style="text-align: left">
	　　舍离诸恶事，护持行法者。</p>
<p style="text-align: left">
	　　不断三宝种，增长三精气，</p>
<p style="text-align: left">
	　　休息诸恶趣，令向诸善道。</p>
<p style="text-align: left">
	　　拘那含牟尼，复嘱大梵王，</p>
<p style="text-align: left">
	　　他化化乐天，乃至四天王。</p>
<p style="text-align: left">
	　　次后迦葉佛，复嘱梵天王，</p>
<p style="text-align: left">
	　　化乐等四天，帝释护世王。</p>
<p style="text-align: left">
	　　过去诸天仙，为诸世间故，</p>
<p style="text-align: left">
	　　安置诸宿曜，令护持养育。</p>
<p style="text-align: left">
	　　至于浊恶世，白法尽灭时，</p>
<p style="text-align: left">
	　　我独觉无上，安置护人民。</p>
<p style="text-align: left">
	　　今于大众前，数数恼乱我，</p>
<p style="text-align: left">
	　　应当舍说法，置我令护持。</p>
<p style="text-align: left">
	　　十方诸菩萨，一切悉来集，</p>
<p style="text-align: left">
	　　天王亦来此，娑婆佛国土。</p>
<p style="text-align: left">
	　　我问大梵王，谁昔护持者？</p>
<p style="text-align: left">
	　　帝释大梵天，指示余天王。</p>
<p style="text-align: left">
	　　于时释梵王，谢过导师言：</p>
<p style="text-align: left">
	　　我等所王处，遮障一切恶。</p>
<p style="text-align: left">
	　　炽然三宝种，增长三精气，</p>
<p style="text-align: left">
	　　遮障诸恶朋，护持善朋党。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>