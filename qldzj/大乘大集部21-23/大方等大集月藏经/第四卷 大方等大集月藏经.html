<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 大方等大集月藏经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 大方等大集月藏经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷&nbsp;大方等大集月藏经</strong></p>
<p style="text-align: left">
	　　令魔得信乐品第六</p>
<p style="text-align: left">
	　　尔时，有一<a>帝释天</a>王，名曰火光，与大众集在于会坐，白憍尸迦帝释言：&ldquo;憍尸迦，此魔波旬，为当欲令住于闲林与第一义相应<a>菩萨</a>摩诃萨等得三昧故，勤作恼乱，为欲退彼三昧故也。&rdquo;</p>
<p style="text-align: left">
	　　时，憍尸迦答彼火光天帝释言：&ldquo;是魔波旬，于四天下一切处中，令诸众生退失留难善朋党故，勤作恼乱；又令退失留难檀波罗蜜乃至般若波罗蜜故，勤作恼乱；复令退失<a>天人</a>种故、三种菩提故，增长三恶道故，勤作恼乱。魔诸眷属亦复如是，为欲增长一切众生大<a>苦海</a>故，勤作恼乱。&rdquo;</p>
<p style="text-align: left">
	　　憍尸迦说是语已，于时一切诸来大众，皆以慈心瞻视魔王。有诸菩萨摩诃萨等，慈愍劝谏魔王波旬。是时，火光帝释复与一万帝释天众，悉共合掌向魔波旬作如是言：&ldquo;大王，庆喜！庆喜！于三宝中应生信敬。&rdquo;</p>
<p style="text-align: left">
	　　是时，<a>娑婆世界</a>主大梵天王与六十亿百千梵众及四天王，慈心眼视魔王波旬亦作是言：&ldquo;庆喜！庆喜！汝魔波旬，若于三宝不得信敬，未来长夜有大损失，无所利益堕诸恶道。&rdquo;</p>
<p style="text-align: left">
	　　是魔波旬，为彼一切诸来大众，各各皆以慈心眼视，及诸菩萨摩诃萨等，释天、梵天、护世四王劝谏之时，从座而起，合掌向佛，头面礼足，而说偈言：</p>
<p style="text-align: left">
	　　&ldquo;智者一向弃王位，以有烦恼嫉妒慢，</p>
<p style="text-align: left">
	　　故令失坏胜善道，坠堕诸恶不善趣。</p>
<p style="text-align: left">
	　　我以富贵狂因缘，于善导师多留难，</p>
<p style="text-align: left">
	　　遮障众生诸善业，初不见佛起瞋心。</p>
<p style="text-align: left">
	　　<a>世尊</a>一向常忍辱，慈悲怜愍诸众生，</p>
<p style="text-align: left">
	　　等心一切已慢除，枯竭众生烦恼海。</p>
<p style="text-align: left">
	　　唯佛烧尽烦恼薪，能示人天<a>解脱</a>道，</p>
<p style="text-align: left">
	　　令亿众生度有海，我盲无智入闇冥。</p>
<p style="text-align: left">
	　　我今启请诸大众，愿以慈愍助我等，</p>
<p style="text-align: left">
	　　谢过如来住坚信，更不重起恼乱心。</p>
<p style="text-align: left">
	　　我今一向护<a>佛法</a>，炽然光显正<a>法眼</a>，</p>
<p style="text-align: left">
	　　自舍所有贪妒慢，忏悔无余诸罪业。</p>
<p style="text-align: left">
	　　我今发大菩提心，及劝一切众生等，</p>
<p style="text-align: left">
	　　自修精进满<a>六度</a>，置彼众生于八道。</p>
<p style="text-align: left">
	　　我为一一众生故，显说无量诸法门，</p>
<p style="text-align: left">
	　　随所能令入法城，如是勤劝一切众。</p>
<p style="text-align: left">
	　　未曾见有如此会，悉能净信于三宝，</p>
<p style="text-align: left">
	　　由我恶心被厌贱，故今舍之及众过。</p>
<p style="text-align: left">
	　　从今永住净<a>信心</a>，愿后更不被厌贱，</p>
<p style="text-align: left">
	　　心与圣德常相应，不复造作众恶业。&rdquo;</p>
<p style="text-align: left">
	　　尔时，魔王说此偈已，即向佛所到已<a>礼拜</a>，而说偈言：</p>
<p style="text-align: left">
	　　&ldquo;我于世尊作留难，愿以上忍见容恕，</p>
<p style="text-align: left">
	　　救孤独者受我忏，大智慈仁不怀瞋。&rdquo;</p>
<p style="text-align: left">
	　　尔时，一切诸来大众咸同一音而白佛言：&ldquo;婆伽婆，唯愿容恕魔王波旬！魔今深信诚心忏悔，当持佛法炽然法眼，令世尊法久住于世，复使人天长夜当得利益安乐。&rdquo;</p>
<p style="text-align: left">
	　　尔时，世尊以偈答曰：</p>
<p style="text-align: left">
	　　&ldquo;忍为<a>世间</a>最，忍是安乐道，</p>
<p style="text-align: left">
	　　忍为离孤独，贤圣所欣乐。</p>
<p style="text-align: left">
	　　忍能显众生，忍能作亲友，</p>
<p style="text-align: left">
	　　忍增美名誉，忍为世所爱。</p>
<p style="text-align: left">
	　　忍得富<a>自在</a>，忍能具端正，</p>
<p style="text-align: left">
	　　忍能得威力，忍照于世间。</p>
<p style="text-align: left">
	　　忍得诸欲乐，忍能成工巧，</p>
<p style="text-align: left">
	　　忍力降伏怨，及以除忧恼。</p>
<p style="text-align: left">
	　　忍得好容色，忍能具眷属，</p>
<p style="text-align: left">
	　　忍招诸胜报，忍能超善道。</p>
<p style="text-align: left">
	　　忍得人乐观，忍能得妙好，</p>
<p style="text-align: left">
	　　忍能息诸苦，忍得<a>寿命</a>长。</p>
<p style="text-align: left">
	　　忍得大梵王，忍得欲自在，</p>
<p style="text-align: left">
	　　忍得天帝释，轮王具<a>神通</a>。</p>
<p style="text-align: left">
	　　忍得人中主，忍力难降伏，</p>
<p style="text-align: left">
	　　忍得龙夜叉，修罗中自在。</p>
<p style="text-align: left">
	　　忍能息诸怨，不害于众生，</p>
<p style="text-align: left">
	　　忍能离偷盗，忍能舍淫欲。</p>
<p style="text-align: left">
	　　忍能止妄语，两舌绮恶言，</p>
<p style="text-align: left">
	　　忍能除贪瞋，及离邪见意。</p>
<p style="text-align: left">
	　　忍力成施戒，精进及禅那，</p>
<p style="text-align: left">
	　　般若波罗蜜，能满此六度。</p>
<p style="text-align: left">
	　　忍能除诸惑，忍得<a>罗汉</a>乐，</p>
<p style="text-align: left">
	　　亦得辟支佛，及住无生忍。</p>
<p style="text-align: left">
	　　忍能具十地，速得菩提道；</p>
<p style="text-align: left">
	　　忍于诸众生，得为无上胜；</p>
<p style="text-align: left">
	　　忍能降众魔，及伏诸外道；</p>
<p style="text-align: left">
	　　忍能于世间，转最无上轮；</p>
<p style="text-align: left">
	　　忍令多众生，枯竭三恶道；</p>
<p style="text-align: left">
	　　忍断烦恼障，及能净法眼；</p>
<p style="text-align: left">
	　　忍授众生记，三乘随所求；</p>
<p style="text-align: left">
	　　忍能伏刚恶，夜叉罗刹等；</p>
<p style="text-align: left">
	　　忍与种种人，授记最胜道；</p>
<p style="text-align: left">
	　　忍已降诸怨，亦能灭众恶；</p>
<p style="text-align: left">
	　　忍能息一切，非时暴风雨；</p>
<p style="text-align: left">
	　　忍能作大集，此诸所来众。</p>
<p style="text-align: left">
	　　我恕汝波旬，于我诸犷戾，</p>
<p style="text-align: left">
	　　但自谢己心，是我第一恕。</p>
<p style="text-align: left">
	　　今于大众前，证知劝诫汝，</p>
<p style="text-align: left">
	　　莫坏我所习，一切佛<a>正法</a>。&rdquo;</p>
<p style="text-align: left">
	　　尔时，一切诸来大众，天、人、阿修罗、乾闼婆等同声叹言：&ldquo;善哉！善哉！婆伽婆，如来常于一切众生慈悲怜愍，以诸善法<a>饶益</a>安乐。魔王波旬，常于世尊起憎恶心、怨心、害心，与诸众生为恶知识，于诸善法常作留难令住不善。&rdquo;</p>
<p style="text-align: left">
	　　时，有梵天名曰威德，白不动大梵天王，而说偈曰：</p>
<p style="text-align: left">
	　　&ldquo;如空无边亦无等，一切众生所依住，</p>
<p style="text-align: left">
	　　佛智如是不思议，于一切法到<a>彼岸</a>。</p>
<p style="text-align: left">
	　　世尊有叹檀行处，怜愍一切众生故，</p>
<p style="text-align: left">
	　　以檀得为功德士，速能满诸波罗蜜。</p>
<p style="text-align: left">
	　　或有广说戒忍进，及以禅那般若等，</p>
<p style="text-align: left">
	　　世尊于此一一中，具足能显于六度。</p>
<p style="text-align: left">
	　　如来唯以<a>禅定</a>法，说能趣向菩提道，</p>
<p style="text-align: left">
	　　是故常应乐住禅，速能证于大菩提。&rdquo;</p>
<p style="text-align: left">
	　　尔时，复有一切梵王、诸帝释王、诸余天王、诸龙王、诸夜叉王、诸阿修罗王、诸伽楼罗王、诸紧那罗王、诸乾闼婆王、诸摩睺罗伽王、诸罗刹王、诸鸠槃茶王、诸饿鬼王、诸毗舍遮王等，从座而起向魔波旬，合掌而礼作如是言：&ldquo;大王敬信！敬信牟尼世尊！以此世尊解脱诸过，到于一切功德彼岸，慈悲怜愍诸众生等，施一切乐觉了诸法，舍诸<a>流转</a>住于彼岸。&rdquo;又言：&ldquo;大王，若有众生，乃至一念深信如来，敬仰尊重叹未曾有，以敬信故得作轮王，统四天下七宝具足，乃至得作帝释天王、欲自在主魔王波旬、娑婆界主大梵天王，何况常能具信三宝！是故大王，应舍魔见诸恶浊心具足净信，于<a>生死</a>流转富贵自在受诸果报，后成正觉能施众生一切安乐，得为世间无上<a>福田</a>。&rdquo;</p>
<p style="text-align: left">
	　　尔时，魔王复与诸臣顶<a>礼佛</a>足，专心敬信牟尼世尊，殷勤忏谢。</p>
<p style="text-align: left">
	　　尔时，世尊以偈告曰：</p>
<p style="text-align: left">
	　　&ldquo;恶心奸慧汝当起，我常容忍天人证，</p>
<p style="text-align: left">
	　　至心<a>修行</a>菩提道，汝当作佛无边慧。&rdquo;</p>
<p style="text-align: left">
	　　尔时，魔王极生净信，即持无价摩尼宝鬘，无价咽璎珞、臂璎珞、脚璎珞及以指印，奉献世尊，合掌而礼作如是言：&ldquo;我昔于佛多作留难，为欲破坏正法眼目，断三宝种，坏灭法炬。何以故？远离善法迷惑心故。今于三宝深得敬信，本昔所作一切业障今已忏悔，已发阿耨多罗三藐三菩提心蒙得授记。唯愿世尊，哀受我等摩尼宝鬘、璎珞指印。&rdquo;尔时，世尊慈悲怜愍魔波旬故，即便受之。</p>
<p style="text-align: left">
	　　尔时，魔王心生大喜作如是言：&ldquo;若佛所有声闻<a>弟子</a>，<a>比丘</a>、<a>比丘尼</a>、优婆塞、优婆夷，若复余人，宴坐闲林与第一义相应住者，现在未来若魔、魔子、魔妇、魔女、魔诸左右男夫妇女，及依魔住所有众生，若天、天子、天妇、天女、天诸左右男夫妇女，若龙、龙子、龙妇、龙女、龙诸左右男夫妇女，乃至迦吒富单那若子、若妇、若女、若诸左右男夫妇女，娆乱衰害取其精气，气嘘其身散乱其心，若夺衣服、饮食、汤药，若教他夺，若夺其味，若以鼻嗅，若放臭气满其住处，若复见彼住于闲林比丘、比丘尼、优婆塞、优婆夷及余众生修第一义者，若不勤作供给供养衣服、饮食及以汤药，我当令彼若魔、魔子乃至迦吒富单那左右男女，得头病、眼病、耳病、腹病如是等病之所逼恼，退失神通不复能得飞空远逝，一切方所皆迷闇冥。&rdquo;</p>
<p style="text-align: left">
	　　魔王波旬作是语已，即说咒曰：</p>
<p style="text-align: left">
	　　&ldquo;菴摩差(叉戒切)曷啰摩差菴摩摩啰差莫叉鞞阇婆帝莫叉苏兜帝阿婆羯簁阿婆坻时那匙(上支切)那摩伽娑婆犀頞啰弃摩那底[口+梨]浮阇跋啰坻泥阿佉[口+樓]差摩佉跛弥陀罗阿鞞斯啰佉鞞娑牟达罗佉鞞毕[口+梨]剃毗涅寐帝郁特迦涅寐帝坻阇涅寐帝婆耶婆涅寐帝阿迦奢妹啰涅寐帝分示那啰夜拏佉婆涅文支摩醯首婆啰涅文支阿娑遮婆涅文支萨兜婆僧弃耶跋柘涅文支钵啰摩頞他涅文支钵啰伽拏钵啰頞他涅文支多婆跋啰多涅目多钵啰摩頞他涅文支逻苏婆呵。&rdquo;</p>
<p style="text-align: left">
	　　尔时，一切诸来大众，于中所有恶行恶心，于诸众生无慈悲者皆悉惊怖。魔王波旬复作是言：&ldquo;若有违我此教令者，当得如上众病等恼。复次，世尊，我今摄护佛子声闻，伏诸恶行，不令现在及未来世作诸衰恼，能使世尊法眼久住，令三宝种不断于世。&rdquo;</p>
<p style="text-align: left">
	　　尔时，世尊复赞魔言：&ldquo;善哉！善哉！如是波旬，汝于长夜具大功德，无复诸恶一切衰恼。&rdquo;</p>
<p style="text-align: left">
	　　尔时，一切诸来大众，诸天及人、乾闼婆等皆悉赞言：&ldquo;善哉！善哉！魔王波旬，能于三宝深得净信。如是佛法长夜炽然，天人当得入<a>无畏</a>城，闭塞恶道，常开善趣解脱之门，于四天下所有斗诤、疫病饥馑、非时风雨皆得休息，又令四天下常得安隐、丰乐可乐、多众盈满。&rdquo;</p>
<p style="text-align: left">
	　　尔时，魔王礼世尊足，右绕三匝退坐一面。</p>
<p style="text-align: left">
	　　尔时，大众欲重明此义，以偈颂曰：</p>
<p style="text-align: left">
	　　&ldquo;魔心决定得<a>欢喜</a>，忏谢如来及眷属，</p>
<p style="text-align: left">
	　　真心踊悦作是语，慈悲人前舍诸恶。</p>
<p style="text-align: left">
	　　犹如<a>虚空</a>无边际，佛智境界亦如是，</p>
<p style="text-align: left">
	　　觉了无边诸法已，于世<a>说法</a>最第一。</p>
<p style="text-align: left">
	　　或有说檀胜无等，以檀能得妙菩提；</p>
<p style="text-align: left">
	　　或复有说尸罗忍，精进禅定及智慧。</p>
<p style="text-align: left">
	　　如是种种方便说，示现无等大菩提，</p>
<p style="text-align: left">
	　　天人修罗应当知，世尊降伏自在魔。</p>
<p style="text-align: left">
	　　此经佛说忍为最，能得一切安隐乐，</p>
<p style="text-align: left">
	　　忍能休息诸烦恼，能示胜妙解脱城。</p>
<p style="text-align: left">
	　　卑心合掌咸向佛，忏悔已作诸恶业，</p>
<p style="text-align: left">
	　　当发最胜菩提愿，我等必当作导师。</p>
<p style="text-align: left">
	　　自然如来授记已，魔王速成等正觉，</p>
<p style="text-align: left">
	　　及余百千众生等，亦与无上菩提记。</p>
<p style="text-align: left">
	　　已满忍辱波罗蜜，速为无等大导师，</p>
<p style="text-align: left">
	　　与诸善法作依止，护诸声闻故说咒。</p>
<p style="text-align: left">
	　　若魔依魔诸神鬼，夜叉修罗富单那，</p>
<p style="text-align: left">
	　　如有恼害佛子者，当以恶病著其身。</p>
<p style="text-align: left">
	　　一切大众皆踊悦，欢喜咸作如是言，</p>
<p style="text-align: left">
	　　以此业故法炽盛，则得久住于世间。</p>
<p style="text-align: left">
	　　魔王安住净忍心，三宝水泉难枯竭，</p>
<p style="text-align: left">
	　　当息世间一切浊，饥馑暴风及亢旱。</p>
<p style="text-align: left">
	　　是故人天得诸乐，本所修习忍辱行，</p>
<p style="text-align: left">
	　　乐檀尸罗忍方便，到进禅智大彼岸。&rdquo;</p>
<p style="text-align: left">
	　　尔时，世尊显说如是忍功德时，九百八十万诸天人等曾修忍者，一切悉得无生法忍；十频婆罗百千人得柔顺忍；亿那由他百千天人得须陀洹果；过于数量诸众生等得世<a>正见</a>；十频婆罗百千天人阿修罗、夜叉、罗刹，昔未曾发阿耨多罗三藐三菩提心者，悉得发心及不退转；百万众生得授阿耨多罗三藐三菩提记。</p>
<p style="text-align: left">
	　　一切鬼神集会品第七</p>
<p style="text-align: left">
	　　尔时，护世四大天王从座而起，合掌向佛，头面礼拜作如是言：&ldquo;婆伽婆，此阎浮提种种国土，城邑村落、园林寺舍、山泽等处，所有诸恶天、龙、夜叉、罗刹、阿修罗、鸠槃茶、饿鬼、毗舍遮、富单那、迦吒富单那依彼住者，瞋恶穬戾，无惭无愧，于诸众生无有慈愍，常害他命及作恼乱。彼诸天龙乃至迦吒富单那等，于阎浮提非时数数起于亢旱、恶风雹雨、闇[目+壹]灰尘、严寒毒热，以是灾害坏诸苗稼、五谷华果、蒲萄<a>甘蔗</a>、劫贝等物，故令众生多有种种饥馑疫病、爱别离苦众恼逼切，各各迭相怖惧斗战心常恐畏。诸王刹利于己眷属五欲众具不生喜乐，于己国土触恼一切<a>沙门</a>、<a>婆罗门</a>、毗舍、首陀、男夫妇女、童男童女，亦复触恼象、马、牛、羊、师子、虎、豹、豺狼、狗犬，一切禽兽皆令触恼。于诸众生种种因缘而逼恼之，昼夜杀害烧煮割截，五谷财帛、所欲供具、身心乐事及诸善行皆悉损减。以是因缘令人天等善趣减少，又令阎浮提善事灭故不可爱乐，我等一切不能遮护！</p>
<p style="text-align: left">
	　　&ldquo;今此世尊大集之处，一切大士菩萨摩诃萨、诸声闻众皆悉云集，一切天王及与眷属，一切龙王、阿修罗王乃至一切毗舍遮王，悉与眷属皆来集会。世尊，彼等于此阎浮提一切国土城邑、村落山谷、寺舍园林之处，唯愿世尊，分张付嘱天、龙、夜叉、罗刹、阿修罗、鸠槃茶、饿鬼、毗舍遮等，各令护持。若彼天龙乃至毗舍遮，于阎浮提作于一切斗诤触恼、非时风雨、疫病饥馑、寒热等事，各各随分而遮护之。若于阎浮提所有斗诤触恼、疫病饥馑、非时风雨、寒热等事皆悉休息，令阎浮提所有华果药草、劫贝财帛、五谷、甘蔗蒲萄及酪蜜等皆得成熟，所有苗稼不令衰坏，于阎浮提诸处人中及獐鹿鸟兽，随其所欲皆无乏少。以无乏故，令彼众生修诸善行，修正法行，修真实行，勤修而住，令彼诸善增长不退。以是因缘，此阎浮提安隐丰盛，人多盈满甚可爱乐，世尊正法则得久住，一切人天所愿满足，众生悉得趣向善道及<a>涅槃</a>道，离三恶趣，令三宝种得不断绝。&rdquo;</p>
<p style="text-align: left">
	　　尔时，四天王欲重明此义，以偈颂曰：</p>
<p style="text-align: left">
	　　&ldquo;于此阎浮提，所有诸国土，</p>
<p style="text-align: left">
	　　恶天龙夜叉，罗刹鸠槃茶，</p>
<p style="text-align: left">
	　　饿鬼毗舍遮，迦吒富单那，</p>
<p style="text-align: left">
	　　瞋恶无恩养，无慈于众生。</p>
<p style="text-align: left">
	　　彼等无惭愧，触恼诸刹利，</p>
<p style="text-align: left">
	　　沙门婆罗门，毗舍及首陀。</p>
<p style="text-align: left">
	　　师子象虎豹，非时恶风雨，</p>
<p style="text-align: left">
	　　疫病及饥馑，能令众生苦。</p>
<p style="text-align: left">
	　　彼等害众生，毁坏于世间，</p>
<p style="text-align: left">
	　　残害诸苗稼，及灭正法灯。</p>
<p style="text-align: left">
	　　我等四天王，不能遮此恶！</p>
<p style="text-align: left">
	　　愿佛当分布，国土城邑等，</p>
<p style="text-align: left">
	　　付嘱龙夜叉，罗刹鸠槃茶。</p>
<p style="text-align: left">
	　　令彼各遮护，非时恶风雨，</p>
<p style="text-align: left">
	　　息诸怖畏恼，令无病饥馑。</p>
<p style="text-align: left">
	　　华果药苗稼，充足众美味，</p>
<p style="text-align: left">
	　　众生不乏少，所用诸供具。</p>
<p style="text-align: left">
	　　一切善法增，令得可乐事，</p>
<p style="text-align: left">
	　　佛法得久住，众生趣善道，</p>
<p style="text-align: left">
	　　三宝种不绝。愿佛常哀愍，</p>
<p style="text-align: left">
	　　大地具众美，离诸苦辛味，</p>
<p style="text-align: left">
	　　华果皆具足，种种味充满，</p>
<p style="text-align: left">
	　　泉池陂河等，净水常充满，</p>
<p style="text-align: left">
	　　于诸苗稼等，不能夺精气。</p>
<p style="text-align: left">
	　　彼所进饮食，心软无粗穬，</p>
<p style="text-align: left">
	　　慈念常相向，流转净无垢，</p>
<p style="text-align: left">
	　　舍家众事业，住于阿兰若，</p>
<p style="text-align: left">
	　　勤修菩提行，令多众生信，</p>
<p style="text-align: left">
	　　法朋得增益，令魔众损减，</p>
<p style="text-align: left">
	　　四天下丰乐，诸处人充满。&rdquo;</p>
<p style="text-align: left">
	　　尔时，世尊问四天王、释提桓因、娑婆世界主大梵等言：&ldquo;诸天王辈，若见若闻此贤劫初<a>拘留孙佛</a>及拘那含牟尼佛、迦葉佛等出现世时，云何以此阎浮提中所有天、龙、夜叉、鸠槃茶等分张付嘱，为如我今菩提树下初成正觉，以此一切阎浮提中天、龙、夜叉、鸠槃茶等分张付嘱安置不也？&rdquo;</p>
<p style="text-align: left">
	　　如是问已，四大天王、释提桓因、娑婆世界主大梵王等白佛言：&ldquo;大德婆伽婆，我等见闻此贤劫初拘留孙佛菩提树下初成正觉，以此阎浮提天、龙、夜叉、鸠槃茶等分张付嘱，如今世尊菩提树下初成正觉，以此阎浮提天、龙、夜叉、鸠槃茶等分张付嘱，等无有异。彼拘留孙佛出现世时，众生寿命四万岁，彼时大地精气、众生精气、法精气等力得增上，味增上、威增上、德增上、慈增上、胜增上、智增上，如是等事皆得增上。尔时，依地果味众华药等众生食者，皆得软心、慈心、悲心、喜心、舍心、施心、戒心、忍心、精进心、禅定心、智慧心，离<a>杀生</a>心乃至离邪见心，少欲知足少烦恼垢，多福长寿离欲闲居，爱乐正法厌患流转炽三宝种，以是因缘得离恶道趣向善道。尔时，诸天乃至迦吒富单那，一切禽兽悉得具足如是等事。次后众生名寿损减，名寿损减故福德损减，福德损减故地味精气损减，地味精气损减故众生精气损减，众生精气损减故众生心法作善惭愧损减，众生心法作善惭愧损减故正法<a>甘露</a>精气损减。彼诸众生名寿损减，乃至正法甘露精气损减故，广作杀生乃至邪见，乃至禽兽亦复如是。如是众生远离善道及涅槃道趣向恶道，彼命终已生恶道中。若彼众生生于夜叉乃至迦吒富单那中者，瞋恶无慈，不视后世可怖畏事，广作杀生乃至邪见。彼等众生于阎浮提，未得入于付嘱护持分中。如是拘那含牟尼佛、迦葉佛，于菩提树下初成正觉，以此阎浮提天、龙、夜叉、鸠槃茶等分张付嘱，如今世尊于道树下初成正觉，以此阎浮提天、龙、夜叉、鸠槃茶等分张付嘱，等无有异。如是白法渐减，黑法增长，从是已来无量那由他百千恶龙、夜叉乃至迦吒富单那生长番息，常瞋穬恶不怀惭愧，于诸众生无有慈心，不观后世可怖畏事，残害他命食其血肉，彼等不入分布分中无定住处。此恶龙等不守护人乃至畜生，常欲夺人精气断他命根，灭坏国土城邑、村落寺舍等处，能令诸王瞋恼，乃至能令畜生等恼，又复能令非时风雨、严寒毒热，坏灭一切华实苗稼。如是恶龙乃至迦吒富单那等不受我教，我于彼等不得自在，是故于今五浊极恶白法损减。如来出世，一切众生于慈导师得生敬信尊重爱乐，佛所发言称机利益，具足功德智慧之聚得成大悲，<a>六波罗蜜</a>相应究竟所愿得满，获六神通于法自在，覆护摄受一切众生，能与众生一切善道及涅槃乐。今者于此本未曾有，昔来未闻如是大集，一切天王及与眷属皆来集会，一切龙王乃至日王、夜叉王、罗刹王、阿修罗王、乾闼婆王、紧那罗王、伽楼罗王、摩睺罗伽王、鸠槃茶王、饿鬼王、毗舍遮王，悉与眷属皆来集此。所未来者今愿世尊，以神通力尽皆摄之。若有诸恶鬼神无所系属，不受他教，瞋恶粗犷无有慈愍，不观后世可怖畏事，残害他命饮血食肉，所不来者，唯愿世尊当复慈愍，以神通力命彼鬼神及其眷属皆来至此，使得分布入他分中，不令数数恼乱众生。以此方便令四天下大地余味而不速灭，精气安住不复损减；以地精气不损减故，众生精气不损减；众生精气不损减故，正法甘露精气住不损减；正法甘露精气不损减故，众生心法作善平等增长，以是因缘令三宝种得不断绝。如是，如是，法眼久住，闭三恶道，开于善趣及涅槃门。如是，如是，白法增长，黑法损减。如是，如是，天人增长，无量天人悉得充足涅槃快乐。&rdquo;</p>
<p style="text-align: left">
	　　四天王等说是语时，世尊观察默然不言。尔时，娑婆世界主大梵天王、憍尸迦及诸释天、四大天王，皆共合掌告诸大众：&ldquo;我等咸白一切菩萨摩诃萨、一切声闻，一切天、龙、夜叉、罗刹、乾闼婆、阿修罗、紧那罗、伽楼罗、摩睺罗伽、饿鬼、毗舍遮、富单那等一切大众，愿悉劝请如来法尊！当使世尊令诸天众悉集于此，一切龙众乃至一切迦吒富单那等亦悉来集。彼等于阎浮提所有国土城邑村落、寺舍园林、山谷旷野、河井泉池，如是等处游止住者分张付嘱，令彼一切诸善天龙乃至一切迦吒富单那分取安置，各自当分平等守护，不令纵舍不令生恼，各各教彼同行其法，常作善念折伏恶心；复令各各护持自分，而不纵舍不恼于他。彼若各各当分平等作护持者，名称流布，得大勇猛，获大福报。&rdquo;</p>
<p style="text-align: left">
	　　尔时，一切菩萨摩诃萨、一切声闻，一切天、龙、夜叉、罗刹、阿修罗、伽楼罗、紧那罗、乾闼婆、摩睺罗伽、鸠槃茶、饿鬼、毗舍遮、富单那、迦吒富单那，乃至一切诸来大众，欢喜踊跃从座而起，合掌向佛，一时同声作如是言：&ldquo;我等劝请如来应供正遍知，愍我等故，利众生故，得大悲心，一切诸天乃至迦吒富单那悉令集此。彼等于此阎浮提中城邑村落乃至依止泉池住者，分张付嘱，令彼天龙乃至迦吒富单那分取安置。若彼诸天乃至迦吒富单那等各舍己分，犹作恼害不遮恼他，应当治罚而折伏之。愿佛发勇作大佛事，一切尽皆分张安置。&rdquo;</p>
<p style="text-align: left">
	　　尔时，世尊说偈答曰：</p>
<p style="text-align: left">
	　　&ldquo;于此佛法中，无有恼他义，</p>
<p style="text-align: left">
	　　度于苦彼岸，诸处心平等。</p>
<p style="text-align: left">
	　　诸法无有二，导师舍憎爱，</p>
<p style="text-align: left">
	　　一道如虚空，此是佛境界。</p>
<p style="text-align: left">
	　　若有有为心，思惟去来事，</p>
<p style="text-align: left">
	　　彼以法非法，能摄鬼神来。&rdquo;</p>
<p style="text-align: left">
	　　尔时，复有一大梵天名曰正辩，住第十地圣无上圣，以诸菩萨功德庄严在会而坐。此正辩天白诸天王，一切龙王、一切阿修罗王乃至一切迦吒富单那王，作如是言：&ldquo;汝等如是，今从如来得闻是义。如佛世尊，若行若住若坐若卧不恼众生，汝等今悉一时同声发愿希求应当说言：&lsquo;所有非人，一切天龙鬼神所摄，常食精气，恼害于他食肉饮血者，彼等一切，愿护世四王力势折伏。所有化生、湿生、胎生、卵生，如是随其所有诸龙、夜叉、罗刹、阿修罗、伽楼罗、乾闼婆、紧那罗、摩睺罗伽、鸠槃茶、饿鬼、毗舍遮、富单那、迦吒富单那一切等类四生所依，彼等悉为四大天王力所摄伏。愿四大王摄彼一切所不来者悉至于此！&rsquo;&rdquo;</p>
<p style="text-align: left">
	　　尔时，一切天王乃至迦吒富单那王作是愿言：&ldquo;除三十三天已下所有四天王天及诸龙众，乃至迦吒富单那四生所依一切无余，悉愿依于四大天王，彼等四王力所摄伏。若有诸天乃至迦吒富单那等，于四天王如有违反一一王力不受教敕，即当为彼炽然铁轮截其耳鼻。若截耳鼻犹故违者，复令铁轮截彼手足。若截手足犹故违者，复斩其首。若有乃至违四天王教敕之者，必令如是。&rdquo;</p>
<p style="text-align: left">
	　　尔时，毗沙门天王，即以炽然焰赫铁轮，向于北方而遥掷之，即说咒曰：</p>
<p style="text-align: left">
	　　&ldquo;多地夜他穷穷尼逻穷(其凤切)叉婆穷伽佉伽伽泥迦佉阇罗厕苏婆诃。&rdquo;</p>
<p style="text-align: left">
	　　尔时，毗楼博叉天王，亦以炽然焰赫铁轮，向于西方而遥掷之，复说咒曰：</p>
<p style="text-align: left">
	　　&ldquo;多地夜他尸梨器尸罗器伽伽那尸梨器叉尸罗器底阇利苏婆诃。&rdquo;</p>
<p style="text-align: left">
	　　尔时，毗楼勒叉天王，亦以炽然焰赫铁轮，向于南方而遥掷之，即说咒曰：</p>
<p style="text-align: left">
	　　&ldquo;多地夜他阇逻鼻唎师阇啰鼻唎师悉多婆阇啰鼻唎师达罗尼阇逻阇啰鼻唎师苏婆诃。&rdquo;</p>
<p style="text-align: left">
	　　尔时，提头赖吒天王，亦以炽然焰赫铁轮，向于东方而遥掷之，即说咒曰：</p>
<p style="text-align: left">
	　　&ldquo;多地夜他阿那易(七利切)阿那阿那耶阿那浮毗阿迦奢浮毗摩系都易苏婆诃。&rdquo;</p>
<p style="text-align: left">
	　　尔时，四方诸天乃至迦吒富单那，及诸大小树林药草神等，遥见铁轮炽然焰赫，悉大惊惧，愁忧不乐，恐命不存，观十方已各作念言：&ldquo;谁当有能救于我等，为归为趣施我等命？&rdquo;即便观见大悲世尊，如实利益诸众生者，佉罗帝山牟尼诸仙所依住处，大众悉集围绕而坐。&ldquo;唯彼当能救我等命！&rdquo;即往佛所疾如电光，到佛前住。如是十方所有诸天乃至迦吒富单那等，皆往佛所，到已而住。</p>
<p style="text-align: left">
	　　尔时，世尊欲重明此义，而说偈言：</p>
<p style="text-align: left">
	　　&ldquo;时我两足尊，问释梵四王：</p>
<p style="text-align: left">
	　　&lsquo;为见为闻彼，过去诸导师，</p>
<p style="text-align: left">
	　　分布四天下，为令天等护，</p>
<p style="text-align: left">
	　　可不如我今，道树下分布？&rsquo;</p>
<p style="text-align: left">
	　　天王答我言：&lsquo;如是昔诸佛，</p>
<p style="text-align: left">
	　　坐于道树下，分与夜叉等，</p>
<p style="text-align: left">
	　　后因过及时，<a>转生</a>诸杂恶，</p>
<p style="text-align: left">
	　　鸠槃龙夜叉，罗刹鬼单那，</p>
<p style="text-align: left">
	　　穬恶无慈愍，常食他肉血。</p>
<p style="text-align: left">
	　　彼恼于诸国，及恼四姓人，</p>
<p style="text-align: left">
	　　非时作风雨，及以寒热等，</p>
<p style="text-align: left">
	　　饥馑病斗诤，灭坏大地味，</p>
<p style="text-align: left">
	　　无慈于一切，恼害多众生。</p>
<p style="text-align: left">
	　　莫能遮护者，不伏于我等！</p>
<p style="text-align: left">
	　　是以地精气，众生精气没；</p>
<p style="text-align: left">
	　　正法妙精气，难得者日损。</p>
<p style="text-align: left">
	　　时过因缘故，天人等损减，</p>
<p style="text-align: left">
	　　增长诸恶世，法朋难可得。</p>
<p style="text-align: left">
	　　法不久住世，灭坏正法灯，</p>
<p style="text-align: left">
	　　断绝三宝种，世间当盲冥。</p>
<p style="text-align: left">
	　　今佛大勇猛，于白法尽时，</p>
<p style="text-align: left">
	　　出现阎浮提，大悲众生药，</p>
<p style="text-align: left">
	　　中言具六通，究了诸法岸，</p>
<p style="text-align: left">
	　　利益众生故，作此大集会，</p>
<p style="text-align: left">
	　　一切天龙王，护世等来集。</p>
<p style="text-align: left">
	　　诸鬼恶无慈，恒食他肉血，</p>
<p style="text-align: left">
	　　龙鬼富单那，彼等不来此，</p>
<p style="text-align: left">
	　　无所受教令，不依属他分，</p>
<p style="text-align: left">
	　　一切受佛语，令彼皆来集。</p>
<p style="text-align: left">
	　　愿分于彼等，各令有所嘱，</p>
<p style="text-align: left">
	　　不令更恼害，夺他精气等。</p>
<p style="text-align: left">
	　　三种精气住，令人修法行，</p>
<p style="text-align: left">
	　　白法得增长，黑法得消灭。</p>
<p style="text-align: left">
	　　以是恶道息，天人得增益，</p>
<p style="text-align: left">
	　　解脱门得开，三宝种炽然，</p>
<p style="text-align: left">
	　　福流诸众生，速能得解脱！&rsquo;</p>
<p style="text-align: left">
	　　于时我默然，不随于彼等，</p>
<p style="text-align: left">
	　　梵王诸帝释，四大护世王，</p>
<p style="text-align: left">
	　　俱白一切众：&lsquo;所来在会者，</p>
<p style="text-align: left">
	　　劝请天人师，摄诸鬼来此，</p>
<p style="text-align: left">
	　　分张付嘱彼，城邑诸村落，</p>
<p style="text-align: left">
	　　昼夜常护持，各令住自分。&rsquo;</p>
<p style="text-align: left">
	　　菩萨等大众，从座起合掌，</p>
<p style="text-align: left">
	　　劝请大导师，摄诸鬼来此，</p>
<p style="text-align: left">
	　　一切分作分，护持阎浮提，</p>
<p style="text-align: left">
	　　勿恼于众生，发勇人中上。</p>
<p style="text-align: left">
	　　我不恼乱他，远离去来事，</p>
<p style="text-align: left">
	　　了知法无二，离诸众生想。</p>
<p style="text-align: left">
	　　正辩大梵王，告诸天王言：</p>
<p style="text-align: left">
	　　&lsquo;导师不恼他，佛法无此事，</p>
<p style="text-align: left">
	　　悉共发愿言，令鬼不为害，</p>
<p style="text-align: left">
	　　分布各依止，彼四天王等。&rsquo;</p>
<p style="text-align: left">
	　　诸王作是言：&lsquo;我今依汝语，</p>
<p style="text-align: left">
	　　誓敕于彼等，悉令得作分，</p>
<p style="text-align: left">
	　　若彼不依教，速为轮所烧。&rsquo;</p>
<p style="text-align: left">
	　　于时四天王，使轮向四方，</p>
<p style="text-align: left">
	　　乃至一时顷，尽皆到佛所，</p>
<p style="text-align: left">
	　　顶礼世尊足，合掌于彼住。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>