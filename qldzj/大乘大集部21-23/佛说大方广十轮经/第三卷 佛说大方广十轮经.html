<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 佛说大方广十轮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 佛说大方广十轮经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 佛说大方广十轮经</strong></p>
<p style="text-align: left">
	　　灌顶喻品第四</p>
<p style="text-align: left">
	　　&ldquo;善男子，譬如灌顶刹利大王，诸秘要法守护之事皆悉备已，然后与诸宫人婇女而自围绕，游戏五欲放逸自恣，不摄六根肆情快乐，是名灌顶刹利大王第六轮也，外诸怨敌悉皆降伏，增益己国，<a>寿命</a>长远。</p>
<p style="text-align: left">
	　　&ldquo;族姓子，如来<a>世尊</a>及诸<a>菩萨</a>摩诃萨、诸声闻众，深自防护得无所畏。尔时如来入于初禅，第二、第三乃至第四禅，入于空处、识处、不用处、非想非非想处，悉入诸佛行处三昧。尔时如来入三昧已，无量亿那由他天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，饿鬼、毗舍阇、富单那、迦吒富单那，粗弊恶心其意佷戾无有愍伤，于诸众生不起慈心言无后世，而彼见我入一切佛行处三昧故，得胜欢悦于诸三宝，得最胜盛爱乐<a>欢喜</a>，尊重恭敬得未曾有，离一切恶，心多悔过，于一切种无量无数业障、烦恼障、法障，于一<a>刹那</a>顷悉能灭尽，功德智慧皆得具足，背离<a>生死</a>趣向<a>涅槃</a>，一切皆悉护持<a>佛法</a>，是名如来第六轮也。如来成就如是轮故，<a>禅定</a><a>解脱</a>三摩跋提断众生结，以是智慧灭诸烦恼到安隐处，得无所畏，高大胜仙转于梵轮，若<a>沙门</a>、<a>婆罗门</a>，及诸魔、梵所不能转，一切外道尘劳怨敌皆悉降伏，于四众中而师子吼。</p>
<p style="text-align: left">
	　　&ldquo;善男子，譬如灌顶刹利大王与四兵众，一切己国城邑、聚落园树、田泽泉池、溪谷丘涧及诸旷野，遍观己国，于其中间所有产业，若于彼处多有疑畏敌国怨贼，刹利大王便随其处，置同心人防诸怨贼，善守己国令得安乐，是名刹利灌顶大王第七轮也，外诸怨敌皆悉降伏，增益己国，寿命得长。</p>
<p style="text-align: left">
	　　&ldquo;如是，族姓子，如来世尊为诸众生开示佛眼，若欲心如实知欲心，若瞋心如实知瞋心，若痴心如实知痴心，亦知众生为诸烦恼有种种病，随其所行如实而知。如来悉于如是等处，皆以方便精进势力，令诸众生随其类根，以禅定药除灭烦恼。若有众生多贪爱者，教以不净；若有众生可以四梵堂治者，教修四梵堂；若有众生多愚痴者，教观因缘；若有众生应修数息者，教以数息；若有众生应修三解脱门者，教以三解脱门；若有众生应修禅定者，教以禅定；若有众生应修无色定者，教以无色定；乃至应以首楞严三昧断诸众生烦恼病者，亦即教修首楞严三昧。何以故？不使众生堕于四魔，令得<a>自在</a>断人天道，亦复不令诸众生等，入于恶趣断三宝种。是善男子，如来能知一切至处，是名如来第七轮也。如来成就如此轮故，到安隐处得无所畏，高大胜仙能转法轮，一切沙门、婆罗门，及诸魔、梵所不能转，诸余外道一切怨敌皆悉降伏，于四众中而师子吼。</p>
<p style="text-align: left">
	　　&ldquo;善男子，譬如灌顶刹利大王，为诸众生念先种姓，幼小嬉戏所生之处，及诸澡浴、偃卧饮乳、剪治手足、一切爪甲、按摩支节，乃至戏弄灰土供奉事者，习学无量种种伎术，游行他国晨夜住处，敬事王者及诸大臣，并作太子至今登位，得为大王，受诸娱乐自在无碍。尔时诸方四维上下，有大音声说偈赞叹，愿使常以<a>正法</a>治国，不恼众生，为护国土故，是名刹利灌顶大王第八轮也。成就如是轮已，是时灌顶刹利大王，能令一切外道怨敌皆悉降伏，自保寿命令得增长。</p>
<p style="text-align: left">
	　　&ldquo;如是，善男子，如来世尊于大众中观<a>宿命</a>因缘，一生、二生、三生，乃至无量百千亿生，忆念劫成劫坏，乃至无量亿劫一切成坏，我生彼处，如是种姓，如是名字，如是生处，食如是食，受如是苦乐，如是长寿，如是久住，如是寿命边际，于彼没已而来生此，复于此没往生于彼，能知彼相一切方所，若干种别本宿命事，是名如来第八轮也。如来成就如是轮已，到安隐处得无所畏，最胜大仙转于法轮，一切沙门、婆罗门及诸魔、梵所不能转，外道怨敌皆悉降伏，于四众中能师子吼。</p>
<p style="text-align: left">
	　　&ldquo;善男子，譬如灌顶刹利大王，于其国界所有人民悉知根源，种姓眷属皆悉勇健，种种伎术，知其贫富、端正丑陋。乃至死时，或以自业命终而死，或犯王法刑戮而死，或更相残害夭寿而死，或以鞭杖闭系囚缚，或以伎术战阵斗诤，或以财物，或以爱欲，或以瞋恚，或以饥渴，或以己过患，或以老死，或以中年，或以幼少，或作善业，或作恶业，一切死者皆悉察知因缘本末。如是思惟，若有众生修善因缘为欲生天，或有众生修恶因缘趣向恶道。如是思惟，修身善行、修口善行、修意善行，我常方便教修布施，皆令调伏随顺此行，若命终时当生天上，常处善趣，远离恶道。如是灌顶刹利大王，勤修一切身口业善，好行布施饮食、衣服、象马乘骑、卧具医药种种所须，乃至给使、奴婢僮仆皆悉施与，并舍头目及诸手足，不惜身命，悉断<a>杀生</a>、偷盗、邪淫、妄言、恶口、两舌、绮语、贪瞋邪见。如是灌顶刹利大王，有十种利益，护善名称而得财业，身相微妙，多得眷属，少病少恼得贤智眷属，趣向善处，皆悉供给亲近供养，名闻十方，一切皆为说偈赞诵，诸大天神悉来拥护，身坏命终得生天上，是名灌顶刹利大王第九轮也。成就如是轮已，增益国界，寿命延长。</p>
<p style="text-align: left">
	　　&ldquo;如是，善男子，如来世尊为诸众生，悉知他人死此生彼，如实而知：若有众生成就身业不善、口业不善、意业不善，诽谤贤圣，邪见颠倒，以是邪见因缘业故，身坏命终，堕于恶趣<a>生地</a>狱中，或生畜生及诸饿鬼。若有众生，成就身善业、口善业、意善业，不诽谤贤圣，具足<a>正见</a>，成就正见业因缘故，身坏命终，入于善趣得生天上，生天上已或生人中，尽诸结漏。如是如来，善知众生诸业因缘。如来于诸众生，悉能发于大慈大悲，常勤精进现三种<a>神通</a>，能令安住<a>世间</a>出世间信。何等为三？一者、神通，二者、<a>说法</a>，三者、知他心。以此三种神通，令诸众生安置世间出世间信，知一切趣，一切有为、一切受生皆得解脱。善男子，是名如来第九轮也。如来成就如是轮故，到安隐处得无所畏，最胜大仙转于法轮，一切沙门、婆罗门及诸魔、梵所不能转，一切外道诸余怨敌皆悉降伏，于四众中能师子吼。</p>
<p style="text-align: left">
	　　&ldquo;善男子，譬如灌顶刹利大王，于四天下一切众生为病所恼，弃舍王位，以种种香汤而以澡浴，洗沐头发著鲜净衣，端坐思惟，为除一切众生病苦皆得解脱。如是灌顶刹利大王，以华香璎珞及众伎乐，一切天、龙、夜叉、乾闼婆、阿修罗、迦楼罗、紧那罗、摩睺罗伽皆悉供养已，各相谓言：&lsquo;如是灌顶刹利大王多诸功德，应为转轮圣王统四天下。我等应当建立此王治国政事。&rsquo;尔时，一切天帝乃至摩睺罗伽等亦如是言：&lsquo;当立此王主四天下。&rsquo;尔时，刹利大王具足七宝，统四天下，为转轮圣王，千子具足，皆多勇健，形貌端正，能降伏外敌，游巡四海，案行天下一切大地，终不谪罚刀杖加害，<a>如法</a>教敕皆悉受用。善男子，是名转轮圣王第十大轮也。以是力故，转轮圣王王四天下及八万四千海渚，皆使修集一切善法，无不建立，守护身命寿得增长。</p>
<p style="text-align: left">
	　　&ldquo;如是，善男子，如来从初发心已来，于己身命乃至他身，所有烦恼若干种病，悉以禅定净水洗浴，以如实法大慈大悲，溉灌其顶，著惭愧衣。十方如来以禅定智力、大精进力、无量方便定意观察，欲灭一切众生烦恼种种过患，如佛世尊作如是言：&lsquo;最大智者福德庄严堪为<a>法器</a>，三解脱门、四无所畏，如来十力、十八不共法，一切智器大悲利益，救济一切诸苦众生！佛大商主，度脱无量苦恼众生与涅槃乐，加其愿力，欲使满足成等正觉无上法王。&rsquo;如是福德具足智慧勇猛精进，如实正观了四<a>真谛</a>，得阿耨多罗三藐三菩提，是名如来能尽一切诸漏根本第十法轮也。</p>
<p style="text-align: left">
	　　&ldquo;善男子，譬如转轮圣王，于四天下游戏自在；如来亦复如是，于诸四禅心得自在，四无色定修四梵堂，具四辩才，正观<a>四谛</a>、四无所畏、十力、十八不共法，于一切智得自在力。善男子，譬如转轮圣王，七宝具足；如来世尊具足七觉亦复如是。善男子，转轮圣王具足千子；如来亦有一切声闻诸大<a>弟子</a>，憍陈如以为初首，须拔陀罗为最后也，真是我子，从佛口生，从法化生，断一切漏，勇猛精进修四梵堂，犹如四兵降伏魔怨。善男子，譬如转轮圣王王四天下，有八万四千海渚皆随言教；如来世尊，亦有百亿阎浮提、百亿瞿耶尼、百亿弗于逮、百亿橱单日、百亿海水、百亿须弥山王、百亿四天王，乃至百亿非想非非想天、百亿铁围大铁围山，是佛国土广大无量，一切皆随如来<a>教化</a>。善男子，是名如来第十轮也。</p>
<p style="text-align: left">
	　　&ldquo;如来成就如此轮故，若五浊恶世一切佛法功德退没，离圣七财及诸智者，为欲除断覆一切患灭三恶趣，乃至后世无明黑闇，一切世间皆与十恶共相和合，造于五逆，诽谤正法，远离诸善，悉染一切不善根本，如是成就十种佛轮，到安隐处得无所畏，高胜大仙能转法轮，一切沙门、婆罗门及诸魔、梵所不能转，摧伏一切外道怨敌，以金刚智能破众生一切烦恼，令使三乘得不退转，于四众中能师子吼。&rdquo;</p>
<p style="text-align: left">
	　　尔时，菩萨摩诃萨，及以一切诸大声闻，天、龙、夜叉、乾闼婆、阿修罗、迦楼罗、紧那罗、摩睺罗伽、饿鬼、毗舍阇、人非人等，皆称善哉，雨众华雨，雨杂宝雨，雨衣服雨，雨妙香雨，一切大地皆悉震动。</p>
<p style="text-align: left">
	　　佛说如是十轮经时，在会大众，有八万四千亿百千那由他菩萨摩诃萨得无生法忍；复有无量菩萨摩诃萨得深禅定忍辱陀罗尼；复有无量众生未发菩提心者，今皆发心住不退转地。尔时，复有无量大众，有得须陀洹、斯陀含、阿那含、阿<a>罗汉</a>者，次第修学证沙门果。</p>
<p style="text-align: left">
	　　证相品第五</p>
<p style="text-align: left">
	　　尔时，大梵天名曰天藏，久植善根住第十地，是大菩萨摩诃萨。是时，众中有天藏大梵，从座而起，整其衣服，右膝著地，以偈问佛：</p>
<p style="text-align: left">
	　　&ldquo;我今稽首问，&nbsp;功德海无边，</p>
<p style="text-align: left">
	　　愿时赐听许，&nbsp;除断诸疑悔。</p>
<p style="text-align: left">
	　　渴仰持功德，&nbsp;法味中最上，</p>
<p style="text-align: left">
	　　众生咸乐闻，&nbsp;如是第一义。&rdquo;</p>
<p style="text-align: left">
	　　尔时，世尊告天藏大梵：&ldquo;随汝所问，如来世尊亦当随问而答，令汝欢喜得未曾有。&rdquo;</p>
<p style="text-align: left">
	　　尔时天藏大梵言：&ldquo;唯然，世尊。&rdquo;以偈问曰：</p>
<p style="text-align: left">
	　　&ldquo;智慧修禅定，&nbsp;安住不放逸，</p>
<p style="text-align: left">
	　　为住第一义，&nbsp;而处于生死。</p>
<p style="text-align: left">
	　　勤修于诵习，&nbsp;能度烦恼海，</p>
<p style="text-align: left">
	　　为当证不退？&nbsp;为当堕恶道？</p>
<p style="text-align: left">
	　　常勤而劝化，&nbsp;为定趣涅槃？</p>
<p style="text-align: left">
	　　为在于生死？&nbsp;为堕于恶道？</p>
<p style="text-align: left">
	　　智慧刹利种，&nbsp;依止十种轮，</p>
<p style="text-align: left">
	　　为处于生死？&nbsp;为得成佛道？</p>
<p style="text-align: left">
	　　心浊难调伏，&nbsp;烦恼多散乱，</p>
<p style="text-align: left">
	　　以何净其心，&nbsp;禅诵而劝化？&rdquo;</p>
<p style="text-align: left">
	　　尔时，佛告天藏大梵：&ldquo;善哉！善哉！大梵所问，纯善第一。汝已满足一切诸行，于过去恒河沙佛所<a>修行</a>三业，摄心禅定、常勤诵经、营理僧事，炽然佛法建立三宝如大梁柱，又复能为多人无量众生问于如来如是之义。若善男子依止威仪大记莂论，过去诸佛之所演说神通住持，是名如来成熟众生令悉厌离，为灭一切烦恼病故，为欲满足三乘道故；十方乃至恒河沙现在诸佛，亦说如是依止威仪大记莂论，为成熟一切诸众生故，令得厌离故，欲使摧灭一切结使故，为得满足三乘<a>道果</a>住持正法故。汝于过去诸佛所闻，我亦如是，依止威仪大记莂论，为欲成熟一切众生故，令得厌离故，灭诸结使，为得满足三乘法故。是故，大梵，汝当谛听！善思念之。&rdquo;</p>
<p style="text-align: left">
	　　天藏大梵言：&ldquo;唯然，世尊。&rdquo;</p>
<p style="text-align: left">
	　　佛言：&ldquo;若有依止于十不善轮，则不具足欲界禅定，亦不能具足欲界善根，况能成就色、无<a>色界</a>一切禅定？亦复不能成就三乘及余诸善！何等为十？有欲修禅众事不具；有欲<a>破戒</a>成就恶法；生于倒见亦著吉相；恶心难调不顺贤圣；诸根轻躁而不具足微少善根；但作两舌多喜斗乱；作粗恶语而恒骂詈；好作绮语及诸妄言；生于贪嫉，见他得利常生嫉妒；一切众生有恼害心，作大邪见说无因果。天藏大梵，满足十事虽欲修禅，不能成就欲界小善，况能成就色、无色界善根及三乘善法？</p>
<p style="text-align: left">
	　　&ldquo;复次，大梵，又有十事而不能得成就禅定。何等为十？乐著作伎，乐著言说，多好睡眠，种种所求，贪著美色，乐著于香，乐著诸味，乐著音声，乐著于触，乐著觉观。大梵，是名十种，而不能得成就于禅；设使成就，寻即退失终不能成。而但为得檀越信施，因其利养心生恶法，若在刹利诸王众中，多诸过罪为他骂詈，及加鞭杖截其支节，或犯大罪久受诸苦，若疾命终必堕恶趣，乃至入于阿鼻<a>地狱</a>。譬如阿兰迦兰、橱头蓝弗、蛭数拘迦梨、提婆达多，如是等毁坏禅定，乃至阿鼻地狱受大重罪。&rdquo;</p>
<p style="text-align: left">
	　　尔时，佛告阿若憍陈如：&ldquo;我今听汝清净<a>比丘</a>，受于第一床敷卧具、饮食肴膳，能除一切众生疾疫。何以故？若坐禅比丘阙少众具，一切心数多起散乱，但念诸恶而不能得成就禅定，乃至到于阿鼻地狱受诸罪报。若众缘备足修诸禅定，则易成就心得专一，若已得者皆令增长，一切不善觉观散心皆悉能知不令得起，趣向涅槃到于<a>彼岸</a>。若有坐禅未成就者，初中后夜当勤修习，远离愦闹少欲知足，于一切结使起于舍心，一切贪欲、瞋恚、憍慢、贡高、两舌、恶囗、妄语，如是等悉得远离，应受释、梵、四天王等百千那由他供养恭敬，况复婆罗门、刹利、<a>居士</a>、毗舍、首陀所有供养！&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;修禅灭诸结，&nbsp;余业则不能，</p>
<p style="text-align: left">
	　　是故禅第一，&nbsp;智者应供养。&rdquo;</p>
<p style="text-align: left">
	　　尔时，天藏大梵白佛言：&ldquo;世尊，若有比丘能修禅者，刹利大臣应加谪罚鞭杖，乃至兀其手足不耶？&rdquo;</p>
<p style="text-align: left">
	　　佛言：&ldquo;善男子，若诸比丘佛法<a>出家</a>，剃除须发披著<a>袈裟</a>，一切天、人、阿修罗皆应供养。若护持戒，不应谪罚闭系、兀其手足乃至夺命，悉无是法。何以故？除其多闻及持戒者，若有破戒比丘于我法中而出家者，成就诸恶如败脓坏，非婆罗门自言婆罗门，非梵行而言梵行，退失堕落圣道果证，为诸烦恼结使所胜、结使所坏。又复破戒诸恶比丘，能示天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，无量功德珍宝伏藏。若有依我而出家者，众生应作十种胜想，得无量无边福德。</p>
<p style="text-align: left">
	　　&ldquo;何等为十？有诸众生见依我出家者，应作<a>念佛</a>想，以是净心欢喜因缘，不信一切诸余外道，及外道经书。若当见时，即应思惟决定圣戒，以是因缘，能断杀生、偷盗、邪淫、妄语乃至不饮酒等，入涅槃城。见有依我而出家者当起施心，以是因缘，于将来世<a>财富</a>无量，善去善向，<a>殊胜</a>供养常得充给，乃至入于<a>无畏</a>大涅槃城。又见依我佛法出家，柔和质直，常行忍辱，不生卒暴，心无狂乱，喜乐正法，常好闲静阿练若处，乃至欲入涅槃无畏之城。若有众生，破戒非法作恶威仪，见如是人，当共软语乃至礼足，以是因缘，此人后世生尊贵家，有大势力，常为一切之所瞻视，乃至当得入涅槃城。</p>
<p style="text-align: left">
	　　&ldquo;天藏大梵，若依我法出家造作恶行，如是比丘盲无所睹，此非沙门自称沙门，非梵行自称梵行，退没堕落为诸烦恼之所败坏。如此比丘修行恶法，犹能开示一切天、龙、夜叉、乾闼婆、阿修罗、迦楼罗、紧那罗、摩睺罗伽、人非人等一切善法功德伏藏，为善知识。虽不少欲知足，剃除须发披著袈裟服，以是缘故，能为众生增长善根，于诸<a>天人</a>开示善道。是以依我出家比丘，若持戒、若破戒，我悉不听转轮圣王、大臣、宰相，不得谪罚系闭、加诸鞭杖、截其手足乃至断命，况复余轻犯小威仪破戒比丘？虽是死人，是戒余力犹如牛黄，是牛虽死人故取之，亦如麝香死后有用，能大利益一切众生。恶行比丘虽犯禁戒，其戒势力，犹能利益无量天人。譬如估客入于大海，断于无量众生之命挑其眼目，持阿摩那果捣蓗和合成其宝药，若有众生盲冥无目，乃至胎胞而生盲者，以此宝药而用涂之，众病得除其眼明净；如是，如是，若诸比丘虽破禁戒造作恶行，于佛法中名为死人，复能令他一切众生，使得清净智慧<a>法眼</a>，能令见者尚得如是，况复为开示说种种法！</p>
<p style="text-align: left">
	　　&ldquo;大梵，譬如<a>烧香</a>，香体虽坏，熏他令香；破戒比丘亦复如是，自堕恶道能令众生增长善根。恶行比丘为不信所烧，身坏命终堕三恶道，能使他人得大利益示涅槃道。以是因缘，一切白衣不应侵毁轻蔑破戒比丘，皆当守护尊重供养，不听谪罚、系闭其身乃至夺命。四方众僧，若至布萨自恣之时，听便驱出不共<a>法事</a>，三世僧物饮食敷具皆不听用，一切羯磨说戒律处，悉皆驱出不得在众，而悉不听王及大臣加其鞭杖、系闭谪罚乃至夺命。&rdquo;</p>
<p style="text-align: left">
	　　尔时，世尊而说偈言：</p>
<p style="text-align: left">
	　　&ldquo;瞻卜华虽萎，&nbsp;胜于诸余华，</p>
<p style="text-align: left">
	　　破戒诸比丘，&nbsp;犹胜诸外道。</p>
<p style="text-align: left">
	　　&ldquo;复次，天藏大梵，有五种逆罪为最极恶。何者为五？故心杀父、母、阿罗汉，破坏声闻和合僧事，乃至恶心出佛身血，诸如是等名为五逆。若人于五逆中作一一逆者，不得出家受具足戒；若听出家，则犯重罪应摈令出；若已有出家诸威仪者，不应加其鞭杖及诸系闭。</p>
<p style="text-align: left">
	　　&ldquo;复有四种大罪，同于四逆，犯根本罪。何者为四？杀辟支佛，是名杀生犯根本罪；淫阿罗汉<a>比丘尼</a>，是名邪淫犯根本罪；若人舍财与佛法僧，主掌此物而辄用之，是名为盗犯根本罪；若人倒见破坏比丘僧，是名破僧犯根本罪。若人于四根本罪中犯一一罪，皆悉不听佛法出家；设使出家，不得听受具足戒；若受具者应驱令出，以有出家威仪法故，不应鞭杖系闭、夺其生命。如是皆犯根本罪，非逆罪也。有是根本罪亦是逆罪，有是逆罪非根本罪，有非根本罪亦非逆罪。何者为逆罪亦是根本罪？若人出家受具足戒得见谛道，断其命根，是名逆罪，亦是根本罪也；如是众生，于我戒律中应驱令出。何者为根本罪非逆罪？若人在我法中出家，如是凡夫众生故害其命，若以毒药或堕其胎，是名根本罪非逆罪也；若有四方僧物饮食敷具，悉不应与同共利养。若有众生于佛法僧而生疑心，此中出家自言更有世尊，或于种种诸吉相中生疑惑心；若复有人于诸如来所说之法而生疑惑，于声闻、辟支佛乃至大乘，于中诽谤出其过恶，见他读诵而作留难乃至一偈，此非根本罪亦非逆罪，是名甚恶近于逆罪。如是众生若不忏悔除其罪根，终不听使佛法出家；设出家受具足戒不悔过者，亦驱令出。何以故？不信正法，毁谤三乘坏正法眼，欲灭法灯断三宝种，减损人天而无利益堕于恶道。此二种人名谤正法、毁訾贤圣，地狱劫寿增长，如是诸恶业已，是名根本大重罪也。</p>
<p style="text-align: left">
	　　&ldquo;何者是不威仪根本法？若比丘故淫犯根本罪，故杀凡夫人犯根本罪，除三宝物不与而取犯根本罪，故妄语犯根本罪。于此四根本中，若犯一罪，一切比丘所作法事悉不听入，四方僧物饮食卧具皆悉不得共同受用。然帝王、大臣、一切群官，不应加其鞭杖、系闭刑罚乃至夺命，是名根本罪体性相也。何以名为根本重罪？若人作如是行，身坏命终堕于恶趣，作如是行是恶道根本，是故名为根本罪也。譬如铁丸，虽掷空中，终不暂住，速疾投地；如是五逆等罪，犯四重禁，及二种众生&mdash;&mdash;毁坏正法、诽谤贤圣，如是等十种罪中，若人犯一一罪者，身坏命终皆堕阿鼻地狱。是故作逆业犯根本重罪者，皆悉不听度令出家。犯逆罪者如此人等，于其一身终不能尽诸烦恼结成就禅定，况能超出决定菩萨？命终之后必堕地狱受恶道苦。</p>
<p style="text-align: left">
	　　&ldquo;若有族姓男女，以深<a>信心</a>归依佛法，或趣声闻、辟支佛，或趣大乘，于我法中而得出家，受于具戒极有信心，护持根本四重等罪，常勤精进勇猛不休，日日拥护一切人非人等，终不虚受人天供养，于三乘中随所乐欲。何以故？志求解脱乃至舍命终不毁犯。何以故？如是三种众生，皆求涅槃修行其因，依止世尊，依止经律，依止声闻正位弟子。若有众生犯四重禁非<a>佛弟子</a>，我所显示甚深<a>法相</a>，一切无常、苦、空、<a>无我</a>，为诸众生利益安乐，说解脱法波罗提木叉，如是经论及诸禅定，盲无所见，破戒退没坠三恶道。若有族姓男女，于是波罗提木叉清净法中不犯根本者，我是彼世尊，彼是我弟子，随顺我语安住佛法，一切所作皆悉成就，安立戒身及诸善法，亦能建立能大利益安乐天人世尊。如是之人，则具足一切声闻、辟支佛乘乃至大乘，皆悉善住。</p>
<p style="text-align: left">
	　　&ldquo;何以故？是根本戒守护一切正法，及诸有漏、无漏等法，皆悉因此而得成立，是故名为戒根本也。譬如因地，一切万物百卉药谷皆因生长；如是善学四根本戒，一切善法皆因得生。譬如大地，一切诸山乃至铁围、大铁围、须弥山王皆依得住；如是善解四根本戒，声闻、辟支佛乘乃至无上大乘皆依而住。譬如大地，一切物味依地而住；如是善学四根本戒，禅定解脱总持乃至阿耨多罗三藐三菩提亦因而成。譬如大地，净不净物一切悉载；如是族姓男女，善学四根本戒，持戒毁戒、是法器及非法器皆悉满足，谛自观察不讥彼短，而不自高亦不毁他，能为一切善法洲渚，犹如大地一切众生之所依止。如是族姓男女，善能修学四根本戒，一切如来所说经论，皆生爱乐欢喜受持，不起种种非法之想，一切众生皆依四摄而自存活。&rdquo;</p>
<p style="text-align: left">
	　　尔时，尊者优波离，从座而起，整其衣服，叉手合掌，白佛言：&ldquo;世尊，若世尊作如是言，是法器及非法器悉不讥诃，他未来时作诸恶行如是比丘，非沙门而作沙门，非梵行而作梵行，今当云何呵责其心，驱遣令出？&rdquo;</p>
<p style="text-align: left">
	　　佛言：&ldquo;我悉不听俗人讥呵！复有十种非法讥呵即得大罪。何等为十？若僧不和合，于国王前而讥呵者，是名非法。若僧不和合，于婆罗门众中而讥呵者，亦名非法。若僧不和合，于王眷属及诸大臣而讥呵者，是名非法。若僧不和合，于白衣中而讥呵者，是名非法。若僧不和合，于妇女、小儿等中而讥呵者，是名非法。僧不和合，于僧净人前而讥呵者，是名非法。僧不和合，于比丘尼众中而讥呵者，是名非法。僧不和合，于本怨嫌前而讥呵者，是名非法。若僧不和合，以瞋恚心而相讥呵者，是名非法。有如此等十非法不应讥呵！假使举得少罪亦不应受，若复少有如佛法讥呵者亦不应受。又复十种非法讥呵不应受。何等为十？若余外道来讥呵者亦不应受，非持戒白衣而犯逆罪，诽谤正法，毁坏贤圣，若起狂心，若散乱心，为诸余天地四方僧净人，若是一切犯禁比丘所举之罪皆不应受，是名为十非法讥呵所不应受。</p>
<p style="text-align: left">
	　　&ldquo;若有比丘，造诸恶行共僧中住，清净比丘威仪具足，于非法处一切不行，成就五法，应顶礼僧足诸恶比丘言：&lsquo;我今欲举汝罪，是实不虚，是时非时，慈心软语，为使佛法久得安住，为欲炽然一切佛法。若听我说，我当如法举汝。&rsquo;彼若不听：&lsquo;我当顶礼持戒比丘上座等足白言：大德，此比丘犯如是事。&rsquo;依于五法而举彼罪，上座比丘应察是语，如毗尼、如修多罗，当以灭诤法如法除灭，若犯重罪应以重治，若犯中罪应以中治，若犯微细罪当以微细治教令悔过。&rdquo;</p>
<p style="text-align: left">
	　　优波离白佛言：&ldquo;世尊，若造恶行比丘实有过罪，而恃白衣一切势力，或恃巨富财物等力、或恃多闻、或恃辞辩、或恃弟子如是等力，众僧当共和合，持修多罗、持毗尼、持有戒德僧者，不取其语而用势力，有如是等应当云何？&rdquo;</p>
<p style="text-align: left">
	　　佛即答言：&ldquo;应诣国王、大臣、宰相如法治罪。&rdquo;</p>
<p style="text-align: left">
	　　优波离复白佛言：&ldquo;世尊，如此恶行比丘，若财物力、若多闻力、若辞辩力，能令国王大臣欢喜，或有非法朋党，为应舍置不耶？&rdquo;</p>
<p style="text-align: left">
	　　佛言：&ldquo;优波离，若事未现，应当舍去；若事已出，僧应和合速疾驱摈不得共住。优波离，譬如瞿麦、妨麦、稗莠，根茎枝叶与麦相以，若未莠出时不可分别；穟既出已，田畯农士并根俱弃。何以故？坏净麦故。优波离，如是破戎恶行比丘，若恃白衣及诸势力住居僧中，过未出时人不敢呵，其事现已诸天便讥，当言僧中无有禁制，若恶行比丘，众僧应速和合疾共摈出。</p>
<p style="text-align: left">
	　　&ldquo;优波离，譬如大海不宿死尸；如是我诸声闻大弟子众破戒谄曲，此等恶人不应共住，亦复如是。若破戒比丘，为刹利王及诸辅相朋党非法，如此比丘，则得自恃多闻、财物巨富、辞辩如是等力，肆心无畏强僧中住。尔时惭愧持戒比丘，心有所疑不应共诤，不应守护共作伴党；如是持戒比丘，便语国王及诸大臣，更至他国。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>