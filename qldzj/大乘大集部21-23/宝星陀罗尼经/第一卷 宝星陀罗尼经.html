<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 宝星陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 宝星陀罗尼经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 宝星陀罗尼经</strong><br />
	<br />
	　　宝星经序</p>
<p style="text-align: left">
	　　唐释法琳撰</p>
<p style="text-align: left">
	　　宝星经梵本三千余偈。如来初证觉道，度目连身子，及降伏魔王，护持国土，说此经也。自像化东渐，绵历岁时，三轮八藏之文，四树五乘之旨，显神光于石室，流梵响于清台，虽鞮译相寻尚多疑阙。我大唐皇帝，乃圣乃神，允文允武，乘机抚运，拯溺救焚，反上皇之风，行不言之信。去泰去甚，既揜顿于八弦；无事无为，乃朝宗于万国。瀚海天山之地，尽入提封；龙庭凤穴之卿，咸沾声教。仁踰解网，治踵结绳。大德闲闲，外齐八则；小心翼翼，内整四仪。临赤县而溢慈悲，寄玄扈而敷弘誓。每以诸有非乐，物我俱空，眷言贞要，无过释典。</p>
<p style="text-align: left">
	　　有中<a>天竺</a>国<a>三藏</a>法师波颇，唐言光智，誓传法化，不惮艰危远涉葱河，来游真丹。以贞观元年景戍，洎于京辇。既登上席，爰懋锦衣，有诏所司，搜扬硕德，兼闲三教，备举十科者，一十九人。于大兴善寺，请波颇三藏，相对翻译。<a>沙门</a>慧乘等证义，沙门玄謇等译语，沙门慧明法琳等执笔，承旨殷勤详覆，审名定义，具意成文。起贞观三年三月，讫四年四月，凡十卷十三品，用纸一百三十幅，总六万三千八百八十二言。归命一切佛<a>菩萨</a>。</p>
<p style="text-align: left">
	　　降魔品第一</p>
<p style="text-align: left">
	　　如是我闻：一时，婆伽婆住王舍城竹林迦兰陀池边，与大<a>比丘</a>众一千人俱，皆阿<a>罗汉</a>，诸漏已尽，所作已办，舍诸重檐，逮得己利，尽诸有结，皆得正知，心善<a>解脱</a>。及大菩萨一万人俱，其名曰：持须弥顶童真、水智童真、地智童真、胜智童真、空智童真、明智童真、电智童真、文殊师利童真、降伏胜童真、水天童真、无垢童真。<a>弥勒</a>菩萨摩诃萨等而为上首，一切皆得羼提陀罗尼三摩提，具足一切法无障碍智，于一切众生其心平等，过诸魔界，善入一切如来智境界，具足大慈大悲善解方便智，皆随佛住王舍大城竹林迦兰陀池边。</p>
<p style="text-align: left">
	　　尔时，王舍大城有二外道，聪慧明达过十八明处，与五百人俱，一名优波底沙，二名俱利多，而为上首，共相谓言：&ldquo;契同<a>甘露</a>！&rdquo;</p>
<p style="text-align: left">
	　　尔时，长老阿说示（唐言马胜）于日初分著衣持钵，入王舍大城乞食。时优波底沙，见阿说示生希有心：&ldquo;我未曾见如此沙门威仪庠序，更无有人如彼比丘。我应往问，今此长老以谁为师？依谁<a>出家</a>？依谁求法？&rdquo;</p>
<p style="text-align: left">
	　　尔时，优波底沙即往彼所到已问讯，种种语已却住一面，白长老阿说示言：&ldquo;以谁为师？依谁出家？依谁求法？&rdquo;</p>
<p style="text-align: left">
	　　尔时，长老阿说示答优波底沙言：&ldquo;有释种子，勇猛精进能大苦行，于一切处最上<a>自在</a>，已度<a>生死</a>无边大海，今以大悲欲度众生，号名为佛，<a>觉悟</a>众生干竭<a>苦海</a>无与等者，我常归依求无垢法。&rdquo;</p>
<p style="text-align: left">
	　　优波底沙言：&ldquo;彼师为汝说何等法？以何教示？&rdquo;</p>
<p style="text-align: left">
	　　时，长老阿说示答优波底沙曰：&ldquo;善哉！快哉！谛听！谛听！当为汝说。&rdquo;便说偈言：</p>
<p style="text-align: left">
	　　&ldquo;烦恼业因缘，&nbsp;<a>世间</a>如是转；</p>
<p style="text-align: left">
	　　烦恼业不生，&nbsp;导师如是说，</p>
<p style="text-align: left">
	　　生老死定坏，&nbsp;彼解脱无上！</p>
<p style="text-align: left">
	　　如彼勇牛王，&nbsp;如来自悟说。&rdquo;</p>
<p style="text-align: left">
	　　尔时，优波底沙闻此法已，远尘离垢，<a>法眼</a>清净，得须陀洹果，而说偈言：</p>
<p style="text-align: left">
	　　&ldquo;我证解实法，&nbsp;永竭生死河，</p>
<p style="text-align: left">
	　　所谓如来说，&nbsp;难得甘露藏。</p>
<p style="text-align: left">
	　　众生得息苦，&nbsp;智慧能断除，</p>
<p style="text-align: left">
	　　诸法种种修，&nbsp;能作究竟道，</p>
<p style="text-align: left">
	　　行此究竟道，&nbsp;得无等<a>涅槃</a>！&rdquo;</p>
<p style="text-align: left">
	　　尔时，优波底沙说此偈已，白长老阿说示言：&ldquo;长老，汝师如来阿罗诃三藐三<a>佛陀</a>今在何处？&rdquo;</p>
<p style="text-align: left">
	　　阿说示答言：&ldquo;长老，我师如来，今在王舍城竹林迦兰陀池边，与大比丘众一千人俱&mdash;&mdash;本是外道值佛出家。&rdquo;</p>
<p style="text-align: left">
	　　优波底沙言：&ldquo;我今辞善知识及诸眷属诣佛出家。&rdquo;</p>
<p style="text-align: left">
	　　尔时，优波底沙礼阿说示足，右绕三匝辞已而去，往俱利多所。</p>
<p style="text-align: left">
	　　时，俱利多见优波底沙从远而来，见已白优波底沙言：&ldquo;仁者，诸根清净，颜色怡悦，必得甘露。&rdquo;</p>
<p style="text-align: left">
	　　优波底沙言：&ldquo;如是，长老，我于今者得甘露法。谛听！谛听！今为汝说我所得法。&rdquo;</p>
<p style="text-align: left">
	　　尔时，俱利多即从座起，偏袒右肩，右膝著地，合掌恭敬，便说偈请：</p>
<p style="text-align: left">
	　　&ldquo;说此吉祥无忧道，&nbsp;此道疾度<a>三界</a>海，</p>
<p style="text-align: left">
	　　分别诸阴大怨贼，&nbsp;乘此道已不还有。&rdquo;</p>
<p style="text-align: left">
	　　尔时，优波底沙以所闻偈，即为说之：</p>
<p style="text-align: left">
	　　&ldquo;烦恼业因缘，&nbsp;世间如是转；</p>
<p style="text-align: left">
	　　烦恼业不生，&nbsp;导师如是说，</p>
<p style="text-align: left">
	　　生老死定坏，&nbsp;彼解脱无上！</p>
<p style="text-align: left">
	　　如彼勇牛王，&nbsp;如来自悟说。&rdquo;</p>
<p style="text-align: left">
	　　尔时，俱利多闻此偈已心大<a>欢喜</a>，重更赞叹请说前偈：</p>
<p style="text-align: left">
	　　&ldquo;苦灭寂无垢，&nbsp;牟尼说此法，</p>
<p style="text-align: left">
	　　一切烦恼灭，&nbsp;诸见无知断！</p>
<p style="text-align: left">
	　　秽恶有为空，&nbsp;<a>无我</a>不可信，</p>
<p style="text-align: left">
	　　重说无垢句，&nbsp;我闻得涅槃。&rdquo;</p>
<p style="text-align: left">
	　　尔时，优波底沙即便重为说所闻偈：</p>
<p style="text-align: left">
	　　&ldquo;烦恼业因缘，&nbsp;世间如是转；</p>
<p style="text-align: left">
	　　烦恼业不生，&nbsp;导师如是说，</p>
<p style="text-align: left">
	　　生老死定坏，&nbsp;彼解脱无上。</p>
<p style="text-align: left">
	　　如彼勇牛王，&nbsp;如来自悟说！&rdquo;</p>
<p style="text-align: left">
	　　尔时，俱利多闻此偈已，远尘离垢，法眼清净，得须陀洹果，复以偈赞：</p>
<p style="text-align: left">
	　　&ldquo;如此真行法，&nbsp;度流之疾船，</p>
<p style="text-align: left">
	　　此智息三苦，&nbsp;能度于世间。</p>
<p style="text-align: left">
	　　诸阴烦恼魔，&nbsp;知此能调伏，</p>
<p style="text-align: left">
	　　解脱离怨诤，&nbsp;干竭于苦海。&rdquo;</p>
<p style="text-align: left">
	　　时，俱利多言：&ldquo;今佛<a>世尊</a>住在何所？&rdquo;</p>
<p style="text-align: left">
	　　优波底沙言：&ldquo;长老，我闻世尊在王舍大城竹林迦兰陀池边，与大比丘僧及菩萨众俱。我今定当与汝俱往至世尊所，求佛出家。&rdquo;</p>
<p style="text-align: left">
	　　俱利多言：&ldquo;如是，长老，可语<a>弟子</a>往世尊所相随出家。&rdquo;时，优波底沙与俱利多往自众所。</p>
<p style="text-align: left">
	　　尔时，恶魔于一念顷，闻中摩伽陀国有二外道，优波底沙共俱利多及诸眷属，聪明具足名称广远，是善丈夫，欲于沙门瞿昙法中出家学道。彼作是念：&ldquo;呵奇哉！若此二人于彼沙门瞿昙法中而出家者，空我境界。我应至彼二丈夫所，破其出家令著恶见。&rdquo;</p>
<p style="text-align: left">
	　　尔时，恶魔于一念顷从自宫没，作阿说示形相威仪，便于中道现二人前，作如是说：</p>
<p style="text-align: left">
	　　&ldquo;如我先所说，&nbsp;试汝非决定，</p>
<p style="text-align: left">
	　　如汝意所行，&nbsp;宜速受欲乐。</p>
<p style="text-align: left">
	　　一切黑白业，&nbsp;因果悉皆无，</p>
<p style="text-align: left">
	　　无生老病死，&nbsp;亦无于后世，</p>
<p style="text-align: left">
	　　福非福果业，&nbsp;无有此因作。</p>
<p style="text-align: left">
	　　释子为利说，&nbsp;汝莫信故去！&rdquo;</p>
<p style="text-align: left">
	　　尔时，优波底沙、俱利多闻此说已咸作是念：&ldquo;此恶魔来欲坏我等出家之事。&rdquo;</p>
<p style="text-align: left">
	　　尔时，优波底沙顾谓弟子作如是言：&ldquo;汝等今者当忆世间所有过患。&rdquo;便说是偈：</p>
<p style="text-align: left">
	　　&ldquo;众生为老逼，&nbsp;死苦之所缠，</p>
<p style="text-align: left">
	　　应当断彼二，&nbsp;决定当出家。&rdquo;</p>
<p style="text-align: left">
	　　尔时，俱利多即以偈颂答魔王曰：</p>
<p style="text-align: left">
	　　&ldquo;知无上善智，&nbsp;持法灭三苦，</p>
<p style="text-align: left">
	　　汝说不断贪，&nbsp;我智终不动。</p>
<p style="text-align: left">
	　　如是坚固心，&nbsp;于余人所无，</p>
<p style="text-align: left">
	　　我等出苦轮，&nbsp;正智所不惑。</p>
<p style="text-align: left">
	　　勿假师子像，&nbsp;而作野干声！&rdquo;</p>
<p style="text-align: left">
	　　尔时，见谛诸天住<a>虚空</a>中赞二丈夫言：&ldquo;善哉！善哉！汝二丈夫，于一切众生中最为上首。此道胜妙，于一切世间最为第一。此道息一切苦，此道入一切如来行处，此道一切诸佛所共称扬，所谓依佛出家。&rdquo;是时，恶魔心生忧苦便没不现。</p>
<p style="text-align: left">
	　　尔时，优波底沙共俱利多，自观己众唤诸弟子作如是言：&ldquo;汝等应知，我等欲度老死苦海故依佛出家。汝等若不乐佛出家，可于此住。&rdquo;</p>
<p style="text-align: left">
	　　时，五百弟子咸作是言：&ldquo;我等解法，皆依师学。二师决定大处出家，二师所依出家处，我等随师，亦依彼众出家学道。&rdquo;</p>
<p style="text-align: left">
	　　尔时，优波底沙及俱利多，与五百徒众欲往佛所。是时，恶魔知彼事已，于王舍城外化作大坑，深百由旬，令彼二人不得往诣佛世尊所。是时，如来以<a>神通</a>力，令彼二人不见大坑直道而去。是时，恶魔于二人前，复更化作高峻大山，高千由旬，峻崄坚岨无有穿缺；于彼山中复更化作一千师子，威猛可畏。是时，世尊以神通力加彼二人，不见大山及彼师子，又无威猛可畏之声，直道而往诣世尊所，及彼无量百千之众，围绕供养<a>说法</a>之处。</p>
<p style="text-align: left">
	　　尔时，世尊告诸比丘：&ldquo;汝等见彼二善丈夫为众上首，与诸徒众来至我所，汝等见不？&rdquo;</p>
<p style="text-align: left">
	　　&mdash;诸比丘答，咸言我见。</p>
<p style="text-align: left">
	　　佛言：&ldquo;此善丈夫及诸徒众我边出家，一人于我一切声闻弟子之中智慧第一，一人于我声闻众中神通第一。&rdquo;</p>
<p style="text-align: left">
	　　是时，众中有一比丘，以偈赞曰：</p>
<p style="text-align: left">
	　　&ldquo;此二聪睿眷属俱，&nbsp;利益上者佛已记，</p>
<p style="text-align: left">
	　　具智神通无所畏，&nbsp;故我承迎二丈夫。&rdquo;</p>
<p style="text-align: left">
	　　尔时，彼比丘说此偈已即从座起，与无量比丘众及出家优婆塞等迎彼二人，善言问讯。</p>
<p style="text-align: left">
	　　时彼二人往到佛所，到已顶<a>礼佛</a>足，右绕三匝住立佛前，白佛言：&ldquo;世尊，我等今者求佛出家，受<a>比丘戒</a><a>修行</a>梵行。&rdquo;</p>
<p style="text-align: left">
	　　佛言：&ldquo;善男子，汝二人名字何等？&rdquo;</p>
<p style="text-align: left">
	　　优波底沙言：&ldquo;底沙是父，<a>舍利</a>是母。我今从母，故名<a>舍利弗</a>。父母今者听我出家。&rdquo;</p>
<p style="text-align: left">
	　　俱利多言：&ldquo;憍陈如是父，目伽罗是母。我今从母，故名目伽罗。父母今者听我出家。&rdquo;</p>
<p style="text-align: left">
	　　佛言：&ldquo;汝等二人及诸眷属，可于我所出家具足修行梵行。&rdquo;作是语已，时此二人成具足戒。五百徒众未久之间，亦同二师得具足戒。</p>
<p style="text-align: left">
	　　尔时。恶魔即自<a>化身</a>作摩醯首罗像。住立佛前说如是偈&ldquo;</p>
<p style="text-align: left">
	　　&ldquo;世间利智能议论，&nbsp;方便胜智到<a>彼岸</a>，</p>
<p style="text-align: left">
	　　彼等悉来顶礼我，&nbsp;我是彼等大导师。</p>
<p style="text-align: left">
	　　瞿昙弟子并眷属，&nbsp;一切宜速归依我，</p>
<p style="text-align: left">
	　　我今为汝当广说，&nbsp;安隐寂灭善妙道。&rdquo;</p>
<p style="text-align: left">
	　　尔时，世尊以偈答曰：</p>
<p style="text-align: left">
	　　&ldquo;汝所说道趣恶道，&nbsp;众生<a>行者</a>沉苦海，</p>
<p style="text-align: left">
	　　我道能令动不动，&nbsp;世间苦海悉干竭。</p>
<p style="text-align: left">
	　　何故骜慢耐无耻，&nbsp;复作矜高野干声？</p>
<p style="text-align: left">
	　　我今退破汝魔事，&nbsp;不复于我能所作。&rdquo;</p>
<p style="text-align: left">
	　　尔时，恶魔变摩醯首罗像即没不现，复作梵天王像住于佛前，说如是偈：</p>
<p style="text-align: left">
	　　&ldquo;烦恼有业芽，&nbsp;智慧已斩除，</p>
<p style="text-align: left">
	　　何故强于此，&nbsp;勤苦利众生？</p>
<p style="text-align: left">
	　　于世无自在，&nbsp;以无堪道器，</p>
<p style="text-align: left">
	　　牟尼病已除，&nbsp;宜速入涅槃。&rdquo;</p>
<p style="text-align: left">
	　　尔时，世尊即以偈颂报魔王曰：</p>
<p style="text-align: left">
	　　&ldquo;我观诸众生，&nbsp;过彼恒沙量，</p>
<p style="text-align: left">
	　　以大慈悲力，&nbsp;<a>教化</a>令解脱。</p>
<p style="text-align: left">
	　　上中下众生，&nbsp;令世间解脱，</p>
<p style="text-align: left">
	　　众生解脱已，&nbsp;然后乃涅槃。</p>
<p style="text-align: left">
	　　何故以恶惠，&nbsp;诈谄请于我？&rdquo;</p>
<p style="text-align: left">
	　　尔时，恶魔心生忧悔，于佛前没还自天宫，入忧恼室默然而坐。当于尔时一<a>刹那</a>顷，魔诸眷属互相推问：&ldquo;今我大王以何因缘，入忧恼室无人知者？&rdquo;</p>
<p style="text-align: left">
	　　尔时，魔王五百妓女种种庄严，各持华鬘、末香、塗香，鼓天伎乐五百音声，第一微妙歌舞戏乐，甚可爱乐集魔王前。尔时，魔王悲啼握手抑止悲声，如是作已暂时默住。诸妓女等复更歌舞，作欣悦状令魔欢喜。尔时，魔王举手大叫作如是语：&ldquo;莫声！莫声！&rdquo;乃至七返。诸伎女等默然而住。</p>
<p style="text-align: left">
	　　尔时，魔宫有一妓女名电可意声，至魔王所曲躬合掌，说如是偈：</p>
<p style="text-align: left">
	　　&ldquo;汝今居自在，&nbsp;如见死相忧，</p>
<p style="text-align: left">
	　　为是担重担，&nbsp;今乃生怖懅？</p>
<p style="text-align: left">
	　　谁有胜力怨，&nbsp;而忧不欢悦？&rdquo;</p>
<p style="text-align: left">
	　　是时，魔王说偈报曰：</p>
<p style="text-align: left">
	　　&ldquo;我有大怨调伏心，&nbsp;善学幻术释迦子，</p>
<p style="text-align: left">
	　　我无方便能坏彼，&nbsp;如是不久欲界空。&rdquo;</p>
<p style="text-align: left">
	　　时，彼妓女便说偈曰：</p>
<p style="text-align: left">
	　　&ldquo;大家方便甚无量，&nbsp;勤力坏彼必无余，</p>
<p style="text-align: left">
	　　三有长缚谁能解？&nbsp;贪海沉没谁能竭？&rdquo;</p>
<p style="text-align: left">
	　　是时，魔王说偈报曰：</p>
<p style="text-align: left">
	　　&ldquo;檀那及苦行，&nbsp;悲愿为罥索，</p>
<p style="text-align: left">
	　　持空无相弓，&nbsp;器仗中第一，</p>
<p style="text-align: left">
	　　能断于生死，&nbsp;诸有尽无余。</p>
<p style="text-align: left">
	　　以空为城林，&nbsp;弟子居山谷，</p>
<p style="text-align: left">
	　　精勤常修定，&nbsp;尽诸有过患，</p>
<p style="text-align: left">
	　　方便神通力，&nbsp;慈悲为伴助。</p>
<p style="text-align: left">
	　　优波俱利等，&nbsp;牟尼悉降伏，</p>
<p style="text-align: left">
	　　于彼三界中，&nbsp;方便善调摄，</p>
<p style="text-align: left">
	　　欲空我境界，&nbsp;一切悉无余。&rdquo;</p>
<p style="text-align: left">
	　　尔时，五百妓女于魔王边，闻叹如来所有功德，即得菩萨三昧，名离一切相电光三昧。时彼五百妓女，即以天上诸庄严具，雨天香华及天伎乐，遥向佛所供养世尊，于竹林上犹如雨下。以得如来神力加故，令彼天女遥见世尊及诸徒众，见已欢喜生清净信第一爱敬。</p>
<p style="text-align: left">
	　　尔时，众中诸比丘等，见竹林间有如是相，便生疑怪，白佛言：&ldquo;世尊，我等昔来未曾见闻于竹林间如此瑞应香华等雨，将非舍利弗、目揵连等现此相耶？何因缘故睹斯希有？&rdquo;</p>
<p style="text-align: left">
	　　尔时，世尊告诸比丘：&ldquo;非此二人现神通相。此乃天魔五百妓女，于彼魔宫雨此香华及庄严具，持供养我；不久来此，皆于我边得受阿耨多罗三藐三菩提记。&rdquo;</p>
<p style="text-align: left">
	　　时，彼魔王五百妓女遥闻佛记，转复欢喜生清净信，以净信故即得不忘菩提心三昧。</p>
<p style="text-align: left">
	　　尔时，魔王五百妓女著一肩衣，右膝著地，于魔宫中向佛方面，合掌恭敬说如是偈：</p>
<p style="text-align: left">
	　　&ldquo;一切世间盲无眼，&nbsp;唯佛一人名见者，</p>
<p style="text-align: left">
	　　能竭人天渴爱河，&nbsp;如来自度及一切。</p>
<p style="text-align: left">
	　　我等云何速成佛？&nbsp;人天恭敬能说者，</p>
<p style="text-align: left">
	　　女身可厌宜应舍，&nbsp;速近牟尼闻<a>正法</a>。</p>
<p style="text-align: left">
	　　如来最上神通智，&nbsp;开示我等为胜导，</p>
<p style="text-align: left">
	　　持彼无上觉支宝，&nbsp;无垢妙说如净灯，</p>
<p style="text-align: left">
	　　胜力降魔无等伦，&nbsp;觉悟我等当受记。&rdquo;</p>
<p style="text-align: left">
	　　尔时，魔宫五百妓女，从座而起至魔王所，异口同音而说是偈：</p>
<p style="text-align: left">
	　　&ldquo;如来胜德终不动，&nbsp;云何于佛而生嗔？</p>
<p style="text-align: left">
	　　此身众苦之所逼，&nbsp;更起醉慢而自塗。</p>
<p style="text-align: left">
	　　应舍此嗔决定信，&nbsp;拔彼生死憍慢泥，</p>
<p style="text-align: left">
	　　众生体性佛所知，&nbsp;我等应往慈悲所。&rdquo;</p>
<p style="text-align: left">
	　　尔时，魔王念彼诸女，生于如是增上恶意：&ldquo;我今应以五种之缚，缚此五百诸妓女等，令住于此不往佛边。&rdquo;此五百女以得如来念力加故，而彼魔王所不能制。</p>
<p style="text-align: left">
	　　尔时，五百诸妓女等，于彼魔宫欲往佛所。当发足时，魔甚嗔恨，便作是念：&ldquo;我今自以境界之力制此诸女。&rdquo;即起非时毗岚大风遍满虚空，欲令诸女迷失诸方，还住我宫不见瞿昙。以佛力故，尚不能起微细之风，乃至不能动一毛端，何况无量！</p>
<p style="text-align: left">
	　　尔时，魔王转增忧苦，心生悔恼悲泣高声，唤其诸子及其眷属，一切魔宫大声遍满，而说偈言：</p>
<p style="text-align: left">
	　　&ldquo;爱子眷属悉皆集，&nbsp;我心热恼如毒树，</p>
<p style="text-align: left">
	　　坏我神通境界力，&nbsp;美言谄幻释师子。&rdquo;</p>
<p style="text-align: left">
	　　尔时，魔王所有男女并诸眷属，闻此音声悉皆驰赴住魔王前。彼眷属中有一魔子名曰胜智，合掌住立说如是偈：</p>
<p style="text-align: left">
	　　&ldquo;此非劫烧非死相，&nbsp;何故种种忧恼生？</p>
<p style="text-align: left">
	　　此无大力能胜怨，&nbsp;何故异智似愚痴？&rdquo;</p>
<p style="text-align: left">
	　　尔时，魔王说偈报曰：</p>
<p style="text-align: left">
	　　&ldquo;今此释迦子，&nbsp;坐彼林树下，</p>
<p style="text-align: left">
	　　现前有大怨，&nbsp;云何汝说无？</p>
<p style="text-align: left">
	　　彼谄有胜力，&nbsp;令我心荒怖，</p>
<p style="text-align: left">
	　　我军并我子，&nbsp;如炭入炽火。</p>
<p style="text-align: left">
	　　名称胜丈夫，&nbsp;聪睿多才艺，</p>
<p style="text-align: left">
	　　现集及未集，&nbsp;今悉归依彼。</p>
<p style="text-align: left">
	　　我怨以诈亲，&nbsp;谄智力甚诤，</p>
<p style="text-align: left">
	　　高名胜智人，&nbsp;悉为法钩牵。</p>
<p style="text-align: left">
	　　今此诸侍女，&nbsp;于我无悲心，</p>
<p style="text-align: left">
	　　见舍昔所爱，&nbsp;尽往沙门所。</p>
<p style="text-align: left">
	　　指我以为证，&nbsp;今日归依彼，</p>
<p style="text-align: left">
	　　一切三有地，&nbsp;谄幻悉令空。</p>
<p style="text-align: left">
	　　彼虽有大力，&nbsp;我破令作灰，</p>
<p style="text-align: left">
	　　我辈一切众，&nbsp;应当勤所作。&rdquo;</p>
<p style="text-align: left">
	　　尔时，魔王一切诸子，并其内外所有眷属，悉皆合掌咸作是言：&ldquo;我等一切悉皆严驾，以神通力而自加被，以此境界示彼令知，退彼释子令碎如灰。若当胜者，我等善好。若不胜者，<a>当归</a>依彼。我等往昔大军围绕，诣菩提树面睹释子，独一无侣以神通力，我等军众尽皆退坏，况复今时无量徒众悉皆成就！&rdquo;</p>
<p style="text-align: left">
	　　时魔报言：&ldquo;且去子辈！若能杀彼沙门瞿昙，当须回还。若不能者，亦须还宫而自守护。&rdquo;</p>
<p style="text-align: left">
	　　是时，魔王即以左右十二万众，复过此数乃至八万四千由旬，所有兵众悉皆遍满。复以迅疾神通之力，现大黑风，吹大黑云，雨大炬火，悉皆遍满一切四洲。复以手击须弥山王，一切四洲悉皆震动。复出最恶可畏之声，须弥山王及诸山王，大地峰石一切惊动。由此震击小大池河，及大海水悉皆波浪。一切诸龙、大龙、夜叉、大夜叉，见是事已踊上虚空。此诸魔众住须弥顶，复掷大石等由旬量，于中摩伽陀国如大暴雨振击惊动。复雨刀、杵、挝镵、大石、月钐、曲撩、短槊、铁把、虎牙大棒及大月箭犹如雨下。</p>
<p style="text-align: left">
	　　尔时，世尊即入碎魔军场三昧，于虚空中所有兵仗及大炬火变成华雨，所谓优钵罗华雨、波头摩华雨、俱物头华雨、分陀利华雨、曼陀罗华雨、摩诃曼陀罗华雨，雨中摩伽陀国。复变可畏惊动之声，为彼种种微妙音声，所谓佛声、法声、僧声、波罗蜜声、神通声、阿毗跋致声、受职声、四魔退声、往菩提道场声，乃至取俱声不取俱声。复变此四洲一切大地所有药草<a>丛林</a>山石土地皆成七宝。是时，世界无有风尘一切恬静。</p>
<p style="text-align: left">
	　　尔时，世尊现其身相过于梵世自在而转。从其身分一一诸相，乃至无见顶相出大光明，遍照三千<a>大千世界</a>普皆大明。是时，三千大千世界所有天、龙、夜叉、乾闼婆、阿修罗、伽楼罗、紧那罗、摩睺罗伽、薜荔多、毗舍阇、鸠槃茶、人非人等，<a>地狱</a>、畜生、阎罗世界，如是一切悉见世尊及大光明。是时，天、龙、夜叉、人非人等，各与若干百千眷属，地及虚空来诣佛所散华供养，到已右绕赞叹<a>礼拜</a>。是时，地狱及诸畜生、阎罗世界，无量百千阿閦毗俱胝那由他等，各自忆念先种善根，称南无佛陀，恶趣终已生于天上。</p>
<p style="text-align: left">
	　　尔时，魔王所有诸子二万二千并诸眷属，见佛神变如是相已，各于佛所得希有信，共彼五百魔王妓女礼世尊足，合掌恭敬以偈赞叹：</p>
<p style="text-align: left">
	　　&ldquo;妙色净身映智海，&nbsp;名称高远无不至，</p>
<p style="text-align: left">
	　　金色光焰类须弥，&nbsp;我等无怙归依彼。</p>
<p style="text-align: left">
	　　众生失道无能见，&nbsp;如来智日能明照，</p>
<p style="text-align: left">
	　　养护众生永不退，&nbsp;亲导我等归依彼。</p>
<p style="text-align: left">
	　　积集智藏富无量，&nbsp;解脱心性如虚空，</p>
<p style="text-align: left">
	　　慈悲润泽随机说，&nbsp;一切成就归依彼。</p>
<p style="text-align: left">
	　　生死旷野难济越，&nbsp;如来解脱能开示，</p>
<p style="text-align: left">
	　　巧说因果能显了，&nbsp;住第一慈归依彼。</p>
<p style="text-align: left">
	　　境界幻炎如水月，&nbsp;无智翳闇著诸欲，</p>
<p style="text-align: left">
	　　佛为医王救世间，&nbsp;是故我等归依彼。</p>
<p style="text-align: left">
	　　佛真法桥渡四流，&nbsp;富有七财恒资给，</p>
<p style="text-align: left">
	　　世尊正道示世间，&nbsp;大悲我亲应供养。</p>
<p style="text-align: left">
	　　我等恶意向如来，&nbsp;今悉忏悔第一觉，</p>
<p style="text-align: left">
	　　所有诸恶能永断，&nbsp;愿佛受我最上依。</p>
<p style="text-align: left">
	　　我等悉舍魔部党，&nbsp;共发无上菩提心，</p>
<p style="text-align: left">
	　　普请一切众生类，&nbsp;菩提大愿至无余。</p>
<p style="text-align: left">
	　　佛能显示我胜行，&nbsp;如我所行波罗蜜，</p>
<p style="text-align: left">
	　　如来所说无异说，&nbsp;几法具足到菩提。</p>
<p style="text-align: left">
	　　所散佛华成华盖，&nbsp;示现无量诸刹土，</p>
<p style="text-align: left">
	　　我今顶礼两足尊，&nbsp;愿涅槃乐利世间。&rdquo;</p>
<p style="text-align: left">
	　　尔时，一切魔诸眷属并魔妓女，各持天华遥散佛上。以佛世尊神力加故变成华盖，遍覆十方无量俱胝那由他百千恒河沙诸佛刹土。复过此数变成华盖，遍覆十方现在诸佛，于虚空中邻盖佛顶。时彼魔王五百妓女并诸眷属，一切悉见十方无量阿僧祇诸佛刹土安隐说法，及见彼佛眷属围绕众坐微妙威仪炽盛，及见华盖住上虚空邻覆佛顶。彼彼诸佛皆同一色，形相示现悉皆同等，唯彼世尊在师子座，种种眷属功德庄严所现不同。又闻诸佛音声遍满句义说法。此魔眷属以佛世尊念所加故，得见如是神通变化；既见此已，第一爱乐生清净信，礼佛足已佛前听法。</p>
<p style="text-align: left">
	　　尔时，魔王所有诸子，并诸眷属十二频婆罗，退还魔宫白魔王言：&ldquo;我等广作如此恶事，乃至不能毁坏瞿昙一毛孔等。&rdquo;尔时，复有二万诸魔归依如来，佛前听法。</p>
<p style="text-align: left">
	　　尔时，魔王既失威德，复大嗔怒发如是言：&ldquo;我于今日无异觉意！乃至不能诛灭释种所生之子令彼灭坏，云何此住？&rdquo;便还魔宫，入忧恼室，默然而坐。</p>
		

	
	

		</div></div><hr><script charset='utf-8' src='../../js/footer.js'></script></body></html>