<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 宝星陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 宝星陀罗尼经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 宝星陀罗尼经</strong></p>
<p style="text-align: left">
	　　相品第五</p>
<p style="text-align: left">
	　　尔时，三千<a>大千世界</a>百亿诸魔生如是念：&ldquo;今佛<a>世尊</a>入王舍城门，我等应以最上庄严，严饰此城门之内及彼地方，如彼城外天、龙、夜叉之所庄严。&rdquo;</p>
<p style="text-align: left">
	　　尔时，世尊以他心智知百亿魔心之所念，欲以<a>神通</a>最上色相庄严佛处。是时，世尊以神通力，于王舍大城十二门内，一一门中皆有如来及诸大众，共入城门。时，百亿魔即以神通种种庄严胜中胜者阿僧祇等诸庄严具，严饰城门及地方城壁诸树，地上<a>虚空</a>胜妙庄严而庄严之。时，百亿魔并诸眷属，或有作于梵天之形，乃至作于大仙之形，于诸重阁窗门、楼橹却敌、树间诸处，地及虚空各于中住，以种种华、末香、<a>烧香</a>、金粟、银粟，以摩尼真珠及种种庄严以严衣服，并诸绮绣庄严具等普雨供养。又以种种天之音乐，击鼓拍手，种种赞叹歌咏如来无量功德。悉皆聚集供养世尊，以如是第一最胜庄严大希有相，所未曾有，所未曾闻。</p>
<p style="text-align: left">
	　　尔时，世尊住城门下，以右足指触城门阈。应时无间，一切三千大千世界普皆震动。及此三千大千世界所有释、梵、日月、护世大<a>自在</a>天，天、龙、夜叉、乾闼婆、阿修罗、伽楼罗、紧那罗、摩睺罗伽等主，地天、水天、大海诸山城邑等天，及诸男女、童男童女、天仙等众，乃至阿迦尼吒天宫已来，所有众生得大滋味色貌光泽。彼一切众见地大动光照<a>觉悟</a>，于王舍大城地及虚空围绕而住，乃至华香黑栴檀末散佛供养。</p>
<p style="text-align: left">
	　　是时，世尊<a>释迦牟尼佛</a>，以神通力令彼散华乃至末香普遍十方微尘等刹，一一方分所有清净及不清净、空不空等诸佛刹土，悉皆供养供给彼佛。彼彼佛刹此所散华，并诸末香庄严具等，皆出如是偈句之声：</p>
<p style="text-align: left">
	　　&ldquo;汝等疾觉悟，&nbsp;观不放逸行，</p>
<p style="text-align: left">
	　　最上菩提因！&nbsp;<a>流转</a>甚<a>生死</a>，</p>
<p style="text-align: left">
	　　我今拔济汝，&nbsp;宜速舍世事，</p>
<p style="text-align: left">
	　　忆往昔誓愿，&nbsp;时到熟相应，</p>
<p style="text-align: left">
	　　各得菩提记。&nbsp;牟尼因陀罗，</p>
<p style="text-align: left">
	　　利益<a>世间</a>故，&nbsp;今入王舍城！</p>
<p style="text-align: left">
	　　大仙胜无忧，&nbsp;已降百亿魔，</p>
<p style="text-align: left">
	　　转清净法轮，&nbsp;应当大<a>欢喜</a>。</p>
<p style="text-align: left">
	　　如是利世间，&nbsp;普示勇健事，</p>
<p style="text-align: left">
	　　<a>解脱</a>世间苦，&nbsp;今为摩利沙，</p>
<p style="text-align: left">
	　　当得菩提故，&nbsp;今授汝等记。</p>
<p style="text-align: left">
	　　速往彼刹土，&nbsp;见妙好庄严，</p>
<p style="text-align: left">
	　　自然如是得，&nbsp;入彼无忧城，</p>
<p style="text-align: left">
	　　渐次菩提行，&nbsp;决定当得佛！&rdquo;</p>
<p style="text-align: left">
	　　尔时，十方微尘等一切佛刹彼彼大众，以佛力故，悉见此佛竹林大众，<a>菩萨</a>摩诃萨各各三昧思量。是时，竹林所有菩萨摩诃萨思惟住者，并诸声闻、大声闻，皆见世尊于王舍城门调伏住待。彼诸大众随世尊后住，见大庄严具中出诸偈已，悉皆遍满十方一切微尘等净不净、空不空一切佛刹。彼诸佛刹所有菩萨摩诃萨及住声闻，闻此声已作如是念：&ldquo;何处有此法声，遍满如是可意声、如是美妙、如是可爱、如是可乐、如是可喜、如是劝发、如是大功德称扬之声，及见华末香雨，雨于十方无量庄严，无量华香细末之雨？&rdquo;时，彼菩萨摩诃萨及大声闻，舍所作业皆大惊叹。</p>
<p style="text-align: left">
	　　尔时，释迦如来即入三昧，名依佛庄严严饰三昧。入三昧已，应时无间，一切<a>娑婆世界</a>及十方一切微尘佛刹所有大众，悉见此佛刹中如是大庄严相，如彼未来世中普见如来净无染聚世界功德庄严，唯无一事，谓城壁等而自然庄严。一切十方诸佛刹土微尘等世界诸佛世尊，普见释迦如来住王舍大城，光明赫弈甚大端严。彼诸佛刹所有大菩萨摩诃萨等及大声闻，闻此偈已各皆忆念观于四方，见此世界如对目前。以一切诸佛境界力故，及见诸天种种庄严。</p>
<p style="text-align: left">
	　　时，彼菩萨摩诃萨等及大声闻作如是念：&ldquo;我等决定往于彼土大集会中庄严之处，及彼佛刹功德庄严普观察之，见释迦如来已<a>修行</a>供养，我等于彼佛所得阿耨多罗三藐三菩提记。&rdquo;</p>
<p style="text-align: left">
	　　时，彼十方一切佛刹微尘等世界，诸菩萨摩诃萨等及大声闻，释迦如来神力加故，各自佛刹，于<a>刹那</a>罗婆摸呼多顷，彼没此现到娑婆世界。时，彼十方一一方分无量无数佛刹，微尘等菩萨摩诃萨，一切悉来到此佛刹，地及虚空遍满而住。彼诸菩萨摩诃萨等，各依菩萨种种善根若干力故，修营供养释迦如来。且置是事，或有菩萨于此佛刹，雨种种华一切遍满，为供养事供养世尊。或有雨于种种真珠，乃至或有金、银、毗琉璃、玻瓈、石藏宝、摸萨罗、牛头栴檀、龙坚栴檀、多摩罗叶，悉以为末而满虚空，为供养事供养世尊。或有雨于种种严饰诸庄严具衣服绮绣，为供养事供养世尊。或竖种种幢幡华盖，为供养事供养世尊。或烧种种之香，或散种种宝鬘，或击种种伎乐，或有示现种种歌舞，或有种种香水雨此方地而洒润之，或有种种宝器盛种种宝，于世尊前捧持供养。或有种种宝器盛满香水，以华果叶而庄严之，于世尊前捧持供养。或有种种宝树种种天衣，华果庄严举手捧持，于世尊前为供养事。或有化作大梵天身合掌佛前，乃至广说如前所作。或有化作师子之形，于世尊前如是<a>礼拜</a>。</p>
<p style="text-align: left">
	　　彼诸众生以佛神力，及自善根加护力故，互相观视，于自眼根不取诸色，以佛世尊现如是相，及魔王所作，大境界天之所作若干境界，及以如来自念处、正断、神足、根、力、觉、道、十八不共法诸佛境界若干变现，随世尊后入王舍大城，向彼中街莲华之所。世尊到已，以右手掌摩莲华叶而挽住之。时彼莲华因挽动故，于此佛刹，一切魔宫魔所坐处悉皆振动。彼魔男女所有眷属，及诸徒众所居住者，皆生怖畏惊愕而住，自相谓言：&ldquo;无因<a>无缘</a>，我此宫室如是震动。莫复我等魔王境界自失位耶？莫复我等所住宫室灭没之法于此起耶？我等今者决须观察。&rdquo;</p>
<p style="text-align: left">
	　　时，彼诸魔见此事已，作如是念：&ldquo;此佛刹土昔是五浊，谁复今者能令如是微妙庄严甚可爱乐？&rdquo;时，彼诸魔于自境界所居住处，并诸眷属悉不复见，唯见释迦如来三十二相大人之相，具足庄严光明赫弈甚大显照。于此一切三千大千世界及一切佛刹，种种诸相色貌现住众生普遍，而无有一可识众生。时，彼一切无量众生，于世尊前悉见修营为供养事。时，彼诸魔作如是念：&ldquo;我等决定往彼释迦如来所，见已礼拜并诸所问：我等魔王并诸眷属，今日悉皆何处去耶？&rdquo;尔时，此佛世界百俱胝魔，并诸眷属往世尊所，到已恭敬于佛前住。</p>
<p style="text-align: left">
	　　时，彼魔王向佛曲躬，合掌恭敬说如是偈：</p>
<p style="text-align: left">
	　　&ldquo;我以清净心，&nbsp;归依于世尊，</p>
<p style="text-align: left">
	　　速放我令去，&nbsp;从今行法行！&rdquo;</p>
<p style="text-align: left">
	　　尔时，世尊以偈答曰：</p>
<p style="text-align: left">
	　　&ldquo;我不障一人，&nbsp;来者及去者，</p>
<p style="text-align: left">
	　　汝若能知道，&nbsp;随汝欲所去。&rdquo;</p>
<p style="text-align: left">
	　　尔时，魔王复说偈曰：</p>
<p style="text-align: left">
	　　&ldquo;如我所欲去，&nbsp;所乐自宫室，</p>
<p style="text-align: left">
	　　今见五种缚，&nbsp;瞿昙之所缚。&rdquo;</p>
<p style="text-align: left">
	　　尔时，世尊以偈答曰：</p>
<p style="text-align: left">
	　　&ldquo;我断诸分别，&nbsp;自解脱世间；</p>
<p style="text-align: left">
	　　我既解脱缚，&nbsp;令他离恼害。&rdquo;</p>
<p style="text-align: left">
	　　尔时，世尊即以佛眼观视一切此佛刹土地及虚空众生遍满，而说偈言：</p>
<p style="text-align: left">
	　　&ldquo;汝等今当听，&nbsp;一切普来者，</p>
<p style="text-align: left">
	　　弃舍诸疑惑，&nbsp;且各默然住。</p>
<p style="text-align: left">
	　　世间佛难值，&nbsp;法僧值亦难，</p>
<p style="text-align: left">
	　　具足净信难，&nbsp;菩提行复难！</p>
<p style="text-align: left">
	　　亲于世尊前，&nbsp;得闻法甚难，</p>
<p style="text-align: left">
	　　能修于诸忍，&nbsp;此一时亦难！</p>
<p style="text-align: left">
	　　调伏心为难，&nbsp;及修于空行，</p>
<p style="text-align: left">
	　　能断诸分别，&nbsp;一切世间恶。</p>
<p style="text-align: left">
	　　菩提行难得，&nbsp;如我先所行，</p>
<p style="text-align: left">
	　　我当为汝说，&nbsp;但说一华分，</p>
<p style="text-align: left">
	　　暗阴令灭坏，&nbsp;示现无上道，</p>
<p style="text-align: left">
	　　所得菩提者，&nbsp;今当断三垢。</p>
<p style="text-align: left">
	　　听大师善说，&nbsp;度<a>彼岸</a>诸流，</p>
<p style="text-align: left">
	　　舍诸大渴爱，&nbsp;建立三解脱。</p>
<p style="text-align: left">
	　　安立三护等，&nbsp;<a>三界</a>诸烦恼，</p>
<p style="text-align: left">
	　　散灭令无余。&nbsp;汝为供三宝，</p>
<p style="text-align: left">
	　　复为法故来，&nbsp;世尊天及魔，</p>
<p style="text-align: left">
	　　三世加护故，&nbsp;三世惑覆心，</p>
<p style="text-align: left">
	　　皆得最胜断，&nbsp;得解脱三界，</p>
<p style="text-align: left">
	　　灭烦恼之忍，&nbsp;及四种颠倒。</p>
<p style="text-align: left">
	　　颠倒诸凡夫，&nbsp;分别无体性，</p>
<p style="text-align: left">
	　　彼非有忍器，&nbsp;眼等著诸色，</p>
<p style="text-align: left">
	　　身口意覆翳，&nbsp;彼无四<a>禅定</a>，</p>
<p style="text-align: left">
	　　亲近于生死。&nbsp;聪明智慧者，</p>
<p style="text-align: left">
	　　能修于禅定，&nbsp;彼今得解脱，</p>
<p style="text-align: left">
	　　离于四颠倒，&nbsp;及解脱众生，</p>
<p style="text-align: left">
	　　自在拔四流，&nbsp;解知诸起灭，</p>
<p style="text-align: left">
	　　所有调柔者，&nbsp;当得度彼岸。</p>
<p style="text-align: left">
	　　菩萨具四行，&nbsp;及以无所畏，</p>
<p style="text-align: left">
	　　正智皆能断，&nbsp;众生诸有缚。</p>
<p style="text-align: left">
	　　能解知五阴，&nbsp;无漏离罥缚，</p>
<p style="text-align: left">
	　　不复数数生，&nbsp;到有海彼岸。</p>
<p style="text-align: left">
	　　汝等诸佛前，&nbsp;速发露诸恶，</p>
<p style="text-align: left">
	　　诸恶断无余，&nbsp;到彼<a>无畏</a>岸。</p>
<p style="text-align: left">
	　　所有生死苦，&nbsp;随受有为者，</p>
<p style="text-align: left">
	　　数数生诸有，&nbsp;随遂于恶友。</p>
<p style="text-align: left">
	　　当远离恶友，&nbsp;断除于恶见，</p>
<p style="text-align: left">
	　　忆念生死苦，&nbsp;修习第一义。</p>
<p style="text-align: left">
	　　当饮无上水，&nbsp;应修习于空，</p>
<p style="text-align: left">
	　　第一义无体，&nbsp;无实亦无相。</p>
<p style="text-align: left">
	　　六根犹如空，&nbsp;此中无作者，</p>
<p style="text-align: left">
	　　分别相如是，&nbsp;唯分别无法。</p>
<p style="text-align: left">
	　　六受及六爱，&nbsp;六触为其本，</p>
<p style="text-align: left">
	　　六触入如是，&nbsp;亦须解知空。</p>
<p style="text-align: left">
	　　观察无一切，&nbsp;<a>如法</a>自体性，</p>
<p style="text-align: left">
	　　无起亦无灭，&nbsp;此中见无实。</p>
<p style="text-align: left">
	　　诸法同法性，&nbsp;三世无一物，</p>
<p style="text-align: left">
	　　若知无热恼，&nbsp;此道最无上。</p>
<p style="text-align: left">
	　　离十三我相，&nbsp;众生想分别，</p>
<p style="text-align: left">
	　　如是修羼提，&nbsp;此彼得解脱。&rdquo;</p>
<p style="text-align: left">
	　　尔时，世尊以无碍福力而无所畏，依种植善根故能变现出大圆音声遍十方，说如此偈。</p>
<p style="text-align: left">
	　　尔时，十方无量阿閦毗恒河沙譬喻等诸空不空五浊世界，悉皆闻此圆音演说。闻此声已彼刹那顷，如是一一无量佛刹，无量无数百千俱胝那由他等，所有众生甚无所欲，唯有清净爱乐之心，于往昔所得阿耨多罗三藐三菩提更不退转，或得种种三摩提羼提陀罗尼。于此佛所集无量无数众生，闻如此句义文字已即得阿毗跋致。复有无量无数众生，于三乘法各随得度。</p>
<p style="text-align: left">
	　　尔时，光味菩萨摩诃萨，以己神力化作七宝阶，以华遍布其上为莲华座；欲令如来升此座故，向佛恭敬曲躬合掌，说如是偈：</p>
<p style="text-align: left">
	　　&ldquo;佛一切智月，&nbsp;观世老病死，</p>
<p style="text-align: left">
	　　忧患所没溺，&nbsp;世间动不动，</p>
<p style="text-align: left">
	　　为彼作法桥。&nbsp;佛观满刹土，</p>
<p style="text-align: left">
	　　无量大众生，&nbsp;悉皆合掌待，</p>
<p style="text-align: left">
	　　分布施法会，&nbsp;示现己所得，</p>
<p style="text-align: left">
	　　破众生烦恼，&nbsp;无比方便智，</p>
<p style="text-align: left">
	　　于此普示现。&nbsp;佛升莲华座，</p>
<p style="text-align: left">
	　　普雨大法雨，&nbsp;十方一切佛，</p>
<p style="text-align: left">
	　　及余智大仙，&nbsp;与佛作证明。</p>
<p style="text-align: left">
	　　牟尼因陀罗，&nbsp;降伏大魔王，</p>
<p style="text-align: left">
	　　自性空无有，&nbsp;知法如虚空。</p>
<p style="text-align: left">
	　　忆念昔誓愿，&nbsp;转无上法轮，</p>
<p style="text-align: left">
	　　今当拔众生，&nbsp;住于四流者。</p>
<p style="text-align: left">
	　　人中师子王，&nbsp;佛今知此法，</p>
<p style="text-align: left">
	　　令度三有海，&nbsp;佛说无等法。</p>
<p style="text-align: left">
	　　除众生罪垢，&nbsp;世尊大智慧，</p>
<p style="text-align: left">
	　　利益诸众生，&nbsp;安置善逝道！&rdquo;</p>
<p style="text-align: left">
	　　尔时，世尊如其所化宝阶之上钵头摩座升莲华台。如来坐已，遍观十方一切大众告魔王言：&ldquo;汝今于此应生欢喜，由汝因缘今得此处大集法门。&rdquo;说此法时，无量无数所有众生，今世来世皆得解脱，处胎殃横老死四流，普各得度住吉祥道，又复令得虚空等智。&ldquo;魔王，汝今此处为首，令诸众生善根增长。魔王，汝可请我<a>说法</a>，令此众中高慢众生，度诸流故而为说法。&rdquo;</p>
<p style="text-align: left">
	　　是时，魔王说如是偈：</p>
<p style="text-align: left">
	　　&ldquo;瞿昙若无过，&nbsp;及无嗔慢者，</p>
<p style="text-align: left">
	　　云何惊动我，&nbsp;今此说大法？</p>
<p style="text-align: left">
	　　若有此嗔慢，&nbsp;云何得解脱？</p>
<p style="text-align: left">
	　　我今未审知，&nbsp;牟尼为我说。&rdquo;</p>
<p style="text-align: left">
	　　尔时，世尊即以偈颂，答魔王曰：</p>
<p style="text-align: left">
	　　&ldquo;我处十月胎，&nbsp;同彼人中事，</p>
<p style="text-align: left">
	　　汝魔欲害我，&nbsp;我都无秽憎。</p>
<p style="text-align: left">
	　　我忍度诸恶，&nbsp;秽恶悉无余。</p>
<p style="text-align: left">
	　　我既出生已，&nbsp;汝复动大地，</p>
<p style="text-align: left">
	　　雨石来害我，&nbsp;复欲断我乳，</p>
<p style="text-align: left">
	　　令乳速干竭，&nbsp;无量不爱事，</p>
<p style="text-align: left">
	　　何种而不作？&nbsp;我住禅定时，</p>
<p style="text-align: left">
	　　遣诸女恼我；&nbsp;我又乞食时，</p>
<p style="text-align: left">
	　　障他令不施；&nbsp;请我作国王，</p>
<p style="text-align: left">
	　　令我轮生死；&nbsp;踰城<a>出家</a>时，</p>
<p style="text-align: left">
	　　复令夜黑暗；&nbsp;兵众围绕城，</p>
<p style="text-align: left">
	　　是皆汝所作。&nbsp;我乘神通往，</p>
<p style="text-align: left">
	　　复放大风雨，&nbsp;令地为沟坑，</p>
<p style="text-align: left">
	　　沙石高满路。&nbsp;我住寂静林，</p>
<p style="text-align: left">
	　　现作畏恶声，&nbsp;于彼苦行处，</p>
<p style="text-align: left">
	　　吹作切寒风。&nbsp;在河欲度处，</p>
<p style="text-align: left">
	　　汝复放暴流，&nbsp;现作猛师子，</p>
<p style="text-align: left">
	　　复欲令杀我。&nbsp;我欲饮食时，</p>
<p style="text-align: left">
	　　汝以毒和食。&nbsp;我往菩提树，</p>
<p style="text-align: left">
	　　雨下金刚雹，&nbsp;刀箭雨器仗，</p>
<p style="text-align: left">
	　　<a>袈裟</a>法衣服，&nbsp;悉欲令塗污。</p>
<p style="text-align: left">
	　　我处金刚座，&nbsp;利益诸众生，</p>
<p style="text-align: left">
	　　彼时汝亦遣，&nbsp;诸女来恼我。</p>
<p style="text-align: left">
	　　汝并将军众，&nbsp;不忆害我时，</p>
<p style="text-align: left">
	　　我无微尘意，&nbsp;于汝作恼乱。</p>
<p style="text-align: left">
	　　我证无上道，&nbsp;已曾降伏汝，</p>
<p style="text-align: left">
	　　汝今乃无耻，&nbsp;复说是恶语。</p>
<p style="text-align: left">
	　　往以恶方便，&nbsp;恼大迦葉等，</p>
<p style="text-align: left">
	　　无量众生善，&nbsp;汝皆所灭坏。</p>
<p style="text-align: left">
	　　汝既无悲怜，&nbsp;今复欲害我，</p>
<p style="text-align: left">
	　　我入城乞食，&nbsp;复放凶醉象，</p>
<p style="text-align: left">
	　　调达放大石，&nbsp;三月食<a>大麦</a>，</p>
<p style="text-align: left">
	　　孙陀罗恶声，&nbsp;火坑恶毒食，</p>
<p style="text-align: left">
	　　是皆汝所作，&nbsp;决定重恶业。</p>
<p style="text-align: left">
	　　汝昔向道树，&nbsp;威力并军众，</p>
<p style="text-align: left">
	　　以无量刀箭，&nbsp;持来欲害我，</p>
<p style="text-align: left">
	　　不动我一毛，&nbsp;何故复住此，</p>
<p style="text-align: left">
	　　如为醉毒塗，&nbsp;起发俱胝魔，</p>
<p style="text-align: left">
	　　那由他众生，&nbsp;来满此佛刹？</p>
<p style="text-align: left">
	　　如是证知我，&nbsp;我住慈悲心，</p>
<p style="text-align: left">
	　　怜愍于一切；&nbsp;而汝常于我，</p>
<p style="text-align: left">
	　　极作恶障碍。&nbsp;此诸牟尼尊，</p>
<p style="text-align: left">
	　　因陀罗牛王，&nbsp;悉现证知我，</p>
<p style="text-align: left">
	　　我今于恶时，&nbsp;施作于佛事。</p>
<p style="text-align: left">
	　　我为众生故，&nbsp;住于解脱心，</p>
<p style="text-align: left">
	　　纵汝加诸恶，&nbsp;我终不舍忍。</p>
<p style="text-align: left">
	　　我无嫉妒意，&nbsp;秽恶诸过患；</p>
<p style="text-align: left">
	　　我为随摄汝，&nbsp;如是常勤劳。</p>
<p style="text-align: left">
	　　我欲寂灭汝，&nbsp;今应请我说，</p>
<p style="text-align: left">
	　　<a>甘露</a>第一法，&nbsp;令三界寂灭。</p>
<p style="text-align: left">
	　　为汝除恶业，&nbsp;汝速清净意，</p>
<p style="text-align: left">
	　　于我生依怙，&nbsp;我常清净心，</p>
<p style="text-align: left">
	　　欲令汝解脱。&nbsp;汝常怀恶心，</p>
<p style="text-align: left">
	　　应当舍恶见，&nbsp;意作清净信。</p>
<p style="text-align: left">
	　　汝今当觉知，&nbsp;不久得授记！&rdquo;</p>
<p style="text-align: left">
	　　尔时，魔王复于佛所倍增嗔恨，从此欲去自知五缚，即欲出于可畏之声复不能出，以己嗔力发热毒气，其气猛盛欲害如来。是时，世尊以慈善力，变此恶气为苏摩那华盖，普遍十方一切佛刹，于一切诸佛<a>寿命</a>安隐现说法者，苏摩那盖于虚空中近佛顶住。时，彼佛刹所有菩萨摩诃萨各各请问：&ldquo;今此华盖从何而来？是谁神力之所变化？&rdquo;</p>
<p style="text-align: left">
	　　时，彼诸佛各答所问诸菩萨言：&ldquo;诸善男子，彼有世界名曰萨诃，五浊不净。有佛世尊，名释迦如来阿罗诃三藐三<a>佛陀</a>，以本愿力故，成阿耨多罗三藐三菩提已，现在说法，为欲摧灭诸魔境界力故，竖立一切诸佛力无所畏佛境界故，一切诸<a>佛教</a>法三宝种灯令久住故，一切善根增长故，以精进神力变化降伏一切外道之怨故，一切惊怖、不吉诤论、恶梦恶相、内外怨敌、斗诤系缚、言讼不和、水旱荒俭、非时之雨、寒热风湿、疫气病疠、恶声销灭故，一切天、龙、夜叉、人非人等悉令回向故，一切刹利亦令回向故，一切四姓诲以法义然智慧炬示以正路故，一切家宅、城邑聚落、人主断事、国王王宫、市廛之处悉令回向故，一切星耀、昼夜度数、半月一月、时节年岁悉皆正行故，一切五谷华果药草悉皆成熟故，一切工巧生业处所不令散失所作成就故，一切身口意业过患悉得销灭故，善作筹量、念慧总持、勇猛无畏色相乐说悉皆增长故，一切法无障明觉四圣种法作受持故，光显大乘增长菩萨摩诃萨、安慰阿毗跋致地金刚心作护持故，作十地一味故，解无生法忍受佛职建立菩提故，所化众生如所随摄转大法轮、大悲普覆一切众生住波罗蜜、住无上道、雨于法雨、以法滋味充足众生故，满足一切诸佛之事解脱一切四魔境界故，建立无余<a>涅槃</a>之界故，有陀罗尼印名金刚摧碎心高缘法等句入差别记欲说故。一切过去如来阿罗诃三藐三佛陀，名金刚摧碎心高缘法等句陀罗尼印入差别记，受持互相<a>随喜</a>；及现在十方诸佛住世寿命将养，一切诸佛亦说彼金刚摧碎心高缘法等句陀罗尼印入差别记，现说受持互相随喜；于未来世十方世界，诸余如来阿罗诃三藐三佛陀，所有诸佛当出于世，亦说此金刚摧碎心高缘法等句陀罗尼印入差别记，亦当说受持互相随喜。&rdquo;</p>
<p style="text-align: left">
	　　尔时，彼诸佛刹所有菩萨各各请佛，白言：&ldquo;世尊，此是何法？我昔未闻金刚摧碎心高缘法等句陀罗尼印入差别记，能作如是无量利益，能具足如是不可思议法利，能作一切法无障碍明，乃至寂灭。诸佛世尊说此金刚摧碎心高缘法等句陀罗尼印入差别记时，一切魔力境界磨灭，乃至于彼无余涅槃而般涅槃，于诸众生无量利益无量安乐，为欲怜愍一切世间，利益安乐无量<a>天人</a>众生聚故。&rdquo;</p>
<p style="text-align: left">
	　　时，彼诸佛告彼菩萨作如是言：&ldquo;善男子，我亦共汝往彼娑婆世界释迦如来阿罗诃三藐三佛陀之所住处。所有十方现在世尊寿命将养，诸余世界彼诸世尊，共一切菩萨前后围绕，并声闻僧侠侍于前，彼诸世尊亦当往彼释迦如来大集会所。彼释迦如来共诸佛，亦当说此金刚摧碎心高缘法等句陀罗尼印入差别记。当共受持，当互随喜，利益众生遮恶业行。为满贤行满无上智故，一切诸佛今悉集彼，与诸菩萨、声闻僧等围绕夹侍，今悉现前在彼佛所。若汝欲得此金刚摧碎心高缘法等句陀罗尼印入差别记，应往彼听，及欲供养无量无数恒河沙等之所譬喻一切佛刹诸佛世尊一时现在；及欲见彼，昔所未见诸佛境界、菩萨境界、诸天境界、诸魔境界，佛刹庄严之所严饰；及欲见彼昔所未见无量佛集者，今正是时，可共我等往彼世界释迦如来所住之处大集法会。&rdquo;</p>
<p style="text-align: left">
	　　时，彼菩萨摩诃萨各白佛言：&ldquo;如是，如是，大德世尊，我等当与如来俱往彼处娑婆世界释迦如来所集法会，于彼佛所昔所未闻，为听彼法金刚摧碎心高缘法等句陀罗尼印入差别记故。我等于彼无量无数诸佛世尊，一时一集住世将养者得供养故，及闻彼法。我等于娑婆世界，得见彼四种神通境界严饰普庄严事，及见彼大集法会庄严。我等若往彼佛刹说陀罗尼时，得容止处不？及得承事供养彼佛听法以不？又彼如是所集徒众菩萨摩诃萨得供养不？&rdquo;</p>
<p style="text-align: left">
	　　时，彼诸佛各各告彼诸大菩萨摩诃萨及大声闻作如是言：&ldquo;诸善男子，汝等莫疑于彼世界有容止处不？何以故？诸佛境界入无边平等智巧，无边成熟众生，无边广博空处。诸善男子，彼释迦如来大巧方便具足。善男子，所有众生众生界所摄者，但界入所依处，彼诸众生，若一一众生假使如须弥等身，彼释迦如来，能令一切无量众生如是等身入芥子中。一一众生所居之处，皆得广博空处，远不相见。一切众生如是大身入一芥子，而不觉知有增减相。</p>
<p style="text-align: left">
	　　&ldquo;复次，善男子，所有地界是坚鞕者，释迦如来悉能令彼一切地界入一最细邻虚尘中，彼大地微尘亦不觉知有增减相，是名如来巧方便智如是具足。复次，善男子，一切水界所有津润，释迦如来悉能令彼一切水界入一最细毛端之中，彼一毛端一切水界亦不觉知有增减相。复次，善男子，一切火界所有暖相，悉能令彼一切三世所有火界入一最细邻虚尘中，而彼火界入细微尘行自境界，犹如广博虚空之处。复次，善男子，所有风界可觉者，释迦如来悉能令彼一切风界入一毛孔，彼一切风于一毛孔行自境界，犹如广博虚空之处。复次，善男子，十方佛刹一切众生及彼四大，释迦如来悉能令彼入一最细邻虚尘内，一切众生并彼四大，行自境界所用之事，犹如虚空不相娆乱，亦不觉知彼一微尘有增减相，是名如来巧方便智如是具足。</p>
<p style="text-align: left">
	　　&ldquo;复次，善男子，乃至三世所摄众生，六入行取、愿持语言、音声文字、言说三行、作业阴界、分别长养、种种所作，彼一切众生往昔已来，三世所摄六趣生死起灭；乃至一切众生三世所摄，过刹那、罗婆、牟忽多者；乃至一切众生三世所摄，乃至及一切众生三世所摄受，所受苦乐觉知。彼一切一刹那顷，彼释迦如来悉能觉知，若干诸相悉具足知。而如来不分别，无分别无思念，如三世际悉知是相。善男子，诸佛入境界智方便，平等成熟众生方便具足。&rdquo;</p>
<p style="text-align: left">
	　　尔时，诸佛说释迦如来如此相时，种种诸方彼诸如来各各徒众，无量无数百千菩萨，愿智神通胜妙境界，皆度彼岸。</p>
		

	
	

		</div></div><hr><script charset='utf-8' src='../../js/footer.js'></script></body></html>