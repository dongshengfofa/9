<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，观虚空藏菩萨经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>观虚空藏菩萨经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>观<a>虚空藏菩萨</a>经</strong></p>
<p style="text-align: left">　　如是我闻：一时，佛住佉陀罗山，依正觉仙人所住之处，与千二百五十<a>比丘</a>俱；贤劫千<a>菩萨</a>，<a>弥勒</a>为首。</p>
<p style="text-align: left">　　尔时，长老优波离，即从座起，整衣服，为佛作礼，白佛言：&ldquo;<a>世尊</a>，先于功德经中，说<a>虚空</a>藏菩萨摩诃萨名，能除一切恶不善业，治王旃陀罗乃至<a>沙门</a>旃陀罗诸恶律仪。如此恶事若欲治，当云何观虚空藏菩萨？设得见者，云何共住布萨僧事？若优婆塞破<a>五戒</a>、犯八戒斋，<a>出家</a>比丘、<a>比丘尼</a>、<a>沙弥</a>、沙弥尼、式叉摩尼犯四重禁，在家菩萨毁六重法，出家菩萨犯八重禁。如是过人，世尊先于毗尼中说，决定驱傧如大石破。今于此经说，大悲虚空藏能救诸苦，及说咒以除罪咎。设有此人，云何知之？以何为证？惟愿天尊，分别解说。&rdquo;</p>
<p style="text-align: left">　　佛告优波离：&ldquo;汝及未来世一切善持毗尼者，应当教此犯罪众生安慰其意：世尊大慈，弘誓无量，不舍一切；于深功德经说治罪法，名决定毗尼，有三十五佛救世大悲，汝当敬礼。汝敬礼时，当著惭愧衣；如眼生疮深生愧耻，如癞病人随良医教，汝亦如是应生惭愧；既惭愧已，一日乃至七日礼十方佛，称三十五佛名，别称大悲虚空藏菩萨名。澡浴身体，烧众名香坚黑沉水；明星出时，长跪合掌，悲泣雨泪称虚空藏，白言：&lsquo;大德大悲菩萨，愍念我故为我现身。&rsquo;尔时当起是想，是虚空藏菩萨顶上有如意珠，其如意珠作紫金色。若见如意珠即见天冠，此天冠中有三十五佛像现，如意珠中十方佛像现。虚空藏菩萨身长二十由旬，若现大身与观世音等。此菩萨结跏趺坐，手捉如意珠王，其如意珠演众法音与毗尼合。若此菩萨怜愍众生故，作比丘像及一切色像，若于梦中，若坐禅时，以摩尼珠印印彼人臂；印文有除罪字，得此字已，还入僧中如本说戒。若优婆塞得此字者，不障出家；设不得此字，便使空中有声唱言：&lsquo;罪灭！罪灭！&rsquo;若无空声使知毗尼者，梦见虚空藏菩萨，告言毗尼菩萨：&lsquo;某甲比丘，某甲优婆塞，更令忏悔，一日乃至七七日。&rsquo;&lsquo;礼三十五佛虚空藏菩萨力故，汝罪轻微。&rsquo;知法者，复教令涂治圊厕，经八百日，日日告言：&lsquo;汝作不净事，汝今一心涂一切厕，莫令人知；涂已，澡浴礼三十五佛，称虚空藏，向十二部经，五体投地说汝过恶。&rsquo;如是忏悔复经<a>三七</a>日，尔时智者应集亲厚，于佛像前，称三十五佛名，称文殊师利，称贤劫菩萨，为其作证，更白羯磨如前<a>受戒</a>法。此人因苦行力故，罪业永除，不障三种菩提业。&rdquo;</p>
<p style="text-align: left">　　佛告优波离：&ldquo;汝持是观虚空藏法，为未来世无惭愧众生多犯恶者，广分别说。&rdquo;</p>
<p style="text-align: left">　　说是语时，时虚空藏菩萨，结跏趺坐，放金色光，如意珠中见三十五佛已，白佛言：&ldquo;世尊，我此如意珠宝从首楞严出，是故众生见珠者，得如意<a>自在</a>。&rdquo;</p>
<p style="text-align: left">　　尔时，世尊敕优波离：&ldquo;汝持此经，不得为多众广说，但为一人&mdash;&mdash;持毗尼者。为未来世无眼目众生作眼目故，慎莫忘失。&rdquo;</p>
<p style="text-align: left">　　时，优波离闻佛所说，<a>欢喜</a>奉行。</p>
<p style="text-align: left">　　观虚空藏菩萨经</p>
<p style="text-align: left">　　右观虚空藏菩萨经，按开元录，系是单译，止有二纸。经后旧尚有八纸经文，准校勘大藏竹堂讲师批，该是后人采集虚空藏经咒，并诸经中佛名及咒，以为劝世<a>修行</a>法，不可连在观虚空藏经后，下竺本及福本皆无。又按此经，世尊先于深功德经，说治罪法，名决定毗尼；有三十五佛者，即出宝积经第九十卷优波离会，与决定毗尼经同本，余文皆例此。然详观所批理，亦可以意会。徒存似是，姑为删之。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>