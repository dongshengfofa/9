<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 大哀经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 大哀经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 大哀经</strong></p>
<p style="text-align: left">
	　　了三世品第十一</p>
<p style="text-align: left">
	　　佛复告：&ldquo;族姓子，如来别知当来过去今现在诸所行业所在因缘处所<a>报应</a>。云何别知？于是如来悉解过去所可作者诸善报应若不善事，当来所作善不善事报应之方，现在所作亦复如是。当来之世，两当所作殃舋功德，当悉分野如来悉知。当来所作与众殊特，当来所作方损耗者，当来所作有增益者，如来悉知。假使现在所立造业而有增益，于当来世而复损耗，如来悉知。设于现业如有损耗，复于当来亦复折减，如来悉知。若于现在有所增益，于当来事亦复增益，如来悉知。若于过去修习瑕疵卑贱之业，于当来世又习微妙正士之业，如来悉知。其所<a>行者</a>，因薄少功报以大德，或行大业殊异之德致超异功不可称载，或以声闻之故而有施与，或缘觉故，或佛道故，因其施与，如来悉知。若于现在所遭苦痛若过安隐，若现作安或现得苦，或现在作恶寻遭恼患，或现作恶未来致乐，或现作善辄获安报，如来悉知。一切众生过去当来今现在，罪福因缘所致报应，此皆如审而无有异，罪福之应亦无殊别，如来悉知。以知之故，则为如本而为<a>说法</a>。是为如来第二之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;如来晓因缘，&nbsp;明眼别报应，</p>
<p style="text-align: left">
	　　三世无挂碍，&nbsp;知众生所行。</p>
<p style="text-align: left">
	　　因当报安乐，&nbsp;福趣天世人，</p>
<p style="text-align: left">
	　　缘其致苦患，&nbsp;安住悉知之。</p>
<p style="text-align: left">
	　　<a>善恶</a>所造业，&nbsp;因获其果实，</p>
<p style="text-align: left">
	　　安住亦了此，&nbsp;如明珠在掌。</p>
<p style="text-align: left">
	　　或为少事业，&nbsp;所获无限量，</p>
<p style="text-align: left">
	　　是广若薄浅，&nbsp;佛悉知本末。</p>
<p style="text-align: left">
	　　或为声闻施，&nbsp;若住缘觉乘，</p>
<p style="text-align: left">
	　　立于最胜业，&nbsp;安住悉知之。</p>
<p style="text-align: left">
	　　所因造苦行，&nbsp;或复成安乐，</p>
<p style="text-align: left">
	　　从乐而获苦，&nbsp;因复住于业。</p>
<p style="text-align: left">
	　　或复苦恶行，&nbsp;反成住于乐，</p>
<p style="text-align: left">
	　　或有行善恶，&nbsp;报以苦胜患，</p>
<p style="text-align: left">
	　　或从苦致苦，&nbsp;从乐而作乐，</p>
<p style="text-align: left">
	　　罪福为自然，&nbsp;佛悉知报应。</p>
<p style="text-align: left">
	　　三世所展转，&nbsp;众生因缘报，</p>
<p style="text-align: left">
	　　佛了以圣慧，&nbsp;不虚无有异。&rdquo;</p>
<p style="text-align: left">
	　　了众生所品第十二</p>
<p style="text-align: left">
	　　佛告：&ldquo;族姓子，如来晓于众生他人异种、所好不同、志学各异，于脱未了悉知如审。云何知之？或时有人住于贪欲志好恚脱，或复有人住于嗔恚因贪欲脱，或复有人住于愚戆信欲恚脱，如来悉知。或复有人住于善德好不善脱，或复有人住于不善志信善道，如来悉知。或复有人，专精下劣信微妙脱，如来悉知。或复有人，专精微妙志好<a>解脱</a>，或复志好专精下劣，住于殊特超异之谊，或复住在殊特专精，堕在下劣所可好信，永在邪业不决了界，或复信乐在不决定成于正业，或有好乐向正定门而得解脱，如来悉知。或有信乐当度欲界，或因信乐得度<a>色界</a>，或有好信超于<a>三界</a>，或从信喜耗减缘致殊特，或好殊特致于损耗，如来悉知。所可生处其色若干，财业各异所受不同，所信乐致顶相，或得住限，如来悉知。如其心所知辄为说法令斯得解。是为如来第三之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;<a>世间</a>志不同，&nbsp;意所好各异，</p>
<p style="text-align: left">
	　　志操不可限，&nbsp;佛悉知无际。</p>
<p style="text-align: left">
	　　佛知志所趣，&nbsp;或之于信乐，</p>
<p style="text-align: left">
	　　住欲嗔恚贪，&nbsp;或住怒愚戆，</p>
<p style="text-align: left">
	　　或住痴而欲，&nbsp;住于善不善，</p>
<p style="text-align: left">
	　　所行特不特，&nbsp;安住悉知之。</p>
<p style="text-align: left">
	　　因下劣微妙，&nbsp;志性好幽玄，</p>
<p style="text-align: left">
	　　或从殊异业，&nbsp;专精信解脱。</p>
<p style="text-align: left">
	　　或从信下劣，&nbsp;因致上微妙，</p>
<p style="text-align: left">
	　　或从超殊行，&nbsp;便获下胜智，</p>
<p style="text-align: left">
	　　犹邪不决了，&nbsp;从不了正受，</p>
<p style="text-align: left">
	　　好信度三界，&nbsp;佛知志所乐。</p>
<p style="text-align: left">
	　　所生色若干，&nbsp;其在中各异，</p>
<p style="text-align: left">
	　　从顶异发相，&nbsp;因信得解脱。</p>
<p style="text-align: left">
	　　三界诸众生，&nbsp;佛悉知说法，</p>
<p style="text-align: left">
	　　随其应得受，&nbsp;是为十力业。&rdquo;</p>
<p style="text-align: left">
	　　别众种类品第十三</p>
<p style="text-align: left">
	　　佛告：&ldquo;族姓子，如来悉知世间众类若干种形不可计身。云何知之？其身所为积于罪舋，如来悉知。若以其身积累功德，如来悉知。若以其身种于秽恶，致无拥护不获济界，如来悉知。又如来者，悉知境界、眼界、色界、眼色识界，了其本末根源所起。云何知之？其内则空，于外亦空，内外亦空，耳鼻口身意亦复如是。意法识一切诸界，了其本末所从出也。云何知之？内空、外空、内外皆空。地种、水种、火种、风种亦复悉空。云何知之？了如<a>虚空</a>，是故知之。亦知欲界、色界及无色界。云何知之？知从想念而致住此。有为界、无为界，知有为界无行为想，知无为界不以非行而造想矣！知尘劳界因从客尘致欲之相，知嗔恨界其本清净鲜洁为相，知于行界从不顺念无明为相，知泥洹界因从顺念显明为相，世间众人身所倚界，为如是也！所可住界所催迫，因界现仪，专精其界，从志性界，因界而住，由界而生，如来悉知，随其所知而应说法。是为第四之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;其人中师子，&nbsp;皆晓了诸界，</p>
<p style="text-align: left">
	　　于斯世间人，&nbsp;从身之所行。</p>
<p style="text-align: left">
	　　其界所兴起，&nbsp;广普不可限，</p>
<p style="text-align: left">
	　　安住一切智，&nbsp;根源所从出。</p>
<p style="text-align: left">
	　　罪福所从生，&nbsp;诸身所因出，</p>
<p style="text-align: left">
	　　由缘所可归，&nbsp;及身之所生。</p>
<p style="text-align: left">
	　　由是界所立，&nbsp;因得脱诸种，</p>
<p style="text-align: left">
	　　咸知如是身，&nbsp;最胜为大圣。</p>
<p style="text-align: left">
	　　眼种亦如是，&nbsp;色种并意种，</p>
<p style="text-align: left">
	　　最胜悉知空，&nbsp;本净无忧戚。</p>
<p style="text-align: left">
	　　耳鼻亦如斯，&nbsp;舌种及身界，</p>
<p style="text-align: left">
	　　其意法诸种，&nbsp;当知悉为空。</p>
<p style="text-align: left">
	　　地水火风种，&nbsp;此诸界适等，</p>
<p style="text-align: left">
	　　其人中师子，&nbsp;等解如虚空。</p>
<p style="text-align: left">
	　　欲界亦如此，&nbsp;色无色界然，</p>
<p style="text-align: left">
	　　别知是诸界，&nbsp;因思想成立。</p>
<p style="text-align: left">
	　　佛知因客相，&nbsp;起欲为自然，</p>
<p style="text-align: left">
	　　安住解嗔恚，&nbsp;亦复为本净。</p>
<p style="text-align: left">
	　　分别觉于此，&nbsp;诸行及无行，</p>
<p style="text-align: left">
	　　又复计泥洹，&nbsp;则无有三想。</p>
<p style="text-align: left">
	　　所因界出相，&nbsp;犹从不解明，</p>
<p style="text-align: left">
	　　一切所因出，&nbsp;如巧师合散。</p>
<p style="text-align: left">
	　　是世身无数，&nbsp;其形为若干，</p>
<p style="text-align: left">
	　　佛佥晓了知，&nbsp;不自念我知。</p>
<p style="text-align: left">
	　　犹如于虚空，&nbsp;十方无边际，</p>
<p style="text-align: left">
	　　其人中师子，&nbsp;普知诸境界。</p>
<p style="text-align: left">
	　　彼最胜圣慧，&nbsp;极上无崖底，</p>
<p style="text-align: left">
	　　众人所不及，&nbsp;不能知涯际。</p>
<p style="text-align: left">
	　　是为第四谊，&nbsp;<a>圣人</a>离垢秽，</p>
<p style="text-align: left">
	　　善明识诸界，&nbsp;因开化众生。</p>
<p style="text-align: left">
	　　以律启悟意，&nbsp;所作罪福业，</p>
<p style="text-align: left">
	　　不复起嗔恚，&nbsp;其志悉有别。&rdquo;</p>
<p style="text-align: left">
	　　晓众生根本品第十四</p>
<p style="text-align: left">
	　　佛告：&ldquo;族姓子，如来悉能晓了他人众生诸根精进。云何晓了？知于众生软劣根者若中间，亦复有人诸根通利，若殊特根若下劣根，所因其根缘倚思想，其根本际而兴情故，从嗔恚际起愚痴原，如来皆知。诸根想念为何等类，杂碎之秽起淫怒痴，如来至真亦悉知此诸根想念为何等类。其淫怒痴因缘诸根而有所为，从不善缘而有此根，或从无智而有此根，或从诸念而有此根，如来悉知。又复如来知眼诸根，耳鼻身口意亦复如是。男根、女根、命根、乐根、苦根、欢根、恐根、观根、信根、进根、意根、定根、慧根、无异根，所当知根悉知此根。其根所由眼根因缘，耳根所住，鼻口身诸所根本，有所立处如来悉知。因耳之缘而有鼻根之所立处，从鼻因缘有立舌根，从舌因缘而立身根，从身因缘立于眼根，如来悉知。何所众生因从施根而致应戒，如来悉知。此等诸根增减进退，各为分别演布施事。或有众生因从戒根而行布施应戒，如来则为演戒本末。或有众生从忍辱根而应精进，如来即为演忍本末。或有众生从精进根而应忍辱，如来则为演其精进之本末也。或有众生因一心根而应智慧，如来则为分别禅思。或有众生从智慧根而应一心，如来则为分别解说诸根增减进退之原。宣畅智慧根力觉意，八由正路三十七品，亦复如是具足周审，演其本末靡不究畅，各为一切而令判了。或有众生从声闻根学缘觉乘，如来知根演声闻乘。或复有人从缘觉根学声闻乘，佛知此等诸根所趣，则为解说缘觉之乘。或有众生从大乘根学于声闻、缘觉之乘，如来悉知此等诸根之所归趣，而为颁宣大乘之业。或有众生各缘异根而学大乘，如来悉知此等诸根各各别异则为解说。无<a>修行</a>根众生之徒，不能修根不应<a>法器</a>，如来见此不应器者因令学观。或人修学根顺应器，如来睹之怀来应器，则以殷勤为说经道。如是，族姓子，如来悉知一切众生他人身根及其异身，诸根所趣所念不同识其本末，若不念者晓知诸根从其比类，知诸人根志操所应因缘所为而可化者，方便从谊坐起经行进退之谊，咸达其根，如来悉畅靡所不通而为宣经。是为如来第五之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;知根广无极，&nbsp;了众生志性，</p>
<p style="text-align: left">
	　　其根为何类，&nbsp;最胜悉知行。</p>
<p style="text-align: left">
	　　下劣中上妙，&nbsp;诸根佛所知，</p>
<p style="text-align: left">
	　　无等伦如是，&nbsp;从所应解意。</p>
<p style="text-align: left">
	　　其际欲恶尘，&nbsp;其根若薄鲜，</p>
<p style="text-align: left">
	　　若复性卒暴，&nbsp;假使怀粗犷，</p>
<p style="text-align: left">
	　　胜知之何因，&nbsp;晓了其本末，</p>
<p style="text-align: left">
	　　其不善无别，&nbsp;所依当解脱。</p>
<p style="text-align: left">
	　　从眼意男女，&nbsp;亦复晓眼根，</p>
<p style="text-align: left">
	　　苦乐及欢悦，&nbsp;何从致忧恼。</p>
<p style="text-align: left">
	　　所因观义道，&nbsp;精进意慧定，</p>
<p style="text-align: left">
	　　及知他余事，&nbsp;意勇复如是。</p>
<p style="text-align: left">
	　　眼因缘耳处，&nbsp;成致鼻耳舌，</p>
<p style="text-align: left">
	　　因身至因缘，&nbsp;得兴立眼耳。</p>
<p style="text-align: left">
	　　施根志戒禁，&nbsp;为说布施事；</p>
<p style="text-align: left">
	　　戒根学布施，&nbsp;为说戒法谊；</p>
<p style="text-align: left">
	　　忍根现精进，&nbsp;为演忍辱事；</p>
<p style="text-align: left">
	　　精进现忍辱，&nbsp;为宣精进事；</p>
<p style="text-align: left">
	　　从智根致禅，&nbsp;为人说智慧；</p>
<p style="text-align: left">
	　　从精进致忍，&nbsp;为人说勤力；</p>
<p style="text-align: left">
	　　从禅根致慧，&nbsp;为人说禅思；</p>
<p style="text-align: left">
	　　从慧根致禅，&nbsp;为人说圣智；</p>
<p style="text-align: left">
	　　其声闻乘根，&nbsp;而至于缘觉，</p>
<p style="text-align: left">
	　　最胜演声闻，&nbsp;为舍缘觉义；</p>
<p style="text-align: left">
	　　若志缘觉行，&nbsp;学习声闻行，</p>
<p style="text-align: left">
	　　佛便舍声闻，&nbsp;为讲缘觉事；</p>
<p style="text-align: left">
	　　其根在尊业，&nbsp;斯人学下劣，</p>
<p style="text-align: left">
	　　佛说度无极，&nbsp;分别舍缘觉；</p>
<p style="text-align: left">
	　　见处处有行，&nbsp;胜观为分别，</p>
<p style="text-align: left">
	　　降以纯熟根，&nbsp;十力为解说。</p>
<p style="text-align: left">
	　　众人以何缘，&nbsp;诸根所应行，</p>
<p style="text-align: left">
	　　知其志性趣，&nbsp;报应之所为，</p>
<p style="text-align: left">
	　　从其尽诸根，&nbsp;如坐成实本，</p>
<p style="text-align: left">
	　　自以智慧明，&nbsp;是<a>世尊</a>分别。&rdquo;</p>
<p style="text-align: left">
	　　普游品第十五</p>
<p style="text-align: left">
	　　佛复告：&ldquo;族姓子，如来皆知，普由一切靡所不达，密如有知。云何知之？众生必救于<a>真谛</a>界，知众生界或在邪业矣。悉复分别此群生界，必定不定处于邪事报应之力。彼亦如是，其众生界必在决定，前世<a>宿命</a>报应之果致此功勋，明识精勤诸根通利应当被训，如来则为广说经典。此等之类，于贤圣说当为应器，如来则观宿本缘迹，寻为如应为演经道。众生之界在不决定，存因缘力为教授相，宜以戒度寻为训诲。如应禁戒不得解脱不致济度，如来则为诱入无本，因缘报应病与药。若从如来听闻经典，奉顺道教便致德果，诸佛世尊由此等故兴出世间。众生没溺永在邪业未立德本，意劣弱颜不为应器，如来至真为讲经道。其不应器令得解脱，如来睹此不应器者观察护之，以是之故<a>菩萨</a>大士被弘誓铠而救济之。又复如来则以三事了贪欲者，世尊或以贪欲人故而兴出矣！又以贪欲而见系缚，欲令<a>出家</a>故兴出矣！或以宿命贪吝缘故而为兴出。又知嗔恚复有三事，或以嗔恚而见系缚，思想之故，故兴出世。或有所愿不具足故，故兴出世。或有宿世阴盖所缠故，故兴出世。知其愚戆当有三事，或有愚戆行无明事，或有贪见身故，或有沉吟之故，如来悉知。又如来知则以苦行了本<a>神通</a>，诸根明者因从苦行加痛致神通，懦劣根者以安隐行速成神通；根通利者以勤苦行成神通定，懦劣根者亦因加痛而致神通。以舍因缘行于调和了别神通，不信于道而不休息，当本加杖令成神通，佛悉知之。心性不和其行促暴，知疾可化令致神通，使无暗冥而<a>欢喜</a>悦。或有行者，因集道力使具足成，如来所知不复勤学。或有所行从<a>修道</a>力而具足成，不因集力；或有所行，不因集力，不行道力而具足成；或有所行从合集力，亦行道力而具足成，如来悉知。或有所行，志性和雅其行不应，如来悉知。或有所行，应机成就性不和雅；或有所行，性不和雅所行不成；或有所行，志性和雅所应成就，如来悉知。或有所行，其身清净心口不净；或有所行，口言清净身心不净；或有所行，身口心净；或有所行，其身口心俱不清净，如来悉知。如是之类所可行者，因缘报应所可依倚所从出生一切众生之所行者，如来悉知。慧无损耗，普达悉见。是为如来第六之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;其有因行者，&nbsp;如往悉知之，</p>
<p style="text-align: left">
	　　决定之种类，&nbsp;识别众生界。</p>
<p style="text-align: left">
	　　其不决定者，&nbsp;所行动虚伪，</p>
<p style="text-align: left">
	　　不应器如是，&nbsp;随邪见之业。</p>
<p style="text-align: left">
	　　其贪欲行者，&nbsp;则有三因缘，</p>
<p style="text-align: left">
	　　嗔恚行复三，&nbsp;愚戆亦如是。</p>
<p style="text-align: left">
	　　斯尘欲之界，&nbsp;无量杂种类，</p>
<p style="text-align: left">
	　　世尊悉知之，&nbsp;所行因缘应。</p>
<p style="text-align: left">
	　　所行勤苦事，&nbsp;谓意聪达者，</p>
<p style="text-align: left">
	　　其懦劣之根，&nbsp;亦复当如是。</p>
<p style="text-align: left">
	　　诸根通利者，&nbsp;因行安隐来，</p>
<p style="text-align: left">
	　　世吼悉护知，&nbsp;如是等无异。</p>
<p style="text-align: left">
	　　而行调和者，&nbsp;而住寂清净，</p>
<p style="text-align: left">
	　　则以因此故，&nbsp;速得致清净。</p>
<p style="text-align: left">
	　　亦疾成其行，&nbsp;究竟道调和，</p>
<p style="text-align: left">
	　　亦复加疾使，&nbsp;寂然寻欢悦。</p>
<p style="text-align: left">
	　　合集诸所行，&nbsp;积累其功德，</p>
<p style="text-align: left">
	　　或不以行道，&nbsp;而达于道慧。</p>
<p style="text-align: left">
	　　或有从行道，&nbsp;而获于成就，</p>
<p style="text-align: left">
	　　俱知其二事，&nbsp;从殊特行成。</p>
<p style="text-align: left">
	　　或有修行者，&nbsp;志性而和调，</p>
<p style="text-align: left">
	　　或有应所行，&nbsp;而不顺应行。</p>
<p style="text-align: left">
	　　有大人之行，&nbsp;两事俱清净，</p>
<p style="text-align: left">
	　　佛普见一切，&nbsp;无所不晓了。</p>
<p style="text-align: left">
	　　或有人作行，&nbsp;其身修清净，</p>
<p style="text-align: left">
	　　其所言心念，&nbsp;而不能清净。</p>
<p style="text-align: left">
	　　或复有修己，&nbsp;身口行清净，</p>
<p style="text-align: left">
	　　其心之所为，&nbsp;未曾行清净。</p>
<p style="text-align: left">
	　　或有在世间，&nbsp;身口心清净，</p>
<p style="text-align: left">
	　　众生之所行，&nbsp;佛皆见普达。</p>
<p style="text-align: left">
	　　或有能成就，&nbsp;或不能究竟，</p>
<p style="text-align: left">
	　　是为安住佛，&nbsp;第六所了业。&rdquo;</p>
<p style="text-align: left">
	　　一心定意品第十六</p>
<p style="text-align: left">
	　　佛复告：&ldquo;族姓子，如来至真，知其一心脱门定意正受之业，尘劳嗔恚之所从发，审如有知。云何知之？众生尘欲之所系缚，所因报应而致此缘，当复何缘而致清净，如来悉知。何谓缘报？何谓事业？从不慎念而致缘报，从无明事众生之类而致欲尘，从无明事而致行矣！从行致识，从识致名色，从名色致六入，从六入致所更，从更致痛，从痛致爱，从爱致受，从受致有，从有致生，从生致老，从老致尘欲，为报应因致事业，因见致爱，从结爱处，是为缘报，是为事业，缘致爱欲尘劳之缚。彼复何谓缘报？云何事业令其众生致于清净？有二报应及十二事，众生因此而致清净。何谓为二？一曰、因从他人闻柔顺谊，二曰、内自己身如应念法。复有二事而致清净：一曰、而一其心专志学问心不愦乱，二曰、晓了方便寂然之谊观察其源。复有二事而致清净：一曰、知无所来发动所起，二曰、知无有来亦无所至。复有二事而致清净：一曰、观无所生本无处所，二曰、致于灭度亘然寂静。复有二事而致清净：一曰、其行成就无有不办，二曰、明慧之事造其正证。复有二事而致清净：一曰、志修道法顺入脱门，二曰、其本清净至度知见。复有二事而致清净：一曰、至灭尽慧而无所著，二曰、无所生慧常无所倚。复有二事而致清净：一曰、则以至诚而致<a>道德</a>，二曰、常以审实获于成就。是二报应及二业清净众生，如来悉知。又尘劳结方便无量，清净方便亦复无限；又其尘劳而致清净，便近成就因审观故；又净方便，随尘劳行而渐近法，摄其慢者，如来圣慧悉达知此拔其因缘。此族姓子，如来之慧寂然于欲，澹泊诸恶不善之法，兴行俱念忽静安隐，行第一禅以能一心，住寂灭界静然正受，从第一禅起修八解门反覆逆顺而修正受，所见皆知三昧正受，显示平等又现定意。如来三昧无所畏难无能坏者，如来三昧无有因缘不从方便，如来常定一心不忘，于诸三昧最为上尊，<a>常住</a>一定普见一切三昧正受，其心不退未尝增减，其所显现无有不定。如来三昧初无所生，无能观察，声闻、缘觉所不能及，过诸菩萨及正真觉。如来三昧无能越者，卓然殊绝巍巍无量，一切众生所不能知。如来之慧亘然无际，无穷无极无可为喻，以权方便开化声闻令得定意。如来悉知，了诸缘觉菩萨行事，随其应时而教诲之。是为如来第七之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;众生因缘事，&nbsp;其尘劳爱欲，</p>
<p style="text-align: left">
	　　<a>自在</a>悉知之，&nbsp;其慧无崖底。</p>
<p style="text-align: left">
	　　如其行清净，&nbsp;及复不清净，</p>
<p style="text-align: left">
	　　佛大慧自在，&nbsp;悉能晓了此。</p>
<p style="text-align: left">
	　　不慎念报应，&nbsp;因缘生明慧，</p>
<p style="text-align: left">
	　　事业无明行，&nbsp;及其所造作。</p>
<p style="text-align: left">
	　　识名色如是，&nbsp;其本情六根，</p>
<p style="text-align: left">
	　　世尊悉达之，&nbsp;因缘所事业。</p>
<p style="text-align: left">
	　　其缘劳尘欲，&nbsp;所贪诸所作，</p>
<p style="text-align: left">
	　　睹见其因缘，&nbsp;事业于欲行。</p>
<p style="text-align: left">
	　　思想所缚结，&nbsp;因是为缘起，</p>
<p style="text-align: left">
	　　众人所住处，&nbsp;从是致因缘。</p>
<p style="text-align: left">
	　　众人所誓愿，&nbsp;则有二因缘，</p>
<p style="text-align: left">
	　　因从人听者，&nbsp;慎省受其言。</p>
<p style="text-align: left">
	　　内已如应念，&nbsp;观诸法悉空，</p>
<p style="text-align: left">
	　　彼人致解脱，&nbsp;<a>生死</a>之江海。</p>
<p style="text-align: left">
	　　寂然而观察，&nbsp;精勤蠲除二，</p>
<p style="text-align: left">
	　　思惟而睹之，&nbsp;无来无有去，</p>
<p style="text-align: left">
	　　称量省其源，&nbsp;无生亦无终，</p>
<p style="text-align: left">
	　　彼寂灭入道，&nbsp;尔乃为清净。</p>
<p style="text-align: left">
	　　常住于正行，&nbsp;慧者修行三，</p>
<p style="text-align: left">
	　　其无放逸者，&nbsp;遵崇三脱门，</p>
<p style="text-align: left">
	　　成于灭尽慧，&nbsp;至诚逮无生，</p>
<p style="text-align: left">
	　　是缘报事业，&nbsp;清净兴上愿。</p>
<p style="text-align: left">
	　　最胜一心知，&nbsp;常三昧正受，</p>
<p style="text-align: left">
	　　逮成于寂灭，&nbsp;意勇复起立，</p>
<p style="text-align: left">
	　　观察而思惟，&nbsp;一切诸逆顺。</p>
<p style="text-align: left">
	　　其佛大法王，&nbsp;八解门正受，</p>
<p style="text-align: left">
	　　则以一定意，&nbsp;致无量亿定，</p>
<p style="text-align: left">
	　　无等伦悉见，&nbsp;其行而普平。</p>
<p style="text-align: left">
	　　其心定所行，&nbsp;道法无穷极，</p>
<p style="text-align: left">
	　　由是之行故，&nbsp;胜心无所定。</p>
<p style="text-align: left">
	　　若声闻缘觉，&nbsp;定意亦如是，</p>
<p style="text-align: left">
	　　诸菩萨若兹，&nbsp;若干种定意。</p>
<p style="text-align: left">
	　　安住之意定，&nbsp;皆超越其上，</p>
<p style="text-align: left">
	　　如来所修业，&nbsp;随时慧<a>教化</a>。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>