<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 大哀经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 大哀经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 大哀经&nbsp;</strong></p>
<p style="text-align: left">
	　　庄严大会法典品第一</p>
<p style="text-align: left">
	　　闻如是：一时，佛在王舍城灵鹫山，古昔诸佛之所游居，如来威神之所建立。其地道场，诸<a>菩萨</a>众所共咨嗟。无极法座，天、龙、鬼、神、揵沓和等，咸俱归命稽首为礼。而于佛土宣畅德本、如来威光、慕乐法门、菩萨神明等，入无量无限功德如来所行，成等正觉转妙法轮，为极元首善宣开化，于一切法而得<a>自在</a>。所度无极，明晓众生志性所趣，睹其诸根便度<a>彼岸</a>，晓了一切蠲除挂碍，诸所止处为作佛事而无俗业，坚住于行莫能当者。大<a>比丘</a>众六百万人，一切人民灭除尘欲无众蔽碍，则为如来法王之子，行深妙法，其所由生不从颠倒，柔软和雅威仪礼节而皆备悉，为大众祐，如来之道而得亲近。</p>
<p style="text-align: left">
	　　诸菩萨众不可称计，行无挂碍，决了普智诸通敏慧。又诸大菩萨大慈大哀，兴布法云而演电明，为雨<a>甘露</a>满饱众生诸久饥渴，等心一切执志如地，诸所<a>妄想</a>倚著结缚皆已除弃，熙降弘恩道品之法三十有七，犹如日殿圣慧之宫，明智光曜靡所不照，灭大幽冥显示<a>世间</a>，指其道路宣其德本，若如莲华开[門@為]之时，枯竭恩爱，志深渊池兴立正业，具大<a>神通</a>游于<a>虚空</a>，譬如月宫照乎夜闇，所可游行等心众生，得其志性靡不忻悦，善权方便有益无损，至于道谊亦无增减，普现所行，志若须弥坚住不动，常修梵行供养三宝，于诸境界无能移转，过诸世间之所有法毁呰诽谤，现于一切诸佛国土而现亲厚，神曜远照志如大海，其器广大盛满法水，修菩萨行，一切众生之所宗戴，犹如师子君主最尊，奉四圣谛怀于大悲心慕慈愍，寂然观察，所察普显，于深妙法而无所畏，坏诸外道，于无央数百千诸劫究竟无底，其若菩萨行不以懈惓，一切诸德悉已具足。其名曰：普观见无尽菩萨、皆睹诸国庄严遍现菩萨、如来种性成就无退菩萨、威仪化众示无嗔恚菩萨、无量辩才幢英变音菩萨、积累清净金光威神王菩萨、分别光明辩解散句菩萨、生无量福积累亲业菩萨，如是等类无数菩萨。</p>
<p style="text-align: left">
	　　于是<a>世尊</a>颁宣法门，名曰生诸菩萨。佛成正觉时十六年，见诸梵行普皆兴盛，睹诸菩萨咸来集会，欲演如来诸持法藏，而众开士皆悉云至。佛自念言：&ldquo;吾宁重增诸菩萨行，使得将护兴立道行，曾有经典讲无盖门。如来所为无极变化，为诸菩萨大士之众，当令进入如来境界。&rdquo;于时世尊以佛境界，变现如来三昧正受。佛适以此佛境，变现定意正受众祐圣旨，上虚空中自然高座，如三千大千佛土广大高远，上至欲界及无<a>色界</a>，悉佛正行如来功德之所兴化。诸菩萨众性行清净，照于十方诸佛世界，悦可无量众生意行，一切诸天龙神宫殿靡不蒙曜。请召十方诸菩萨等，咨嗟无量名德之称，悉坐无数重阁交露，或有紫金以为墙壁，吉祥藏宝以为轩窗，以玛瑙宝而作户牖，明月藏宝以为栏楯，离垢光宝以为户扇，以普明宝而为重阁，一切众宝而为垣障，垂诸贯珠竖众幢幡，而然庭镣，悬诸缯盖，上好栴檀而用垩塗，异妙栴檀可意众香怀来越度，海中名香而用然之，龙所出宝若干种华而散其上，众宝之树罗列而行，诸宝香炉巍巍微妙。其所光饰，普周十方诸佛世界，清净奇妙欢悦人心，普悉现于高座之中。其师子座不可称数，亿百千垓而自然现，高座粲丽广长而峻，众所钦乐莫不忻庆。此四大域所有部界，则自然生四万宫殿而甚高大。又其栏楯高四丈九广二十里，以夜光珠、离秽宝珠、梵英宝珠悬在幡盖，而以紫金庄饰交露，出自然音，从地以上乃至高座，又既崇妙自然化成无有作者。如是此四域所兴变化，三千<a>大千世界</a>亦复如是，诸有四域悉等无异，皆自然生无极宫殿。</p>
<p style="text-align: left">
	　　于时，世尊安隐寂然从三昧起，应时三千大千世界六反震动，其大光明靡所不照。佛与菩萨诸<a>弟子</a>众眷属围绕，诸天在上歌咏功德，而雨众华散诸天衣覆盖虚空，烧众名香，空集乐器而自然鸣，十方佛国皆自然动。光照无量诸佛国已，佛大神足无极变化，境界无限威神无际，圣光无边感动无底，于灵鹫山忽然不现。与大众俱，诸天、龙、神、揵沓和、阿须伦、迦留罗、真陀罗、摩睺勒，侍从世尊欲听经法。又四天王与诸天俱，见佛世尊欲诣讲经，于上叉手雨诸天华，供养大圣以偈赞曰：</p>
<p style="text-align: left">
	　　&ldquo;日月之威曜，&nbsp;明珠天然晖，</p>
<p style="text-align: left">
	　　<a>佛光</a>悉蔽之，&nbsp;消灭三恶趣。</p>
<p style="text-align: left">
	　　其明遍佛土，&nbsp;越须弥铁围，</p>
<p style="text-align: left">
	　　悉归命最胜，&nbsp;咸各怀踊跃。&rdquo;</p>
<p style="text-align: left">
	　　时四天王从诸<a>天人</a>，各以此偈赞世尊已，忻戴无量。时天帝释与忉利天，见于大圣欲诣大殿，至高座所则施供养，雨诸天香散于佛上，叉手以偈而叹颂曰：</p>
<p style="text-align: left">
	　　&ldquo;神足度无极，&nbsp;显变化无等，</p>
<p style="text-align: left">
	　　现乎亿佛土，&nbsp;最胜日以出。</p>
<p style="text-align: left">
	　　降伏诸魔界，&nbsp;普德净庄严，</p>
<p style="text-align: left">
	　　其神足自在，&nbsp;稽首无等伦。&rdquo;</p>
<p style="text-align: left">
	　　忉利诸天偈赞佛已，侍从世尊。</p>
<p style="text-align: left">
	　　时须深天王，见佛欲诣宫殿高座，雨于天衣叉手赞佛：</p>
<p style="text-align: left">
	　　&ldquo;安住慧无量，&nbsp;普知众生性，</p>
<p style="text-align: left">
	　　无著如虚空，&nbsp;皆远三世事。</p>
<p style="text-align: left">
	　　一心入诸行，&nbsp;悉晓群生性，</p>
<p style="text-align: left">
	　　是故可奉敬，&nbsp;三世悉戴仰。&rdquo;</p>
<p style="text-align: left">
	　　时炎天王偈赞佛已，侍从世尊。</p>
<p style="text-align: left">
	　　兜率天王与诸天俱，见于世尊欲诣宫殿大高座所，雨天珍宝而供养佛，叉手赞曰：</p>
<p style="text-align: left">
	　　&ldquo;宜畅于经谊，&nbsp;观如幻野马，</p>
<p style="text-align: left">
	　　彼则无文字，&nbsp;何有意心像？</p>
<p style="text-align: left">
	　　兴愍哀众生，&nbsp;故佛赞尊法，</p>
<p style="text-align: left">
	　　归知法自然，&nbsp;胜晓无吾我。&rdquo;</p>
<p style="text-align: left">
	　　时兜率天王偈赞佛已，侍从世尊。</p>
<p style="text-align: left">
	　　无憍乐天王与诸天俱，见于世尊欲诣宫殿大高座所，雨宝璎珞供养佛上，叉手赞曰：</p>
<p style="text-align: left">
	　　&ldquo;显示乎法身，&nbsp;十方如虚空，</p>
<p style="text-align: left">
	　　最胜现色像，&nbsp;愍哀而开化。</p>
<p style="text-align: left">
	　　宣法无有色，&nbsp;最胜行普平，</p>
<p style="text-align: left">
	　　礼法自然慧，&nbsp;明识一切谊。&rdquo;</p>
<p style="text-align: left">
	　　无憍乐天以偈叹佛，侍从世尊。</p>
<p style="text-align: left">
	　　化自在天与诸天人，见于世尊欲诣宫殿讲堂高座，雨天宝珠而供养佛，叉手赞曰：</p>
<p style="text-align: left">
	　　&ldquo;禁戒离诸垢，&nbsp;则立于清净，</p>
<p style="text-align: left">
	　　劝化其高尊，&nbsp;定意不可动。</p>
<p style="text-align: left">
	　　智慧无等伦，&nbsp;如海无嗔恨，</p>
<p style="text-align: left">
	　　已度于终始，&nbsp;稽首得自在。</p>
<p style="text-align: left">
	　　神圣之足底，&nbsp;自然立相轮，</p>
<p style="text-align: left">
	　　显修乎慈哀，&nbsp;从本此为先。</p>
<p style="text-align: left">
	　　<a>解脱</a>三迳迹，&nbsp;稽首佛<a>德行</a>，</p>
<p style="text-align: left">
	　　则以悲哀故，&nbsp;增加以平等。</p>
<p style="text-align: left">
	　　以寂然为华，&nbsp;解脱成其实，</p>
<p style="text-align: left">
	　　犹如蜂之王，&nbsp;劝化诸眷属。</p>
<p style="text-align: left">
	　　安住如莲华，&nbsp;以头脑稽首，</p>
<p style="text-align: left">
	　　善建立禁戒，&nbsp;住于安谛地。</p>
<p style="text-align: left">
	　　精进之势力，&nbsp;超殊无能逮，</p>
<p style="text-align: left">
	　　稽首正品类，&nbsp;甚尊不可动。</p>
<p style="text-align: left">
	　　愍哀为清净，&nbsp;道场成光曜，</p>
<p style="text-align: left">
	　　智慧离垢秽，&nbsp;威明消闇冥。</p>
<p style="text-align: left">
	　　无数百众生，&nbsp;咸共归稽首，</p>
<p style="text-align: left">
	　　则为无极觉，&nbsp;头面礼大圣。</p>
<p style="text-align: left">
	　　其脱门之迹，&nbsp;音畅于虚空，</p>
<p style="text-align: left">
	　　智慧驰悬远，&nbsp;光明照十方。</p>
<p style="text-align: left">
	　　众生华百千，&nbsp;令得解开彼，</p>
<p style="text-align: left">
	　　觉了离垢秽，&nbsp;稽首无所著。</p>
<p style="text-align: left">
	　　察之无等伦，&nbsp;何能有踰者，</p>
<p style="text-align: left">
	　　求之于十方，&nbsp;导师不可逮。</p>
<p style="text-align: left">
	　　功勋甚众多，&nbsp;一切德备悉，</p>
<p style="text-align: left">
	　　吾今而咨嗟，&nbsp;其志无饱满。</p>
<p style="text-align: left">
	　　阿须伦诸龙，&nbsp;帝主所归礼，</p>
<p style="text-align: left">
	　　无数诸天人，&nbsp;佥共叹其德。</p>
<p style="text-align: left">
	　　其所赞名称，&nbsp;众多难思议，</p>
<p style="text-align: left">
	　　举誉礼世尊，&nbsp;功勋皆流布。&rdquo;</p>
<p style="text-align: left">
	　　化自在天偈赞佛已，侍从世尊。</p>
<p style="text-align: left">
	　　于时，世尊则以无量佛之境界感动变化，为百千天人所共咨嗟，诣宝高座。时佛世尊适升高座，四域宫殿悉知见之。一切三千大千世界，诸在四域皆复如是，悉知见之。于时，大圣坐于三千宝护高座师子之床，诸菩萨众及大弟子亦复次坐。于是大圣有三昧名无盖法门娱乐，以此定意正受。佛适三昧，圣体诸毛一一毛孔，各出江河沙等光明，威曜尽照东方诸佛世界靡不周至，南西北方、四隅、上、下亦复如是，尽照诸界遍无遗漏。所照十方诸佛国土，应时诸土一切<a>地狱</a>，勤苦拷掠悉为休息，畜生解脱，饿鬼得安。时诸众生诸患消除，不为淫怒愚痴所惑，而无瑕秽苦劳之难，慈心相向共相瞻视，如父如母、如兄如弟、如子如身无异。如来光明照诸菩萨，诸菩萨众承佛威神，光曜之中说此颂曰：</p>
<p style="text-align: left">
	　　&ldquo;精进力无量，&nbsp;广普无所住，</p>
<p style="text-align: left">
	　　又以精勤力，&nbsp;越度亿载劫。</p>
<p style="text-align: left">
	　　十力功流布，&nbsp;普达于十方，</p>
<p style="text-align: left">
	　　释迦文威光，&nbsp;广照于一切。</p>
<p style="text-align: left">
	　　其欲求法谊，&nbsp;故往百千土，</p>
<p style="text-align: left">
	　　<a>礼佛</a>听尊法，&nbsp;而至忍世界。</p>
<p style="text-align: left">
	　　其在兜率天，&nbsp;十方诸菩萨，</p>
<p style="text-align: left">
	　　斯等察此光，&nbsp;佛演安众生。</p>
<p style="text-align: left">
	　　魔尘异学众，&nbsp;降以精进力，</p>
<p style="text-align: left">
	　　如莲华出日，&nbsp;须弥照十方。</p>
<p style="text-align: left">
	　　其身曜无底，&nbsp;晖普于一切，</p>
<p style="text-align: left">
	　　诣彼听尊法，&nbsp;最胜转法轮。</p>
<p style="text-align: left">
	　　今日无等伦，&nbsp;颁宣无比经，</p>
<p style="text-align: left">
	　　十力愍众生，&nbsp;故转尊法轮。</p>
<p style="text-align: left">
	　　今日众集会，&nbsp;广普难可遇，</p>
<p style="text-align: left">
	　　笃信欲见佛，&nbsp;今当诣忍土。&rdquo;</p>
<p style="text-align: left">
	　　尔时，光明普告十方诸佛国土，说斯颂已，动诸佛国，安于众生，耀诸法界，净除一切尘劳之境，灭众幽冥，蔽魔宫殿，与诸菩萨无数眷属还回忍土，在佛头上忽然不现。</p>
<p style="text-align: left">
	　　于时，东方无量功德宝福普辞世界，其佛号离垢净光海华无断光言王如来，佛土有菩萨，名首藏华诸法自在。彼光所请，与十江河沙等诸菩萨众会眷属围绕，忽没彼土，须臾之顷至此忍界，诣宝高座住世尊前，稽首足下绕佛万匝，雨夜光珠、众宝璎珞供养散佛，以颂赞曰：</p>
<p style="text-align: left">
	　　&ldquo;十力功勋发，&nbsp;皆达于十方，</p>
<p style="text-align: left">
	　　嗟叹无等伦，&nbsp;德祚度彼岸。</p>
<p style="text-align: left">
	　　我等所诣土，&nbsp;欲听经法故，</p>
<p style="text-align: left">
	　　一切闻名称，&nbsp;释师子之号。</p>
<p style="text-align: left">
	　　世尊为平等，&nbsp;离垢光普曜，</p>
<p style="text-align: left">
	　　如诸法无本，&nbsp;亦无有嗔恨。</p>
<p style="text-align: left">
	　　见危惧众生，&nbsp;辄令得解脱，</p>
<p style="text-align: left">
	　　为诸法之王，&nbsp;如幻师善学。&rdquo;</p>
<p style="text-align: left">
	　　时诸菩萨无央数众，嗟叹佛已，各神足力悉化作座而坐其上。</p>
<p style="text-align: left">
	　　南方佛辩世界，无量德宝辩如来佛土，有菩萨名宝柱。与十江河沙等诸菩萨俱眷属围绕，在于彼土忽然不见，须臾之顷至此忍界，诣宝高座住于佛前，以白珠交露覆盖佛上，稽首足下绕佛万匝，以颂赞曰：</p>
<p style="text-align: left">
	　　&ldquo;世尊悉周匝，&nbsp;愍雨于众生，</p>
<p style="text-align: left">
	　　开[門@為]光明焰，&nbsp;以空无吾我。</p>
<p style="text-align: left">
	　　以八平正路，&nbsp;消竭尘欲渊，</p>
<p style="text-align: left">
	　　寂秘诸树王，&nbsp;长育清白林。</p>
<p style="text-align: left">
	　　则以智慧光，&nbsp;化灭阴冥母，</p>
<p style="text-align: left">
	　　悟久梦众生，&nbsp;溺没终始流。</p>
<p style="text-align: left">
	　　为显示正路，&nbsp;消竭恩爱池，</p>
<p style="text-align: left">
	　　令逮清净眼，&nbsp;使度如前胜。&rdquo;</p>
<p style="text-align: left">
	　　时无数菩萨颂赞佛已，各神足化变作其座皆自处上。</p>
<p style="text-align: left">
	　　于时，西方照耀世界，普明如来至真佛土，彼有菩萨名显音契王，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，雨瑛真珠供养世尊，稽首足下绕佛万匝，以赞颂曰：</p>
<p style="text-align: left">
	　　&ldquo;其圣体之行，&nbsp;犹如虚空界，</p>
<p style="text-align: left">
	　　所愿悉清净，&nbsp;劫数无有量。</p>
<p style="text-align: left">
	　　其身净无垢，&nbsp;永无有众漏，</p>
<p style="text-align: left">
	　　能周于十方，&nbsp;无思议佛土。</p>
<p style="text-align: left">
	　　所讲如时雨，&nbsp;雷震梵妙音，</p>
<p style="text-align: left">
	　　悦可群萌类，&nbsp;应如志所慕。</p>
<p style="text-align: left">
	　　其心无所行，&nbsp;亦无有不行，</p>
<p style="text-align: left">
	　　所演畅诸音，&nbsp;出应众生心。&rdquo;</p>
<p style="text-align: left">
	　　时无数菩萨颂赞佛已，各神足化变作其座皆自处上。</p>
<p style="text-align: left">
	　　于时，北方众宝锦界，无量德宝光如来佛土，彼有菩萨号曰海觉，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，稽首足下绕佛万匝，以颂赞曰：</p>
<p style="text-align: left">
	　　&ldquo;体色紫磨金，&nbsp;觉施以寂然，</p>
<p style="text-align: left">
	　　善照于十方，&nbsp;快普现其身。</p>
<p style="text-align: left">
	　　其体无俦匹，&nbsp;众人若观察，</p>
<p style="text-align: left">
	　　则灭诸欲尘，&nbsp;忻豫长安隐。</p>
<p style="text-align: left">
	　　最胜诸学子，&nbsp;瞻戴世光明，</p>
<p style="text-align: left">
	　　其志咸忻仰，&nbsp;如须弥顶王。</p>
<p style="text-align: left">
	　　皆诸神足力，&nbsp;若干种变化，</p>
<p style="text-align: left">
	　　不能见最胜，&nbsp;顶上之威相。&rdquo;</p>
<p style="text-align: left">
	　　时无数菩萨颂赞佛已，各各神足变作其座皆自处其上。</p>
<p style="text-align: left">
	　　于时，东南方无忧世界，除众戚冥如来佛土，有菩萨名普曜，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，稽首足下绕佛万匝，以宝交露供养上佛，以颂赞曰：</p>
<p style="text-align: left">
	　　&ldquo;于一毛孔里，&nbsp;怀无限佛土，</p>
<p style="text-align: left">
	　　众生不以患，&nbsp;国土不迫迮。</p>
<p style="text-align: left">
	　　最胜救济行，&nbsp;为诸无眼目，</p>
<p style="text-align: left">
	　　诸佛为最妙，&nbsp;识胜之光明。</p>
<p style="text-align: left">
	　　以一之刹土，&nbsp;畅无数佛国，</p>
<p style="text-align: left">
	　　其诸所显现，&nbsp;刹土不增减。</p>
<p style="text-align: left">
	　　随如应方便，&nbsp;大称随时入，</p>
<p style="text-align: left">
	　　普入一切变，&nbsp;神足所感动。&rdquo;</p>
<p style="text-align: left">
	　　时无数菩萨颂赞佛已，各神足变化作其座皆自处上。</p>
<p style="text-align: left">
	　　于时，西南方善观世界，大哀观众生如来佛土，有菩萨名思于大哀，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，雨妙衣服供养覆佛，稽首足下绕百千匝，以颂赞曰：</p>
<p style="text-align: left">
	　　&ldquo;禁戒甚清净，&nbsp;人尊如宝珠，</p>
<p style="text-align: left">
	　　长夜自将护，&nbsp;如牦牛爱尾。</p>
<p style="text-align: left">
	　　见于毁禁者，&nbsp;加之以愍哀，</p>
<p style="text-align: left">
	　　不自叹己身，&nbsp;不呰毁他人。</p>
<p style="text-align: left">
	　　住如须弥山，&nbsp;意定不可动，</p>
<p style="text-align: left">
	　　智慧如江海，&nbsp;尊超于神灵。</p>
<p style="text-align: left">
	　　已度一切有，&nbsp;有为缚刑狱，</p>
<p style="text-align: left">
	　　化亿载众生，&nbsp;疗其尘劳病。&rdquo;</p>
<p style="text-align: left">
	　　时无数菩萨颂赞佛已，各神足化变作其座皆自处上。</p>
<p style="text-align: left">
	　　于时，西北方离暗冥世界，光净王如来佛土，有菩萨名光曜网，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，以宝璎珞之具用覆佛上，稽首足下绕百千匝，以颂赞曰：</p>
<p style="text-align: left">
	　　&ldquo;身觉了<a>生死</a>，&nbsp;犹如幻师化，</p>
<p style="text-align: left">
	　　示现所感动，&nbsp;如幻无所有。</p>
<p style="text-align: left">
	　　假如师幻化，&nbsp;众生皆如兹，</p>
<p style="text-align: left">
	　　其界不可动，&nbsp;众生无自然。</p>
<p style="text-align: left">
	　　如人卧寐梦，&nbsp;睹见若干形，</p>
<p style="text-align: left">
	　　寤则无所见，&nbsp;诸色想无为。</p>
<p style="text-align: left">
	　　圣<a>说法</a>如梦，&nbsp;有为从念生，</p>
<p style="text-align: left">
	　　见有所退转，&nbsp;不退不回还。&rdquo;</p>
<p style="text-align: left">
	　　时无数菩萨颂赞佛已，各神足化变作其座皆自处上。</p>
<p style="text-align: left">
	　　于时，东北方住净离垢世界，空城离垢心如来佛土，有菩萨名觉无底离垢，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，以常鼓音交露覆盖佛上，稽首足下绕百千匝，以颂赞曰：</p>
<p style="text-align: left">
	　　&ldquo;明识深妙法，&nbsp;等解指自然，</p>
<p style="text-align: left">
	　　省察诸空相，&nbsp;一切诸所法。</p>
<p style="text-align: left">
	　　普知一切世，&nbsp;众生心所趣，</p>
<p style="text-align: left">
	　　其心如虚空，&nbsp;清净慧无底。</p>
<p style="text-align: left">
	　　群黎之所行，&nbsp;三世诸驰逸，</p>
<p style="text-align: left">
	　　一心一时行，&nbsp;悉知诸所有。</p>
<p style="text-align: left">
	　　无有众生想，&nbsp;其心谛离念，</p>
<p style="text-align: left">
	　　已除众妄想，&nbsp;善权普平等。&rdquo;</p>
<p style="text-align: left">
	　　时无数菩萨颂赞佛已，各神足化变作其座皆自处上。</p>
<p style="text-align: left">
	　　于时，下方照明世界，深青莲首如来佛土，有菩萨名曰辩严，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，以明珠交露共覆佛上，稽首足下绕百千匝，以颂赞曰：</p>
<p style="text-align: left">
	　　&ldquo;如亿载佛土，&nbsp;其中所有尘，</p>
<p style="text-align: left">
	　　安住诸子孙，&nbsp;来诣于最胜。</p>
<p style="text-align: left">
	　　各欲自启问，&nbsp;无数亿千劫，</p>
<p style="text-align: left">
	　　则以一文字，&nbsp;意化于一切。</p>
<p style="text-align: left">
	　　圣慧不可喻，&nbsp;权智无等伦，</p>
<p style="text-align: left">
	　　总持定无量，&nbsp;功德无崖底。</p>
<p style="text-align: left">
	　　洪勋无能限，&nbsp;颁宣无数劫，</p>
<p style="text-align: left">
	　　毛孔所咨嗟，&nbsp;不可尽究竟。&rdquo;</p>
<p style="text-align: left">
	　　时无数菩萨颂赞佛已，各神足化变作其座皆自处上。</p>
<p style="text-align: left">
	　　于时，上方庄严世界，名称如来佛土，有菩萨名诸法变王，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，一切庄严众宝紫金交露之帐覆盖佛上，稽首足下绕百千匝，以颂赞曰：</p>
<p style="text-align: left">
	　　&ldquo;一切安住业，&nbsp;今显无崖底，</p>
<p style="text-align: left">
	　　于心得自在，&nbsp;导师行亦然。</p>
<p style="text-align: left">
	　　独诸佛所知，&nbsp;非众生所行，</p>
<p style="text-align: left">
	　　如空无边际，&nbsp;群庶本如此。</p>
<p style="text-align: left">
	　　其行无俦匹，&nbsp;今日显无底，</p>
<p style="text-align: left">
	　　成佛转法轮，&nbsp;导师灭度如。</p>
<p style="text-align: left">
	　　犹若有所种，&nbsp;法不失果实，</p>
<p style="text-align: left">
	　　十方诸最胜，&nbsp;不可称限量。&rdquo;</p>
<p style="text-align: left">
	　　时无数菩萨颂赞佛已，于佛空中，各神足化变作其座皆自处上。</p>
<p style="text-align: left">
	　　叹会品第二</p>
<p style="text-align: left">
	　　彼时须臾之间，十方菩萨悉会面现。其菩萨众不可称限无能计会，亿百千数莫能称载，光明所劝集于忍界，诣宝高座住世尊前。时佛晏然从定意兴，其明晃照自然音出。其自然音，普告于三千大千世界，令闻其教。于时佛土信不信者，已为应器比丘、<a>比丘尼</a>，童男、童女、人与非人，天、龙、鬼、神、揵沓和、阿须伦、迦留罗、真陀罗、摩睺勒，闻佛音诏身心坦然，加敬悚息，承佛威神，自然而有妙宝宫殿悉共趣之，须臾之间至宝高座，稽首佛足绕圣三匝各就床榻。又此光音告敕梵天、梵忍天王、梵身天王、梵满天王、梵度著天王、大梵天王、光曜天、少光天、无量光天、光音天、净严天、少净天、无量净天、难还天、净身天、用果天、无揵天、于是天、善施天、善所施天、一善天，如眴之顷集宝高座，稽首足下绕佛七匝，不处地上自处其座。</p>
<p style="text-align: left">
	　　于时，世尊睹见大众佥然来会，有神光曜名曰显现诸菩萨力，眉间演出于此光明，绕诸菩萨七匝竟已，于诸菩萨顶上而没。时有菩萨名首藏华诸法自在，遇此光曜，应时逮得一切庄严定意，适三昧已，其宝高座自然为佛有师子座，高八十亿垓百千之寻，妙宝为足，众珍栏楯，妙衣敷上，一切诸华以散其上，悦意诸宝以为严饰。一切菩萨睹此缘变断绝所慕，皆令众会自睹其明，可悦一切众生，现其心意所欲求愿，寻时皆了无可犹豫。时首藏华诸法自在菩萨，复以劫叹施诸恶趣三昧正受，别化如来大师子座，庠序安隐，从三昧起恭恪钦敬，叉其十指以颂赞佛：</p>
<p style="text-align: left">
	　　&ldquo;其日光明者，&nbsp;但照世俗耳！</p>
<p style="text-align: left">
	　　天帝威神德，&nbsp;营从乐忉利；</p>
<p style="text-align: left">
	　　其梵天尊王，&nbsp;慕恋梵天上；</p>
<p style="text-align: left">
	　　佛之圣威化，&nbsp;变动界若此，</p>
<p style="text-align: left">
	　　观察法自由，&nbsp;自然如虚空，</p>
<p style="text-align: left">
	　　若幻野马比，&nbsp;亦如水中月。</p>
<p style="text-align: left">
	　　诸所作所造，&nbsp;悉为无有主，</p>
<p style="text-align: left">
	　　晓了如诳诈，&nbsp;见众生清净。</p>
<p style="text-align: left">
	　　其心慕于色，&nbsp;斯色何所在？</p>
<p style="text-align: left">
	　　其心为自然，&nbsp;所由皆不实。</p>
<p style="text-align: left">
	　　一切虽清净，&nbsp;此亦如幻化，</p>
<p style="text-align: left">
	　　其于自然者，&nbsp;虚伪何有处？</p>
<p style="text-align: left">
	　　能分别本净，&nbsp;执御心鲜洁，</p>
<p style="text-align: left">
	　　其境<a>从容</a>来，&nbsp;彼无有尘欲。</p>
<p style="text-align: left">
	　　思想念诸念，&nbsp;其心已脱此，</p>
<p style="text-align: left">
	　　则见若干种，&nbsp;幻化之所为。</p>
<p style="text-align: left">
	　　虚空无所有，&nbsp;从地而出生，</p>
<p style="text-align: left">
	　　显示国土地，&nbsp;若干明珠宝。</p>
<p style="text-align: left">
	　　向者为法王，&nbsp;建立师子座，</p>
<p style="text-align: left">
	　　当处于此座，&nbsp;开化亿众生。</p>
<p style="text-align: left">
	　　跱立缯幡盖，&nbsp;大幢诸严饰，</p>
<p style="text-align: left">
	　　此无所从来，&nbsp;亦无所越至。</p>
<p style="text-align: left">
	　　若能晓诸法，&nbsp;无所从来者，</p>
<p style="text-align: left">
	　　便能为众生，&nbsp;现诸胜变化。</p>
<p style="text-align: left">
	　　大圣<a>梵音</a>声，&nbsp;所演善哉快，</p>
<p style="text-align: left">
	　　为世巨锭燎，&nbsp;威神德无极。</p>
<p style="text-align: left">
	　　愍伤吾之故，&nbsp;当升处高座，</p>
<p style="text-align: left">
	　　讲说于经典，&nbsp;断生老病死。</p>
<p style="text-align: left">
	　　其清净众生，&nbsp;十方来会此，</p>
<p style="text-align: left">
	　　各各次第坐，&nbsp;欲听愍法谊。</p>
<p style="text-align: left">
	　　本所因发举，&nbsp;愿解于此慧，</p>
<p style="text-align: left">
	　　圣在师子座，&nbsp;安详颁宣法。&rdquo;</p>
<p style="text-align: left">
	　　于是世尊见首藏华诸法自在菩萨志性清净，即便处于大清净法师子之座，寻时讲说诸菩萨行，当所立趣。又有经典名无盖门，净菩萨道诸<a>佛法</a>力，成就宝身圣明屋宅，于一切法而得自在，入总持中分别解说，剖判入门大神通慧，入于微妙不退转轮无能回还，导御一切诸定意乘，入于一乘无毁法界，说众生性根原所趣，为之唱导解发诸法，毁坏诸魔入应顺法，去诸尘劳六十二见，开化当入柔顺之法，令诸爱欲、邪见、乱律入无碍慧，劝众德本普无不接，颁宣权慧皆入一切佛平等圣悉无阴蔽无处所门，所宣诸法分别如谊入于诸法，无念不念，无应不应，觉了深妙十二缘起，圣慧功德乃达魔天，佛身口意皆令庄严，所念志趣智慧明达而不可盖，入乎圣谛开化声闻，晓心所归缘觉之律，普得一切诸慧境界诸菩萨律，一切所入于法自在，颁宣如来功勋名称。</p>
<p style="text-align: left">
	　　时佛讲说如是比像无极法典，说是语时，<a>教化</a>告敕诸菩萨德，所愿至诚悉已具足，示现如来变化感动，解诸众会狐疑结网，降摄一切诸魔之场，光显如来训诲之谊，备佛本业欲使具足。是故世尊，处师子座宣无盖门。于时宝幢菩萨承佛圣旨，用佛庄严三昧正受，令普众会致佛庄严建立威神。时名闻力菩萨承佛圣旨，用红莲华三昧正受建立众会，一切诸华令成法华，以此众华散于世尊一切菩萨。三昧时海觉菩萨承佛圣旨，以众香定三昧正受，使诸毛孔建立演出妙味栴檀。四明网菩萨承佛圣旨，以光明定三昧正受，令一切光建立众会靡不蒙安。五大哀念菩萨承佛圣旨，以无眴定三昧正受建立众会，瞻戴如来目不敢眴。六离垢察无底菩萨承佛圣旨，以法悦定三昧正受建立众会，慕乐<a>正法</a>、好法、志法、乐以法乐。七辩严菩萨承佛圣旨，以愿迹定三昧正受建立众会，皆令蠲除五盖之患。八变诸法王菩萨承佛圣旨，以无忽忘三昧正受建立众会，志在佛道慕如来行。九心勇菩萨承佛圣旨建立众会，使伏诸魔及外怨害靡不从化。十降诸魔菩萨承佛圣旨，以毁魔场三昧正受，适三昧已，应时三千大千世界所有众魔其数百亿及诸魔兵，速疾速疾，各从宫殿忽然不现，诣宝高座住于佛前，稽首足下绕于世尊，无央数匝不可称计，奇异妙物供养大圣，恭敬悚息一心叉手，劝助天师颁宣经典，唯愿以时开化说教：&ldquo;吾身今日降魔菩萨威神所建故来劝助。唯天中天，吾当放舍所作魔事不乱众生，今以法故来至于斯，由是大圣当察吾身志操所趣。&rdquo;</p>
<p style="text-align: left">
	　　于时，世尊察魔心念赞曰：&ldquo;善哉！善哉！诸仁者等，汝党乃能放舍魔事，劝助如来令说经法。缘是之故，汝等之身因此获报，皆当越度一切魔业。所以者何？犹百千岁屋室闇冥，一灯入中寻即消昧。如是诸人于百千劫兴发尘劳闇冥之欲，一善本心力之所变，消灭众患令无有余。譬如诸人一日之宫，一月之殿，一大宝珠，一一各出光明之曜消除众冥。如是诸人一心善本观其<a>修行</a>而念应顺，皆除一切无明众冥、六十二见、九十六迳众患之难。以是之故，今日诸仁来觐如来加复劝助，因此德本，稍渐蠲除一切无慧愚痴之冥，当获无极导法之门。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>