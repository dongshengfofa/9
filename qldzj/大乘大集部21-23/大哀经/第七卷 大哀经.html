<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 大哀经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 大哀经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 大哀经</strong></p>
<p style="text-align: left">
	　　八总持品二十三</p>
<p style="text-align: left">
	　　时有<a>菩萨</a>名师子英，在会中坐，问总敖王菩萨：&ldquo;唯族姓子，菩萨所立，于何总持而皆受持，诸佛所说所演经典不可穷尽，则以善教悦可众生，靡不忽然如冥睹明？&rdquo;</p>
<p style="text-align: left">
	　　总敖王菩萨报师子英：&ldquo;菩萨所住此八总持，悦可众生使得开达，其慧无穷。何谓为八有总持？一名、净光音，二名、无尽法藏，三名、无量退进，四名、海印意，五名、莲华严，六名、入无碍印，七名、入分别辩，八名、建立佛庄严，是为八。菩萨住此有所畅说，悦可众生。&rdquo;</p>
<p style="text-align: left">
	　　时师子英，复问总敖王菩萨：&ldquo;仁族姓子，宁可屈意垂哀一切，复重解此八总持谊广演其旨。设诸菩萨闻此总持，所得辩才必当勤学。&rdquo;</p>
<p style="text-align: left">
	　　总敖王曰：&ldquo;族姓子听！今为仁说八总持谊广散所归。何谓净光音？假使菩萨住此总持，其所入门无所挂碍，甚为鲜洁归乎坚要，其意正立而说经典。其音通彻闻一佛国，或二、或三、或四、或五、或十、二十、三十、四十、五十诸佛国土，或百或千，其音教告诸佛国土，或十、二十、三十、四十、五十、百千亿诸佛国土，闻其音教，或复通彻无量无际诸佛国土。从意所乐，欲令音教通乎几何诸佛国土，多少无极悉能堪任，恣意所欲一师子坐，而为十方一切众生，讲说经法。欲令二十里众人得闻，或三十里，或一须弥，或至梵天，从其众生本意应说，处师子床建立其志，为诸众生讲说经法，悦可其心靡不开解。身适处于师子座已，十方诸佛皆现其身，诸佛<a>说法</a>皆得闻之，适闻已后得总持力，悉识念之未曾复忘，以斯法典解达其谊。其所说法诸可听受，无能遏断，入于一文音响之事，皆能演说一切文字，普入诸响、诸因缘句，入文字故入无量门，说于诸法无有来相，诸法无处无所住故，诸法自然无反覆故，诸法怀来无所到故，用清净故，诸法无根用无有处所生无生故，诸法无边无所成故，诸法无尽无所住故，诸法无生无所行故，诸法不起无所作故，诸法不有无因缘故，诸法不乱无等御故，诸法不灭无有生故，诸法无行无所愿故，诸法无戏无有想念应不应故，诸法无言永入无行故，诸法无教用有所说而有失故，诸法无嗔无有恨故，诸法无想无所著故，诸法无念无有虚故，诸法无倚无所望故，诸法无诲于空等故，诸法无辞用无思故，诸法无究无师主故，诸法无生无有教故，诸法悉净无有来故，诸法<a>无我</a>我自然是诸法无人甚清净故，诸法无寿无长存故，诸法无命入于谊故，诸法实空于内寂故，诸法无想其本际者无有际故，诸法无愿无所受故，诸法无行用无为故，诸法无为以越所起章句行故，诸法不坚无所依故，诸法无著无所习故，诸法自然用无身故，诸法无作所作净故，诸法无业无所入故，诸法无报无所合故，诸法无合无所坏故，诸法无舍无所取故，诸法无眴不可捉故，诸法无获无所指故，诸法无触无所造故，诸法无漏无流处故，诸法无有志无成故，诸法清净无[番+去]党故，诸法无属无若干故，诸法无色四大无常故，诸法无痛无所遭故，诸法无想越众念故，诸法无行离诸欲故，诸法无识无所慕故，诸法无界如空等故，诸法无舍越诸界故，诸法无境无所由故，诸法无贪无所想故，诸法无像无处所故，诸法无形无所降故，诸法无浊除诸愦故，诸法无忆无所执故，诸法无想无有二故，诸法无岸度界迹故，诸法无怙离所在故，诸法无常缘不诤故，诸法无名无所怪故，诸法无杂各随行故，诸法无住无所存故，诸法无烂无所烧故，诸法无恶离诸恶故，诸法如水洗诸垢故，诸法无灾甚清净故，诸法甚清净不可数故，诸法无计无所著故，诸法无求无有动故，诸法无摇不可震故，诸法无为与空等故，诸法虚无无所为故，诸法无根无所行故，诸法无现无所曜故，诸法无照舍诸明故，诸法无比无有邪故，诸法无偏等慌惚故，诸法无冥无所视故，诸法无晃无部党故，诸法无罪离于舋故，诸法歌颂作善业故，诸法入虚用侵欺故，诸法无进无所立故，诸法无见无有类故，诸法无有尝无有味故，诸法无柔无细滑故，诸法无识无诸法故，诸法<a>无缘</a>离心<a>意识</a>故，诸法无惟道平等故，诸法本净以灭诸入不复生故。</p>
<p style="text-align: left">
	　　&ldquo;如是，族姓子，菩萨已逮净光音，于诸因缘文字章句，咨嗟其谊，若于一劫复过一劫，颁宣经典，不舍诸缘文字章句，随时所应不以为难。取要言之，一切诸文各各诸字，以一一文为众说法，于彼文字而无穷尽，善住<a>法眼</a>谛演辞谊，其言粲丽。于是菩萨住于总持，究畅清净威仪随时，辩才鲜明其心显曜，遵修慈心。其所布施亦复清净，法施衣食俱无所吝，其戒清净行无缺漏，忍辱清净心不怀害，精进清净造安隐业，一心清净寂然无冥，智慧清净舍于闇昧，广有所照其业清净，无所违失。其目清净，三眼无垢。其耳清净，得天耳听，闻诸如来所讲说业。其鼻清净，闻于如来戒法之香。其舌清净，无可意味志道法味。其身清净，所生一切不为胎垢之所沾污。其心清净，善权随时普入诸法。其色清净，相好庄严。所闻清净，悦耳之音而无乱响。其香清净，戒闻施香所见被熏。其味清净，味味复味成大人相。细滑清净，手脚柔软犹如幼童。其法清净，逮法光明。其意清净，所闻经法怀忆不忘。其志清净，越魔径路。行步清净，普入深妙无极经典。菩萨已住于此总持，自恣从志告诲教授，几何佛土光明所照，其数亦然。又其光明，演出一切十方诸佛所演法教，以用逮致于此总持，因得殊特无言辞故。是族姓子，净光音总持也，所可演出，若有所入所可称说，不可限量。此净音总持，分别所趣不可思议，言辞无极所决无限，所摇方面旷而无际，入无挂碍。&rdquo;</p>
<p style="text-align: left">
	　　佛言：&ldquo;族姓子，何谓无尽法藏总持？谓色无尽，以色无常故曰无尽说色无常，以色苦故亦说苦恼，色无我故亦说无我，色寂然故亦说寂然，色恍惚故亦说恍惚，色如沫故亦说聚沫，色如幻故亦复说幻，色如野马故亦说野马，色如水月故亦说水月，色如梦故亦说梦，色如呼响故亦说呼响，色如形影故亦说形影，色如照面像故亦说面像，色无有故亦说无有，色无学故亦说无学，色无究竟故亦说无究竟，其色空故亦说于空，色无想故亦说无想，色无愿故亦说无愿，色无行故亦说无行，色无生故亦说无生，色无起故亦说无起，色本自然故亦说本自然，色用本无故亦说本无，色过去自然故亦说过去自然，色当来自然故亦说当来自然，色中自然故亦说中自然，色憺怕故亦说澹泊，色静嘿故亦说静嘿，色无游故亦说无游，色无戏故亦说无戏，色不可思议故亦说不可思议，色无貌故亦说无貌，色无体故亦说无体，色无人故亦说无人，色无寿故亦说无寿，色无命故亦说无命，色无养故亦说无养，色愚騃故亦说愚騃，色不仁故亦说不仁，色无神故亦说无神，色如束薪故亦说束薪，色如草木墙壁瓦石之类故亦说草木墙壁瓦石之类，色如诳相故亦说诳相，色为四大故亦说四大，色无声故亦说无声，色无教故亦说无教，色不可得故亦说不可得，色念净故亦说念净，色缘起故亦说缘起，色无断故亦说无断，色非常故亦说非常，色如屋故亦说如屋，色无痛故亦说无痛，色从罪福生故亦说罪福，色法界苦故亦说法界，色住法界故亦说住法界，色于本际法界而无动故亦说本际，色无我故亦说无我，色无受故亦说无受，色无载故亦说无载，色无念故亦说无念，色无怯故亦说无怯，色无量故亦说无量，色无边故亦说无边，其色于道本清净故亦说道净，色空等故亦说空等，色于泥洹本清净故亦说泥洹清净。举要言之，五阴六衰、诸法诸名、身形句迹、径路偏章及诸识身，悉入一音之所显曜，说无尽慧。计是四大宝藏之箧，所咨启慧亦不可尽。其宝藏箧圣法经典，亦复游入于无尽慧，所颁宣智，是为无尽法藏之总持也。一切诸所讲说宣传，若于一劫复过一劫，咨嗟此德无尽法藏犹不可尽。&rdquo;</p>
<p style="text-align: left">
	　　佛告：&ldquo;族姓子，何谓无量退进总持？于彼回旋断绝计常而反其流，十二缘起从无明缘而自致行，从行致识，从识致名色，从名色致六入，从六入致更，从更致爱，从爱致痛，从痛致受，从受致有，从有致生，从生致老病死，从死致于哀泣忧戚所不可意；从致五阴大恼之患已除无明，行、识、名色、六入、更、爱、痛、受、有、生、老病死啼哭愁戚，不可阴意大患永除。彼从无量宣无限门入于无底，是故名曰无量退进之总持也！亦受亦舍故曰回旋，无受无舍，此之谓也。亦起亦灭所以回旋，不起不灭，此之谓也。与尘劳合而致诤讼所以回旋，反本清净无著放逸，此之谓也。于一切法而有所行，受应不应念与不念所以回反，无想无念无应不应，此之谓也。因缘诸见所以回反，断因缘见，此之谓也。名之与色所以回反，无名无色，此之谓也。有为无为所以回反，净于三场，此之谓也。有内有外所以回反，不住于识，此之谓也。罪福<a>报应</a>所以回反，无罪福报，此之谓也。善与不善所以回反，永无所行不处<a>善恶</a>，此之谓也。有漏无漏所以回反，无有二事，此之谓也。殃舋所蔽尘劳之冥所以回反，本净自然，此之谓也。计我不我所以回反，其际清净，此之谓也。<a>生死</a>泥洹所以回反，诸法泥洹其源静然，此之谓也。是族姓子，说无量总持进退无底。若有菩萨，住是无量进退总持，志无所生达法无起，于无央数百千劫中，讲说经典不能究尽，总持之慧其谊微妙。此无量退进总持，若入中慧有所宣畅，则能觉了清净道门，照曜幽冥靡不亘然。&ldquo;</p>
<p style="text-align: left">
	　　佛告：&ldquo;族姓子，何谓海印意总持？犹族姓子，诸四方域世界之中，诸有形色，又其像貌山谷树木，诸所生草众药之类所有形貌，日月光明明珠水曜焰电诸有像貌，州城大邦郡国县邑居舍屋宅所有像貌，园观浴池川流泉源，入流行色<a>生活</a>之业，自睹形像好丑善恶，中上下貌一切诸色，及与归之，皆依大海而不别异，是谓大海。菩萨若住此海印意总持，等印一切众生之身，亦复等演文字之教，以等心印而印众生。十力诸佛，口演所宣无极大法，此典皆从菩萨口出。佛印见印，所说法者忻而无限。讲诸法印，慧无所印，所可讲说，悉如来印分别众谛。其无印者，永无所行心，自然寂。其离印者，得离欲法清净之行。其度印者，所演究竟靡所不通。其号印者，皆宣名物各各畅了。其乐印者，除去欲贪放逸恩爱。其十印者，具足十力。其被恐印者，净除诸意。其烧咤印者，舍于烧热。其六印者，成六<a>神通</a>。其左披印者，弃捐左道。其审印者，说于<a>真谛</a>。其如印者，所行如实。其哆印者，蠲除一切诸所根本。其迦印者，离所作业。其娑印者，宣畅至诚其现势力故。其生印者，度生老死故。其志印者，谓意清净故。其界印者，不坏法界故。其寂印者，具足憺怕故。其虚印者，虚静空无无不可尽故。其尽印者，消化尽想慧无起故。其立印者，觉意谛住故。其知印者，别知一切众生类故。其普印者，而悉颁宣诸所兴衰。其有印者，觉了分别所有无有。其贪印者，消除贪淫、嗔恚、愚痴之忌难也。其己印者，己身已通而成正觉。其自印者，身自解故。其旦印者，旦自释舍诸所倚相。其数印者，灭遣根源。其处印者，则于处处如有悉知。其无印者，无有若干。其果印者，逮得果证。其阴印者，除诸阴盖。其疾印者，离邪疾故。其施印者，得成施戒香熏故。其坚印者，已逮断坚刚强性故。其究印者，究畅文字摅其根源。如是，族姓子，菩萨说法演若干文，悉知一切文字印说，是为海印入总持门。&rdquo;</p>
<p style="text-align: left">
	　　佛告：&ldquo;族姓子，何谓莲华严总持？菩萨大士若入众会，在所住处辄为说经。设有所宣，于时于彼即生莲华，其色殊妙。菩萨适坐于莲华，逮<a>虚空</a>中则雨莲华。又诸莲华各各演出若干种音，讲说经法唯说深谊，无有杂句严饰之教，攀引典喻正典上要，分别谊归十二部经：一曰、闻经，二曰、得经，三曰、听经，四曰、分别经，五曰、现经，六曰、应时经，七曰、生经，八曰、方等经，九曰、未曾有经，十曰、譬喻经，十一曰、、住解经，十二曰、行经。其所演法，若有听者辄尽众苦。菩萨如是自然精进，不释常定。于时莲华所演经典，适断众苦便行佛事。又其菩萨一切毛孔，悉出光明化为莲华。诸莲华上各化菩萨，诣于十方不可涯底无数佛土，奉现诸佛。是族姓子，名曰莲华严入总持门。&rdquo;</p>
<p style="text-align: left">
	　　佛复告：&ldquo;族姓子，何谓入无碍总持门？假使不舍一言辞已，至二三四乃至乎千，所生之处常不忘之，或亿百千种种之说悉能识念，为众宣畅世世不忽，诸根和悦颜色殊绝，与众超异悦可众人，无有恨乱，或能所说闻于无量江河沙等诸佛刹土，或能通畅如佛国尘诸佛国土。于是所演诸法门者，随时方便。又彼法门，一时悉遍诸佛国土满中尘数诸世界也！或二三四，或五至十百千无量，所说应声亦无所著，则无所住。其音柔和合众人心，辞美随时其谊雅妙不失其节，莫不忻豫入无碍门。&rdquo;</p>
<p style="text-align: left">
	　　佛复告：&ldquo;族姓子，何谓入分别总持？晓了其谊，所宣旨慧而不可尽。分别法者，所宣正慧亦不可想。随时分别，所说明慧亦不可穷。分别辩者，所宣正智亦无涯底。菩萨已获如此慧者，其于东方所有众生，悉能合会集在一处，各各随意言语各异音声若干，从其宜便所知多少来难菩萨，悉能发遣申畅其谊；南方、西方、北方，四隅、上、下亦复如是，来难菩萨各各问谊，一时各各尽为发遣，随音清浊若干种言，悉得开解，各随本心而得入道。各闻其言音不错乱，则以一音入无数音，以无数音则入一音，是为名曰分别庄严总持。&rdquo;</p>
<p style="text-align: left">
	　　佛告：&ldquo;族姓子，何谓建立佛想总持？若有菩萨得此总持，处大法座在于众中，常于虚空。值其顶上变交露帐化佛处上，紫磨金色三十二相众好严身，自承其德顶近如来右手所在，化佛举手适著头上，应时菩萨，其身即变成为佛形庄严相好，建立其口言辞如佛，被蒙其意亦如佛意，适能成就建如是法，则入一切众会心念，从其本行而为宣法。一日、二日至乎五日，半月、一月、半岁、一岁、五百千岁，从意自恣至乎无穷不可计岁，离于饮食，为诸众生而讲说经，所宣经典而无有穷尽。其身不懈心亦不怠，悉是如来之所建立，圣感所接，彼则成致于四大慧。何谓四？一曰、慧解一切众生志操，二曰、分别章句靡不通畅，三曰、则以圣智所宣无穷，四曰、则从其人本而所学乘，了其意归而解说法。是族姓子，如来相建立总持，所入门者，有所宣说。又此总持可演谊，不可称载，无有边际，通佛境界。&rdquo;</p>
<p style="text-align: left">
	　　尔时，总敖王菩萨睹于如来说如斯谊，以赞颂曰：</p>
<p style="text-align: left">
	　　&ldquo;安住已宣说，&nbsp;于八总持行，</p>
<p style="text-align: left">
	　　此乘所宣获，&nbsp;分别得解畅，</p>
<p style="text-align: left">
	　　说亿载经典，&nbsp;辞不得边际，</p>
<p style="text-align: left">
	　　其谊所分别，&nbsp;说者无所损。</p>
<p style="text-align: left">
	　　佛音甚柔和，&nbsp;其声微妙快，</p>
<p style="text-align: left">
	　　宣告江河沙，&nbsp;无量千佛土，</p>
<p style="text-align: left">
	　　众生得听闻，&nbsp;逮成得灭度。</p>
<p style="text-align: left">
	　　此总持清净，&nbsp;所畅音无际，</p>
<p style="text-align: left">
	　　讲说无数劫，&nbsp;其法无穷尽，</p>
<p style="text-align: left">
	　　一句之言辞，&nbsp;宣布不可说。</p>
<p style="text-align: left">
	　　一切诸文藻，&nbsp;智者得随时，</p>
<p style="text-align: left">
	　　是为法箧藏，&nbsp;觉意无涯底，</p>
<p style="text-align: left">
	　　皆弃诸非受，&nbsp;其行甚清净，</p>
<p style="text-align: left">
	　　亦不著中间，&nbsp;不随退转界。</p>
<p style="text-align: left">
	　　斯勇普惟法，&nbsp;专精而奉行，</p>
<p style="text-align: left">
	　　其逮得总持，&nbsp;蠲除众根源，</p>
<p style="text-align: left">
	　　其于四域界，&nbsp;诸所有形类，</p>
<p style="text-align: left">
	　　一切悉等印，&nbsp;江海无思惟。</p>
<p style="text-align: left">
	　　其有逮得此，&nbsp;海印之总持，</p>
<p style="text-align: left">
	　　彼<a>行者</a>印门，&nbsp;所说无思议。</p>
<p style="text-align: left">
	　　若在中众会，&nbsp;大人讲说法，</p>
<p style="text-align: left">
	　　逮于虚空中，&nbsp;广雨诸莲华。</p>
<p style="text-align: left">
	　　又诸莲华者，&nbsp;演亿千法教，</p>
<p style="text-align: left">
	　　莲华严总持，&nbsp;清净德若兹。</p>
<p style="text-align: left">
	　　一音所演句，&nbsp;二三及五六，</p>
<p style="text-align: left">
	　　诸音各各闻，&nbsp;声而不错乱。</p>
<p style="text-align: left">
	　　千亿百那术，&nbsp;言辞不可尽，</p>
<p style="text-align: left">
	　　有逮得总持，&nbsp;所觉无挂碍。</p>
<p style="text-align: left">
	　　其所宣辩才，&nbsp;法谊说应时，</p>
<p style="text-align: left">
	　　十方众生来，&nbsp;各各共难问，</p>
<p style="text-align: left">
	　　悉为发遣之，&nbsp;决了所疑律，</p>
<p style="text-align: left">
	　　其逮得总持，&nbsp;意所觉如此。</p>
<p style="text-align: left">
	　　其大人正士，&nbsp;若坐于高床，</p>
<p style="text-align: left">
	　　诸佛以右手，&nbsp;而摩著顶上。</p>
<p style="text-align: left">
	　　其人得辩才，&nbsp;如佛无有异，</p>
<p style="text-align: left">
	　　用逮此佛化，&nbsp;妙上总持故。</p>
<p style="text-align: left">
	　　假使此菩萨，&nbsp;逮成总持者，</p>
<p style="text-align: left">
	　　彼意所怀德，&nbsp;无际不可念，</p>
<p style="text-align: left">
	　　讲说亿千劫，&nbsp;犹如江河沙，</p>
<p style="text-align: left">
	　　咨嗟其功德，&nbsp;境界不可尽，</p>
<p style="text-align: left">
	　　如莲华自然，&nbsp;踊处于三世，</p>
<p style="text-align: left">
	　　坚住如须弥，&nbsp;所部无能动。</p>
<p style="text-align: left">
	　　假使有逮得，&nbsp;无上之总持，</p>
<p style="text-align: left">
	　　其慧则普流，&nbsp;周遍于三世，</p>
<p style="text-align: left">
	　　若在众会中，&nbsp;勇猛如师子，</p>
<p style="text-align: left">
	　　调御诸外学，&nbsp;降伏令成就。</p>
<p style="text-align: left">
	　　假使有逮得，&nbsp;此上之总持，</p>
<p style="text-align: left">
	　　在所游行处，&nbsp;悉弃诸恐惧，</p>
<p style="text-align: left">
	　　其光踰大明，&nbsp;所照而随时，</p>
<p style="text-align: left">
	　　其行若如水，&nbsp;洗除众垢秽，</p>
<p style="text-align: left">
	　　其行亦如火，&nbsp;无相无有念，</p>
<p style="text-align: left">
	　　其行亦如风，&nbsp;不著诸境界，</p>
<p style="text-align: left">
	　　其行亦如医，&nbsp;疗治诸疾厄，</p>
<p style="text-align: left">
	　　随时给法药，&nbsp;汤火而救济。</p>
<p style="text-align: left">
	　　其有逮得者，&nbsp;极上妙总持，</p>
<p style="text-align: left">
	　　彼慧无嗔恨，&nbsp;随根而解说，</p>
<p style="text-align: left">
	　　其行如月明，&nbsp;能除夜众冥，</p>
<p style="text-align: left">
	　　心等光明正，&nbsp;而演大晖曜。</p>
<p style="text-align: left">
	　　其有逮得此，&nbsp;总持最无觉，</p>
<p style="text-align: left">
	　　众生来观瞻，&nbsp;视之无厌极，</p>
<p style="text-align: left">
	　　其行喻日光，&nbsp;照曜于闇冥，</p>
<p style="text-align: left">
	　　开<a>三界</a>众生，&nbsp;使得其悟解。</p>
<p style="text-align: left">
	　　若逮得于此，&nbsp;最上之总持，</p>
<p style="text-align: left">
	　　枯竭于众庶，&nbsp;爱欲尘劳源，</p>
<p style="text-align: left">
	　　其行亦如王，&nbsp;典领其国土，</p>
<p style="text-align: left">
	　　如息意王教，&nbsp;以法施所闻。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　一切无所受，&nbsp;不著于诸有，</p>
<p style="text-align: left">
	　　其行犹如龙，&nbsp;意强有神变，</p>
<p style="text-align: left">
	　　兴云雨众生，&nbsp;亦复出电焰。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　此放诸法雨，&nbsp;消灭众恼热，</p>
<p style="text-align: left">
	　　其行如天帝，&nbsp;不为诸容色，</p>
<p style="text-align: left">
	　　而见所迷惑，&nbsp;心广而思法。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　诸来众会者，&nbsp;悉瞻戴其颜，</p>
<p style="text-align: left">
	　　其慈之所行，&nbsp;等游如梵天，</p>
<p style="text-align: left">
	　　一切无等伦，&nbsp;来生于此世。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　彼生于梵天，&nbsp;所在常清净，</p>
<p style="text-align: left">
	　　则成大五通，&nbsp;常与众超异，</p>
<p style="text-align: left">
	　　游百千佛土，&nbsp;难计无思议。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　彼供养十方，&nbsp;无央数诸佛，</p>
<p style="text-align: left">
	　　诸佛所咨嗟，&nbsp;随所止方面，</p>
<p style="text-align: left">
	　　悉共愍哀之，&nbsp;念之如一子。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　计如是不久，&nbsp;当逮佛功勋，</p>
<p style="text-align: left">
	　　其辩甚广远，&nbsp;所演无穷尽，</p>
<p style="text-align: left">
	　　说种种微妙，&nbsp;无数诸经典。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　严行如华鬘，&nbsp;辩才如流泉，</p>
<p style="text-align: left">
	　　在众意坚强，&nbsp;所觉而通畅，</p>
<p style="text-align: left">
	　　其慧无涯底，&nbsp;所行如虚空。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　彼则无憍慢，&nbsp;离谀谄自大，</p>
<p style="text-align: left">
	　　其智慧善权，&nbsp;所游而自恣，</p>
<p style="text-align: left">
	　　能精进奉行，&nbsp;当修慈愍哀。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　一切皆蠲除，&nbsp;有为之瑕秽，</p>
<p style="text-align: left">
	　　知众生言辞，&nbsp;所说之善恶，</p>
<p style="text-align: left">
	　　了众人所好，&nbsp;一切诸根行。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　本所可宣畅，&nbsp;其谊不可尽，</p>
<p style="text-align: left">
	　　精勤神定意，&nbsp;诸根及五力，</p>
<p style="text-align: left">
	　　觉意路如是，&nbsp;其寂然最上。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　彼则观诸法，&nbsp;所获甚清净，</p>
<p style="text-align: left">
	　　于诸度无极，&nbsp;已逮至<a>彼岸</a>，</p>
<p style="text-align: left">
	　　意强而明达，&nbsp;慧了诸四思。</p>
<p style="text-align: left">
	　　其逮得于此，&nbsp;最上之总持，</p>
<p style="text-align: left">
	　　其人自然解，&nbsp;安住诸所行，</p>
<p style="text-align: left">
	　　寂然成澹泊，&nbsp;仁和无放逸，</p>
<p style="text-align: left">
	　　威仪礼节行，&nbsp;分别住安谛。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　其人未曾有，&nbsp;不与诸尘劳，</p>
<p style="text-align: left">
	　　以成<a>如法</a>幻，&nbsp;志性离瑕秽，</p>
<p style="text-align: left">
	　　所在胎生处，&nbsp;不能垢所染。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　则住于莲华，&nbsp;立在诸佛前。</p>
<p style="text-align: left">
	　　其人身口意，&nbsp;威神无缺漏，</p>
<p style="text-align: left">
	　　普兴一切慧，&nbsp;周流归众生。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　诸佛所建化，&nbsp;说法而自立，</p>
<p style="text-align: left">
	　　已成大智慧，&nbsp;为众生行道，</p>
<p style="text-align: left">
	　　于无数劫中，&nbsp;叹德不可穷。</p>
<p style="text-align: left">
	　　其有逮得此，&nbsp;最上之总持，</p>
<p style="text-align: left">
	　　若有欲叹誉，&nbsp;无能得源际。</p>
<p style="text-align: left">
	　　于是<a>世尊</a>，赞总敖王菩萨：&ldquo;善哉！善哉！仁快说此咨嗟总持之所入行。所以然者？此法自然无所依怙，不仰他人，入已曾往过去诸佛，更问深妙总持门故。以是之故，汝族姓子，当作斯观，等无有异。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>