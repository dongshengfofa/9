<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 大哀经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 大哀经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 大哀经</strong></p>
<p style="text-align: left">
	　　无盖法门品第三</p>
<p style="text-align: left">
	　　于是法敖王<a>菩萨</a>在于彼会，而白佛言：&ldquo;唯然<a>世尊</a>，如来境界不可思议，示现建立大圣威光，令诸菩萨永无狐疑各各<a>修行</a>，唯当宣说无盖之门大会法品。所以者何？其大会者今悉集此，皆为菩萨，（一）被大德铠不可思议（二）以大<a>神通</a>圣慧娱乐（三）皆有功勋通于十方（四）所修清白心离垢秽（五）以明<a>解脱</a>多所照耀（六）皆为诸佛所见咨嗟宣扬功勋（七）于一切法得尊<a>自在</a>（八）诸度无极越终始岸（九）一切皆从权方便生（十）而悉消化魔业欲尘（十一）降伏一切诸外邪道（十二）皆能分别方便讲说章句谊理（十三）慧无挂碍智度无极超于<a>彼岸</a>（十四）其意自由勇步无难逮圣总持（十五）建立无盖辩才无断（十六）晓了众生根原所趣，具足缺漏备不备者（十七）察诸众生从应所解而为<a>说法</a>（十八）所宣经道除众罪殃而无遗漏（十九）其音随时柔软和雅，如哀鸾鸣，犹龙海吼，亦如梵声（二十）慈愍众生而示灭度，亦以慈愍令众得济（二十一）心常怀执无极之慈（二十二）志性抱念无盖之哀（二十三）所住坚固而不可动，言行相应（二十四）修立法幢显示十方（二十五）其志坚强犹如金刚，不可破坏如铁围山（二十六）尽建所愿不失本誓（二十七）畅入深妙分别玄奥十二缘起（二十八）蠲除两际断灭常见、一切诸见、六十二疑所习连著（二十九）亦如大乘群庶法王，诱进牵致使入于道（三十）众庶大导将致无难（三十一）从无央数劫好乐法宝合集智慧（三十二）为大医王疗众人病（三十三）灭除众生无色尘劳蓄滞之疾（三十四）此诸菩萨大师子王所抚育子（三十五）一切诸行若听异音，闻说如来秘密之谊，亦不恐惧（三十六）而以相好庄严其身（三十七）皆以大哀具足祠祀（三十八）其心勇猛不怀怯弱（三十九）降伏四魔爱欲境界（四十）善施桥梁开寤眠寐（四十一）如是根力觉意禅思解脱定意正受，以善修成所当为业（四十二）常以殷勤欲度众生（四十三）逮得总持揽制一切（四十四）若利无利、叹誉诽谤、有誉失名、若苦若乐，于世八事而无所著（四十五）其心得入<a>欢喜</a>悦豫乐爱经典（四十六）颁宣流布道法之宝（四十七）充满智慧备悉道空（四十八）其行鲜明犹如莲华（四十九）蠲除一切诸有为法（五十）其光清净覆蔽日月释梵晖曜（五十一）悉已逮得海中三昧（五十二）道御一切诸法之宝（五十三）而于三宝由得自在无能断截（五十四）明识解说一切诸界（五十五）执持诸<a>佛经</a>典之要（五十六）积累合集无量功德咨嗟之称（五十七）造立无限功祚智业（五十八）而得亲近具足佛慧（五十九）达了当来无央数劫本末之际（第六十法经本内缺)。&rdquo;</p>
<p style="text-align: left">
	　　法敖王菩萨白佛言：&ldquo;如是，世尊，此诸菩萨大士之会功勋若兹。我意大圣，心自念言，当令世尊为诸菩萨宣无盖门大会法品，诸菩萨众所可由生。至未曾有天中之天，诸佛兴出多所<a>饶益</a>，则能悦可菩萨大士使得成具，当来菩萨德本明哲，其初发意菩萨清净行欲成者令入一乘使不退转，诸菩萨众具足<a>佛法</a>至阿惟颜一生补处，令其果报无所遗失。若有众生所识分明志存决定，怀来因缘化使入道。其不决定，当令仰入于无极哀&nbsp;。其有众生永在邪见，为说处所使决其网。乐三乘者，因故佛兴而自严饰。诸天、龙、神、犍沓和、人与非人、世人、阿须轮，皆得蒙济。所以者何？佛兴出世实为善哉！如是比像，至未曾有难及希有经典之要，现出于世得共睹知。唯愿大圣，斯等正士发意之顷，建立化变此法高座，一切声闻及诸缘觉，于百千劫所不能逮。吾以是故心自念言，难及难及至未曾有！此人之等，乃能施设如是色像神足变化。谁以见此，当复兴发声闻之行、缘觉之心？所以者何？其有初发菩萨心者，过诸声闻、缘觉之众。今欲引喻！譬如世尊，愚痴之子从生騃冥，舍夜光大宝珠，取水精珠，所见颠倒自以为是；众人所行亦复如是，舍乎大乘，转求声闻、缘觉之乘。若复有人至性真实，发无上正真道意，若已发意、甫发意者，亦当不久具足成就如是法要。&rdquo;</p>
<p style="text-align: left">
	　　法敖王菩萨说是语时，彼众会中三亿百千垓<a>天人</a>，皆发无上正真道意。</p>
<p style="text-align: left">
	　　庄严法本品第四</p>
<p style="text-align: left">
	　　尔时，世尊睹诸菩萨皆来大会。此诸菩萨皆以法故而来集此，悉以执持如来妙藏，宣畅菩萨诸所行住，无盖法门所由品奥修御法典。复有光明名<a>无畏</a>辩，应时眉间大人之相放斯光曜，绕诸菩萨七匝已竟，因复绕于总敖王菩萨身百千匝，寻入总敖王菩萨之顶。适蒙此光承佛威神，绕诸菩萨百千匝。其光悉照师子之座，其身威仪转复光曜光明巍巍，益甚加倍踰诸菩萨。总敖王菩萨，时见如来无极威变，即从座起，偏出右肩右膝，著地叉手，于世尊上<a>虚空</a>之中，化成如来庄严宝盖佛所建立，琉璃为幢上至炎天，瑰异琦珍帝青琉璃宝藏殊妙而以严饰，垂贯真珠缯彩旗幡而为庄校，紫金交露周匝缭绕，覆诸菩萨大会之众。其盖广长大如三千<a>大千世界</a>，如是比像建立宝盖奉献如来。雨于天华，威变伎乐而自然鸣，寻时以颂而赞世尊：</p>
<p style="text-align: left">
	　　&ldquo;光明普遍靡不见，&nbsp;目所周悉为显谊，</p>
<p style="text-align: left">
	　　诸法自在权自由，&nbsp;不可思议趣诸德。</p>
<p style="text-align: left">
	　　大圣正士演光明，&nbsp;其口清净宣辩才，</p>
<p style="text-align: left">
	　　道光绕我百千匝，&nbsp;在吾顶上没不现。</p>
<p style="text-align: left">
	　　如本意志所怀念，&nbsp;辩才照明持亦然，</p>
<p style="text-align: left">
	　　所知百千胜于前，&nbsp;用蒙人雄道师恩。</p>
<p style="text-align: left">
	　　其身巍巍心清净，&nbsp;踊跃以时获如愿，</p>
<p style="text-align: left">
	　　乃知正觉慧无量，&nbsp;其大辩才入我身。</p>
<p style="text-align: left">
	　　佛实难及威无极，&nbsp;其羸劣者不所乐，</p>
<p style="text-align: left">
	　　承佛圣旨今悉见，&nbsp;当复启问愍众生。</p>
<p style="text-align: left">
	　　诸菩萨众行所入，&nbsp;等趣<a>世间</a>而御众，</p>
<p style="text-align: left">
	　　所生光明所变处，&nbsp;当复咨启阿惟颜。</p>
<p style="text-align: left">
	　　魔众无量悉来会，&nbsp;而独游步上道乘，</p>
<p style="text-align: left">
	　　及余志求微妙法，&nbsp;为是等故问最胜。</p>
<p style="text-align: left">
	　　当善执持此魔场，&nbsp;而常谛受斯佛慧，</p>
<p style="text-align: left">
	　　今适是时世尊说，&nbsp;为众生故开法藏。</p>
<p style="text-align: left">
	　　鄙身明智无不及，&nbsp;人中之尊慧无量，</p>
<p style="text-align: left">
	　　能了最胜无限智，&nbsp;今当启问无极权。</p>
<p style="text-align: left">
	　　世尊圣慧由自在，&nbsp;本于长夜所修学，</p>
<p style="text-align: left">
	　　善遵敖尊为法王，&nbsp;惟为颁宣道师行。&rdquo;</p>
<p style="text-align: left">
	　　总敖王菩萨以颂赞佛已，白世尊曰：&ldquo;如来境界不可思议，诸菩萨行莫能称限。吾及众会，听察如来至真等正觉所说经法，未曾厌倦睹于众生。最胜世尊行乎大哀，故问此谊！何谓世尊，菩萨庄严而自校饰，以菩萨行而为应谊？何谓菩萨不可思议逮法光明离于闇冥蔽碍之患，以大法门而为清净？何谓菩萨在众生尊，第一大哀修行慈愍，成就所行不舍众生？何谓菩萨逮佛菩萨所行诸业，所尊<a>正法</a>不怀恼法？善哉！世尊，愿分别说诸佛菩萨之所行住等趣法门！犹如菩萨降伏魔众，蠲除疑网入如来界游菩萨境，晓了一切众生志操，心行清净摄取佛土执持魔场，从如来教而于诸法速得自在无所蔽碍。&rdquo;</p>
<p style="text-align: left">
	　　佛告总敖王菩萨：&ldquo;善哉！善哉！正士，乃能问于如来。欲善决了诸佛菩萨，仁能逮得无量如来所行了了。族姓子，谛听！善思念之，当为汝说。如诸菩萨行及余菩萨功勋具足，疾逮一切诸法自在。&rdquo;总敖王菩萨及诸大众受教而听。</p>
<p style="text-align: left">
	　　佛言：&ldquo;菩萨有四事庄严。何谓四？一曰、戒庄严未曾毁禁，二曰、定意庄严至未曾乱，三曰、智慧庄严心无蔽碍，四曰、总持庄严所闻不忘，是为菩萨四事庄严。于彼何谓以戒庄严？族姓子，知则用一事以戒庄严。何谓一？常愍众生心不怀害，矜哀群黎一切有命，亦敬爱之莫不悦可。复有二事以戒庄严。何谓为二？一曰、杜塞恶趣，二曰、开善趣门。复有三事以戒庄严。何谓为三？一曰、身行清净而无沾污，二曰、口言清净辞不粗犷，三曰、其心清净未尝坏乱。复有四事以戒庄严。何谓为四？一曰、如所志愿必果无异，二曰、如所约誓则得成就，三曰、如所慕乐必成无违，四曰、如所图画则得超至，是为四。复有五事以戒庄严。何谓为五？一曰、与禁戒士俱共精修，二曰、习学智慧未曾懈废，三曰、勤志解脱不怀慢恣，四曰、修度见品未尝休懈，五曰、益加精进尊于无上无极灭度，是为五。复有六事以戒庄严。何谓为六？一曰、无所毁犯亦不怀恨，二曰、无所缺漏亦不捐弃，三曰、不有沾污无所损落，四曰、不为瑕疵修一清净行，五曰、而博听受不从欲秽，六曰、若有所听不载仰人，是为六。复有七事以戒庄严。何谓七？一曰、戒品清净，二曰、布施清净，三曰、忍辱清净，四曰、精进清净，五曰、禅思清净，六曰、智慧清净，七曰、善权清净而无放逸，是为七。复有八事以戒庄严。何谓八？一曰、所处具足，二曰、其地究竟，三曰、所御备悉，四曰、性戒周密，五曰、不被烧害得至成就，六曰、佛兴出世得无所著，七曰、无盖普达，八曰、得从善师所问具足，是为八。复有九事以戒庄严。何谓九？一曰、而于圣慧无所恐惧，二曰、有所睹见而不怯弱，三曰、晓了空慧，四曰、分别善权，五曰、习于清凉而无恼热，六曰、将护禁戒如蜂采华，七曰、修治其心令无情欲，八曰、其心调和不怀粗犷，九曰、逮得调定中和之地，是为九。复有十事以戒庄严。何谓十？一曰、庄严其身具足诸相，二曰、其口庄严言行相副，三曰、其心庄严而无瑕疵，四曰、国土庄严具足所愿，五曰、开化众生庄严志性清净，六曰、所生庄严一切众恶而无所犯，七曰、菩萨行庄严学如来行，八曰、圣慧庄严不怀自大，九曰、道场庄严劝助众德，十曰、力无所畏不共法庄严，立戒为本未曾舍禁，是为总敖王菩萨十事庄严。&rdquo;</p>
<p style="text-align: left">
	　　佛告族姓子：&ldquo;何谓菩萨定意庄严？定有一事。何谓一？常怀慈心愍哀众生。复有二事定意庄严。何谓二？一曰、修行威仪礼节，二曰、性行质直而无谄饰。复有三事定意庄严。何谓三？一曰、无有谀谄，二曰、志性清和，三曰、无有虚伪。复有四事定意庄严。何谓四？一曰、为人仁调而不佷戾，二曰、不怀毒害见他瑕疵，三曰、不犯<a>禁忌</a>致诸患难，四曰、不从愚戆以趣闇蔽，是为四。复有五事定意庄严，谓去五盖。何谓五？一曰、贪欲，二曰、嗔恚，三曰、睡眠，四曰、调戏，五曰、狐疑。复有六事定意庄严，谓六思念。何谓六？一曰、常念于佛，二曰、常念经法，三曰、常念圣众，四曰、常念禁戒，五曰、常念布施，六曰、常念诸天。复有七事定意庄严，谓不舍道心修七觉意。何谓七？一曰、意念觉意，二曰、法觉意，三曰、欢悦觉意，四曰、精进觉意，五曰、信觉意，六曰、定觉意，七曰、护觉意。复有八事定意庄严，谓八正由路。何谓八？一曰、<a>正见</a>，二曰、正命，三曰、正语，四曰、正业，五曰、<a>正念</a>，六曰、正便，七曰、正意，八曰、正定。复有九事定意庄严，谓菩萨不舍道心常立大哀亦无所住，其心不舍一切众生。何谓九？一曰、蠲除爱欲，寂灭众恶不善之业，憺怕悦安，此念俱行修第一禅；二曰、其人寂除思念所行，其内庠序而为专一，无思无行，憺怕悦安修第二禅；三曰、永观欢悦离欲之行而常安详，其身适安犹如圣贤所说所观，其意行安修第三禅；四曰、断除苦乐，究尽往古忧戚欢悦，观察于斯无苦无乐修第四禅；五曰、皆度一切诸色之想，究畅尽竟性之如地，不复思念若干诸想，游于无量虚空之慧而为修行；六曰、过于一切虚空诸想，游无量识诸识之慧而为修行；七曰、皆越一切诸识智慧，不计有身，不用识慧而为修行；八曰、皆超一切不用识慧，于有想无想之处而为修行；九曰、皆出一切有想无想之处，悉入一切思想所思，定意思惟以为正受，以权方便不于本际而取证也，住于本愿开化众生。复有十事定意庄严。何谓十？一曰、心无所生不怀嗔恚，二曰、具足寂然之行，三曰、不舍所愿，四曰、寂在闲居，五曰、不失德本，六曰、其心憺怕，七曰、身心休息图度计校，八曰、度安诸法，九曰、心得自在，十曰、得贤圣性，是为十事定意庄严。&rdquo;</p>
<p style="text-align: left">
	　　佛告族姓子：&ldquo;何谓菩萨智慧庄严？计有一事智慧庄严。何谓一？于一切法而不卒暴。复有二事智慧庄严：一曰、舍于狐疑，二曰、离诸爱处。复有三事智慧庄严：一曰、断除愚戆，二曰、烧尽无明坏诸阴界，三曰、永灭闇冥幽昧之事。复有四事智慧庄严：一曰、晓断诸苦，二曰、了绝诸习，三曰、明于造证，四曰、不住由路。复有五事智慧庄严：一曰、戒禁清净而无所获，二曰、定意清净精度智慧，三曰、解品清净游于众生，四曰、度知见品而为清净，皆于三世无所挂碍，五曰、法品清净以用成行。复有六事智慧庄严，谓净三场施度无极，净于己场身如野马，人场清净犹等如梦，道场清净无望报故；戒度无极净乎三场，身场清净等如影故，言场清净如浮响故，心场清净等如幻故；忍度无极亦净三场，弃捐粗辞所言清净，除去冤结常喜咨嗟，若有段段支解其身，观察法身清净无秽；进度无极亦净三场，清净无厌好游<a>生死</a>睹之如梦，坚强清净志如金刚故无应不应，清净<a>行者</a>度想著故；寂度无极清乎三场，愚冥清净退入慧故，弃捐清净入于诸法无所著故，勤心清净发神通故；智度无极亦净三场，四思清净化众生故，总持清净摄正法故，所愿清净严佛土故。复有七事智慧庄严将护其意：一曰、于四意止不起不灭，二曰、于四意断身意憺怕，三曰、其神足者晓了诸根，四曰、其五根者降弃一切诸魔尘劳，五曰、其五力者明晓诸法自然之故，六曰、其觉意者无所不达致未曾有，七曰、其由路者无往无来无往来故。复有八事智慧庄严，谓不失圣慧行权方便：一曰、寂然观慧而为憺怕，二曰、观察见于诸法为憺然故，三曰、慧品晓法品故，四曰、界品其性本行等境之故，五曰、晓于诸入本无欲故，六曰、明十二缘晓<a>无我</a>故，七曰、达于诚信永无嗔故，八曰、一切诸法无所破坏如实观故。复有九事智慧庄严：一曰、知过去事本清净故，二曰、知于当来未然清净故，三曰、知于现在究竟净故，四曰、知定了了<a>报应</a>之谊无所失故，五曰、知于未定导因缘故，六曰、晓处于邪为开化故，七曰、知佛平等达法身故，八曰、等于诸法法无欲故，九曰、诸圣平等修无为故。复有十事智慧庄严：一曰、所有如梦为惑相故，二曰、了如所梦思想相故，三曰、了如野马分别相故，四曰、了如实见因缘相故，五曰、了如影见形用事合故，六曰、了如呼响用杂会故，七曰、了于法界无坏相故，八曰、了于无本不住相故，九曰、了于本际无动相故，十曰、晓于无为，其无为者自然相故。是族姓子，菩萨所行十事智慧庄严。&rdquo;</p>
<p style="text-align: left">
	　　佛告族姓子：&ldquo;何谓菩萨总持庄严？以有一事而为庄严，其意常达未曾忽忘。复有二事总持庄严：一曰、怀来道谊，二曰、总摄无违。复有三事总持庄严：一曰、晓了诸谊，二曰分别严饰美辞，三曰、明诫所归随其方便。复有四事总持庄严：一曰、言无所著，二曰、无刚硬辞，三曰、所言柔和，四曰、无刺讥辞。复有五事总持庄严：一曰、诸所闻声唯归于谊，二曰、晓诸身识唯归于慧，三曰、一切经典唯归经理，四曰、了诸人响唯归于法，五曰、在于方俗归度世行。复有六事总持庄严：一曰、言行相应，二曰、顺从至诚所言清净，三曰、不怀自大行无所著，四曰、无有谀谄言无所失，五曰、修于大哀如应说法，六曰、方便随品而为宣说等讲俗智。复有七事：一曰、其辩才智适发寻对，二曰、辩才应机，三曰、小辩才捷疾，四曰、辩才无碍，五曰、辩才无滞，六曰、辩才无缺，七曰、辩才应谊。复有八事总持庄严：一曰、晓了诸天所言，二曰、解识诸龙音声，三曰、明察鬼神言响，四曰、分别揵沓和语，五曰、解阿须伦所咏，六曰、达加留罗辞，七曰、畅真陀罗所言，八曰、识摩睺勒及诸众生口之所宣。复有九事总持庄严：一曰、不倚无为，二曰、诸所修行而不怯弱，三曰、勇猛说法，四曰、其智慧圣不为虚伪，五曰、晓了所说广普具足，六曰、其贡高者顺为说法，七曰、得平正者为说质直而开化之，八曰、见有处者为现劫烧，九曰、得境界者随其学乘而为颁宣。复有十事总持庄严：一曰、从其志操不为众生宣粗犷辞，二曰、闻佛说法修习慧明，不复志慕世俗之智，三曰、言不可尽假一文辞耳，四曰、其无所住为说无处，五曰、说于诸佛咨嗟无量，六曰、弃除恶趣尘劳粗辞，七曰、说于灭度不可称限，八曰、忍于众生无碍根本，九曰、从佛之教，十曰、忍于分别超异辩才。是族姓子，菩萨十事总持庄严。&rdquo;</p>
<p style="text-align: left">
	　　于是世尊欲重宣此谊令人重解，即说颂曰：</p>
<p style="text-align: left">
	　　&ldquo;诸大<a>圣人</a>，&nbsp;有四庄严，&nbsp;以此应谊，&nbsp;尊之上乘，&nbsp;</p>
<p style="text-align: left">
	　　戒禁定意，&nbsp;及最智慧，&nbsp;总持如是，&nbsp;明解分别。&nbsp;</p>
<p style="text-align: left">
	　　为诸众生，&nbsp;所见钦敬，&nbsp;其身口意，&nbsp;常以清净，&nbsp;</p>
<p style="text-align: left">
	　　悉断狐疑，&nbsp;诸所句迹，&nbsp;其奉戒者，&nbsp;以此庄严。&nbsp;</p>
<p style="text-align: left">
	　　生天世间，&nbsp;功勋流布，&nbsp;其所志愿，&nbsp;辄得成就，&nbsp;</p>
<p style="text-align: left">
	　　常修正行，&nbsp;以行为上，&nbsp;其奉净戒，&nbsp;以此庄严，</p>
<p style="text-align: left">
	　　其人得近，&nbsp;速逮定意，&nbsp;智慧解脱，&nbsp;圣慧若兹，&nbsp;</p>
<p style="text-align: left">
	　　亲近无为，&nbsp;归此行者，&nbsp;戒禁清净，&nbsp;斯为庄严。&nbsp;</p>
<p style="text-align: left">
	　　戒无所犯，&nbsp;禁不缺漏，&nbsp;不弄戒法，&nbsp;性无卒暴，</p>
<p style="text-align: left">
	　　名响畅溢，&nbsp;靡不宣持，&nbsp;戒清净者，&nbsp;斯为庄严。&nbsp;</p>
<p style="text-align: left">
	　　其戒清净，&nbsp;布施鲜洁，&nbsp;忍辱清净，&nbsp;精进亦然，&nbsp;</p>
<p style="text-align: left">
	　　一心清净，&nbsp;智慧无异，&nbsp;善权清净，&nbsp;亦无放逸，</p>
<p style="text-align: left">
	　　所住坚固，&nbsp;强不可动，&nbsp;逮明谛地，&nbsp;行不怀恨，&nbsp;</p>
<p style="text-align: left">
	　　性不舒缓，&nbsp;志常谨敕，&nbsp;戒清净者，&nbsp;斯为庄严。</p>
<p style="text-align: left">
	　　其戒茂盛，&nbsp;未常退转，&nbsp;其心不生，&nbsp;众恼烦热，</p>
<p style="text-align: left">
	　　秉意兴行，&nbsp;未曾悔变，&nbsp;戒清净者，&nbsp;斯为庄严。&nbsp;</p>
<p style="text-align: left">
	　　不恐不懅，&nbsp;未曾慷慨，&nbsp;其意寂静，&nbsp;无能毁称，&nbsp;</p>
<p style="text-align: left">
	　　其犯禁者，&nbsp;常被系闭，&nbsp;戒清净者，&nbsp;斯为庄严。</p>
<p style="text-align: left">
	　　其心修禁，&nbsp;功勋无极，&nbsp;志性仁和，&nbsp;斯意安调，&nbsp;</p>
<p style="text-align: left">
	　　则为己身，&nbsp;庄严相好，&nbsp;戒清净者，&nbsp;斯为庄严。&nbsp;</p>
<p style="text-align: left">
	　　如口所言，&nbsp;身行若兹，&nbsp;庄严其口，&nbsp;所护庄严，</p>
<p style="text-align: left">
	　　不以欲尘，&nbsp;严饰其心，&nbsp;戒清净者，&nbsp;斯为庄严。&nbsp;</p>
<p style="text-align: left">
	　　斯人则为，&nbsp;庄严佛土，&nbsp;开化众生，&nbsp;使入大道。&nbsp;</p>
<p style="text-align: left">
	　　此明哲者，&nbsp;庄校生处，&nbsp;以是之故，&nbsp;不犯众恶。</p>
<p style="text-align: left">
	　　所谓庄严，&nbsp;常奉佛道，&nbsp;修治最胜，&nbsp;于佛道场，&nbsp;</p>
<p style="text-align: left">
	　　庄严诸力，&nbsp;四无所畏，&nbsp;以为庄严，&nbsp;圣慧无慢，&nbsp;</p>
<p style="text-align: left">
	　　普加慈愍，&nbsp;一切众生。&nbsp;其明智者，&nbsp;所见正真，</p>
<p style="text-align: left">
	　　无有谀谄，&nbsp;不怀细碎，&nbsp;不随贪欲，&nbsp;嗔恚愚痴。&nbsp;</p>
<p style="text-align: left">
	　　志性猛毅，&nbsp;无有五盖，&nbsp;修六思念，&nbsp;而无放逸。&nbsp;</p>
<p style="text-align: left">
	　　为七觉意，&nbsp;奉道若兹，&nbsp;稍渐思惟，&nbsp;一切定意，</p>
<p style="text-align: left">
	　　亲近所行，&nbsp;修乎寂然，&nbsp;善顺随时，&nbsp;不失众德，&nbsp;</p>
<p style="text-align: left">
	　　住乐静思，&nbsp;所察入乱，&nbsp;于道自在，&nbsp;为贤圣种，&nbsp;</p>
<p style="text-align: left">
	　　未曾犹豫，&nbsp;不达经典，&nbsp;无有狐疑，&nbsp;亦无沉吟，</p>
<p style="text-align: left">
	　　除去无明，&nbsp;无有愚冥，&nbsp;常处至诚，&nbsp;明识圣慧。&nbsp;</p>
<p style="text-align: left">
	　　戒清净者，&nbsp;无所逮得，&nbsp;智慧最上，&nbsp;定意清净，&nbsp;</p>
<p style="text-align: left">
	　　顺从二事，&nbsp;解脱清净，&nbsp;不怀慢者，&nbsp;圣慧清净，</p>
<p style="text-align: left">
	　　睹见三世，&nbsp;度众为惠，&nbsp;晓了离欲，&nbsp;则法清净。&nbsp;</p>
<p style="text-align: left">
	　　斯清净者，&nbsp;不怀自大，&nbsp;其智慧者，&nbsp;此为庄严。&nbsp;</p>
<p style="text-align: left">
	　　智慧行施，&nbsp;以为庄严，&nbsp;若能清净，&nbsp;于三品场，</p>
<p style="text-align: left">
	　　己身众生，&nbsp;及<a>修道</a>教，&nbsp;如梦幻化，&nbsp;而无所著，&nbsp;</p>
<p style="text-align: left">
	　　以戒智慧，&nbsp;而为庄严。&nbsp;又复净治，&nbsp;于三品行，&nbsp;</p>
<p style="text-align: left">
	　　身行口言，&nbsp;心念亦然，&nbsp;影像幻化，&nbsp;亦如浮响，</p>
<p style="text-align: left">
	　　是为智慧，&nbsp;而成庄严。&nbsp;则能清净，&nbsp;于三品事，&nbsp;</p>
<p style="text-align: left">
	　　无能屈者，&nbsp;亦不动摇，&nbsp;普观一切，&nbsp;常察法身，</p>
<p style="text-align: left">
	　　智慧精进，&nbsp;而自庄严。&nbsp;亦复清净，&nbsp;于三品事，</p>
<p style="text-align: left">
	　　未曾懈惓，&nbsp;志性坚强，&nbsp;未常怀应，&nbsp;亦无不应，&nbsp;</p>
<p style="text-align: left">
	　　所以智慧，&nbsp;一心庄严。&nbsp;亦以三事，&nbsp;修行清净，&nbsp;</p>
<p style="text-align: left">
	　　其所观察，&nbsp;无有闇昧，&nbsp;斯明哲者，&nbsp;兴立五通，</p>
<p style="text-align: left">
	　　善权智慧，&nbsp;以庄严者。&nbsp;亦复清净，&nbsp;于三品事，&nbsp;</p>
<p style="text-align: left">
	　　善受总持，&nbsp;了平等谊，&nbsp;示众生法，&nbsp;亦净佛土，&nbsp;</p>
<p style="text-align: left">
	　　于四意止，&nbsp;志不退转，&nbsp;于四意断，&nbsp;不行二事，</p>
<p style="text-align: left">
	　　身心憺怕，&nbsp;斯为神足，&nbsp;晓了一切，&nbsp;众生根原，&nbsp;</p>
<p style="text-align: left">
	　　于魔尘欲，&nbsp;永无所有，&nbsp;诸法自在，&nbsp;随顺决了，&nbsp;</p>
<p style="text-align: left">
	　　无所从来，&nbsp;及致来道，&nbsp;是为威仪，&nbsp;智慧庄严。</p>
<p style="text-align: left">
	　　永致湛然，&nbsp;为寂<a>禅定</a>，&nbsp;所观察者，&nbsp;行无崖底，&nbsp;</p>
<p style="text-align: left">
	　　晓诸阴衰，&nbsp;修乎法品，&nbsp;明识诸界，&nbsp;犹如虚空，&nbsp;</p>
<p style="text-align: left">
	　　分别情入，&nbsp;空无所有，&nbsp;法无吾我，&nbsp;从缘而起，</p>
<p style="text-align: left">
	　　晓了<a>真谛</a>，&nbsp;慧无怀恨，&nbsp;无恐惧慧，&nbsp;因缘<a>随念</a>，&nbsp;</p>
<p style="text-align: left">
	　　于三世慧，&nbsp;无所挂碍，&nbsp;明了三聚，&nbsp;之所归趣，&nbsp;</p>
<p style="text-align: left">
	　　晓识三宝，&nbsp;则为一相，&nbsp;其智慧者，&nbsp;以此庄严。</p>
<p style="text-align: left">
	　　明晓幻化，&nbsp;为悉惑相，&nbsp;恨从惑相，&nbsp;譬如若梦，&nbsp;</p>
<p style="text-align: left">
	　　等如<a>芭蕉</a>，&nbsp;为悉惑相，&nbsp;诸法无会，&nbsp;犹如影相，&nbsp;</p>
<p style="text-align: left">
	　　从缘合生，&nbsp;如水中月，&nbsp;亦如呼响，&nbsp;因对而出。</p>
<p style="text-align: left">
	　　其法界者，&nbsp;慧常无坏，&nbsp;明了无本，&nbsp;智无所住，&nbsp;</p>
<p style="text-align: left">
	　　法动无动，&nbsp;本际常然，&nbsp;有为无为，&nbsp;此无有二，&nbsp;</p>
<p style="text-align: left">
	　　深要智慧，&nbsp;清净为道，&nbsp;是为庄严，&nbsp;诸佛之法。</p>
<p style="text-align: left">
	　　其人未常，&nbsp;意怀惑乱，&nbsp;怀来遭遇，&nbsp;总持经典，&nbsp;</p>
<p style="text-align: left">
	　　而常解说，&nbsp;谊理微妙，&nbsp;而恒游步，&nbsp;灭度之惠。&nbsp;</p>
<p style="text-align: left">
	　　言不卒暴，&nbsp;亦无粗犷，&nbsp;口所宣传，&nbsp;无有不可，</p>
<p style="text-align: left">
	　　诸所说音，&nbsp;众当察谊，&nbsp;所仰圣慧，&nbsp;常以了了。&nbsp;</p>
<p style="text-align: left">
	　　识经谊理，&nbsp;靡不闻达，&nbsp;以归于法，&nbsp;不计有人，&nbsp;</p>
<p style="text-align: left">
	　　一切诸法，&nbsp;度世为要，&nbsp;以此总持，&nbsp;而自庄严。</p>
<p style="text-align: left">
	　　口所颁宣，&nbsp;常说至诚，&nbsp;口之所言，&nbsp;恒趣平等，&nbsp;</p>
<p style="text-align: left">
	　　有所为者，&nbsp;常讲经典，&nbsp;随时不虚，&nbsp;无有为事。&nbsp;</p>
<p style="text-align: left">
	　　欺人兴此，&nbsp;说其辩才，&nbsp;速及正慧，&nbsp;常无挂碍，</p>
<p style="text-align: left">
	　　而无所住，&nbsp;随顺无失，&nbsp;善自庄严，&nbsp;如好华鬘。&nbsp;</p>
<p style="text-align: left">
	　　闻知天龙，&nbsp;所说言辞，&nbsp;鬼神揵沓，&nbsp;及阿修伦，&nbsp;</p>
<p style="text-align: left">
	　　迦留真陀，&nbsp;及摩睺勒，&nbsp;亦复晓了，&nbsp;众生所说。</p>
<p style="text-align: left">
	　　此等不来，&nbsp;在于众会，&nbsp;亦复不住，&nbsp;而就见之。&nbsp;</p>
<p style="text-align: left">
	　　此勇猛者，&nbsp;为颁宣法，&nbsp;则以智慧，&nbsp;而达知之。&nbsp;</p>
<p style="text-align: left">
	　　其自大者，&nbsp;见怀乱意，&nbsp;睹斯所说，&nbsp;顺从应时。</p>
<p style="text-align: left">
	　　自大贡高，&nbsp;睹其所说，&nbsp;其怀慢者，&nbsp;无有嗔恚。&nbsp;</p>
<p style="text-align: left">
	　　为分别说，&nbsp;三乘之教，&nbsp;断诸狐疑，&nbsp;令无结网，&nbsp;</p>
<p style="text-align: left">
	　　则得亲见，&nbsp;佛法正真，&nbsp;不依仰人，&nbsp;智慧如是。</p>
<p style="text-align: left">
	　　于一切字，&nbsp;常晓灭尽，&nbsp;所分别晓，&nbsp;谊无质碍。&nbsp;</p>
<p style="text-align: left">
	　　咨嗟诸佛，&nbsp;无量功德，&nbsp;其逮总持，&nbsp;以此庄严。&nbsp;</p>
<p style="text-align: left">
	　　毁咨尘欲，&nbsp;所知无限，&nbsp;善权方便，&nbsp;随时开化。</p>
<p style="text-align: left">
	　　晓了一切，&nbsp;众生根本，&nbsp;诸佛所知，&nbsp;逮分别辩。&nbsp;</p>
<p style="text-align: left">
	　　其以总持，&nbsp;而庄严者，&nbsp;斯人用此，&nbsp;称名普闻。&nbsp;</p>
<p style="text-align: left">
	　　吾住一劫，&nbsp;歌叹其行，&nbsp;不能究竟，&nbsp;斯功德勋。&rdquo;</p>
<p style="text-align: left">
	　　八光明品第五</p>
<p style="text-align: left">
	　　世尊复告总敖王菩萨：&ldquo;菩萨有八光明，以此光明，离不可思议诸闇昧，修清净行。何谓为八？一曰、念光明，二曰、志光明，三曰、游光明，四曰、法光明，五曰、慧光明，六曰、至诚光明，七曰、神通光明，八曰、奉行光明，是为菩萨八大光明。于彼何谓念光明？有八事为念光明。何谓八？往古所造众德之本未曾忘失，所未立德日日积功，如所闻法未曾忘失，逮知谊理分别所趣，不从六界成就念门，断诸非法具足善德睹有彊心，诸佛世尊所为建立护持法城，志怀于源逮一切法德诸光明，是故菩萨八事光明。所志光明复有八事。何谓八？志解谊理不怀严饰，志在圣慧不怀识著，志在于法不怀尘欲，志在精进不怀诤讼，志在佛道不怀声闻、缘觉，志在微妙不怀小乘，志在于佛不怀魔事，志在大慈大哀未曾怀害加于众生，是为八事所志光明。游光明复有八事。何谓为八？所可游行常颁宣法，游知众生志操所念，所游之处分别辩慧，所游之处常解深妙十二缘起，所游之处有所宣畅亘无不通，所游之处晓了清净前后增损，所游之处普备一切诸佛之法，是为八。法光明复有八事。何谓八？其明照世而为解说入于善本；又为众生演度世法为畅圣慧；诏使令除诸罪之法；无漏法光善宣道教，不住无明及于众漏；见于生死罪福所趣，睹已尘欲光明，不堕灭尽而取证也；其光明法善察所趣客尘之源；无为法光心本清净；自然鲜洁诸法永寂，是为八事。慧光明复有八事。何谓为八？一曰、八等光诸道，二曰、诸道迹光慧，三曰、往来光照，四曰、放不还明，五曰、演无著曜，六曰、缘觉威曜，七曰、菩萨慧明，八曰、如来至真正觉光明，是为八。至诚光明复有八事。何谓为八？其堕灭尽以至诚行照曜于彼，其行诚谛第一道迹慧光照彼，其行诚谛致第二果则以照彼，其行诚谛得第三果亦复照彼，其行诚谛得第四果亦复照彼，其行诚谛得缘觉果亦复照彼，其行诚谛得菩萨忍亦复照彼，其行诚谛成佛正觉亦复照彼，是为八。神通光明复有八事。何谓为八？所谓光明靡所不曜其天眼者睹诸色像，永寂诸响则以天耳普闻诸音，所念光明识念无央数劫往古行事，本净光明察睹一切众生心行如虚空，无碍光明又其神足游步无限诸佛国土，慧光明者成无漏圣，积德光明开化众生使修善业，慧业光明决断一切众生疑结，是为八事。奉行光明复有八事。所谓奉行？一曰、遵修圣慧，二曰、志智慧明，三曰、行正见明，四曰、奉观察光，五曰、照众生性曜，六曰、修其脱心，七曰、无嗔恚心，八曰、遵修其明令永究竟，是为八。&rdquo;</p>
<p style="text-align: left">
	　　佛时颂曰：</p>
<p style="text-align: left">
	　　&ldquo;以往古净业，&nbsp;心初不忽忘，</p>
<p style="text-align: left">
	　　意习无所习，&nbsp;善劝无懈废。</p>
<p style="text-align: left">
	　　所闻未曾忘，&nbsp;速得解法谊，</p>
<p style="text-align: left">
	　　寂然界憺怕，&nbsp;志强弃非法。</p>
<p style="text-align: left">
	　　晓了于念门，&nbsp;选择所造业，</p>
<p style="text-align: left">
	　　怀勇者睹之，&nbsp;建立胜自在。</p>
<p style="text-align: left">
	　　守护于法城，&nbsp;等一众生法，</p>
<p style="text-align: left">
	　　智者离诸冥，&nbsp;利益于群萌。</p>
<p style="text-align: left">
	　　逮得光明曜，&nbsp;无疑决犹豫，</p>
<p style="text-align: left">
	　　志强慧自在，&nbsp;速成至佛道。</p>
<p style="text-align: left">
	　　志在于谊理，&nbsp;不逸存严饰，</p>
<p style="text-align: left">
	　　慧士不著想，&nbsp;不倚于文字。</p>
<p style="text-align: left">
	　　其志于法者，&nbsp;善调欲离痴，</p>
<p style="text-align: left">
	　　有志净善权，&nbsp;不诤安住道。</p>
<p style="text-align: left">
	　　意常存于道，&nbsp;不念声缘觉，</p>
<p style="text-align: left">
	　　常怀微妙业，&nbsp;不念于小乘。</p>
<p style="text-align: left">
	　　思惟于佛道，&nbsp;不从诸魔教，</p>
<p style="text-align: left">
	　　常怀于大哀，&nbsp;不娆于众生。</p>
<p style="text-align: left">
	　　假使所颁宣，&nbsp;所游无狐疑，</p>
<p style="text-align: left">
	　　随时化众生，&nbsp;所在群萌行。</p>
<p style="text-align: left">
	　　所游分别辩，&nbsp;彼慧无挂碍，</p>
<p style="text-align: left">
	　　明于因缘法，&nbsp;无有缘起事。</p>
<p style="text-align: left">
	　　晓了方便慧，&nbsp;安住所步顶，</p>
<p style="text-align: left">
	　　一切能普入，&nbsp;诸佛所兴法。</p>
<p style="text-align: left">
	　　世间法光明，&nbsp;悉知人民业，</p>
<p style="text-align: left">
	　　及度世圣慧，&nbsp;雄为智慧光。</p>
<p style="text-align: left">
	　　所生无罪舋，&nbsp;大慧修本净，</p>
<p style="text-align: left">
	　　善遵于道路，&nbsp;常宣无罪业。</p>
<p style="text-align: left">
	　　于漏无有漏，&nbsp;法光明照曜，</p>
<p style="text-align: left">
	　　断一切诸漏，&nbsp;利润于众生。</p>
<p style="text-align: left">
	　　于有数无数，&nbsp;法常游于慧，</p>
<p style="text-align: left">
	　　是无垢离冥，&nbsp;游入灭尽行。</p>
<p style="text-align: left">
	　　尘劳诸诤讼，&nbsp;其慧无蔽碍，</p>
<p style="text-align: left">
	　　明识众尘欲，&nbsp;其心本清净。</p>
<p style="text-align: left">
	　　其智得灭度，&nbsp;晓不起寂然，</p>
<p style="text-align: left">
	　　如是类无限，&nbsp;大乘光明业。</p>
<p style="text-align: left">
	　　彼于八等慧，&nbsp;游达于道迹，</p>
<p style="text-align: left">
	　　亦晓了往来，&nbsp;分别于不逮。</p>
<p style="text-align: left">
	　　无著及缘觉，&nbsp;菩萨世吼护，</p>
<p style="text-align: left">
	　　慧皆能达此，&nbsp;所游解圣贤。</p>
<p style="text-align: left">
	　　至诚明无量，&nbsp;勇猛善修行，</p>
<p style="text-align: left">
	　　其逮得果证，&nbsp;无恚议第一。</p>
<p style="text-align: left">
	　　其行至诚者，&nbsp;入寂第一果，</p>
<p style="text-align: left">
	　　第二三第四，&nbsp;逮缘觉之果。</p>
<p style="text-align: left">
	　　设有能加精，&nbsp;逮法忍平等，</p>
<p style="text-align: left">
	　　如最胜得道，&nbsp;至诚皆照彼。</p>
<p style="text-align: left">
	　　又其天眼者，&nbsp;普见十方佛，</p>
<p style="text-align: left">
	　　成就于天耳，&nbsp;闻十方音声。</p>
<p style="text-align: left">
	　　识念那术劫，&nbsp;前世慧光明，</p>
<p style="text-align: left">
	　　随顺知他心，&nbsp;清净慧悉照。</p>
<p style="text-align: left">
	　　游亿垓佛土，&nbsp;神足照十方，</p>
<p style="text-align: left">
	　　轻举如虚空，&nbsp;逮无为之慧。</p>
<p style="text-align: left">
	　　功德光无底，&nbsp;神通益众生，</p>
<p style="text-align: left">
	　　慧界无挂碍，&nbsp;决群黎狐疑。</p>
<p style="text-align: left">
	　　奉行所应谊，&nbsp;志强法慧光，</p>
<p style="text-align: left">
	　　至成明无限，&nbsp;则为神通光。</p>
<p style="text-align: left">
	　　修行圣智慧，&nbsp;意广辩无底，</p>
<p style="text-align: left">
	　　等观于正见，&nbsp;究竟无结恨。</p>
<p style="text-align: left">
	　　其净于此八，&nbsp;斯光威无极，</p>
<p style="text-align: left">
	　　虽未成佛道，&nbsp;常行作佛事。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>