<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 大哀经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 大哀经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六卷 大哀经</strong></p>
<p style="text-align: left">
	　　十八不共法品第二十一之二</p>
<p style="text-align: left">
	　　佛复告：&ldquo;族姓子，如来至真，无若干想亦无众念，而令其心迷惑忘也！所以如来无若干想，如<a>虚空</a>土不可穷尽，不察众生而各各异，用其本净无若干故；察于诸佛无若干种，用其法界不可破坏，慧平等故；亦于诸法无差别想，用无欲故。如来不坏奉禁戒者偏爱顺念，亦不毁呰于犯戒者；睹<a>修道</a>者不往肃敬，不尊道者不以弃忽；不计律教是我所也，永处邪见不轻忽之。如来至真所行平等于一切法，是故名曰如来至真无若干想。设无若干，则便宣此无若干想，开化众生令不各异，众想消除而为<a>说法</a>。是为如来十九之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;诸安住道，&nbsp;无若干想，&nbsp;一切最后，&nbsp;见诸佛土，&nbsp;</p>
<p style="text-align: left">
	　　计于经典，&nbsp;无各各异，&nbsp;诸大名称，&nbsp;所行普等。&nbsp;</p>
<p style="text-align: left">
	　　设奉禁戒，&nbsp;若毁失者，&nbsp;众生易化，&nbsp;若不可化，</p>
<p style="text-align: left">
	　　诸两足尊，&nbsp;彼心平等，&nbsp;开度众生，&nbsp;各怀贪相。&rdquo;</p>
<p style="text-align: left">
	　　佛复告：&ldquo;族姓子，如来至真，无有犹豫，所观察者悉见根源不复思惟。所以者何？如来大圣<a>道德</a>已成莫观不成，身行谨敕，心怀柔软，戒禁鲜明，智慧殊绝，不当瞻觐。如来圣明不有超异也！佛以智虑常察普护，不从愚冥则由度世，不堕方俗迷惑之行。如来所护因从贤圣，不从不圣贤。如来所护，转于清净无上梵轮，愍哀众生而得<a>自在</a>，独步十方不从他人，而有所誉无有偏党。又其如来所观护者，无卒不暴，常顺庠序而无错谬。若有所往得无受舍，已离于二诸所氾流，已度四渎，称量一劫思惟本末不能究尽，各各异所不念所，不知过去念无所娆触，不自现功，如是审实而无有异，佛悉究畅靡所不达。是为如来观察大哀巍巍若此，护诸众生具足说法。是为如来二十之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;如来所观护，&nbsp;未曾有懈惓，</p>
<p style="text-align: left">
	　　善修其道谊，&nbsp;卓然殊特行。</p>
<p style="text-align: left">
	　　其心身如是，&nbsp;禁戒及智慧，</p>
<p style="text-align: left">
	　　尊上为大人，&nbsp;所行常至诚。</p>
<p style="text-align: left">
	　　如来未曾怀，&nbsp;倚著诸危害，</p>
<p style="text-align: left">
	　　亦无想诸念，&nbsp;不为虚伪事。</p>
<p style="text-align: left">
	　　其所观护者，&nbsp;<a>真谛</a>无华饰，</p>
<p style="text-align: left">
	　　便则以此谊，&nbsp;为众生说法。&rdquo;</p>
<p style="text-align: left">
	　　佛复告：&ldquo;族姓子，如来至真，无有贪损。何谓为贪？唯乐善法。其善法者为何谓乎？如来大哀未曾损秏，亦不倚贪，咸于大哀所说经典亦无误失，不令众生从律贪欲而致迷秏，开化众生初不谬惑，不舍闲静，亦无所启而有违废，劝诸<a>菩萨</a>未曾喜忘，而于三宝恒不断绝。如来至真无所贪著，圣明至真道德为乐，是故名曰如来正真。无有贪欲而致损秏，为诸众生颁宣经典，令其慕乐无上正真具诸通慧。是为如来二十一业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;最胜常不贪，&nbsp;慕乐善德业，</p>
<p style="text-align: left">
	　　慈哀施以法，&nbsp;度脱于众生。</p>
<p style="text-align: left">
	　　喜乐济群萌，&nbsp;随时而开导，</p>
<p style="text-align: left">
	　　最胜不损道，&nbsp;劝不断三宝。</p>
<p style="text-align: left">
	　　无贪嫉嗔恚，&nbsp;不从愚<a>禁忌</a>，</p>
<p style="text-align: left">
	　　由因诸通慧，&nbsp;善慕经典教。</p>
<p style="text-align: left">
	　　见众生<a>懈怠</a>，&nbsp;最胜化勤修，</p>
<p style="text-align: left">
	　　积无量慧业，&nbsp;以此度群黎。&rdquo;</p>
<p style="text-align: left">
	　　佛复告：&ldquo;族姓子，如来至真，于精进事而不损秏，所谓如来精进，云何谓？开化众生，观察殷勤求之所在，因而度脱不遗一人，于听经典常令清彻，是为精进。如来至真，如是比像得诸听经，为诸应器一劫不倦。因而听采甚深法者，大圣宣之一劫不废，为说经典离于食馔将护众生。如来至真以一人故，于恒河沙诸佛国土而独游步，从如开化令发道意。如来身心及口所言不以懈倦，身心静然无有闲据。如来方便精进勤修靡不咨嗟，因随平等则以精进，化乎众生至圣<a>解脱</a>。其致道真，乃至申畅如来功勋。是为如来二十二业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;其人中师子，&nbsp;因精进之力，</p>
<p style="text-align: left">
	　　以此精进力，&nbsp;常而咨嗟之。</p>
<p style="text-align: left">
	　　其精勤势力，&nbsp;未曾有损秏，</p>
<p style="text-align: left">
	　　所演说经法，&nbsp;用应<a>法器</a>故。</p>
<p style="text-align: left">
	　　安住所精进，&nbsp;无能究畅者，</p>
<p style="text-align: left">
	　　其身口及心，&nbsp;初未尝劳倦。</p>
<p style="text-align: left">
	　　已精进平等，&nbsp;一切无罪亹，</p>
<p style="text-align: left">
	　　其意怀愍哀，&nbsp;常为众生说。&rdquo;</p>
<p style="text-align: left">
	　　佛复告：&ldquo;族姓子，如来至真，意之所念，一切未曾而中忘也！亦不损秏。如来所念竟无中废。所以者何？族姓子，从初得成至最正觉道，以普见一切众生过去、当来、今现在心之所怀念，悉忆识之不中忽忘，永存普达众生之行。如来未尝复重惟极遣慧往察，如来所念实无损秏，入于众生三处诸性，入诸人根观众生行。如来所兴不有观察亦不思惟，而为众生讲说经典，豫知时节进退迟疾，而为分别授其决矣！所以者何？其意永存不中忘故。如其心定因无所忘，识念众生寻为说法。是为如来二十三业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;世雄所念，&nbsp;心未曾忘。&nbsp;又最胜尊，&nbsp;不忆重思。&nbsp;</p>
<p style="text-align: left">
	　　其所游步，&nbsp;如成正觉，&nbsp;知众生心，&nbsp;无有遗漏，&nbsp;</p>
<p style="text-align: left">
	　　亦复未尝，&nbsp;倚于识知。&nbsp;见于众生，&nbsp;久长性行，</p>
<p style="text-align: left">
	　　令其建立，&nbsp;无有事业，&nbsp;人中之尊，&nbsp;为众法王。&rdquo;</p>
<p style="text-align: left">
	　　佛复告：&ldquo;族姓子，如来至真，无失定意三昧正受，一切诸法无有偏党，诸法如审。何故如来不失定意？用修平等无卒之故，三昧亦等故。如来等于欲际，无欲之际亦复等矣！如<a>生死</a>际等，泥洹际亦复如是，以平等故，故能正受此之谓也。赞于如来三昧不忘。所以者何？则于平等无忽无忘亦不退转。如来定者不合于眼，亦复不合耳鼻身口意而同尘也诸根不定。其三昧定不依地种，亦复不依水火风空，亦复不怙欲界、<a>色界</a>、无色界，不慕今世不恃后世，无所著故故不损耗，是故名曰如来至真定意不忘。亦为众生讲说经典，令应法器致乎定意。是为如来二十四业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;最胜为常定，&nbsp;定意不损耗，</p>
<p style="text-align: left">
	　　等顺一切法，&nbsp;正从佛定意。</p>
<p style="text-align: left">
	　　不倚地水火，&nbsp;风欲色无色，</p>
<p style="text-align: left">
	　　大圣不著此，&nbsp;故不损三昧。&rdquo;</p>
<p style="text-align: left">
	　　佛复告：&ldquo;族姓子，如来智慧未曾损耗。何谓为知？敬达诸法无所不通，慧不仰人，为他众生颁宣圣智，方便随时所决无尽，明了一切章句显迹，令入一品住所说经亿百千劫。假使来问去来进退，为决疑网靡不坦然。其慧遍入宣畅三乘，剖判归趣，以诸众生八万四千行，则为讲说八万四千诸经法藏。是为如来智慧无极无量无尽，所说无限慧不损耗，亦为众生显示如是无尽智慧而为说法。是为如来二十五业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;佛正觉智慧，&nbsp;现在志慕乘，</p>
<p style="text-align: left">
	　　善宣分别解，&nbsp;自在度无极。</p>
<p style="text-align: left">
	　　为众生说法，&nbsp;从本性所乐，</p>
<p style="text-align: left">
	　　则以一文字，&nbsp;入无底章句。</p>
<p style="text-align: left">
	　　知于众生行，&nbsp;所察无边际，</p>
<p style="text-align: left">
	　　则为此等班，&nbsp;八万四千藏。</p>
<p style="text-align: left">
	　　安住之所宣，&nbsp;智慧无损耗，</p>
<p style="text-align: left">
	　　是为十力业，&nbsp;故号人中尊。&rdquo;</p>
<p style="text-align: left">
	　　佛复告：&ldquo;族姓子，如来解脱无有损耗。何谓如来？说诸声闻因声而脱，其缘觉者由了因缘而得解脱，诸佛<a>世尊</a>皆离一切挂碍诸二而得解脱，所以名曰。解脱者何？无过去界不与当来，诸界合同不住现界，其眼于色离于二受，名曰解脱。耳声鼻香舌味身更心法，离于二受而得解脱。心所依倚心本清净而悉了之，故曰发心之顷成无上正真道。如来随时为诸众生讲说经典，使离倚受令无所著。是为如来二十六业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;诸声闻众，&nbsp;依音解脱；&nbsp;诸缘觉学，&nbsp;因缘为慧，&nbsp;</p>
<p style="text-align: left">
	　　过诸挂碍，&nbsp;无垢如空，&nbsp;是为诸佛，&nbsp;无依所倚。&nbsp;</p>
<p style="text-align: left">
	　　其心系在，&nbsp;于过去事，&nbsp;清净解脱，&nbsp;是为执心，</p>
<p style="text-align: left">
	　　如应解脱，&nbsp;察众生根，&nbsp;开度众生，&nbsp;不令损耗。&rdquo;</p>
<p style="text-align: left">
	　　佛复告：&ldquo;族姓子，如来至真，知于过去一切身行所可造业，其本明识而不废退。如来所睹诸胜所行，因其随时而化众生，有所讲说而度群黎，默然亦度，饮食亦济，威仪礼节显示众生令随律教，或复现于三十二相因而得救，或以自示八十种好因而得度；或复欲观如来顶相，威神巍巍不得谛视，光踰日月超绝无侣，因益喜悦而从得度。或有众生趣来见佛辄随律教；或演光明睹其曜晖而得济度；或见经行举足下足悦而得济；或入城郭从其还出令受开化。诸佛世尊，举动进止威仪礼节，皆以此事益于众生，靡不受化未曾唐举。是故名曰如来至真，一切身业本慧[番+去]党，靡不有益而不损耗。是为如来第二十七业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;其目睹见，&nbsp;威仪礼节，&nbsp;行步所入，&nbsp;若复还出，&nbsp;</p>
<p style="text-align: left">
	　　诸相种好，&nbsp;及顶威曜，&nbsp;以此开化，&nbsp;而度众生。&nbsp;</p>
<p style="text-align: left">
	　　导师假使，&nbsp;演其光明，&nbsp;无数群萌，&nbsp;亿载安隐，</p>
<p style="text-align: left">
	　　见其威曜，&nbsp;则随往教！&nbsp;诸两足尊，&nbsp;常修此业。&rdquo;</p>
<p style="text-align: left">
	　　佛复告：&ldquo;族姓子，如来至真口所演业，皆为慧党晓了自在。所以者何？诸佛世尊所说经道，悉为应时所说无虚善哉随宜，所可宣言至诚无欺无有罪舋，举动安详而不卒暴，离于粗疏未曾荒迷，常怀质直无有谀谄，初不恶口不演粗辞，无所倚著口言柔软，进止应法不为羸弱，性不飘飖亦不狭劣，不为杂碎行步安谛，发言和雅其声柔软音响香美，择言徐语舒缓时出，辞章粲丽滋味具足，无有犷[革+卬]言无疾病思而后语，自护己身，所为应节，心念随时，灭其贪欲而除嗔恚，烧其愚痴降伏诸魔，危害众恶疗治诸疾，别其义理悦智者意，音如哀鸾声如天帝，其响哀和亦如江海，声靖如地，如雕鹫王命诸眷属，其意安隐如须弥山，所发言辞殊赤觜鸟，其声慈愍犹如鸳鸯相呼和时，亦如雁王将导营从，亦如鹿王鸣呼官属。又如箜篌琴筝箫瑟鼓吹，应节吹呗吹笙发音，斯音相和各各悲快；佛之音响柔软清和，过于彼节百千亿倍，深奥微妙声无秽浊，闻者入耳心中欢然积累德本，所宣章句不可穷尽，随时应宜前后相副，不失句义合于法句，各从方便不违时节，见一切人诸根增减而为说法，布施庄严、将养戒禁常令严净，合集忍辱，精进超殊究畅圣业，观察智慧云集慈心，不厌愍哀其喜显曜，不释所护建立三乘，不断三宝别三峻聚，净三脱门所修至诚，颁宣智慧，为诸明者不见诽谤，诸贤圣所咨嗟，志玄旷如虚空，一切功勋悉为备足。告族姓子，如来言辞发教应节，巍巍如是，复过于此无可为喻。是故言曰一切所说，如来言辞慧响超殊，越诸言声，<a>三界</a>无逮最为慧上，靡不应命而顺从者。是为如来二十八业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;无等伦言辞和，&nbsp;以无垢超诸德，</p>
<p style="text-align: left">
	　　发一响入诸声，&nbsp;响周遍诸三千，</p>
<p style="text-align: left">
	　　令声闻听其教，&nbsp;缘觉乘亦如是，</p>
<p style="text-align: left">
	　　或有闻广其志，&nbsp;发其心求佛道。</p>
<p style="text-align: left">
	　　其闻慈如次第，&nbsp;各畅辞不错乱，</p>
<p style="text-align: left">
	　　若讲说<a>殊胜</a>法，&nbsp;又其心无退念。</p>
<p style="text-align: left">
	　　犹如山之呼响，&nbsp;应其音而来报，</p>
<p style="text-align: left">
	　　人中上言如是，&nbsp;所演说悦众心。&rdquo;</p>
<p style="text-align: left">
	　　佛复告：&ldquo;族姓子，如来至真，皆如一切众意所念，取为慧党靡所不达。所以者何？察于如来<a>无心</a><a>意识</a>，初无想念而有进退，以慧照曜消化众冥。其如来慧，普至一切众生心念，亦复遍入存一切意，超诸群生其识所念诸消化法。其三昧定无所依仰，越于阴盖，离十二缘起之行，永舍三念，去于臭秽，降伏魔事，去虚伪列谀谄之秽，舍乎吾我，除去无明愚冥根株，净修道业心如虚空，而无想念不坏法界。告族姓子，如来至真，其心意业慧党若兹。是为如来二十九业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;不当称最胜，&nbsp;两足尊圣心，</p>
<p style="text-align: left">
	　　积累众圣明，&nbsp;导师业清净。</p>
<p style="text-align: left">
	　　此安住之慧，&nbsp;处在众生性，</p>
<p style="text-align: left">
	　　普入靡不周，&nbsp;在自然法界。</p>
<p style="text-align: left">
	　　<a>禅定</a>意如是，&nbsp;一切善备悉，</p>
<p style="text-align: left">
	　　其察心意识，&nbsp;一切无想念，</p>
<p style="text-align: left">
	　　已过诸魔界，&nbsp;超于危害业，</p>
<p style="text-align: left">
	　　自然如虚空，&nbsp;离垢无所在。&rdquo;</p>
<p style="text-align: left">
	　　佛复告：&ldquo;族姓子，如来至真，知于过去慧无挂碍，其所睹见智无损秏。所及云何？其诸过去诸佛国土，合者成者，皆知其数多少进退。其土所有草木山谷诸药<a>丛林</a>，悉分别之。其佛国土所有众生，蚑行喘息身形种类，悉识知之。人民言语音声种类，蜎飞蠕动悉晓了之。彼土前后诸佛兴出多少之数，悉亦演之。诸佛之所颁宣经典卷数多少，有所显照亦悉畅之。化诸声闻其限若干，开诸缘觉入其律乘，悉亦识之敢可劝导。为菩萨学，使发大乘无上正真，亦悉具足。其佛国土所有好丑言教行迹，转相瞻侍亦悉恤之。其<a>比丘</a>众言行举动，上下相顺进退之宜，亦悉别之。有睹<a>寿命</a>长短久存中夭，亦复晓之。复知随法建立年岁，亦识喘息长短好丑。饮食衣服所止居业，如来悉知。过去众生，终始周旋所当往生，诸根若干其行不同志性各异，所怀心意境界殊特，其心悉畅而不中忽，心念多少好丑<a>善恶</a>，如来悉知。其数之限则见目睹，不以二慧而复再思，如来至真亦不遣心，追推过事而推知之，以慧心悉睹豫见，不复重念。其慧如是巍巍无量，见众生性，不中有废而为说法。是为如来三十之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;佛之圣明慧，&nbsp;无限无挂碍，</p>
<p style="text-align: left">
	　　在诸佛之土，&nbsp;而颁宣经典，</p>
<p style="text-align: left">
	　　劝诸众生界，&nbsp;令笃信佛道。</p>
<p style="text-align: left">
	　　诸佛国土中，&nbsp;其所行进退，</p>
<p style="text-align: left">
	　　诸人民根原，&nbsp;志性所归趣，</p>
<p style="text-align: left">
	　　所有药草木，&nbsp;音响之好丑，</p>
<p style="text-align: left">
	　　过去心名何，&nbsp;诸所可造行，</p>
<p style="text-align: left">
	　　平等觉悉达，&nbsp;睹见如所有。&rdquo;</p>
<p style="text-align: left">
	　　佛复告：&ldquo;族姓子，如来至真，知于当来而无损秏，慧无挂碍皆睹悉达。云何知之？于当来世所当兴成若复毁坏其合若散，如来悉知。劫起所烧，其水色何等像类，其佛国土当还复者，其地广长阔狭远近，尘埃之数，一一佛土，诸佛所兴<a>教化</a>群黎，诸声闻数、缘觉之众、诸菩萨等，饮食衣服所止居泽，出入喘息行步举动，所可游居威仪礼节，一一如来所化众生立于声闻、缘觉之乘、若学大乘，如来悉知。一一佛土诸众生类，当往生者，其心生念若干之数，诸念所灭，如来悉知。皆达此已，如来不复而重思念，心察怀抱观于当来，常睹悉见，而为众生广说经道。是为如来三十一业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;于当来世，&nbsp;世之所有，&nbsp;当所合成，&nbsp;若复毁散，&nbsp;</p>
<p style="text-align: left">
	　　刹土众生，&nbsp;诸佛之数，&nbsp;其佛正觉，&nbsp;皆成此数。&nbsp;</p>
<p style="text-align: left">
	　　其心未曾，&nbsp;而有忽忘，&nbsp;其意观察，&nbsp;普达当来，</p>
<p style="text-align: left">
	　　而为众生，&nbsp;应时说法，&nbsp;是两足尊，&nbsp;之所行业。&rdquo;</p>
<p style="text-align: left">
	　　佛复告：&ldquo;族姓子，如来至真，或见现在而不损耗，其慧所睹无所挂碍。所见云何？知于现在十方世界一切国土所有多少之数，诸现在诸佛所、现在一切菩萨、声闻、缘觉之数多少，星宿形像进行运转为有几所，现在一切树木药草、山林溪谷、十方土地、境界远近、国中尘数，悉明其限。十方诸水以执一毛，揾取水知有几渧。十方诸火境界兴焰，若复衰灭存亡所在，亦悉达之。十方诸风所由形色，所从因出往来周旋成败增益，亦悉知之。十方虚空迥远悠邈，其里亿数无边无际，佛悉知之，无有不及如毛尘者。知于现在三品之行，众生之界，进退难易，根本深浅，受教迟疾。佛知现在<a>地狱</a>众生所犯殃舋，罪适归此其所因由，从其中出当所生处，复知方便所用除殃。又知现在众生之种蚑行喘息蠕动之类，所因行业而堕此难，了其所便可除殃罪，当所生处。复知现在饿鬼之界，所因悭贪而堕此患，所当因由方便除罪，决所当生。知于一切现在众生心所怀念，所为尘劳爱欲之病，复知离欲无尘秽者。又知现在一切众生，当以何律而受开化。或复有人不从往教，缘知诸天生天上意退没所归，佛悉知之。如是本末初未曾念，二慧重思入于无二，而为众生广说经法。是为如来三十二业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;诸最胜慧，&nbsp;普靡不周，&nbsp;无限无量，&nbsp;不可思议，&nbsp;</p>
<p style="text-align: left">
	　　等如虚空，&nbsp;虚无无喻，&nbsp;一切<a>世间</a>，&nbsp;所不能逮。&nbsp;</p>
<p style="text-align: left">
	　　其于十方，&nbsp;一切众生，&nbsp;诸所现在，&nbsp;当所造行，</p>
<p style="text-align: left">
	　　如来悉知，&nbsp;睹其根原，&nbsp;是诸佛业，&nbsp;见悉究畅。&rdquo;</p>
<p style="text-align: left">
	　　如来道品第二十二</p>
<p style="text-align: left">
	　　佛复告：&ldquo;族姓子，是为如来所行道业。如来以此所行道业，开化众生，以无言辞而演文字，难当难成！又族姓子，如来至诚，无有羁学能禁制者。其业无量不可思议，诸天、龙神及世间人，无能计会称载所知，初无所言而文字现，难是难及无能抑制！遍诸佛土定意周普，现诸正觉皆已超越，无诸邪业无所想念，犹如虚空三昧平等，察诸法界而无差异。所以者何？诸佛世尊所可宣说无有若干，所因兴出无有偏党，等诸众生国土亦然，所说悉同道神不别解脱无异，所至灭度亦无若干。又族姓子，如来至真有诸法界为一种味成最正觉，于众生界无所蔽碍，善权方便以无碍法而悉明了，则为众生转其法轮令不退转阿惟越致。</p>
<p style="text-align: left">
	　　&ldquo;譬如，族姓子，上工珠师修于清净无垢宝珠，重治令曜；手执此珠宝，举著浊水令水凝然，去浊就清，不复勤而劳其功，然后则出著于食味，上于瓶瓮若于钵器，令其中水皆使清澄，所劳功夫不足言耳！然后服著大药味中，以微细重而重洗之，所洗已净去诸刺蕀，是则名曰夜光宝珠。如来至真亦复如是，察诸众生瑕秽境界，为演无常、苦、空、非身、悲哀辛酸苦毒之灾，众生迷惑爱乐生死，苦恼患厌尔乃令入贤圣法律。如来精进于彼无难，然后乃达空无相愿。如来以慈而开导之，所勤精进而无所著，便次得成于不退转，颁宣经道三场清净。何谓佛界？而令众生来入其境，已得越度入如来法，故曰无上众祐之要。</p>
<p style="text-align: left">
	　　&ldquo;是族姓子，以此因缘，当作此观。如来至真所入三昧不可思议，修乎平等达于三世，不断三宝。如来于彼不可思议，住于道业犹如是空，其身自然无能逮者，现形一切诸佛国土，而于诸法永无所获，不择自在随其音响而教化之。若为众生宣经典时，皆离一切心诸所缘，而悉知见众生心行志性所趣。诸菩萨众志操清净，诸佛世尊以此等故兴出世间。是族姓子，是为如来至成之谊。由无本业，谓无所住而不违远，亦无懈息，授菩萨决不断言教，是利名曰如来道业。&rdquo;</p>
<p style="text-align: left">
	　　佛讲说此如来业时，十方无量不可计会无数佛土六反震动。其大光明普照诸界，雨天华香，其宝清净佛师子座。诸来集会大声闻众，天龙鬼神、犍沓和等，阿须伦、迦留罗、真陀罗、摩睺勒，比丘、<a>比丘尼</a>、童士、童女，咸共听闻如来宣此道业法典，<a>欢喜</a>踊跃不能自胜，善心生焉，各各赍持若干种华、名香、杂香、华鬘、涂香、衣服、幡盖及大幢幡，鼓诸伎乐琴瑟箜篌，供养如来。取头上宝而以散之，或赍麻油，或执雷音，或取其发，或脱宝璎以珠校饰，或明月珠，或怀月珠及解脱华，或持无瑕精洁之供，或获印绶原赦之养或有宝果或以鹰鸟，或以綖缕，或寂然物不倚空物，或头宝璎，或颈著珠，或手或脚所有庄严，而供养佛悉遍散之。或复又取夜光宝珠，或复又取紫磨宝饰，以散其上。或马藏宝、天帝殊绀大青宝、珠火色宝珠、月光宝珠若干种色，瑰异奇宝以供养散。紫磨粟金、杂碎白银，本榓杂香、儋堂杂香、栴檀杂香、黑妙杂香、丹赤真珠、似人杂香，而自退漏雨散。及诸天华，加雨意华、无极意华、月度月华、柔软音大软响华。其华曜目，大地陆地诸华，其轮离垢而有百叶，或有千叶，或百千叶。其光远照香悉周遍，其香美妙洋溢所观靡不欣乐。其光照曜执持其焰，其色无量文饰交露。青莲芙蓉诸所杂华，而自然堕。又复雨地须蔓那华，思怡无忧华瓶梧桐舍著，徐详平顺而雨此华。箜篌乐器箫成鼓吹，鼓舞诸伎自然而鸣。又复加雨诸天华香、杂香、众宝璎珞、宝珠、衣服、卧具。其诸十方来会菩萨，踊住空中，自投其身用供养佛，适各投身不惜躯命。应时空中，周遍自然覆宝高座，有宝交露，垂无央数诸珠璎珞，周遍校饰，紫金杂厕其饰殊特，诚非世有，出若干种诸宝莲华。一切所有珍宝璎珞，一一枚珠各有无数不可称载化菩萨现咸悉共见。诸菩萨出适来出已，绕佛七匝，则复还坐于宝莲华。十方无量诸异国土，不可称计诸佛世尊，一一诸佛各各一切共嗟叹之。其供养以经典之要，以供养故致于清净，各共叹德穷劫不竟。供养法故，佛以威神遣诸<a>弟子</a>，诣此忍土所赍供养，入此忍界。其宝庄严超踰于此，严饰宝座殊绝难及。彼时大会无数众生见是变化，皆发无上正真道意，不可称载诸菩萨众逮得无所从生法忍。</p>
<p style="text-align: left">
	　　于时，世尊周匝遍察诸菩萨众：&ldquo;汝等正士，谁能堪任？如是比像清净庄严，菩萨所住所当建立，如来至真意所遣使在遍止宿，将护视之无有思想亦无音响，所敷氍[娄+毛]毾[登+毛]之具。<a>弥勒</a>如来成佛已后，十六年中当坐于此净宝高座。是为菩萨行愿归趣，名无盖门大会法品经典之要，亦当广布分别其谊。彼时所会一切菩萨。亦当兴发供养此法，弥勒如来及于贤劫诸菩萨众。&rdquo;</p>
<p style="text-align: left">
	　　于时会中有一菩萨，名变动诸法王，即从座起，于莲华上右膝长跪，叉手白佛：&ldquo;唯然世尊，我能堪任，将护于此清净校饰，止息其边无有思想，精勤一心而不懈废，侍于弥勒至成如来，常供养之，及于贤劫诸如来众至真等正觉等。&rdquo;</p>
<p style="text-align: left">
	　　时有魔天，名曰所作所立坚强处，将四域来在彼会，谓变动诸法王菩萨：&ldquo;族姓子，其器云何？为何等类而用其器，受此严净令不毁散？&rdquo;</p>
<p style="text-align: left">
	　　变动诸法王菩萨，答所作魔：&ldquo;族姓子知，一切诸器皆归坏败，无常存者无所堪受，唯有空虚而可不毁，无所妨废，于诸器中最为高尊。仁行当宜谛察我身，目无得眴，必能睹见于无极器。&rdquo;</p>
<p style="text-align: left">
	　　时所作魔，观察变动诸法王菩萨，谛视其身而目不眴，即见变动诸法王菩萨脐中有水王光明世界。何故名曰水王光明？其佛世界悉满众水，周遍国土，若有遥视如一大海。彼有如来，名曰乐莲华首至真等正觉，于今现在，淳诸菩萨为说大乘。其水界中又有莲华，名宝庄严，其彼如来及诸菩萨而坐于上。</p>
<p style="text-align: left">
	　　时所作魔叉手而立，稽首归命变动诸法王菩萨。变动诸法王菩萨，谓所作魔：&ldquo;仁君，岂见诸菩萨器？&rdquo;</p>
<p style="text-align: left">
	　　答曰：&ldquo;已见，其器无极！&rdquo;</p>
<p style="text-align: left">
	　　报曰：&ldquo;是水君能任受，如是像无极天器，亿百千劫那术诸劫数之报坏，于此庄严校饰，终不枯竭，无能消化。&rdquo;</p>
<p style="text-align: left">
	　　时所作魔，稽首<a>礼佛</a>：&ldquo;唯愿世尊，我本亿念志在杂碎，未见于此诸正士等，未得闻是经典要时，欲得成声闻、缘觉而取灭度。今日又见变动诸法王菩萨威神巍巍，闻此经典感动变化，诸建立至意，当发无上正真道心。如今所作不敢违废，于最正觉愍伤众生，多所安隐多所将护。假使吾身于江河沙劫地狱见煮，然后乃成无上正真，虽遭此厄不以为患，不舍佛道。&rdquo;</p>
<p style="text-align: left">
	　　&nbsp;时佛咨嗟所作魔曰：&ldquo;善哉！善哉！汝身乃为大道之故，一心被服弘誓大铠。今仁如此建立志愿，所誓必果。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>