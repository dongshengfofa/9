<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 大哀经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 大哀经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 大哀经</strong></p>
<p style="text-align: left">
	　　知众生本行品第十七</p>
<p style="text-align: left">
	　　佛告：&ldquo;族姓子，如来见已及他众生，知于往古不可称计本所行业，一世、十世、百世、千世、百千世无数世不可计载，百千亿世天地成败劫立劫尽，亦不可计无能限量天地及劫之返数也，而悉知之靡不彻了。本于某处名字种姓、居止饮食、颜色形容、<a>寿命</a>长短，所更苦乐<a>善恶</a>之事，于某处没生于某处，于某处没复生彼处，言语学问音辞章句，而悉说之。己身本末一切众生，皆以了了为众生讲。如来咸知，众生因所从来本末根源，所更苦乐随其应时，察其本末而为<a>说法</a>。识其过去心所执怀，心所抱缘使其挂碍，或无朽废所因兴缘，本为何从而有是心，如来皆知。其一人心所行如是，因其行而起阴蔽，如来能悉颁宣无数恒河沙劫所行本末，亦复观察一切十方众生心之本末等无差特，说其本际当来亦然心之所缘，如来所睹而演本无有过于此而无穷极。是为如来知其往古过去众生之心不可思议不可称量，佛之圣智不可称计。如来察于众生之行，心怀恐惧扰扰不安，周旋<a>生死</a>，某在某处，某从某来，本植德本志在佛道，或为声闻、缘觉之乘，缘其种德承佛圣慧，悉识念之。是为如来而知众人所植德本因缘之报，应其根源而为说法，而令听者立不退转，各从本行心所信乐，使得其所。是为如来第八之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;其劫之数，&nbsp;无底亿垓，&nbsp;世之庭燎，&nbsp;悉识往古，&nbsp;</p>
<p style="text-align: left">
	　　又察己身，&nbsp;及知众生，&nbsp;所观了了，&nbsp;如掌中珠。&nbsp;</p>
<p style="text-align: left">
	　　名字种姓，&nbsp;颜像亦然，&nbsp;住此终没，&nbsp;所周旋处，</p>
<p style="text-align: left">
	　　因何所缘，&nbsp;而受其身，&nbsp;其平等乘，&nbsp;演说彼法。&nbsp;</p>
<p style="text-align: left">
	　　其有过去，&nbsp;无量无底，&nbsp;众人之心，&nbsp;所想念法，&nbsp;</p>
<p style="text-align: left">
	　　所可由从，&nbsp;而其发心，&nbsp;最胜大慧，&nbsp;而皆知之。</p>
<p style="text-align: left">
	　　其中间心，&nbsp;从古过去，&nbsp;因人所行，&nbsp;安住悉知，&nbsp;</p>
<p style="text-align: left">
	　　恒河沙劫，&nbsp;称量本末，&nbsp;咨嗟讲说，&nbsp;不得涯底。&nbsp;</p>
<p style="text-align: left">
	　　当来无底，&nbsp;本际之源，&nbsp;而为颁宣，&nbsp;往古所行，</p>
<p style="text-align: left">
	　　其无俦匹，&nbsp;慧不可尽，&nbsp;<a>世尊</a>如是，&nbsp;圣慧如海。&nbsp;</p>
<p style="text-align: left">
	　　若有众生，&nbsp;立德求佛，&nbsp;设于过去，&nbsp;奉敬最胜，&nbsp;</p>
<p style="text-align: left">
	　　住佛神足，&nbsp;力无所畏，&nbsp;悉念于此，&nbsp;前世所作。</p>
<p style="text-align: left">
	　　世尊皆知，&nbsp;众生所念，&nbsp;如其往本，&nbsp;所种众德，&nbsp;</p>
<p style="text-align: left">
	　　悉识于此，&nbsp;住三乘者，&nbsp;成不退转，&nbsp;<a>解脱</a>净道。&nbsp;</p>
<p style="text-align: left">
	　　安住别识，&nbsp;过世善行，&nbsp;一切众生，&nbsp;无能思议，</p>
<p style="text-align: left">
	　　是为大圣，&nbsp;第八之业，&nbsp;以化众生，&nbsp;所度无底。&rdquo;</p>
<p style="text-align: left">
	　　彻视品第十八</p>
<p style="text-align: left">
	　　佛告：&ldquo;族姓子，如来至真，以净天眼过于凡俗，皆见众生生者死者、微妙瑕秽、善恶祸福、好颜丑姿、趣安趣苦，如其众生所兴祸福<a>报应</a>之果，如其本末悉知斯实。其人如是，身行恶、口言恶、心念毒害，谤毁贤圣坠于邪见，以此邪见所行事业，寿尽身坏，堕于恶趣危害<a>地狱</a>苦恼之中。于是民人其身行善、发口言善、心所念善，不谤贤圣随其<a>正见</a>，则因正见所行快事，寿尽身散，便趣安处快乐世生。如来于彼则以天眼，如其方面观诸佛土，等如空界无边无际，思其法界而不可得亦无所著，超过一切诸所句迹。其有众生受形类者，敢有现世皆见终没而复生者。其诸佛土今现在者，皆见有外散坏合成。又复所现诸<a>菩萨</a>众，悉复睹此尽终没，来就其生而复<a>出家</a>，或复所现坐于树下，成最正觉转于法轮，舍其寿命而取灭度，声闻解脱灭度，皆复见此缘觉之法，显示神足而为众生作祐。或有众生形不现者，外道异学五通仙人明所不睹，声闻、缘觉及诸菩萨所不能逮，如来至真则以天眼悉睹此类。如来见于众生所有微神，眼如车轮，多于三千<a>大千世界</a>其不现者不可称载，众生之界如是无量，浩浩昊昊无有崖底。如来天眼巍巍如兹，悉睹一切诸佛国土众生种类本末源界，何许众生佛所应化而随律者，从其人本<a>修行</a>佛戒，寻立其前便化其人，余人在边犹不见知。是为如来第九之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;如来之天眼，&nbsp;清净无垢秽，</p>
<p style="text-align: left">
	　　严治无量劫，&nbsp;功德威神圣，</p>
<p style="text-align: left">
	　　睹见于十方，&nbsp;诸佛土众相，</p>
<p style="text-align: left">
	　　所有及与无，&nbsp;诸所可兴衰。</p>
<p style="text-align: left">
	　　彼所有众生，&nbsp;有色并无色，</p>
<p style="text-align: left">
	　　归于善恶趣，&nbsp;生上下中间，</p>
<p style="text-align: left">
	　　退没来受胎，&nbsp;行恶堕苦恼，</p>
<p style="text-align: left">
	　　积德则安乐，&nbsp;最胜悉知此。</p>
<p style="text-align: left">
	　　其诸菩萨众，&nbsp;一切诸佛土，</p>
<p style="text-align: left">
	　　游步所作行，&nbsp;出生弃家去，</p>
<p style="text-align: left">
	　　若在佛树下，&nbsp;降伏魔官属，</p>
<p style="text-align: left">
	　　诸佛皆知此，&nbsp;天眼悉睹之。</p>
<p style="text-align: left">
	　　若佛为法王，&nbsp;逮上最正觉，</p>
<p style="text-align: left">
	　　所可转法轮，&nbsp;度脱诸<a>天人</a>，</p>
<p style="text-align: left">
	　　为作尊佛事，&nbsp;或复放寿命，</p>
<p style="text-align: left">
	　　若复现灭度，&nbsp;佛亦悉睹彼。</p>
<p style="text-align: left">
	　　其听导师法，&nbsp;思惟而修行，</p>
<p style="text-align: left">
	　　致尊清净业，&nbsp;兴立无恼热，</p>
<p style="text-align: left">
	　　自闻于经道，&nbsp;毁呰于生死，</p>
<p style="text-align: left">
	　　已度至<a>彼岸</a>，&nbsp;最胜悉见之。</p>
<p style="text-align: left">
	　　其外道声闻，&nbsp;缘觉及菩萨，</p>
<p style="text-align: left">
	　　天眼之所睹，&nbsp;不究见生界，</p>
<p style="text-align: left">
	　　如来之天眼，&nbsp;清净无垢秽，</p>
<p style="text-align: left">
	　　普见于众生，&nbsp;微妙身神处。</p>
<p style="text-align: left">
	　　所现如车轮，&nbsp;众生细妙身，</p>
<p style="text-align: left">
	　　多于三千界，&nbsp;诸天人民形，</p>
<p style="text-align: left">
	　　生死若干种，&nbsp;众生界如此，</p>
<p style="text-align: left">
	　　悉知天人想，&nbsp;普为现佛道。</p>
<p style="text-align: left">
	　　如来所开化，&nbsp;众生根通利，</p>
<p style="text-align: left">
	　　世雄在前住，&nbsp;为说尊上法，</p>
<p style="text-align: left">
	　　余人在其边，&nbsp;不见如来化，</p>
<p style="text-align: left">
	　　是为导师业，&nbsp;天眼之势力。&rdquo;</p>
<p style="text-align: left">
	　　诸漏尽品第十九</p>
<p style="text-align: left">
	　　佛复告：&ldquo;族姓子，如来至真，皆尽诸漏以无漏心而修解脱，以智慧度已证<a>神通</a>而尊其行，生死已断建立梵行，所作已办知名色源。如来于彼以无漏慧，清净无垢鲜洁显曜，蠲除一切诸所止处挂碍之蔽。诸声闻众诸漏所尽，而有限碍未至止处。其缘觉者所尽诸漏，若有限碍于大哀行而无辩才。如来至真所尽诸漏，众行普会而悉备足，皆除一切诸所止处，执怀大哀，辩才勇猛而无所畏，威神巍巍无能谛察，一切世人所不能逮，一心一时而佥平等。如来至真，亦无罪业挂碍止处，威仪礼节亦无缺漏，犹如<a>虚空</a>而本清净，一切诸魔及诸外道所不能当功德名称。是为如来诸漏尽慧，不与一切尘欲挂碍而俱合同。是无漏慧住于坚固，为诸尘漏众生之类讲无漏法，除诸所著而说经典，从不诚思而出生矣！众生由此而成众漏则受阴入，以故汝等观察而审，如来则为兴喻示本，而现其前如应说法，令知尘欲虚伪无实，使知如审以了<a>真谛</a>无受法者。是族姓子，如来至真第十之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;其导师者，&nbsp;为无漏慧，&nbsp;明阐广普，&nbsp;清净无量，&nbsp;</p>
<p style="text-align: left">
	　　所以十方，&nbsp;以势超殊，&nbsp;堪任于此，&nbsp;笃信遵道。&nbsp;</p>
<p style="text-align: left">
	　　诸漏尽慧，&nbsp;谓声闻众，&nbsp;不除止处，&nbsp;缚在挂碍，</p>
<p style="text-align: left">
	　　人中之上，&nbsp;为众导师，&nbsp;已除止处，&nbsp;独无限碍。&nbsp;</p>
<p style="text-align: left">
	　　其得缘觉，&nbsp;亦复如是，&nbsp;无有大哀，&nbsp;及与辩才，&nbsp;</p>
<p style="text-align: left">
	　　有佛世尊，&nbsp;诸漏已尽，&nbsp;以无尽慈，&nbsp;辩才无量。</p>
<p style="text-align: left">
	　　清净尊人，&nbsp;住无尽慧，&nbsp;知其众人，&nbsp;诸漏所因，&nbsp;</p>
<p style="text-align: left">
	　　缘其好此，&nbsp;而与众生，&nbsp;不能晓了，&nbsp;其应真迹。&nbsp;</p>
<p style="text-align: left">
	　　最胜则为，&nbsp;愍哀此三，&nbsp;讲无常法，&nbsp;苦空非身，</p>
<p style="text-align: left">
	　　今此诸法，&nbsp;本从无出，&nbsp;了是若干，&nbsp;致尊佛道。&nbsp;</p>
<p style="text-align: left">
	　　亦无有人，&nbsp;及与寿命，&nbsp;号名为人，&nbsp;所作亦然，&nbsp;</p>
<p style="text-align: left">
	　　一切众生，倚此若干，&nbsp;世尊兴愍，&nbsp;故说解脱。</p>
<p style="text-align: left">
	　　又其安住，&nbsp;不以懈惓，&nbsp;亦复未曾，&nbsp;减损佛智，&nbsp;</p>
<p style="text-align: left">
	　　以故最胜，&nbsp;常怀殷勤，&nbsp;心恒怜伤，&nbsp;颁宣经道。&nbsp;</p>
<p style="text-align: left">
	　　佛业如是，&nbsp;伦匹若兹，&nbsp;是为十方，&nbsp;降伏外道，</p>
<p style="text-align: left">
	　　十力所住，&nbsp;建立势强，&nbsp;转无称量，&nbsp;<a>殊胜</a>法轮。&rdquo;</p>
<p style="text-align: left">
	　　四<a>无畏</a>品第二十</p>
<p style="text-align: left">
	　　佛告：&ldquo;族姓子，如来至真，有四无畏谛住勇猛所作业者。吾为至真平等之觉，自了如此，诸天、世人、<a>沙门</a>、梵志、魔王、释、梵，不能障塞如来之法，言不晓了成最正觉，未之有也。何故如来名等正觉？了一切法悉为平等无有偏党，其凡夫法及与<a>佛法</a>，则悉平等故成正觉。其所<a>学法</a>及不学法、缘觉之法，与菩萨法，至诸佛法悉亦等之，故曰正觉。其计世俗及于度世、有罪无罪、有漏无漏、有为无为、有数无数，此二诸法亦悉等之，故成正觉。彼何故等？以空故等，故曰为等。诸见自然以无想等，想自然故。以无愿等，<a>三界</a>自然故。以无想等，所想自然故。以无行等，行自然故。以无起等，所起自然故。以无依等，所依自然故。能如审等，三世自然故。以慧等，无明恩爱自然之故。以泥洹等，生死自然故。又族姓子，如来至真，于一切法如是平等，故成正觉，是故名曰平等正觉。如其如来晓了诸法成最正觉，如是建立住于大哀，便为众生，若干方便种种因缘，各为如应而分别说，则归命法因法而生，寻时灭尽苦恼之源。其此非师自称为师，不尊称尊，未成正觉自谓正觉。是故如来于此俦类独无所畏，超绝无侣而无伦匹。是为如来十一之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;于诸法平等，&nbsp;由已成正觉，</p>
<p style="text-align: left">
	　　是故平等觉，&nbsp;如来而普现。</p>
<p style="text-align: left">
	　　其凡夫之法，&nbsp;佛法则亦等，</p>
<p style="text-align: left">
	　　所学不学法，&nbsp;及诸缘觉乘，</p>
<p style="text-align: left">
	　　诸有世俗法，&nbsp;及与度世法，</p>
<p style="text-align: left">
	　　诸善不善行，&nbsp;泥洹一等类。</p>
<p style="text-align: left">
	　　解空及无相，&nbsp;弃捐于诸愿，</p>
<p style="text-align: left">
	　　无生无所行，&nbsp;等见于此事，</p>
<p style="text-align: left">
	　　等明如是业，&nbsp;所说亦如兹，</p>
<p style="text-align: left">
	　　因此度众生，&nbsp;是为大仙法。&rdquo;</p>
<p style="text-align: left">
	　　佛复告：&ldquo;族姓子，如来自知诸漏已尽，彼诸天人天上<a>世间</a>，无能讥谤如来至真敢言诸漏不尽者。所谓如来诸漏尽者，如来已脱爱欲之源，心解诸欲无所挂碍。又佛心者已度诸漏，蠲除一切尘劳之行无所挂碍，是故名曰如来至真。诸漏已尽故显现世，以贤圣慧第一真谛，无敢当前能遮蔽法雨，当令除灭秽修之行使其造证，以故曰尽。无有不尽，未曾生尽，以此名为尽。如来所尽，谓真谛者无所复尽，已无所尽此则无为，其已无为彼则无受，无在不在。此无处所，是谓兴立，成诸如来住无所生，是诸法住<a>如法</a>界住。此为应慧，如是应者，则无所应亦不灭度亦无所成，如是像法则不可得，诸漏形色亦不除漏。如来大哀住权方便，皆为众生而演经典使除诸漏。是为如来十二之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;最胜已尽诸漏欲，&nbsp;未曾复有贪挂碍，</p>
<p style="text-align: left">
	　　人尊皆脱诸生死，&nbsp;已断瑕秽无有余。</p>
<p style="text-align: left">
	　　安住皆弃诸无明，&nbsp;未曾可得愚痴冥，</p>
<p style="text-align: left">
	　　人中师子诸余见，&nbsp;是故无碍无欲尘。</p>
<p style="text-align: left">
	　　安住所说随其时，&nbsp;皆尽诸漏无死生，</p>
<p style="text-align: left">
	　　究察诸法无所有，&nbsp;岂能使尽复令长？</p>
<p style="text-align: left">
	　　其所尽者无伴党，&nbsp;若已尽者假名尽，</p>
<p style="text-align: left">
	　　其有尽者二有为，&nbsp;计彼又无于三相。</p>
<p style="text-align: left">
	　　住于此界无取作，&nbsp;佛以圣慧度彼岸，</p>
<p style="text-align: left">
	　　晓了是以应说法，&nbsp;是为安住十二法。&rdquo;</p>
<p style="text-align: left">
	　　佛复告：&ldquo;族姓子，如来悉了蔽碍尘欲诸挂惑法而无挂碍，天上世间诸天人民，无能堪任毁于如来言不应法。于彼何谓废退于法？又有一事令法废退，何言毁于如来为不为一？谓心愦乱不能专精。复有二法：一曰、不惭，二曰、无愧。复有三法：一曰、身行恶行，二曰、口出粗辞，三曰、意念毒害。复有四法，二行于四至不可至：一曰、[怡-台+龍]悷，二曰、嗔恚，三曰、触忌，四曰、愚痴。复有五法：一曰、<a>杀生</a>，二曰、盗窃，三曰、贪淫，四曰、妄言，五曰、醉酒。复有六法：一曰、无恭恪心，二曰、秘惜经典，三曰、轻毁禁戒，四曰、不随定意，五曰、不怀法念，六曰、憍慢法师。复有七法：一曰、自大，二曰、甚慢，三曰、重慢，四曰、是我，五曰、邪慢，六曰、过诸贡高，七曰、无能及我。复有八法：一曰、邪见，二曰、邪念，三曰、邪言，四曰、邪业，五曰、邪活，六曰、邪便，七曰、邪意，八曰、邪定。复有九法，谓九害恼：一曰、我所敬者而轻蔑之，二曰、今现轻蔑，三曰、将来党侵，四曰、我所憎者而敬爱之，五曰、今现钦敬，六曰、将来钦敬，七曰、曾侵毁我，八曰、今现侵我，九曰、将来侵我，缘是之故起恼害心。复有十法，谓十恶业：一曰、杀生，二曰、盗窃，三曰、淫劮，四曰、妄言，五曰、两舌，六曰、恶口，七曰、绮语，八曰、无明，九曰、斗诤，十曰、邪见。是为所行从不顺念，见应顺法而不爱乐，堕于颠倒立在阴盖，依倚邪见恩爱之弊，则失<a>正法</a>违远妨废。身口心行如来悉知，如其所知知诸蔽碍，所说如审，如是法者致于蔽碍当除此法，已能除去故为说法，令诸众生去诸阴盖超然则出。是为如来十三之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;诸最胜晓了法，&nbsp;其习此不得脱，</p>
<p style="text-align: left">
	　　著心怀不能舍，&nbsp;谓不知羞惭者。</p>
<p style="text-align: left">
	　　身口意亦如是，&nbsp;初未能将护斯，</p>
<p style="text-align: left">
	　　贪嗔恚痴恐惧，&nbsp;犯杀生偷窃人，</p>
<p style="text-align: left">
	　　犯人妻妄语醉，&nbsp;六失行七憍慢，</p>
<p style="text-align: left">
	　　说于八邪脱门，&nbsp;皆妨废解脱迹。</p>
<p style="text-align: left">
	　　若不能制其意，&nbsp;乃及十不善句，</p>
<p style="text-align: left">
	　　由不舍不顺念，&nbsp;是等类未解脱。</p>
<p style="text-align: left">
	　　见随逐颠倒著，&nbsp;而依倚放逸谊，</p>
<p style="text-align: left">
	　　不当习如是法，&nbsp;可成兹人中尊。&rdquo;</p>
<p style="text-align: left">
	　　佛复告：&ldquo;族姓子，如来晓了贤圣所行，寻造平等尽诸苦恼，众生习善因是得生，若造平等便灭患害。假使诸天世间人民，不能障蔽如来正法。谓于至尊，不应众圣之所宗奉不任大道，佛永无畏。何谓所宗？谓一乘道净众生。有二法：一曰、寂然，二曰、所愿。复有三法：一曰、空，二曰、无想，三曰、无愿。复有四法，谓四意止：一曰、身意，二曰、痛痒意，三曰、思想意，四曰、法意。复有五法：一曰、信根，二曰、精进根，三曰、意根，四曰、定根，五曰、智根。复有六法：一曰、<a>念佛</a>，二曰、念法，三曰、念众，四曰、念施，五曰、念戒，六曰、念天。复有七应法：一曰、意觉意，二曰、法觉意，三曰、精进觉意，四曰、欢悦觉意，五曰、信觉意，六曰、定觉意，七曰、护觉意。复有八应法：一曰、正见，二曰、<a>正念</a>，三曰、正言，四曰、正业，五曰、正活，六曰、正便，七曰、正意，八曰、正定。复有九应法：一曰、第一禅，二曰、第二禅，三曰、第三禅，四曰、第四禅，五曰、虚空慧正受，六曰、以慧正受，七曰、不用慧正受，八曰、有想无想而为正受，九曰、灭于一切诸痛思想正受。复有十应法：一曰、离杀生，二曰、离盗窃，三曰、离贪淫，四曰、离妄言，五曰、离两舌，六曰、离恶口，七曰、离詈骂，八曰、离绮语，九曰、离嗔恚，十曰、无邪见住于正业。是谓应行，离于所生，是为诸善三十七品，合集戒品，成于定品，合于慧品，究竟解品，通达度知见品，成贤圣谛离于所生。复次，所谓离于所生，谓修行平等贤圣之事。所谓应贤圣者，彼无法品若二不二、有权无权、有进或退、若生不生、无受无舍，道所越度诸不平等二事之行。诸法无二，则如审慧修所依生，如来以此无所生行为众生说，若能行此，众生归斯寻尽苦恼。是为如来第十四业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;近斯清净，&nbsp;至不可量，&nbsp;人所依倚，&nbsp;逮到清净，&nbsp;</p>
<p style="text-align: left">
	　　最胜普闻，&nbsp;而悉知之，&nbsp;已知经典，&nbsp;乐说<a>甘露</a>。&nbsp;</p>
<p style="text-align: left">
	　　至乎众善，&nbsp;无数诸法，&nbsp;道品清净，&nbsp;为佛世尊，</p>
<p style="text-align: left">
	　　勇猛习此，&nbsp;而得解脱，&nbsp;十力所演，&nbsp;无有所处。&nbsp;</p>
<p style="text-align: left">
	　　如应顺念，&nbsp;灭尽尘劳，&nbsp;方便等法，&nbsp;无忧丰茂，&nbsp;</p>
<p style="text-align: left">
	　　不依于法，&nbsp;不倚非法，&nbsp;逮平等脱，&nbsp;精进平均。</p>
<p style="text-align: left">
	　　其缘善德，&nbsp;不依道法，&nbsp;慌惚虚无，&nbsp;如空无念，&nbsp;</p>
<p style="text-align: left">
	　　犹如幻化，&nbsp;如梦所见，&nbsp;彼则得度，&nbsp;生死所趣。&nbsp;</p>
<p style="text-align: left">
	　　是为十力，&nbsp;所行之业，&nbsp;人所获致，&nbsp;于所周旋，</p>
<p style="text-align: left">
	　　是以大哀，&nbsp;而度脱之，&nbsp;兴隆慈愍，&nbsp;故无等伦。&rdquo;</p>
<p style="text-align: left">
	　　十八不共法品第二十一之一</p>
<p style="text-align: left">
	　　佛复告：&ldquo;族姓子，如来至真而无缺漏，智者愚者，得未误失所行正法。所以者何？如来至真身行无阙，则为至真平等之觉，威神巍巍端正殊绝，威仪礼节视瞻举动，顺于等行，被服法衣，手执应器，行步进止往来周旋，经行坐立倚卧出入，郡国州城大邦县邑聚落，足不蹈地，千辐相文自然轮现，柔软殊妙香洁莲华而现乎地，如来之足践于其上。其有虫蚁含血之类，遇如来足昼夜七日而得安隐，寿终之后复生天上。其法衣被自然四寸不襯其体，随蓝之风不能动衣，其傍众生皆得获安。是故言曰如来之身无有缺漏。</p>
<p style="text-align: left">
	　　&ldquo;又族姓子，如来至真，有所演辞未曾有短，智者愚者，不能得便求瑕阙者。所以者何？如来至真所言以时，演辞至诚如实无虚，应谊合法顺如律教，所言平等言行相应，语无违失应不应时；口所说者，皆悦一切众生之心；无有复重，谊理美要成就庄严；口演一音，悉应众生志性所念，各得闻知忻然解达。是故名曰如来至<a>真言</a>辞无短。</p>
<p style="text-align: left">
	　　&ldquo;又族姓子，如来至真，心之所念亦无误失，而令智者及与愚者求得便者，心念法失。所以者何？如来常定无有不寂，怀众生类得其心本，除诸误失而为说法。是为如来十五诸业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;其尊大人，&nbsp;无有阙漏，&nbsp;身行口言，&nbsp;胜心所念，&nbsp;</p>
<p style="text-align: left">
	　　其世吼护，&nbsp;无短无罪，&nbsp;愍哀入中，&nbsp;怜伤等现。&nbsp;</p>
<p style="text-align: left">
	　　欲求佛失，&nbsp;一切悉无，&nbsp;以此经法，&nbsp;示人令寂，</p>
<p style="text-align: left">
	　　使皆弃此，&nbsp;诸瑕阙行，&nbsp;是为最胜，&nbsp;十五之业。&rdquo;</p>
<p style="text-align: left">
	　　佛复告：&ldquo;族姓子，如来至真无有粗教，所宣音响而令诸魔及与官属，并外异学裸形露精殊别异术而得便者。如来无言亦无有声，离诸倚著。如来难说，一切众生咸皆启受，不以有为，亦复不处在于无为。如来身行靡不究畅，口言无短而今所行人得其便，不与世诤。是故如来无有音响，常顺空行。如来<a>无我</a>亦无所受，复无贪业离一切趣，是故如来无有诤讼。设无音响，因此蠲除众生音响，而为说法。是为如来十六之业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;若闻咨嗟，&nbsp;不以动悦，&nbsp;若闻毁呰，&nbsp;亦不愁戚，</p>
<p style="text-align: left">
	　　除诸所著，&nbsp;亦无倚望，&nbsp;本修善行，&nbsp;行无所著。&nbsp;</p>
<p style="text-align: left">
	　　最胜谛修，&nbsp;常顺空行，&nbsp;无我无受，&nbsp;彼无憎爱，</p>
<p style="text-align: left">
	　　如其所住，&nbsp;讲说经法，&nbsp;是为至诚，&nbsp;所说尊业。&rdquo;</p>
<p style="text-align: left">
	　　佛复告：&ldquo;族姓子，如来常念未曾忽忘亦无愦乱，意不迷慌而违远法也。如来常定，为一切智诸通之慧，则以脱门定意正受。以无能忘，普见一切众生心行之所住处，观察其本，便以应谊而为说法，不违法谊辩才开明，随顺无逆。其不忘者，去来今慧无所挂碍，咸见三世因其己身，自以其心未曾忽忘，慈愍十方一切众生亦复如是，殷勤念济而为说法。是为如来第十七业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;导师所念，&nbsp;未曾忽忘，&nbsp;顺从法禅，&nbsp;脱门为行，&nbsp;</p>
<p style="text-align: left">
	　　一切众生，&nbsp;志性所行，&nbsp;应其所之，&nbsp;而为说法。&nbsp;</p>
<p style="text-align: left">
	　　所分别了，&nbsp;未曾忘失，&nbsp;达于三世，&nbsp;应无所犯，</p>
<p style="text-align: left">
	　　设无所忘，&nbsp;应其说法，&nbsp;是诸大圣，&nbsp;所行之业。&rdquo;</p>
<p style="text-align: left">
	　　佛复告：&ldquo;族姓子，如来至真，心常静然无有不定，坐起行步、卧寐饮食、言辞寂然常以一心。如来至真三昧微妙所度无极，越乎彼岸，禅思一心初无阴蔽，普察众生诸有形类。行定者不定者，永无敢睹察如来思惟念所见心也。除其如来神圣所建，作其威灵乃能见耳！设如大圣常定一心三昧亦然，不可上下为人说法不复观察。所以者何？常见一切众生心故，佛之圣慧巍巍如是，不可攀逮，玄如虚空，无有表里，靡不通达。是为如来第十八业。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;佛无进退，&nbsp;心常永定，&nbsp;行步住止，&nbsp;坐卧寝食，&nbsp;</p>
<p style="text-align: left">
	　　言辞寂然，&nbsp;无能乱者。&nbsp;最胜常定，&nbsp;莫敢迷惑，&nbsp;</p>
<p style="text-align: left">
	　　八方上下，&nbsp;终无得便，&nbsp;亦无敢知，&nbsp;其心所定，</p>
<p style="text-align: left">
	　　因其所定，&nbsp;为人说法，&nbsp;常演道谊，&nbsp;是最胜业。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>