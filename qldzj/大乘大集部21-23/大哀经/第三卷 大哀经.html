<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 大哀经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 大哀经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 大哀经</strong></p>
<p style="text-align: left">
	　　大哀品第六</p>
<p style="text-align: left">
	　　佛复告总敖王<a>菩萨</a>：&ldquo;菩萨有十六事，常以大哀加于众生。何谓十六？于是菩萨除见贪身，众生处在若干邪见，则为断去迷惑疑业为说经法，是为菩萨兴发大哀愍于众生。众生处在虚伪颠倒，非常想常，苦想为乐，无身想身，空有净想，当为蠲除此颠倒行，菩萨于彼兴发大哀为说经典。众生处在计有吾我，一切无形而想有形，当为除去吾我之事，菩萨于彼兴发大哀颁宣经道。于此众生处在五盖而自覆蔽，堕在欲疮多所危害，睡寐无明虚伪狐疑，因缘所覆不了深法，吾当为彼除诸阴盖，菩萨于彼兴发大哀为说经法。众生处在六情挂碍，眼见色而想著为文饰，耳声、鼻香、舌味、身更、意法而怀想著倚受文饰，当为此等灭除六情，菩萨于彼兴发大哀为说经道。众生处在贡高自大，憍慢求敬，是我自由咄吾志耶，怀害虚伪，余人卑贱我为尊贵，自说我所行正于尊复尊经道，又胜加复敖，乃强绮于容色，自计有识而自放恣，永无所获自谓成就，不贤嫉贤不圣嫉圣，处于邪见想住正道，吾当为此说除憍慢贡高自大，菩萨于彼兴发大哀为说经道。众生处在迷惑邪迳离于圣路，当为除邪显示圣道，菩萨于彼兴发大哀为说经道。众生处在虚伪恩爱之著，贪于妻息男女、家居产业，夙夜汲汲无有懈废，当为除此令脱恩爱，菩萨于彼兴发大哀为说经道。众生处在各共诤讼恚恨不和，怀结嗔怒多所讼理，当为除此斗诤嗔恚，菩萨于彼兴发大哀为说经道。众生处在恶友所摄，离于善友兴造恶业，当为除此诸恶知识使从善友，菩萨于彼兴发大哀为说经道。诸天处于悭惜贪餮，不知懈倦离于圣慧，当为除此悭惜贪餮兴隆圣慧，菩萨于彼兴发大哀为说经道。众生处在非谊之业，存有常计断灭之见，当令入于深奥缘起之业，菩萨于彼兴发大哀为说经道。众生处在无明愚冥，倚著我人<a>寿命</a>，当为除去一切邪见，令逮贤圣清净之眼，菩萨于彼兴发大哀为说经道。众生处在娱乐<a>生死</a>，设受五阴五体之贼，当为除去一切<a>三界</a>之所倚著，菩萨于彼兴发大哀为说经道。众生处于魔见系缚，处于思想计是我所应与不应，当令<a>解脱</a>魔网系缚依倚所著，菩萨于彼兴发大哀为说经道。众生处在塞无为门开恶趣户故，当为阐泥洹之门，菩萨于彼兴发大哀为说经道。&rdquo;</p>
<p style="text-align: left">
	　　佛言：&ldquo;总敖王菩萨，是为十六事，菩萨大士兴发大哀愍加众生也。&rdquo;</p>
<p style="text-align: left">
	　　开化品第七</p>
<p style="text-align: left">
	　　尔时，佛告总敖王菩萨：&ldquo;复有三十二事所修善业，除不顺教<a>罪恶</a>之业。何谓三十二？众生在于自大睡寐立见己身，则以智慧而化导之使入道义，是为菩萨第一之业。志乐于小卑劣之乘，计吾我人，则开化之入于微妙无极大乘。众生若处非法邪见计有身者，则开化之以己所乐<a>正法</a>之义劝助诱之。睹于众生戒不清净，身业鲜洁本性和调，则以此业开化众生。见诸众生堕于邪见六十二疑，则以<a>正见</a>贤圣之业，化导群黎而建立之。见于众生存在无明所念颠倒，则开化之显示道明。思惟柔顺亦复自立于清和义，见于众生远离法行身自修法，亦开化人住于正法，而复随时为演经义。见于众生悭吝所盖，身心不贪一切所有皆能惠施，亦能化人惠诸所有。见诸众生犯于诸恶住不谨慎，身奉净戒亦化于人立于净业。见于众生多所诤讼嗔恚茂盛，身修忍辱行慈心力，亦复化人奉于慈愍。见于众生处在<a>懈怠</a>多所废落，身不厌倦勤行精进，亦复化人夙夜勤力。见于众生其心愦乱而志放逸，身自摄意一心禅思，令不驰逸其意安详，亦开化人立于庠序。见于众生处于邪点憍慢自大，身修智慧离于愚冥，则以大智而开化之令除闇昧。众生处于非时之行身则自坏，善权方便修平等行，亦化于人权谋随时奉平等业。众生处于尘欲所危思想，多不净行应在不应，身已永除恩爱之源，亦以化人除诸瑕秽。见于众生而处贪身来致刑狱系缚之患，身除贪己众结之难，亦化众人舍于贪身一切颠倒。见于众生不调无寂不顺律教亦未得解，身寂调定解随律教，亦化众人调定顺律。见于众生不奉<a>孝顺</a>而无反复坏诸德本，身承<a>孝道</a>亦修恩义将护善原，劝立众人使修孝事，常念反复不失德本。众生处于挂碍诸蔽顺从恶教，身度蔽碍，亦化众人使离挂碍。众生处于非恶之教，不归先圣不顺众祐，身奉善命从明智教，亦化众人顺从旧德咨受先达。众生处于多为无义虚伪之行汲汲匆匆，身顺义理务众德本，亦复化人令勤<a>修行</a>立诸善源。众人处于贫匮之行离贤圣财，身修无穷遵于七财，信、戒、惭、愧、闻、施、智慧，亦劝立人圣贤七业。众生处于常遭疹疾，摄载四蚖身修无患安隐无欲，亦化众人使除诸病永令无难。众生处于若干闇冥离慧光明，身修明曜，化立众人无极大光。众生处于三界，挂碍生死五趣轮转无际，身自断除三界之著，而化众人随时拔去三界之结。众人处于左道之业离于右路，身修正道，亦立众人住于右路。众生处于贪身寿命不睹患难，身不惜命见患所由，亦化众人不倚身命察知众难。众生处于离<a>佛法</a>众，身自修德不断三宝，化立众人随三宝教。见于众生舍于正法，身护经典，亦化众人将护大典，宣传<a>佛教</a>立乎正法。见于众生住远<a>世尊</a>，六思念教身随六念，亦化众人奉六思念。见于众生从于尘劳罪福之业，身离罪尘，亦化众人使舍殃秽。见于众生而从一切不善之法普离众善，身修善法舍于非法，亦化众人住于正真柔顺之法。是族姓子，菩萨所行平等之业，当可所立能顺如此，则奉正真无上大业。&rdquo;</p>
<p style="text-align: left">
	　　道慧品第八</p>
<p style="text-align: left">
	　　佛告总敖王菩萨言：&ldquo;又族姓子，菩萨之业不可称载。所以者何？计如众生贪欲诤门，菩萨修业积功累德，合集众行至初法门。正使族姓子，江河沙等诸佛世界满中众生，皆令成立声闻、缘觉，悉令此等一切众生所立善业；不如发意菩萨功勋，百倍、千倍、万倍、亿倍、巨亿万倍，不任为喻。所以者何？自断本性所习尘欲，声闻、缘觉住于缘合，菩萨大士蠲除一切众生尘劳所住缘合故。族姓子，一切众生所可造业，声闻、缘觉所立德本，比菩萨业为尊为最，无有俦匹。所以者何？凡夫愚人习从颠倒不顺之业，声闻、缘觉亦<a>随缘</a>习；菩萨业者，有颠倒功勋无量，以是之故，菩萨大士过于众生，越于声闻、缘觉之上。&rdquo;</p>
<p style="text-align: left">
	　　于时，总敖王菩萨闻佛所说，<a>欢喜</a>踊跃，善心生焉，劝助赞善：&ldquo;世尊所演，至未曾有难及难及！如来乃宣菩萨庄严、菩萨光明、菩萨大哀、菩萨化业。唯愿世尊如来至真，垂恩广覆重复解说，何因诸佛而于众生兴立大哀？大哀何所比像？其事云何？以比之瑞应云何？住在何所？诸佛世尊造业云何？善哉！世尊，如来皆知亦能普见，于诸所造业而睹悉达，惟为我等而分别说。&rdquo;</p>
<p style="text-align: left">
	　　佛告总敖王菩萨：&ldquo;谛听！善思！如来当说，如来大哀，如来造业，所可颁宣。族姓子知，诸佛世尊不兴大哀亦不奉行也！所以者何？诸佛世尊常加大哀不舍众生，从无数功积累已成，犹是之故，不行退转不舍众生，是则名曰如来大哀。其哀无量不可称计，难不可当，无可容处，从始至终无能称载。所以者何？如来得道常怀大哀愍于众生，如其佛道大哀亦如是。何谓如来得至佛道？无本无住乃致大道。于彼何谓而住于本？已计身本，立在不诚思想之源，以是之故，如来随时合成于道，名曰无本，亦无所住，以是如来成最正觉；因此达知一切众生无住无本，解其所处，当为宣传如此之谊令其晓了，以故如来于诸众生常怀大哀。</p>
<p style="text-align: left">
	　　&ldquo;又族姓子，道者寂然亦复澹泊。何谓寂然？云何澹泊？于内寂然，于外澹泊。所以者何？其眼者空，察无吾我，亦无所受，眼耳鼻口身心亦复空耳！亦无吾我亦无所受，是为眼空。识别除此不为色逸，是谓寂然。耳鼻口身意亦复空耳！识别除此，不为诸法所见驱使，是谓憺怕。众生之类不能晓了，此寂憺怕使明识斯，以故如来于诸众生而怀大哀。</p>
<p style="text-align: left">
	　　&ldquo;又族姓子，道者本净亦复显曜。所谓净者，心本清净。何谓言曰其本清净亦复显曜？所谓净者，无所著故亦无所犯，等如<a>虚空</a>。空本净故，与空合同。等如虚空故，曰空等聚。究竟本净又极显曜，以故名曰本净显曜。愚痴凡夫不觉其实，反为客尘而见染污，吾当解彼本净显曜，是故如来于诸众生而怀大哀。</p>
<p style="text-align: left">
	　　&ldquo;又族姓子，道无精进亦无不精进。何谓无精进亦无不精进？摄一切法是则名曰为无精进。已能受习一切法者，如来于彼亦无精进，亦无不进，则度诸渎。又如来者，于流诸彼不见此迹<a>彼岸</a>，以故名曰离此彼中。如来至真皆解诸法故成正觉，由是名曰为如来也。是无精进亦无不精进，愚戆凡夫亦不晓了，吾当颁宣令解其意，是故如来于诸众生而怀大哀。</p>
<p style="text-align: left">
	　　&ldquo;又族姓子，道者无想亦无因缘。何谓无想亦无因缘？其眼于识而无所得，其无想者，不见诸色则无因缘；耳鼻口身意亦复如是，亦无所得亦无思想，不见诸法则无因缘，是无想<a>无缘</a>为贤圣行。何谓圣行？其于三界而无所行是贤圣行，其此无行为贤圣行。愚戆凡夫不能晓了此贤圣行，吾当开悟使分别此，是故如来于诸众生而怀大哀。</p>
<p style="text-align: left">
	　　&ldquo;又族姓子，道者无往无来现在，等于三世断于三场。何谓三场？其心不退游于过去亦不驰骋，于当来慧亦不退念，于现在事于心<a>意识</a>而无所住，不想过去、不念当来、不戏现在，等于此三则净三场。愚痴凡夫不能晓了此贤圣行，吾当开悟使分别此，是故如来于诸众生而怀大哀。</p>
<p style="text-align: left">
	　　&ldquo;又族姓子，道者无身亦复无数，亦无明识，亦无耳鼻口身意识。所识者，无为无数，所谓无为不起不坏亦无处所，是则名曰离于三相。是以无为，如其无为解了有为亦复俱然。所以者何？一切所有皆为自然悉无所有，其无所有彼则无二，以故无身亦复无为。愚戆凡夫不能晓了，吾当开悟使分别此，是故如来于诸众生而怀大哀。</p>
<p style="text-align: left">
	　　&ldquo;又族姓子，道者无所坏迹。何谓为迹？何谓无坏？无本为迹，其无所住曰无所坏。界则为迹，<a>无我</a>无坏。本际为迹，无动无坏。空则为迹，无获无坏。无想为迹，无念无坏。无愿为迹，无处无坏。泥洹为迹，无毁无坏。是无坏迹，愚戆凡夫不能晓了，吾当开悟使分别此，是故如来于诸众生而怀大哀。</p>
<p style="text-align: left">
	　　&ldquo;又族姓子，道不从身而成正觉，亦不从心。所以者何？身者愚騃如草木墙壁瓦石影譬，心者如幻，其以身心觉了如此，是名曰道。假有言辞而言兴盛，又其道者无有言辞，亦无身心法与非法，无道不道，无诚无欺。所以者何？道者无言，于一切法而无有道，何所是处？其于言辞而无所说。犹如虚空无有处所，亦无所住无有言辞；道亦如兹，则无所住亦无文辞。如是其于诸法审实求道，则无文辞法亦无言。若能晓了诸法无言，是为诸法之所生也。愚戆凡夫未能晓了，吾当开悟使分别此，是故如来于诸众生而怀大哀。</p>
<p style="text-align: left">
	　　&ldquo;又族姓子，道者无取亦无所依。何谓无取而无所依？断于眼识而不受色，亦无所得，不依耳鼻身口意。断无识者，亦无所受亦无所得。诸法无获，是谓无依。如来以此无受无依，怀来于道致最正觉。眼于受色不以为依，识不退从；耳声、鼻香、口味、身更、意法亦无所依，识不退从。已不住识，则能分别此一切众生心之所处。何谓众生心之所处？众生心处则有四事。何谓为四？一曰、色心之处，二曰、痛痒，三曰、思想，四曰、生死之处所。彼于处所而无所住，如来明此于无住际。愚戆凡夫不能晓了，吾当开悟使分别此，是故如来于诸众生而怀大哀。</p>
<p style="text-align: left">
	　　&ldquo;又族姓子，道者则空。谓空者，道则为空。所以空者，诸法皆空。如来于彼达无本空，解一切法而致正觉，空亦复空故成正觉。以此一慧则别空事，彼则无二；其无二者，空与道慧则无有二；已无有二，法则无二；已无有二，则无有名无想无底无行，无所流布所可谓言：&lsquo;所依受者是为归趣，非<a>真谛</a>谊！何所有法而逮色者？&rsquo;空者曰空犹如虚空，所言虚空，虚空无言故曰空，空无言亦空，诸法处所为若此也。至于无名不言有名，如是无慢无言，处所亦无处所，已无慢说无处所，已名亦若兹。所<a>说法</a>者，又计彼法无有言教亦无不教，一切诸法亦复如斯，生亦复然无正无邪。如来无生晓了无本，如来所知所解脱者，不解不缚是谓平等。愚戆凡夫不能晓了，吾当开悟使分别此，是故如来于诸众生而起大哀。</p>
<p style="text-align: left">
	　　&ldquo;又族姓子，道等如空。其虚空者无等无邪，道亦如兹无等无邪。计于诸等无成道者，彼无有等亦无有邪。如来以此无等无邪，解一切法而悉无本成最正觉。又于诸法，而不受正亦不受邪，如其法数慧数亦如承佛圣旨。何谓佛圣法？有所受者故曰为有，是则归趣无所受者；斯无所有则无有主，以是自然而得逮成。离于自然后无游行，亦无有进亦复无退，是谓进行。有所除断，如来说法断如是行。愚戆凡夫不能晓了，吾当开悟使分别此，是故如来于诸众生而怀大哀。</p>
<p style="text-align: left">
	　　&ldquo;又族姓子，道如真迹。何谓真迹？计如道者色复亦如，无本不退。又如道者，痛想行识亦复无本而不退转。又如道者，地水火风其种亦如而不退转。又如道者，眼种、色种及眼识种，耳鼻身口意法杂种，亦复无本而不退转。诸法所绝，使了三际种诸入，如来于彼觉了真谛而成正觉。所晓了者不从颠倒，又如去本中后亦如。其无本者而不退转，其本种者则无所生，其他种者亦复无为中种澹泊。是则名曰如真谛迹。又如一事一切亦如，如一切事一事亦如，如一事者众多亦然而不可得，是为真谛。愚戆凡夫不能晓了，吾当开悟使分别此，是故如来于诸众生而怀大哀。</p>
<p style="text-align: left">
	　　&ldquo;又族姓子，道者入室则入无室。何谓为室？何谓无室？修行一切诸德善法，是曰为室；于一切法而无所获，是曰无室。所以无室，心无所住无有处所，故曰无室。无想三昧至解脱门，故曰无室。观察想念称量计校越度称量，故曰有室；其无识业是曰无室。观察有为故曰有室，观察无为此则无室。察于无为是则无室，得入无室则为道矣！愚戆凡夫不能晓了，吾当开悟使分别此，是故如来于诸众生而怀大哀。</p>
<p style="text-align: left">
	　　&ldquo;又族姓子，道无穿漏亦无所受。何谓无漏？何谓无受？离于四漏名曰无漏？一曰、欲漏，二曰、有漏，三曰、痴漏，四曰、见漏。离此四漏，所谓无受。离四事受：一曰、受欲，二曰、受有，三曰、受见，四曰、倚戒。离此四受，彼此四受悉归无明恩爱所缠，依倚于内从内发起；如来至真除于内受，所生根本于内清净，归趣一切众生清净。其内净者彼无想念已，无想念除于颠倒，唯念柔顺不住无明；已不住无明，则不复住十二有数；已能不住十二有数，则无所生；其无所生，彼则寂然；其寂然者，彼则无谊；其无谊者，乃第一谊；其第一谊，乃为究尽；其究尽者，彼无人谊；其无人谊，无所获谊；其无获谊，则如来道。是十二缘，已了十二则曰法谊；其法谊者，是则名曰睹见缘起；其睹缘起，则见于法；其见法者，则见如来。如是观者，则无有本。性极本末有见想乎？何曰所有？于诸所想不兴因缘，此谓于想而无因缘。如是察者，乃为正觉如来所解。如是像法普行平等，其所等者亦无偏邪。如是平等无有诸漏，亦无所受。愚戆凡夫不能晓了，吾当开悟使分别此，是故如来于诸众生而怀大哀。</p>
<p style="text-align: left">
	　　&ldquo;又族姓子，道者清净无垢无染。何谓清净无垢无染？空则清净，无想离垢，无愿无染，无生清净，无污离垢，无起无染，本性清净，解脱无染，无游逸则清净，亦无轻戏为离垢，寂调则无染，无本为净法界显曜，本际无染虚空清净，虚无无垢慌惚不染，除内为净于外无逸，则曰无垢。无内外行，则曰无垢。不习诸入，则曰无染。慧尽过净了，净于当来不起无垢；分别现在住于法界，则无所染。是谓清净无垢无染，而平等御于一法矣！至寂然迹，其寂然者则为憺怕，寂然憺怕是谓仁和。</p>
<p style="text-align: left">
	　　&ldquo;是族姓子，犹如虚空，道亦如之；如其道者，法亦如之；如一切法，众生亦如；又如众生，国土亦如；如其国土，泥洹亦如；如泥洹，等见于诸法，究尽寂然此已辩矣！于诸部党而无部党，是为清净无垢无染。如来于彼于诸色像，了一切法而无色像，遂成正觉。观于一切众生之界，无净无垢，于此诸数，是则名曰悟寐众生而怀大哀。如来则以善权方便，感致梵天，不以无请而转法轮。于彼应时六万八千梵天之众，自于天宫忽然不现，在波罗奈鹿苑之中，住世尊前稽首足下，劝请世尊令转法轮：&lsquo;唯愿大圣，颁宣经道，若说法者多所救济！&rsquo;梵天尔时叹此颂曰：</p>
<p style="text-align: left">
	　　&ldquo;&lsquo;正使诸法，&nbsp;寂然憺怕，&nbsp;清净鲜洁，&nbsp;无垢无染，&nbsp;</p>
<p style="text-align: left">
	　　既不可获，&nbsp;无音无作，&nbsp;则以道慧，&nbsp;最胜悉了。&nbsp;</p>
<p style="text-align: left">
	　　于无数劫，&nbsp;造立愍哀，&nbsp;勤行难量，&nbsp;精修长久，</p>
<p style="text-align: left">
	　　欲得开化，&nbsp;众生迷惑，&nbsp;睡眠来久，&nbsp;大愚所蔽。&nbsp;</p>
<p style="text-align: left">
	　　众生多有，&nbsp;晓了积德，&nbsp;本以曾修，&nbsp;故诣最胜，&nbsp;</p>
<p style="text-align: left">
	　　必当识别，&nbsp;殊异尊法，&nbsp;唯愿如来，&nbsp;时转法轮！</p>
<p style="text-align: left">
	　　已得摄伏，&nbsp;魔所处场，&nbsp;寻时开阐，&nbsp;于<a>甘露</a>门，&nbsp;</p>
<p style="text-align: left">
	　　为众广演，&nbsp;贤圣句迹，&nbsp;唯愿导师，&nbsp;显示道迳！&nbsp;</p>
<p style="text-align: left">
	　　假使正觉，&nbsp;矜哀无尽，&nbsp;垂愍众人，&nbsp;转无思议，</p>
<p style="text-align: left">
	　　我身今日，&nbsp;劝请至尊，&nbsp;唯闻最上，&nbsp;道法之轮！&nbsp;</p>
<p style="text-align: left">
	　　设使大圣，&nbsp;怀乎恩慈，&nbsp;犹拘那鋡，&nbsp;佛讲说教，&nbsp;</p>
<p style="text-align: left">
	　　亦如迦葉，&nbsp;转其法轮，&nbsp;唯愿世尊，&nbsp;颁宣经道！</p>
<p style="text-align: left">
	　　譬如天雨，&nbsp;多所润泽，&nbsp;生于药草，&nbsp;及茂五谷，&nbsp;</p>
<p style="text-align: left">
	　　以大哀云，&nbsp;普周<a>世间</a>，&nbsp;如来为雨，&nbsp;正法之水！&nbsp;</p>
<p style="text-align: left">
	　　从始生时，&nbsp;口宣妙言，&nbsp;圣自发生，&nbsp;当度众生，</p>
<p style="text-align: left">
	　　群庶悉集，&nbsp;渴仰饥虚，&nbsp;唯以法味，&nbsp;除其痟渴！&rsquo;&rdquo;</p>
<p style="text-align: left">
	　　佛言：&ldquo;如是，族姓子，其梵天王劝请如来殷勤若兹。又佛正觉不舍大哀，在波罗奈仙人所止苑园之中，寻时即转无上法轮。<a>沙门</a>、梵志、诸大魔、神、梵、天王、世人所不能制，所讲经道出非常音告于三千<a>大千世界</a>，<a>比丘</a>拘轮&nbsp;第一解法。于时世尊宣乎赞颂：</p>
<p style="text-align: left">
	　　&ldquo;&lsquo;深妙不可获，&nbsp;第一无所作，</p>
<p style="text-align: left">
	　　拘轮解本际，&nbsp;不怀于结恨。&rsquo;</p>
<p style="text-align: left">
	　　&ldquo;如来说此法轮之经，不可称计无央数人众生之类，受教随律见于如来，兴阐大哀；无量无限难不可计会群黎之党，皆发无上正真道意。是族姓子，诸佛世尊以十六事，愍念众生而怀大哀，常以慈愍未曾忽忘，彼亦无业不怀恐怖。如来所修无极之哀不可称载，为一一人而造立行，江河沙劫忍在<a>地狱</a>初不退还，以是方便，使诸众生随律受教贤圣之法。以此比像如来至真，为诸众生各各一一受形命者，为一一人各各恒河沙劫，忍于地狱勤苦之患，欲使众人随律受教入贤圣法。如来不以懈倦而厌，不违大哀。族姓子知，诸佛世尊愍哀众生，巍巍如是常怀大哀！</p>
<p style="text-align: left">
	　　&ldquo;又族姓子，诸<a>弟子</a>众、声闻种类志怀恐惧，其所愍哀，畏怖如鱼慈犹肌肤；菩萨之慈犹如骨髓，诸佛世尊怀无极哀，常当劝助求于佛慧，化声闻哀令入道心奉菩萨哀，诸佛世尊决于道慧故怀大哀。声闻哀者察于慈心，瞻察开化为菩萨哀，究尽启导为佛大哀。厌造立行为声闻哀，精勤转上为菩萨哀，超越诸行为佛大哀。是族姓子，诸佛世尊而于众生常怀大哀，一劫、百劫、千亿万劫，为一人故住在世间，劫数难计不可称载，而于泥洹不永灭度也，必当济之故。族姓子，当解知此，其佛大圣如来至真，在于众生而怀大哀。&rdquo;</p>
<p style="text-align: left">
	　　宣劫世品第九</p>
<p style="text-align: left">
	　　佛言：&ldquo;族姓子，乃往过去久远之世，不可计会无能称载，长远悬旷不可议劫，尔乃有佛，名栴<a>檀香</a>如来至真等正觉，而出乎世。世界曰香土，劫号上香，其佛寿命千二百六十八万六千岁。其声闻众亦八百六十八万六千人，诸菩萨众不可称限。其如来至真，有一毛孔所演妙香，熏周三千大千世界，其熏巍巍资美难量。彼佛世界曾无秽气，其土所有墙壁树木、山陵溪谷所有形色，以如来香皆被蒙熏，香气芬馥不可为喻，以故世界名曰香土。其有人众生，彼佛土皆悉被荷如来圣香，使身口意不被殃舋。若有<a>出家</a>在其佛所作沙门者，闻此妙香皆得四禅。其土已更曾与千佛悉同一字，号曰栴檀香，以故其劫名曰上香。栴檀香作佛事竟，然后乃当取般<a>涅槃</a>。临灭度时察众生界：&lsquo;何许是人，吾应当化，令随律教？&rsquo;则道眼见有想无想天而有所化异人，宿世曾以植众德本，志在微妙佛应所化，在彼天上八万四千劫，在于彼境乃生人间，无有欲尘闻大乘德，当发无上正真道意志不退转。</p>
<p style="text-align: left">
	　　&ldquo;时栴檀香如来至真，以权方便，怀抱大哀故示因缘，告诸比丘：&lsquo;今是吾时，当般泥洹欲取灭度！&rsquo;于时其佛兴隆大哀，有三昧名曰无厌定意正受，现大灭度，然后广布<a>舍利</a>靡不周接。其正法住千八百四十八万四千岁，斯法开化多所救济。当尔之世无有像法。彼佛世尊以三昧力，等以神足建立神圣，八万四千劫在彼没形而不自现。如是，族姓子，于八万四千劫多所开化。其彼<a>天人</a>在有想无想天，竟八万四千劫寿已，还生人间生尊者家。年适八岁，是栴檀香如来至真乃从三昧起，在尊者家，显佛身形住诸子前。又其家中余人不睹，八岁童子独见之耳！其童子者曾志大乘，如应说法演家患难，咨嗟大道不可称载。于时童子至心淳和，发于无上正真道意，寻时得成不退转法。佛见彼心则授其决：&lsquo;过七万二千阿僧祇劫，当成无上正真之道为最正觉，名曰宝上如来、至真、等正觉、明行成、为善逝、世间解、无上士、道法御、天人师、为佛众祐。&rsquo;其余人者不闻授决，独此童子一身知耳！本应器故。</p>
<p style="text-align: left">
	　　&ldquo;时万二千天子闻所授决，淑淳一心发无上正真道意，各自兴愿：&lsquo;宝上如来成正觉时，吾等当生于彼佛土。&rsquo;其佛所说必当如愿，生乎彼土宝上佛所。时栴檀香佛，授诸菩萨莂已，乃就泥洹而取灭度，诸天人民供养舍利。故族姓子，诸佛世尊，大哀具足巍巍若斯，非声闻、缘觉地所能及！又族姓子，诸佛圣教若断绝时，故寻复续立。诸天中天所发众祐，其等功德益加炽盛，所化转茂，至不灭度思报功祚，终不相违而亡失也！</p>
<p style="text-align: left">
	　　&ldquo;如来讲此大哀谊时，于大会中三分江河沙等众生之类，皆发无上正真道意；减半江河沙等诸菩萨众，逮柔顺法忍；江河沙等诸菩萨众，成立大哀逮得总持如佛世尊，又其法忍名阿惟颜，逮成此忍。于时众会闻说此言，欢喜踊跃善心生焉，俱共咨嗟世尊之德，便雨天华供养世尊，乐器自鸣，当是之时莫不亘然。&rdquo;</p>
<p style="text-align: left">
	　　处处业品第十</p>
<p style="text-align: left">
	　　佛告：&ldquo;族姓子，何谓如来所作事业？如来事业有三十二。何谓三十二？则以佛无上之慧，处处如有知，非处如有知，有限无限、有为无为靡不通达。彼何谓处？何谓无处？所言非处，无处救济，身行恶、口言恶、心念恶，欲得可意所欲必获欢悦之报生于善处，未之有也！所谓处，处如有所望得护，身行善、口言善、心念善，欲得可意欢悦安隐恩德之报归于善处，此事必果。其悭贪者欲得<a>财富</a>，犯于禁戒而作众恶望生天人，怀毒嗔恚欲求端正，懈怠得道，其志迷乱眩惑放逸欲入寂灭，其怀邪智驰骋不正欲得坏除，挂碍正处怀来真正，此不可果。施望大富，持戒生人，忍辱端正，精进得度，<a>禅定</a>入寂，正慧圣达，蠲除挂碍所止之处，此事必果。又复豫知其犯逆者，心不存定；禁戒清净，心常寂然；如行颠倒，不能逮得柔顺法忍；如笃信空，逮得法忍；如狐疑者，心不休息；如除结网，心得止息。知于女人不以此身成转轮王、天帝、梵天、魔王之主在世尊前。佛知于女人转女形已，成转轮王、释、梵、魔天、在世为佛。如转轮王以正治国，慈愍万民不行邪恶，知转轮王不行抂横以邪治邦侵怨万民，知郁单越人终不犯恶堕苦地狱，知其域人必生天上快乐之处。知<a>杀生</a>者欲得长寿，盗窃不失，淫劮化生，妄言求辩，醉酒不乱，两舌求和，恶口咨嗟，绮语求名，嗔求好颜，诤颂求安，邪见望度，此事未果。慈人不杀欲圣长寿，清廉不盗，欲望不失贞洁不淫，忠信不欺，圣慧不醉，不斗彼此，言和不粗，辞质不饰，忍辱不嗔，放舍不贪，正见不邪，必得长寿，财安不失，妻息贞良，口气香好，黠慧讲谊，眷属和穆，众人赞扬，听采其言，财宝丰饶，莫不瞻颜，世世识道，此事悉果。豫知八等不得不至于果证也！知得果证得入于时，知于道迹不复往来八反生死；又知往还不复三反而周旋；知于往来二反周旋，弃于五阴而取灭度；知于不还不复还反归于此世，知所在处而取灭度。知无所著不复牵连而有处所，知无所著无余终始，知贤圣士不舍佛道归于异学，知贤圣士<a>当归</a>命佛不信外道。又豫睹知菩萨逮得不起法忍终不退转，还就小乘无所从生，法忍菩萨必成其道不复回还。豫知菩萨坐佛树下不成正觉终不起也！坐于树下成于无上正真之道，必果不疑。豫知如来道慧广远而无挂碍，欲求如来慧不通达而有蔽碍，未之有也！欲令如来圣慧损耗而不周普，未之有也！世尊道慧悬旷周接靡不通达，豫知假使有人欲见佛心，未曾有也！如来心者，天上天下无能见者。知天上天下欲见佛顶，无能堪任睹佛顶者！豫知如来常定，心未曾忘普见一切众生所念。豫知佛心未曾挂碍，心常一定见于本际。豫知世尊从本已来而无有失，所说至诚言满十方常无口过。豫知欲求世尊使有阙漏，诸佛大圣身行清净，超明月珠日月释梵，虚空清净无能及者。佛天中之天，道慧超殊巍巍无侣不可为喻！是族姓子，如来处处力无限量，所说无际，所畅文字真谛无欺。&rdquo;</p>
<p style="text-align: left">
	　　佛于是颂曰：</p>
<p style="text-align: left">
	　　&ldquo;地尚可擘裂，&nbsp;空无动使动，</p>
<p style="text-align: left">
	　　欲使佛所说，&nbsp;无能令有处！</p>
<p style="text-align: left">
	　　丈夫尚能化，&nbsp;令空为五色，</p>
<p style="text-align: left">
	　　世尊所说处，&nbsp;无能令有处！</p>
<p style="text-align: left">
	　　佛之所宣畅，&nbsp;上下并中间，</p>
<p style="text-align: left">
	　　一切悉至诚，&nbsp;莫能令不及！</p>
<p style="text-align: left">
	　　若说非处处，&nbsp;上下及中间，</p>
<p style="text-align: left">
	　　此事悉真正，&nbsp;终无有变异！</p>
<p style="text-align: left">
	　　晓了其处处，&nbsp;而为讲经法，</p>
<p style="text-align: left">
	　　是故实无虚，&nbsp;悉见心志性。</p>
<p style="text-align: left">
	　　异学外道士，&nbsp;所在皆驰逸，</p>
<p style="text-align: left">
	　　用不达处处，&nbsp;佛正觉无此。</p>
<p style="text-align: left">
	　　其知处非处，&nbsp;随时度众生，</p>
<p style="text-align: left">
	　　诸佛名称广，&nbsp;寻为说其处。</p>
<p style="text-align: left">
	　　众生无应器，&nbsp;佛亦观于彼，</p>
<p style="text-align: left">
	　　随时而观察，&nbsp;以何能将养？</p>
<p style="text-align: left">
	　　是为第一业，&nbsp;诸佛<a>殊胜</a>道，</p>
<p style="text-align: left">
	　　所作无殃舋，&nbsp;则以度众生。</p>
<p style="text-align: left">
	　　无量不可计，&nbsp;说处及非处，</p>
<p style="text-align: left">
	　　是为大仙力，&nbsp;外道无能逮。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>