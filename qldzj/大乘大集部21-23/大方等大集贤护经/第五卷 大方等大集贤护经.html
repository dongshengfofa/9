<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 大方等大集贤护经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 大方等大集贤护经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 大方等大集贤护经</strong></p>
<p style="text-align: left">
	　　现前三昧中十法八法品第十三</p>
<p style="text-align: left">
	　　尔时，<a>世尊</a>复告贤护<a>菩萨</a>言：&ldquo;贤护，若有<a>比丘</a>，乐欲修习此三昧者，先当思惟彼无相想，既思惟已我慢不生。贤护，除慢高已，心意泰然远离众相，尔时即应为他宣说如是三昧，不应起诤。是中云何名为诤也？所谓<a>妄想</a>诽毁即谤于空名为诤也。贤护，是故彼比丘以无诤故，当能修学为他宣说此三昧也。</p>
<p style="text-align: left">
	　　&ldquo;贤护，有诸善男子、善女人，若欲修学为他解释此三昧者，应当具足成就十法，然后为他解斯三昧。何等为十？所谓：一者、彼诸善男子、善女人，先摧我慢起恭敬心；二者、知恩不忘心常念报；三者、心无倚著亦无嫉妒；四者、除断疑惑及诸障碍；五者、深信不坏系念思惟；六者、精进勤求经行无倦；七者、常行乞食不受别请；八者、少欲知足调伏诸根；九者、正信甚深无生法忍；十者、常念谁所有是三昧，即于彼师生诸佛想，然后修习如是三昧。</p>
<p style="text-align: left">
	　　&ldquo;贤护，是为彼善男子、善女人具足如上十种法已，应当修习如是三昧，亦令他人受持读诵。如是<a>行者</a>当得八事。何等为八？一者、毕竟清净，于诸禁戒无毁犯故；二者、知见清净，智慧和合不与余相应故；三者、智慧清净，更不复受诸后有故；四者、施与清净，不愿一切诸行果报故；五者、多闻清净，既闻法已毕竟不忘故；六者、精进清净，于一切时求佛菩提故；七者、远离清净，于一切名利不染著故；八者、不退清净，当得阿耨多罗三藐三菩提初不动摇故。贤护，是为彼善男子、善女人所获八法也。&rdquo;</p>
<p style="text-align: left">
	　　尔时，世尊为重明此义，以说偈曰：</p>
<p style="text-align: left">
	　　&ldquo;智人不起有相想，&nbsp;亦当除慢及我心，</p>
<p style="text-align: left">
	　　于深忍中无取著，&nbsp;彼能速宣此三昧。</p>
<p style="text-align: left">
	　　空中本来灭诤根，&nbsp;<a>涅槃</a>无相大寂定，</p>
<p style="text-align: left">
	　　于佛无嫌不谤法，&nbsp;彼能速宣此三昧。</p>
<p style="text-align: left">
	　　智者不兴嫉妒意，&nbsp;<a>念佛</a>知恩及法僧，</p>
<p style="text-align: left">
	　　所生降伏无迁移，&nbsp;如是寂静持三昧。</p>
<p style="text-align: left">
	　　无有嫉妒亦无疑，&nbsp;思惟深法真实信，</p>
<p style="text-align: left">
	　　精进不懈离诸欲，&nbsp;彼能如是得三昧。</p>
<p style="text-align: left">
	　　常行比丘乞食法，&nbsp;舍诸别请况求财？</p>
<p style="text-align: left">
	　　断除垢染证真如，&nbsp;彼能如是得三昧。</p>
<p style="text-align: left">
	　　谁能有此三摩提，&nbsp;我应听受广流布，</p>
<p style="text-align: left">
	　　于教师所起佛想，&nbsp;彼能如是得三昧。</p>
<p style="text-align: left">
	　　若人<a>修行</a>此三昧，&nbsp;当具功德超<a>世间</a>，</p>
<p style="text-align: left">
	　　彼应速受八种法，&nbsp;称诸佛心净无垢。</p>
<p style="text-align: left">
	　　持戒清净无有边，&nbsp;三昧菩提及胜见，</p>
<p style="text-align: left">
	　　彼能清净诸有中，&nbsp;住以最妙功德聚。</p>
<p style="text-align: left">
	　　智慧清净不受有，&nbsp;布施离垢入无为，</p>
<p style="text-align: left">
	　　得彼多闻未曾忘，&nbsp;其为智人功德藏。</p>
<p style="text-align: left">
	　　勇猛精进得菩提，&nbsp;于世名利不贪染，</p>
<p style="text-align: left">
	　　若诸智者善行此，&nbsp;彼入无上深妙禅。&rdquo;</p>
<p style="text-align: left">
	　　不共功德品第十四</p>
<p style="text-align: left">
	　　尔时，世尊复告贤护菩萨摩诃萨言：&ldquo;贤护，彼诸菩萨摩诃萨，复当成就十八不共法。何等名为不共法也？所谓如来初成阿耨多罗三藐三菩提，乃至般涅槃，于其中间如来所有三业智慧为首，一切身业随智慧行，一切口业随智慧行，一切意业随智慧行。又诸如来知见过去无有障碍，知见未来无有障碍，知见现在无有障碍。又诸如来所为无有错误，言无漏失，意无忘念，无别异想，常在三昧无不知已舍。又诸如来意欲无减，精进无减，<a>禅定</a>无减，智慧无减，<a>解脱</a>无减，解脱知见无减。贤护，是为如来十八不共法，彼菩萨摩诃萨当应修习具足成满。</p>
<p style="text-align: left">
	　　&ldquo;复次，贤护，若菩萨摩诃萨，成就具足甚深难见摄受<a>正法</a>，即欲宣说是三昧者，应当更受十种胜法。何等为十？所谓如来十力。云何十力？贤护，是中如来是处非处力者，如来于诸处非处事，能以正智如实知故。贤护，如是处非处事，如来能以正智如实知者，此则如来处非处力。如来得此力已知真实处，于大众中作师子吼，转大梵轮昔所未转。若有<a>沙门</a>、<a>婆罗门</a>，若天、若梵、若魔、若人，一切世间终无有能如是转者。贤护，是为如来第一智力，菩萨摩诃萨应当修学具足成满。</p>
<p style="text-align: left">
	　　&ldquo;复次，贤护，是中如来一切至处道力者，如来于一切处道差别，皆以正智如实知故。贤护，如是一切至处道事，如来能以正智如实知者，此则如来至处道力也。如来得此力已知真实处，于大众中作师子吼，转大梵轮昔所未转。若诸世间沙门、婆罗门，若天、若梵、若魔、若人，终无有能如是转者。贤护，是为如来第二智力，菩萨摩诃萨应当修学具足成满。</p>
<p style="text-align: left">
	　　&ldquo;复次，贤护，是中如来世间种种界力者，如来于世间种种诸界无量差别，能以正智如实知故。贤护，如是世间种种界事，如来皆以正智如实知者，此则如来世间界力也。如来得此力已知真实处，于大众中作师子吼，转大梵轮昔所未转。若诸世间沙门、婆罗门，若天、若梵、若魔、若人，终无有能如斯转者。贤护，是为如来第三智力，菩萨摩诃萨应当修学具足成满。</p>
<p style="text-align: left">
	　　&ldquo;复次，贤护，是中如来心行力者，如来于诸众生种种心行无量差别，皆以正智如实知故。贤护，如是众生种种心行无量差别，如来能以正智如实知者，此则如来知心行力也。如来得此力已知真实处，于大众中作师子吼，转大梵轮昔所未转。若诸世间沙门、婆罗门，若天、若梵、若魔、若人，终无有能如是转者。贤护，是为如来第四智力，菩萨摩诃萨应当修学具足成满。</p>
<p style="text-align: left">
	　　&ldquo;复次，贤护，如来知众生诸根差别力者，如来于众生诸根种种差别，皆以正智如实知故。贤护，如是众生诸根种种差别，如来皆以正智如实知者，是则如来诸根差别力也。如来得此力已知真实处，于大众中作师子吼，转大梵轮昔所未转。若诸世间沙门、婆罗门，若天、若梵、若魔、若人，终无有能如是转者。贤护，是为如来第五智力，菩萨摩诃萨应当修学具足成满。</p>
<p style="text-align: left">
	　　&ldquo;复次，贤护，是中如来禅<a>定力</a>者，如来于一切禅定解脱三昧，生起烦恼及以灭除，斯以正智如实知故。贤护，如是一切禅定解脱三摩跋提生起烦恼乃至清净，如来皆以正智如实知者，是则如来禅定力也。如来得已知真正处，于大众中作师子吼，转大梵轮先所未转。若彼世间沙门、婆罗门，若天、若梵、若魔、若人，终无有能如是转者。贤护，是为如来第六智力，菩萨摩诃萨应当修学具足成满。</p>
<p style="text-align: left">
	　　&ldquo;复次，贤护，如来业力者，如来于彼一切诸业种种差别，及彼未来和合得报亦无量差别，如来斯以正智如实知故。贤护，如是诸业种种差别，未来得果亦复差别，如来皆以正智如实知者，斯则如来知业力也。如来得已知真实处，于大众中作师子吼，转大梵轮先所未转。若彼世间若沙门、婆罗门，若天、若梵、若魔、若人，终无有能如斯转者。贤护，是为如来第七业力，菩萨摩诃萨应当修学具足成满。</p>
<p style="text-align: left">
	　　&ldquo;复次，贤护，如来天眼力者，如来常以清净天眼过于人眼，见彼未来诸众生辈死此生彼，其所受身或美或丑或善或恶，所得诸色或好或恶或妙或粗，或生善道或生恶趣，又见众生所作诸业或善或恶。有诸众生，具身恶业、具口恶业、具意恶业，诃骂<a>圣人</a>，诽谤正法，坏和合僧，具足如是诸恶业故，身坏命终生于恶道。又诸众生，具身善业、具口善业、具意善业，恭敬圣人，尊重正法，供养众僧，具行如是诸善业故，命终得生人天善趣，如是等事皆如实知。贤护，如来以净天眼见诸众<a>生死</a>此生彼，乃至命终生于天上，是则如来生死智力。得是力已知真实处，于大众中作师子吼，转大梵轮昔所未转。若彼世间若沙门、婆罗门，若天、若梵、若魔、若人，终无有能若斯转者。贤护，是为如来第八智力，菩萨摩诃萨应当修学具足成满。</p>
<p style="text-align: left">
	　　&ldquo;复次，贤护，如来<a>宿命</a>智力者，如来能以诸宿命智，知于过去诸宿命事，所谓众生生此死彼，或于一处初受一生、或二、或三、或五、或十、或百、或千，乃至或受无量百生、无量千生、无量百千生，如是乃至无量转劫、无量定劫、无量转不转劫等，皆如实知。又于彼所生趣，如是处、如是家、如是种姓、如是名字、如是相貌、如是生中、如是服食、如是所作、如是<a>善恶</a>、如是忧喜、如是苦乐乃至若干<a>寿命</a>等，亦如实知。又于某处舍彼身已复生某处，如是身相、如是所说、如是所经，乃至寿命诸过去事，皆悉知故。贤护，如来能以种种无量诸宿命智，知彼众生宿命所经，始自一生及无量生，乃至寿命诸过去事如实知者，是则如来宿命智力也。得是力已，处大众中作师子吼，转大梵轮昔所未转。若彼世间沙门、婆罗门，若天、若梵、若魔、若人，终无有能若斯转者。贤护，是为如来第九智力，菩萨摩诃萨应当修学具足成满。</p>
<p style="text-align: left">
	　　&ldquo;复次，贤护，如来漏尽力者，如来能尽一切诸有，无复诸漏，心慧解脱<a>自觉</a>法已，是故唱言：&lsquo;我生已尽，梵行已立，所作已办，不受后有！&rsquo;贤护，如来如是能尽诸漏，心慧明脱自证知故，故言&lsquo;我生已尽&rsquo;乃至&lsquo;不受后有&rsquo;如实知者，是则如来漏尽智力也。如来得已，处大众中作师子吼，转大梵轮昔所未转。若彼世间沙门、婆罗门，若天、若梵、若魔、若人，终无有能若斯转者。贤护，是为如来第十智力，菩萨摩诃萨当应修学具足成满。</p>
<p style="text-align: left">
	　　&ldquo;贤护，若诸菩萨摩诃萨，读诵受持思惟修习是三昧者，则能摄受如来十力也。&rdquo;</p>
<p style="text-align: left">
	　　尔时，世尊为重明此义，以偈颂曰：</p>
<p style="text-align: left">
	　　&ldquo;十八不共等觉法，&nbsp;十力明智诸佛同，</p>
<p style="text-align: left">
	　　菩萨修习此妙禅，&nbsp;自然成就斯二种。&rdquo;</p>
<p style="text-align: left">
	　　<a>随喜</a>功德品第十五</p>
<p style="text-align: left">
	　　尔时，世尊复告贤护菩萨言：&ldquo;贤护，若菩萨摩诃萨具足成就四随喜故，即当得斯现前三昧，速疾成满阿耨多罗三藐三菩提。何等名为四种随喜也？所谓彼菩萨摩诃萨应作如是念：&lsquo;如彼过去一切诸如来应供等正觉，各于往昔行菩萨时，皆因随喜得是三昧，因三昧故具足多闻，由多闻故速疾成就阿耨多罗三藐三菩提。如我今日亦应如是，依因随喜得是三昧，因三昧故具足多闻，由多闻故速得成就无上菩提。&rsquo;贤护，是为菩萨摩诃萨第一随喜功德聚也。贤护，彼菩萨摩诃萨，复应如是念：&lsquo;如彼当来一切诸如来应供等正觉行菩萨时，皆因随喜得是三昧，因此三昧故具足多闻，由多闻故速疾成就阿耨多罗三藐三菩提。如我今日亦应如是，当因随喜得是三昧，归凭三昧求满多闻，由多闻故速疾成彼无上菩提。&rsquo;贤护，是为菩萨摩诃萨第二随喜功德聚也。贤护，是菩萨摩诃萨，复应如是念：&lsquo;而今现在无量无边阿僧祇诸世界中，一切诸如来应供等正觉，各于往昔行菩萨时，亦因随喜得是三昧，因是三昧具足多闻，由多闻故现皆得成无上菩提。然我今日亦应随喜，乃至为欲速成无上菩提故。&rsquo;贤护，是为菩萨第三随喜功德聚也。复次，贤护，彼菩萨摩诃萨，复应如是念：&lsquo;我今已得仰学，三世一切诸如来本于过去行菩萨时，皆因随喜得是三昧，皆因三昧具足多闻，皆由多闻而得成佛。今我以此随喜功德，愿与一切众生共之，同生随喜，同获三昧，同具多闻，同悉成就阿耨多罗三藐三菩提。&rsquo;贤护，是为菩萨摩诃萨第四随喜功德聚也。</p>
<p style="text-align: left">
	　　&ldquo;复次，贤护，而彼菩萨既得成就如是随喜、如是三昧、如是多闻，如是速疾成就菩提，以是功德悉与众生，共同回向阿耨多罗三藐三菩提，如是功德难可称量！我今为汝略开少分，汝宜谛听善思念之。贤护，譬如有人定寿百岁，身轻气猛行骏若飞，是人生已便即能行一世界，先行东方尽世界边，如是次第行于南西北方、四维、上、下，周旋十方穷极地际。贤护，于意云何？假使有人聪明出世善通算术，能计是人所行地界道路近远长短耶？&rdquo;</p>
<p style="text-align: left">
	　　贤护白言：&ldquo;不也。&rdquo;</p>
<p style="text-align: left">
	　　&ldquo;又能称量耶？&rdquo;</p>
<p style="text-align: left">
	　　&ldquo;不也。&rdquo;</p>
<p style="text-align: left">
	　　&ldquo;又能观察耶？&rdquo;</p>
<p style="text-align: left">
	　　&ldquo;不也。&rdquo;</p>
<p style="text-align: left">
	　　&ldquo;亦能思惟耶？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;贤护，且置初行，即使是人满足百年速疾往返，遍至十方无量世界，彼明算人复能知否？&rdquo;</p>
<p style="text-align: left">
	　　贤护报言：&ldquo;不也，世尊。彼明算人尚不能知初时所行地界近远，云何能计是人一世尽力飞行周遍十方，无数世界道路由旬其数多少？若欲的知，唯独世尊及大<a>弟子</a><a>舍利弗</a>与彼不退诸大菩萨等乃能知耳！&rdquo;</p>
<p style="text-align: left">
	　　佛告贤护：&ldquo;如是，如是。我今语汝，若有善男子、善女人，起信敬心，于彼风行壮人所经世界盛满珍宝，持用奉献十方诸佛，其所获福虽曰极多，然尚不如随喜三昧功德少分！何以故？贤护，由彼菩萨摩诃萨修此三昧，具足如上四大随喜，回向阿耨多罗三藐三菩提，为求多闻成正觉故。贤护，以是因缘持彼施福，望前随喜所获功德，百分不及一，千分不及一，百千万分不及一，亿百千分不及一，乃至算数譬喻所不能及。</p>
<p style="text-align: left">
	　　&ldquo;贤护，汝今当知，诸菩萨等随喜回向所得功德。是故我今更为汝说菩萨随喜功德少分，汝宜谛听也。贤护，我念往昔过于无量无边阿僧祇劫，尔时有佛，号师子意如来、应供、等正觉、明行足、善逝、世间解、无上士、调御丈夫、<a>天人</a>师、佛世尊，出现于世。贤护，时此世界阎浮提中，人民炽盛多饶财宝，丰乐安隐甚可爱乐。贤护，尔时此阎浮提其地弘广，具足一万八千由旬。其间城郭聚落乃有一万八千，一切皆以七宝所成。其城纵广十二由旬，于诸城内城别皆有九亿民家。贤护，尔时大城名曰贤作，城中居民有六十亿。彼城即是师子意如来现生处也。贤护，尔时师子意如来，初会<a>说法</a>有九十亿人证阿<a>罗汉果</a>；过七日已，于第二会，复有九十亿人得阿<a>罗汉</a>果；过第二会，第三会中，复有九十亿人得阿罗汉果；过三会已，复有九十亿人咸从他方而来大集，悉是清净诸菩萨众，自后彼佛恒有无量阿僧祇诸声闻众。贤护，尔时人民行十善业，如彼未来<a>弥勒</a>佛世教诸众生，具足成就十种业行。尔时人寿八万四千，如弥勒时人寿无异。</p>
<p style="text-align: left">
	　　&ldquo;贤护，时彼大城有转轮王名曰胜游，<a>如法</a>治世具足七宝，所谓金轮宝、象宝、马宝、摩尼宝、女宝、长者宝、主兵宝，是为七宝，满足千子身相端严，成就威雄降伏怨敌。彼王所统尽世界边，不用刀兵亦无威迫，无所税敛众具自然。时胜游王诣师子意如来应供等正觉所，顶礼尊足然后退坐。尔时，师子意如来知胜游王渴仰心已，即为广宣现前三昧。时彼王既闻如是三昧，深自庆幸发随喜心，以一把宝奉散佛上。彼王缘此随喜善根，命终之后还生阎浮，为彼王子名曰梵德，复绍王位如法治化。彼佛灭后于正法中有一比丘，其名曰宝，聪明精进，常为四众宣扬广说如是经典。贤护，尔时彼梵德王于比丘所闻三昧已，得深净信起随喜心，持上妙衣价直百千覆比丘上。贤护，又梵德王从比丘所闻三昧已，即发阿耨多罗三藐三菩提心，为爱法故舍家<a>出家</a>，剃除须发，被服<a>袈裟</a>。是时亦有百千人众成就<a>信心</a>，即随彼王法服出家，亦为如是三昧经故。时彼梵德比丘，与彼百千诸比丘众，经八千岁供养承事彼宝比丘无有疲倦，终不能得如是三昧，唯除一闻。闻已随喜，具以四种随喜功德，回向阿耨多罗三藐三菩提。如初随喜如是广行，然后梵德比丘及百千众，缘此善根寻得值遇六万八千诸佛世尊，凡所生处常得为众颁宣广说如是三昧。彼王比丘因彼善根，复更值遇六万八千亿数诸佛，如是次第种诸善根得此三昧，具足<a>圆满</a>助菩提法已，寻得成就阿耨多罗三藐三菩提，号曰坚固精进如来、应供、等正觉、明行足、善逝、世间解、无上士、调御丈夫、天人师、佛世尊。而彼百千诸比丘众得此三昧，亦能成就助道法故，皆已成于阿耨多罗三藐三菩提，名曰坚勇如来应供等正觉，复令无量百千众生住于阿耨多罗三藐三菩提。</p>
<p style="text-align: left">
	　　&ldquo;贤护，彼但耳闻尚获如是，何况菩萨闻受三昧，读诵忆持为他广说，复勤思行而不得也？贤护，以此义故，诸菩萨等闻是三昧谁不随喜，谁不读诵，谁不受持，谁不修习，谁不广说？何以故？贤护，以彼菩萨闻是三昧，即得成就助道法等，速疾成于阿耨多罗三藐三菩提故。贤护，以是因缘吾今语汝，若人正信净心欲求阿耨多罗三藐三菩提者，要先至心求此三昧。菩萨若闻百由旬内有此甚深三昧经者，菩萨即应躬自往诣听是经典，闻已即应读诵受持、修习思惟、为他广说。贤护，且置百由旬内当往听受。又彼菩萨若闻二百由旬、三百、四百、五百，乃至千由旬内有是三昧，在某都城某聚落所，菩萨即应躬往听受习诵受持。何以故？贤护，以是菩萨清净信心，为求成就阿耨多罗三藐三菩提故。是故菩萨不应起<a>懈怠</a>心、生懒惰心、起散乱心，当更发精进心、发猛利心，应当为是三昧速至千由旬所，乃至但得闻是三昧，何况读诵受持思惟解说！何以故？贤护，以是三昧能摄一切助道法故。</p>
<p style="text-align: left">
	　　&ldquo;复次，贤护，是中若有菩萨以纯净心为求菩提，应当往诣千由旬所，为听如是三昧法。时，菩萨应当承事供养彼说法师，一切众具悉皆奉上，常当随逐法师而行，或时一年，或复二年，或十、二十或经百年，乃至尽寿随逐法师不得舍离，乃至但求闻是三昧，何况能得读诵受持、思惟义理、为他解释！如是菩萨随法师时，当舍自心诸所为事，常当随顺彼阿阇梨法师意行，谨心承事不得违教，起尊敬心及重爱心，除舍一切无爱敬事，于法师所发善知识想，乃至当起如诸佛心。贤护，彼菩萨于是法师阿阇梨所，能生如是敬爱心已，若当不得读诵受持思惟广说，乃至听闻是三昧者终无是事，唯除往昔诽谤如是甚深经典，业时已熟定堕恶道业不净耳！复次，贤护，假彼菩萨或欲须离彼法师者，常当知恩，常当念恩，常当报恩。何以故？贤护，以是法师宣讲因缘，令斯经典久住不没。</p>
<p style="text-align: left">
	　　&ldquo;复次，贤护，若有菩萨为是三昧，尚当应往千由旬处，况复随近城都国邑聚落空处或山野中，而当不往听受读诵、思惟义理、为他广说也？复次，贤护，我今语汝，若有菩萨为三昧故，即能往至千由旬所，乃至不得闻是三昧，而彼菩萨虽复不得闻是三昧，于是法中念求善根，当发精进莫即懈惰。汝应当知如是之人，则为已得不退转于阿耨多罗三藐三菩提，何况听闻、受持读诵、思惟修习、为他广宣！贤护，汝今当观彼菩萨辈，闻此三昧已而能受持思惟修行，即得尔许大功德聚；乃至求已不能得闻，亦当具足几大善根。若闻不闻，皆为已住不退转地，毕竟成就阿耨多罗三藐三菩提，何况闻已读诵受持、思惟修习、广为他说，亦令多人闻已诵持、修习思惟、炽然流布也！&rdquo;</p>
<p style="text-align: left">
	　　尔时，世尊为重明此义，以偈颂曰：</p>
<p style="text-align: left">
	　　&ldquo;我念过去有如来，&nbsp;号师子意人中上，</p>
<p style="text-align: left">
	　　彼时有王为众首，&nbsp;亲往诣佛求三昧。</p>
<p style="text-align: left">
	　　时大智王得闻已，&nbsp;<a>欢喜</a>遍满不可宣，</p>
<p style="text-align: left">
	　　以手持宝奉散之，&nbsp;供养人尊师子意。</p>
<p style="text-align: left">
	　　内心思惟发是言：&nbsp;我今归依无上觉，</p>
<p style="text-align: left">
	　　为诸世间作<a>饶益</a>，&nbsp;唯愿善说三摩提。</p>
<p style="text-align: left">
	　　时王兴建此业已，&nbsp;舍身还生于彼宫，</p>
<p style="text-align: left">
	　　寻得值遇宝比丘，&nbsp;大德名闻满十方。</p>
<p style="text-align: left">
	　　彼闻比丘善说时，&nbsp;心生欢喜无称量，</p>
<p style="text-align: left">
	　　即以胜妙众宝服，&nbsp;答彼比丘为菩提。</p>
<p style="text-align: left">
	　　复与数千众出家，&nbsp;供养承事彼比丘，</p>
<p style="text-align: left">
	　　经历满于八千岁，&nbsp;为求如是三昧故。</p>
<p style="text-align: left">
	　　彼唯一说不再宣，&nbsp;闻受深妙如大海，</p>
<p style="text-align: left">
	　　尔时心智都无倦，&nbsp;求此如实胜寂禅。</p>
<p style="text-align: left">
	　　彼辈如是修行已，&nbsp;值遇诸佛大威雄，</p>
<p style="text-align: left">
	　　具满六万有八千，&nbsp;其间亦闻此三昧。</p>
<p style="text-align: left">
	　　余世供养复承事，&nbsp;六万八千亿世尊，</p>
<p style="text-align: left">
	　　所闻深妙悉随喜，&nbsp;斯由师子如来故。</p>
<p style="text-align: left">
	　　彼王如是具修行，&nbsp;终得成佛号坚进，</p>
<p style="text-align: left">
	　　<a>教化</a>众生无量数，&nbsp;所在生死皆远尘。</p>
<p style="text-align: left">
	　　从王出家数千众，&nbsp;亦同得佛名坚勇，</p>
<p style="text-align: left">
	　　德声遍满于十方，&nbsp;闻三昧名证大觉。</p>
<p style="text-align: left">
	　　何况复能为他说，&nbsp;不染著彼诸世界，</p>
<p style="text-align: left">
	　　当更广显妙思惟，&nbsp;若斯三昧诸佛演！</p>
<p style="text-align: left">
	　　若知三昧百由旬，&nbsp;为求菩提诣彼听，</p>
<p style="text-align: left">
	　　于言教中莫辞倦，&nbsp;闻者功德不可量。</p>
<p style="text-align: left">
	　　若至于彼不得闻，&nbsp;尚获若干诸福聚，</p>
<p style="text-align: left">
	　　何况闻已思说者，&nbsp;唯当速求此三昧！</p>
<p style="text-align: left">
	　　当念彼具梵德人，&nbsp;亲近承事勿生厌，</p>
<p style="text-align: left">
	　　谁比丘所有此经，&nbsp;即当诣彼修供养。&rdquo;</p>
<p style="text-align: left">
	　　觉寤品第十六</p>
<p style="text-align: left">
	　　尔时，世尊复告贤护菩萨言：&ldquo;贤护，我念往昔过多无量阿僧祇劫，有佛出世，名萨遮那摩如来应供等正觉，十号具足。时有比丘名曰和轮，于佛灭后称扬广说是三昧经。我于尔时为大国王，一心专求是妙三昧，即于梦中闻有告言是三昧处。既觉寤已，遂便躬诣比丘师所求是三昧，因请法师剃发出家。为求听受是三昧故，躬用承事和轮法师，备经三万有六千岁，天魔障蔽竟不得闻。&rdquo;</p>
<p style="text-align: left">
	　　时，佛复告诸比丘、<a>比丘尼</a>、优婆塞、优婆夷言：&ldquo;我今语汝，汝等当应急疾听受是三昧王，无得赊迟亦无忘失，善承事师无令失所，求是三昧以得为期，若经一劫乃至百千不生懈心，无不得也。贤护，若人一心求是三昧，常随逐师不得远离，当设供养，所谓汤药、饮食、衣服、床敷种种众具，及以一切金银珍宝，凡是资用尽奉于师无所爱惜，如其自无乞求而与，趣得三昧勿生厌心。贤护，且置如斯寻常供具。夫求法者，师若有须，乃至应当自割其身肌肤肢体供奉于师，师若须命尚无爱惜，况余外物而不奉师？贤护，其求法者，承事法师将护随顺其事若此。又承事师如奴随主，如臣事君，事师亦尔。斯人如是疾得三昧，得三昧已当念忆持，常念师恩恒思报答。贤护，是三昧宝不易可闻。正使有人过百千劫，但求闻名尚不得闻，何况闻已书写诵持，转复为他分别说也！贤护，假使恒河沙数诸佛世界，盛满珍宝持以行檀，其福虽多，犹亦不如闻此经名，书写一偈所获功德无可校量！&rdquo;</p>
<p style="text-align: left">
	　　尔时，世尊为重明此义，以偈颂曰：</p>
<p style="text-align: left">
	　　&ldquo;我念过去无量时，&nbsp;具足数满六千岁，</p>
<p style="text-align: left">
	　　常随法师不暂舍，&nbsp;初不闻是三昧名。</p>
<p style="text-align: left">
	　　有佛厥号为至诚，&nbsp;时彼比丘名和轮，</p>
<p style="text-align: left">
	　　其于世尊灭度后，&nbsp;比丘广说是三昧。</p>
<p style="text-align: left">
	　　我时为彼天下王，&nbsp;梦中闻告三昧处：</p>
<p style="text-align: left">
	　　和轮比丘常宣转，&nbsp;王当听受是妙经。</p>
<p style="text-align: left">
	　　从梦寤已即推求，&nbsp;躬诣比丘请三昧，</p>
<p style="text-align: left">
	　　遂舍王位而出家，&nbsp;恭敬供养不暂休。</p>
<p style="text-align: left">
	　　经历三万六千年，&nbsp;但愿得逢彼宣流，</p>
<p style="text-align: left">
	　　常为天魔来固扰，&nbsp;终竟未果一听闻。</p>
<p style="text-align: left">
	　　是故比丘比丘尼，&nbsp;诸优婆塞优婆夷，</p>
<p style="text-align: left">
	　　吾故诫汝此诚言：&nbsp;汝当趣持是三昧。</p>
<p style="text-align: left">
	　　其欲敬承彼法师，&nbsp;若经一劫及多劫，</p>
<p style="text-align: left">
	　　备奉药汤诸妙膳，&nbsp;求闻如是三昧经。</p>
<p style="text-align: left">
	　　又办亿数众衣服，&nbsp;床敷灯烛及诸珍，</p>
<p style="text-align: left">
	　　精勤如是不觉疲，&nbsp;为听如是妙三昧。</p>
<p style="text-align: left">
	　　比丘自无当乞奉，&nbsp;乃至身命无吝情，</p>
<p style="text-align: left">
	　　何况余物有惜心，&nbsp;如是求者得三昧！</p>
<p style="text-align: left">
	　　受恩常念思报恩，&nbsp;智人闻已应广说，</p>
<p style="text-align: left">
	　　亿那由劫专精求，&nbsp;斯妙三昧尔乃闻。</p>
<p style="text-align: left">
	　　假使恒沙诸世界，&nbsp;盛满珍宝用行檀，</p>
<p style="text-align: left">
	　　能于是中说一偈，&nbsp;此人功德过于彼！</p>
<p style="text-align: left">
	　　正言宣说一偈者，&nbsp;过于诸劫那由他，</p>
<p style="text-align: left">
	　　何况闻已能广传，&nbsp;斯人功德不可说！</p>
<p style="text-align: left">
	　　若人乐行于菩提，&nbsp;当为一切求是法，</p>
<p style="text-align: left">
	　　必能正觉无上道，&nbsp;闻已安住斯定中。&rdquo;</p>
<p style="text-align: left">
	　　嘱累品第十七</p>
<p style="text-align: left">
	　　尔时，世尊告贤护菩萨言：&ldquo;贤护，是故彼善男子有净信者，常当精勤听此三昧，既闻受已读诵总持思惟其义，广为世间分别演说，宜善书写安置藏中。所以者何？贤护，于我灭后当来之世，有诸菩萨摩诃萨辈净信心者，为众生故当求多闻，求多闻故当诣诸方听受正法。贤护，是故彼诸善男子，有欲乐者，具足信心者，摄受正法者，爱乐正法者，总持修多罗者，为如是等广宣说故，以如来力加持故，书写如是大乘经典，以如来印印封之已，然后安置于匣藏中。</p>
<p style="text-align: left">
	　　&ldquo;贤护，是中何等为如来印？所谓一切诸行无造无作、无造作者、未曾有、无为、无相、无想、无依、无摄、无取、无住。一切诸行尽、苦因尽、有尽、一切烦恼尽，无生无灭，无道无<a>道果</a>。一切诸圣无有覆藏，愚痴所毁，智者所称，巧者能受。&rdquo;</p>
<p style="text-align: left">
	　　如来世尊说此经时，无量众生皆于阿耨多罗三藐三菩提，种诸善根。彼恒河沙等诸佛世界，有无量阿僧祇诸菩萨摩诃萨众，皆从本国发来至此，咸为听受是三昧者，彼辈皆得不退转于阿耨多罗三藐三菩提。时此三千<a>大千世界</a>一切大地六种震动，所谓动、大动、等遍动，涌、大涌、等遍涌，起、大起、等遍起，震、大震、等遍震，吼、大吼、等遍吼，觉、大觉、等遍觉，乃至边涌中没、中涌边没，时此世界如是大动。</p>
<p style="text-align: left">
	　　尔时，世尊告尊者摩诃迦葉、尊者<a>舍利</a>弗、尊者目揵连、尊者阿难，及贤护菩萨、宝德离车子、商主长者、星德长者子、伟德摩纳水天长者等五百人众，并余诸天世人四部众等言：&ldquo;迦葉，我今以是三大阿僧祇劫修成阿耨多罗三藐三菩提法，付嘱汝等。如是等义，一切世间所不能信。何以故？如来所说修多罗，最胜微妙第一甚深，于当来世能与一切众生阿耨多罗三藐三菩提。是故我今殷勤嘱汝，汝当听受，汝当读诵，汝当忆持，汝当思惟，汝当修行，汝当开发，汝当广宣，汝当解释，汝当尽善，汝当流布勿令断绝。</p>
<p style="text-align: left">
	　　&ldquo;复次，阿难，若有诸善男子、善女人，念欲修习此三昧经者，欲读诵者，欲受持者，欲思惟者，欲开示者，欲广说者，当应令他生正信故，令他读诵故，令他受持故，令他思惟故，令他开示故，令他广说故，我今为彼安住大乘诸善男子、善女人辈，广开发已，当如是学，常当念我如斯教敕。&rdquo;</p>
<p style="text-align: left">
	　　尔时，世尊说是经已，尊者摩诃迦葉、舍利弗、大目揵连、阿难，自余一切诸大声闻，及彼贤护、宝德、善商主、星德、伟德水天长者等五百优婆塞众，及彼从十方他佛国土诸来菩萨摩诃萨众，乃至一切天龙鬼神、人非人等，闻如来说，皆大欢喜，奉教修行。</p>
		

	
	

		</div></div><hr><script charset='utf-8' src='../../js/footer.js'></script></body></html>