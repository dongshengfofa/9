<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 大方等大集贤护经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 大方等大集贤护经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 大方等大集贤护经</strong></p>
<p style="text-align: left">
	　　称赞功德品第八</p>
<p style="text-align: left">
	　　尔时，贤护<a>菩萨</a>，及宝得离车子，善商主长者，伽诃岌多<a>居士</a>子，那罗达多摩纳，水天长者与五百徒众等，闻佛所说皆大<a>欢喜</a>，即以五百上服奉覆<a>世尊</a>，复以多种供具供养世尊，心乐法故各以己身奉承如来。</p>
<p style="text-align: left">
	　　尔时，世尊告阿难言：&ldquo;是贤护菩萨，当于彼等五百徒众，而作义师说诸法要，<a>教化</a>慰喻令彼欢喜。以欢喜故，彼辈即得随顺之心、真实之心、清净之心、离欲之心，除诸烦恼无复盖缠。&rdquo;时五百人一心合掌，恭敬顶礼退住一面。</p>
<p style="text-align: left">
	　　尔时，贤护即白佛言：&ldquo;世尊，菩萨摩诃萨具足几法，而能得此<a>念佛</a>三昧也？&rdquo;</p>
<p style="text-align: left">
	　　尔时，世尊告贤护言：&ldquo;贤护，若菩萨摩诃萨具足四法得是三昧。何等为四？一者、不著一切外道语言，二者、不乐一切诸爱欲事，三者、常不远离头陀功德，四者、常厌<a>三界</a>诸有生处。贤护，是为菩萨摩诃萨具足四法得此三昧。复次，贤护，若有善男子、善女人，读诵受持是三昧典，或时复能为他解说，现前即获五种功德。何等为五？一者、一切众毒不能损害，二者、一切兵仗不能破伤，三者、一切诸水不能漂没，四者、一切猛火不能焚烧，五者、恶王县官不能得便。所以者何？由是三昧慈心力故。贤护，若彼善男子、善女人，一心勤求是三昧时，读诵受持是三昧时，思惟修习是三昧时，为他解释是三昧时，若有众毒及以兵仗、一切水火、恶王县官，能伤害者无有是处。</p>
<p style="text-align: left">
	　　&ldquo;复次，贤护，假使<a>世间</a>坏劫之火，世界焰赫天地洞燃，若彼受持此三昧典诸善男子及善女人，设令堕落大劫火中，三昧威神彼火即灭。贤护，又如罂水能灭小火。如是，贤护，假使持经诸善男子及善女人落彼火中，三昧力故大火随灭，若不灭者无有是处。复次，贤护，若彼善男子、善女人受持经时，若彼恶王、若恶官、若劫贼、若师子、若虎狼、若蛇毒，若能作障碍者无有是处。又设彼等行是经时，若被夜叉、若罗刹、若饿鬼、若鸠槃茶、若毗舍阇乃至一切非人能为障碍，亦无有是处。又若彼男子女人读诵经时，正思惟时，为他说时，入三昧时，行梵行时，若失衣若失钵，乃至有诸障碍事者，无有是处，唯除宿殃不可转者。复次，贤护，若彼受持三昧经典诸善男子、善女人辈，若患眼、若患耳、若患鼻、若患舌、若患身、若患心，复有诸余种种患难，乃至命难、梵行难者，亦无是处。复次，贤护，若彼男子女人于此经中，得如是闻，得如是见，得如是知，如是具足已，若不值佛，若谤<a>正法</a>，破和合僧，背佛菩提者，亦无是处。贤护当知，即彼持经男子女人，如上诸事莫能为碍，唯除宿殃不能转耳！</p>
<p style="text-align: left">
	　　&ldquo;复次，贤护，彼善男子、善女人持是经者，常为一切诸天称赞，亦为一切诸龙称赞，又为一切夜叉称赞，又为一切乾闼婆等之所称赞，又为一切阿修罗等之所称赞，又为一切迦楼罗等之所称赞，又为一切紧那罗等之所称赞，又为一切摩睺罗伽之所称赞，又为一切人非人等之所称赞，又为一切四大天王之所称赞，又为一切忉利天王之所称赞，又为一切大梵天王之所称赞，如是乃至常为一切诸佛世尊之所称赞也。复次，贤护，又彼诸善男子、善女人持是经者，常为一切诸天爱敬，如是乃至常为一切诸龙、夜叉、乾闼婆、阿修罗、迦楼罗、紧那罗、摩睺罗迦、人非人等之所爱敬，又为一切四天大王之所爱敬，如是常为一切忉利天王乃至一切大梵天王之所爱敬，如是常为一切诸菩萨辈乃至一切诸佛世尊之所爱念也。复次，贤护，又彼诸善男子及善女人以经力故，常为一切诸天守护，如是常为一切诸龙、夜叉、乾闼婆、阿修罗、迦楼罗、紧那罗、摩睺罗伽及人非人之所守护，又为一切四天大王，如是忉利天王乃至大梵天王之所守护，如是当为一切诸菩萨辈乃至一切诸佛世尊，悉皆覆护十方世界无量阿僧祇世界中现持法者。</p>
<p style="text-align: left">
	　　&ldquo;复次，贤护，又彼诸善男子、善女人，以经威力故，一切诸天皆欲见之，如是一切诸龙、夜叉、乾闼婆、阿修罗、迦楼罗、紧那罗、摩睺罗伽及人非人等皆思欲见，又彼一切四天大王，如是一切忉利天王乃至一切大梵天王皆思欲见，如是一切诸菩萨辈乃至一切诸佛世尊各欲见之。复次，贤护，又彼诸善男子、善女人以经威故，一切诸天常至其所亲见其形令彼观睹，如是一切诸龙、夜叉、乾闼婆、阿修罗、迦楼罗、紧那罗、摩睺罗伽、人非人等，皆见其形随宜利益。又彼一切四天大王、忉利天王乃至一切大梵天王等皆亲临视，如是一切诸菩萨辈乃至一切诸佛世尊，非但昼日或于梦中为现形像，自称名号摩顶慰安称扬劝发也。复次，贤护，又彼诸善男子、善女人，虽未曾闻诸余经典，以是三昧威神力故，自然有人来至其所，乃至梦中为其宣说，令彼得闻忆持不失也。复次，贤护，我若说彼诸善男子及善女人，暂持三昧微妙经典所得功德，设经劫数终不能尽，我之智辩虽复无穷亦不能说，何况彼辈闻此三昧依教<a>修行</a><a>如法</a>而住也！&rdquo;</p>
<p style="text-align: left">
	　　尔时，世尊为重明此义，而说偈曰：</p>
<p style="text-align: left">
	　　&ldquo;若人有能解释斯，&nbsp;诸佛大寂胜三昧，</p>
<p style="text-align: left">
	　　假令我今说功德，&nbsp;犹彼恒河取一沙。</p>
<p style="text-align: left">
	　　若能为他说三昧，&nbsp;水不能溺火不烧，</p>
<p style="text-align: left">
	　　刀杖毒害所不伤，&nbsp;王贼恶官不得便。</p>
<p style="text-align: left">
	　　若能读诵三昧经，&nbsp;不畏一切恐怖事，</p>
<p style="text-align: left">
	　　如彼大蛇诸大毒，&nbsp;此等经力能灭除。</p>
<p style="text-align: left">
	　　若有受持是经典，&nbsp;不畏一切诸恶人，</p>
<p style="text-align: left">
	　　夜叉罗刹及诸龙，&nbsp;彼徒终无得其便。</p>
<p style="text-align: left">
	　　若常守护供养者，&nbsp;便在兰若为朋类，</p>
<p style="text-align: left">
	　　师子虎狼诸兽等，&nbsp;犀牛豺豹及野干。</p>
<p style="text-align: left">
	　　若能护持此三昧，&nbsp;彼有威力不可当，</p>
<p style="text-align: left">
	　　远离一切恶心人，&nbsp;及诸夜叉啖精气。</p>
<p style="text-align: left">
	　　若能解说此三昧，&nbsp;彼无诸病及障灾，</p>
<p style="text-align: left">
	　　所生报眼终不衰，&nbsp;言词清妙有大辩。</p>
<p style="text-align: left">
	　　若人证知深寂禅，&nbsp;身体雄健无众病，</p>
<p style="text-align: left">
	　　一生永绝诸恶色，&nbsp;后终不畏<a>地狱</a>道。</p>
<p style="text-align: left">
	　　若有能读三昧典，&nbsp;诸天守护及龙神，</p>
<p style="text-align: left">
	　　夜叉罗刹与怨仇，&nbsp;彼虽恶临不惊惧。</p>
<p style="text-align: left">
	　　若能为他说斯经，&nbsp;人龙夜叉皆欢喜，</p>
<p style="text-align: left">
	　　诸天昼夜常歌叹，&nbsp;一切世尊爱若子。</p>
<p style="text-align: left">
	　　若人为他常转读，&nbsp;一切法中无有疑，</p>
<p style="text-align: left">
	　　彼诸容色无等伦，&nbsp;岂于菩提有退减？</p>
<p style="text-align: left">
	　　若能转教诸众生，&nbsp;遭值恶王民人乱，</p>
<p style="text-align: left">
	　　时年亢旱谷价贵，&nbsp;终无受弊及饥荒。</p>
<p style="text-align: left">
	　　若人解说此三昧，&nbsp;所有功德不思议，</p>
<p style="text-align: left">
	　　假虽魔娆诸众生，&nbsp;不能动斯一毛发。</p>
<p style="text-align: left">
	　　我前说彼持经人，&nbsp;众患恐怖及烦恼，</p>
<p style="text-align: left">
	　　彼终不能加损害，&nbsp;唯除往业先定殃。</p>
<p style="text-align: left">
	　　若有护持于此经，&nbsp;是则于吾为长子，</p>
<p style="text-align: left">
	　　我已称赞于彼等，&nbsp;当来之世亦复然。</p>
<p style="text-align: left">
	　　若能护持如斯法，&nbsp;自应恒发欢喜心，</p>
<p style="text-align: left">
	　　咸共宣通勿放舍，&nbsp;我今为汝如是说。&rdquo;</p>
<p style="text-align: left">
	　　<a>饶益</a>品第九</p>
<p style="text-align: left">
	　　尔时，世尊复告贤护菩萨言：&ldquo;贤护，我念往昔过于无量阿僧祇劫，时有一佛，号<a>无畏</a>王如来、应供、等正觉、明行足、善逝、世间解、无上士、调御丈夫、<a>天人</a>师、佛世尊，出兴于世。当尔之时，有长者子名须达多，与二万人俱诣彼佛无畏王所，到已顶礼彼世尊足，敬礼毕已退坐一面。时须达多即便请彼无畏王如来，广宣如是三昧深义。贤护，尔时彼无畏王如来应供等正觉，知长者子有深<a>信心</a>，乐欲听闻如是三昧，应时随顺而为敷演。贤护，时须达多于彼佛所，闻三昧已读诵受持，思惟其义即如说行。既修行已，还即于彼无畏王如来法中舍家<a>出家</a>，剃除须发，服<a>袈裟</a>衣，经八万岁思惟住持如是三昧。又复在彼无畏王如来所，闻一切法皆悉受持。是后复经诸如来所，闻说斯法亦皆能持，于诸佛所种诸善根，能广成就不思议已，然后舍命即得上生三十三天同受果报。即彼劫中还复值遇第二如来，而彼如来从刹利生出家成道，名曰电德如来应供等正觉。而复于彼电德如来法中，出家修行经八万四千岁，还复思惟如是三昧。而更值遇第三如来，彼第三佛于<a>婆罗门</a>家生已亦出家成道，号曰光王如来应供等正觉。复于彼如来所出家修行，亦于八万四千岁中，常得思惟如是三昧。贤护，时彼长者子须达多，自是之后过百余劫，即得成就阿耨多罗三藐三菩提。贤护，汝应当知，尔时彼长者子须达多者岂异人乎？即彼过去燃灯如来应供等正觉是也。贤护，是故当知，彼长者子须达多者，以有如是爱乐法故，复有如是求法行故，能速成就阿耨多罗三藐三菩提也。</p>
<p style="text-align: left">
	　　&ldquo;复次，贤护，汝今当观是三昧王，为诸菩萨及众生辈，而作几许大弘益事？所谓当得一切诸佛智地故，复能摄受一切诸佛多闻海故。贤护，是故汝等当应勤求如是三昧，常乐听闻、读诵受持、思惟修行。既闻受已，当复为他读诵受持、解释义理，令他勤求、咸得闻受、<a>正念</a>思惟、如说修行。所以者何？贤护，若能勤求、读诵受持、正念修行、广宣流布是三昧者，不久当得证诸佛智、诸如来智、大<a>自在</a>智、不思议智、不可称智、无等等智、一切智智，乃至得彼不共他智故。贤护，若复有人能善宣说，彼应正言：&lsquo;今此三昧即是一切诸菩萨眼、诸菩萨父、诸菩萨母，能与一切诸菩萨辈诸佛智者。&rsquo;贤护，如是说者是为善说时善说是三昧也。贤护，若复有诸男子女人能善说时，彼当正言是三昧者，即是<a>佛性</a>，即是法性，即是僧性，即是佛地，是多闻海，是无尽藏头陀，是无尽藏头陀功德，是无尽藏诸佛功德，是无尽藏能生深忍，是能生大慈、能生大悲、能生菩提也。贤护，是为彼能善说时说是三昧也。贤护，若复有人能善宣说是三昧时，彼应正言：&lsquo;是三昧王，能破一切诸法黑闇，能作一切大法光明。&rsquo;贤护，是为彼能善说三昧也。</p>
<p style="text-align: left">
	　　&ldquo;贤护，汝宜观此菩萨念佛现前三昧，为诸众生作大利益。乃至一切诸菩萨辈，住于此土，遍见十方一切世界诸佛世尊，到诸佛所恭敬<a>礼拜</a>，听闻正法，供养众僧，亦不贪著。贤护，以是义故，诸菩萨等，若欲成就三昧王者，常当专心精勤观察彼四念处。贤护，云何菩萨观四念处？贤护，菩萨摩诃萨常当专心观察身行，毕竟不见一切诸身；常当专心观察受行，而亦不见一切诸受；常当一心观察心行，而亦不见一切诸心；常当一心观察法行，而亦不见一切诸法。贤护，如是等事谁能信者？唯彼漏尽阿<a>罗汉</a>及以阿毗跋致诸菩萨等。贤护，是中一切愚惑凡夫，于彼念佛现前三昧，常当思惟诸佛世尊不得生著，又亦思惟诸佛世尊说如斯法而亦不著，又亦思惟我听闻法，一切所为皆不得著。何以故？贤护，诸法皆空，本来无生故。贤护，诸法不可念，无念处故。贤护，诸法远离，绝心想故。贤护，诸法不可执持，真如无得故。贤护，诸法无染，如<a>虚空</a>故。贤护，诸法清净，远离众生故。贤护，诸法无浊，因缘灭故。贤护，诸法无为，福伽罗不可得故。贤护，诸法即<a>涅槃</a>相，本性清净故。贤护，诸法无所有，一切物不可得故。</p>
<p style="text-align: left">
	　　&ldquo;贤护，是故诸菩萨等，若欲思惟此三昧者，不可异相而能得入，无得相故得见诸佛，正念诸佛和合相应，亦得思惟助菩提分，念闻正法思量分别选择菩提分，而不见自身亦不证诸法。所以者何？贤护，是中不可以色相故而得见佛，不可以声相故而得闻法，不可以希望心成就檀波罗蜜，不可以乐著诸有具足尸波罗蜜，不可以悭吝秘法而得涅槃，不可以深著福伽罗想而获多闻，不可以攀缘诸行而能远离诸事，不可以乐著住处而得证果，不可以随顺贪爱诫诸过非，不可以常乐斗诤成就诸忍，不可以常行恶业而得善果，不可以声闻乘人而证菩萨念佛三昧，亦不可得诸菩萨忍，亦不可以嫉妒取著而得空三昧，亦不可以行爱欲而入奢摩他，亦不可以<a>懈怠</a>懒惰证诸圣道，乃至不可以不舍异念诸物而能成就思惟也。贤护，是故我今以此三昧付嘱世间诸天王辈，受持守护，亦付于汝，当来宣布勿令断绝。&rdquo;</p>
<p style="text-align: left">
	　　于是世尊说斯法时，有八那由他欲<a>色界</a>诸天子，皆发阿耨多罗三藐三菩提心。复有无量百千人，亦发阿耨多罗三藐三菩提心。然而斯辈皆于未来过恒沙劫，尽得成就阿耨多罗三藐三菩提，皆同一号，名正<a>解脱</a>如来应供等正觉，住世教化<a>寿命</a>亦等。</p>
<p style="text-align: left">
	　　&ldquo;贤护，以斯初发菩提心故，尚得如是无量功德，具足成就阿耨多罗三藐三菩提，况复我昔行菩提时供养我者，彼宁不速成就阿耨多罗三藐三菩提也？贤护，复有无量无边众生，闻说此法得净智眼。复有八百诸<a>比丘</a>等，于诸漏中心得解脱。&rdquo;</p>
<p style="text-align: left">
	　　尔时，世尊为重明此义，而说偈言：</p>
<p style="text-align: left">
	　　&ldquo;谁当受持此三昧，&nbsp;彼于福聚不可量，</p>
<p style="text-align: left">
	　　斯等戒行无尘垢，&nbsp;本心清净犹如镜？</p>
<p style="text-align: left">
	　　谁当受持是三昧，&nbsp;多闻深广无边崖，</p>
<p style="text-align: left">
	　　智慧自然无缺减，&nbsp;功德盛满若明月？</p>
<p style="text-align: left">
	　　谁当受持是三昧，&nbsp;得睹诸佛不思议，</p>
<p style="text-align: left">
	　　智慧观察希有法，&nbsp;不思议人皆守护？</p>
<p style="text-align: left">
	　　谁常受持此三昧，&nbsp;曾见无量诸世尊，</p>
<p style="text-align: left">
	　　彼佛<a>说法</a>难称量，&nbsp;皆当奉承修供养？</p>
<p style="text-align: left">
	　　谁能受持此三昧，&nbsp;彼为世间作灯光，</p>
<p style="text-align: left">
	　　大悲如斯拔众生，&nbsp;所有世尊悉供养？</p>
<p style="text-align: left">
	　　谁能受持此三昧，&nbsp;未来无数诸圣尊，</p>
<p style="text-align: left">
	　　若有菩萨欲见者，&nbsp;清净信心修供养？</p>
<p style="text-align: left">
	　　谁能受持此三昧，&nbsp;彼胜得利难思议，</p>
<p style="text-align: left">
	　　善能下生于人间，&nbsp;常得出家善求食？</p>
<p style="text-align: left">
	　　谁能护持此三昧，&nbsp;彼受多福不思议，</p>
<p style="text-align: left">
	　　复能住持于将来，&nbsp;获斯功德最后利？&rdquo;</p>
<p style="text-align: left">
	　　具五法品第十</p>
<p style="text-align: left">
	　　尔时，贤护菩萨从座而起，整理衣服，偏袒右肩，右膝著地，恭敬合掌而白佛言：&ldquo;世尊，唯愿世尊及比丘僧，明日食时临顾我家受我供养，怜愍我等诸众生故。&rdquo;世尊默然受贤护请。</p>
<p style="text-align: left">
	　　时，彼贤护知佛受已，顶礼尊足，右绕三匝，于是辞还。遂复诣彼摩诃波阇波提<a>比丘尼</a>所，到已顶礼波阇波提比丘尼足，而即白言：&ldquo;愿阿梨耶，及诸尼众怜愍我故，受我明朝所设微供。&rdquo;尔时，摩诃波阇波提比丘尼默然受请，贤护知已顶礼辞还。</p>
<p style="text-align: left">
	　　时，彼贤护复诣宝德离车子所，语宝德言：&ldquo;宝德，汝来！汝之所有亲戚眷属朋友知识，及此会中优婆塞众，乃至一切王舍大城，及以自余城邑聚落诸新来者，为我请曰，受我明朝所设饭食。&rdquo;尔时，宝德离车童子受贤护言，即告会中诸优婆塞亲戚眷属等曰：&ldquo;仁辈当知，彼贤护菩萨令我告汝：&lsquo;明日食时受我微供。&rsquo;&rdquo;</p>
<p style="text-align: left">
	　　尔时，贤护菩萨，宝德离车子，及善商主长者，伽诃岌多居士子，那罗达多摩纳水天长者，并及一切诸余眷属朋友知识等，顶<a>礼佛</a>足已，还彼贤护菩萨舍宅。到已佐彼贤护经营，即于其夜约敕家人，办具诸种精妙上膳，所谓世间凡可食啖，色香美味百物备有。乃至外国远来贫穷乞丐，亦为办具种种精膳而供给之，与诸大众一等无异。所以者何？凡诸菩萨心无憎爱不敢轻他，于诸众生皆平等故。尔时，<a>娑婆世界</a>主大梵天王，乃至忉利天王释提桓因，四天大王提头赖吒等，及彼善德天子与诸眷属，咸为人身赞助其事，欲令贤护菩提果报速成就故。尔时，贤护与诸眷属善友知识等，扫洒其家乃至王舍大城街巷道路，处处皆悉悬妙幡盖，广设种种诸庄严具而庄饰之。又以诸种微妙华香布散其地，复烧世间第一名香而为供养。</p>
<p style="text-align: left">
	　　时，彼贤护如是庄严王舍大城及妙食已，于明旦时，与诸眷属诣世尊所，头面礼敬而启白言：&ldquo;世尊，我事已办，愿知此时。&rdquo;</p>
<p style="text-align: left">
	　　尔时，世尊于晨朝时，为贤护故著衣持钵，与彼无量比丘、比丘尼、优婆塞、优婆夷、天人大众，左右围绕，向彼贤护菩萨舍宅。于是贤护发如斯念：&ldquo;我家隘小不受多众，自非世尊威灵加护，令宅宽广尽为琉璃，令诸城内一切人民莫不明见，亦令今此天人大众随意受用无所乏少，不亦快乎！&rdquo;</p>
<p style="text-align: left">
	　　尔时，世尊知彼贤护心所念已，即以神力令其家宅严丽宽广，所有众具变成琉璃，亦令城内一切人民皆得睹见分明显了，足令大众随意用之。</p>
<p style="text-align: left">
	　　尔时，世尊入贤护宅，随其床座安详而坐，亦令一切诸比丘、比丘尼、优婆塞、优婆夷、人天大众，随其部类次第而坐。时，彼贤护及宝德离车子、善商主优婆塞、伽诃岌多长者子、那罗达多长者子，既见世尊，与彼四部天人大众皆安坐已，于是贤护躬以自手，持最妙食奉上世尊。世尊受已，然后授与诸四部众，及与一切天人大众种种上妙香美味食，咸令自恣悉皆丰满。如是一切饭食斯毕，澡手漱口乃至洗涤钵器持举皆竟，贤护于是别置小座，在世尊前头面顶礼，然后退坐一心瞻仰。尔时，世尊即为贤护菩萨，及宝德离车子、善商主优婆塞、伽诃岌多长者子、那罗达多摩纳等，乃至四部天人大众等，如应说法令其解知，开导慰喻令其欢喜，然后与诸比丘、比丘尼、天人大众归还本所。</p>
<p style="text-align: left">
	　　时，彼贤护菩萨后食毕已，将诸眷属善友知识，及百千众左右围绕，至世尊所恭敬礼拜，退坐一面胡跪合掌，而白佛言：&ldquo;世尊，菩萨摩诃萨具足几法，当能证此现前三昧？&rdquo;</p>
<p style="text-align: left">
	　　佛言：&ldquo;贤护，菩萨若能成就五法，则便得此现前三昧。何等为五？所谓：一者、具甚深忍灭除至尽，二者、实无所尽无有尽处，三者、本无有乱灭除诸乱，四者、本无有垢灭除诸垢，五者、本无有尘断离诸尘。贤护，是为菩萨摩诃萨具足成就无生忍故，而能得此现前三昧。复次，贤护，菩萨摩诃萨复有五法能得三昧：一者、深厌诸有不受诸行，二者、一切生处念菩提心，三者、所生常见诸佛世尊，四者、终不耽著阴界诸入，五者、终不爱著受欲乐事。贤护，是为菩萨摩诃萨具足五法成就三昧。复次，贤护，菩萨摩诃萨复有五法能得三昧：一者、常当思念无边际心，二者、常能善入<a>禅定</a>思惟，三者、分别思惟一切诸法，四者、于诸众生无有诤心，五者、常以四摄摄受众生，所谓布施、爱语、利行、同事。贤护，是为菩萨摩诃萨具足五法成就三昧。复次，贤护，菩萨摩诃萨复有五法能得三昧：一者、于诸众生所常行慈心；二者、于一切时念修圣行；三者、常行忍辱，见<a>破戒</a>者恒生敬心；四者、于自和尚阿阇梨所不说己能；五者、于一切处不敢轻他。贤护，是为菩萨摩诃萨具足五法则能证是现前三昧。复次，贤护，菩萨摩诃萨复有五法能得三昧：一者、常依圣教如说修行，二者、清净意业灭身口恶，三者、清净戒行断除诸见，四者、常求多闻深信诸善，五者、常念如来应等正觉。贤护，是为菩萨摩诃萨具足五法则能获得现前三昧。</p>
<p style="text-align: left">
	　　&ldquo;复次，贤护，菩萨摩诃萨复有五法能得三昧：一者、常行大施，能为施主不起悭贪，心无嫉妒弘广心施纯直无谄，于诸<a>沙门</a>及婆罗门、贫穷孤独一切乞人，无所爱惜，无有胜上可重之物而不施者，所谓一切微妙饮食、名衣上服、第一房舍、诸种敷具、灯烛花香，凡所受用皆悉舍之。虽常行施而不求报，怜愍一切无疑惑心，既施之后终无变悔。二者、常为施主而行法施，所谓常为众生说如斯法，所谓第一、最上最胜、最妙最精。修行如是大法施时，能出一切无碍辩才，文义次第相续不断，如来所说甚深法中，皆能安住成就深忍。或时被他诽谤骂辱、捶击鞭打，终无嗔恨秽浊毒心，亦无惊惧种种苦恼，而心无畏常怀欢喜。三者、若闻他说此三昧时，至心听受书写读诵思惟其义，广为他人分别演说，令是妙法久住世间，终无秘藏使法疾灭。四者、常无嫉妒远离诸恼，弃舍盖缠断除尘垢，不自称誉亦不毁他。五者、于诸佛所常重信心，于诸师长常行敬畏，于知识处常生惭愧，于诸幼稚常怀慈怜，乃至受他小恩尚思厚报，何况人有重德而敢辄忘？<a>常住</a>实言未曾妄语。贤护，是为菩萨摩诃萨具足五法则能获得如是三昧。&rdquo;</p>
<p style="text-align: left">
	　　尔时，世尊为重明此义，以偈颂曰：</p>
<p style="text-align: left">
	　　&ldquo;若于深法心欲乐，&nbsp;厌离一切诸后有，</p>
<p style="text-align: left">
	　　智者不愿一切生，&nbsp;若能如是得三昧。</p>
<p style="text-align: left">
	　　不用一切诸外论，&nbsp;乃至语言不听受，</p>
<p style="text-align: left">
	　　永断世间诸五欲，&nbsp;若能如是证三昧。</p>
<p style="text-align: left">
	　　清净持戒住梵行，&nbsp;所生不念诸女人，</p>
<p style="text-align: left">
	　　深厌五欲真佛子，&nbsp;若能如是证三昧。</p>
<p style="text-align: left">
	　　常行大施不求报，&nbsp;亦无住著悔恨心，</p>
<p style="text-align: left">
	　　一舍已后不重缘，&nbsp;唯当摄念思诸佛。</p>
<p style="text-align: left">
	　　怜愍众生行施时，&nbsp;决定除疑无变退，</p>
<p style="text-align: left">
	　　安住调柔而修施，&nbsp;若能如是得三昧。</p>
<p style="text-align: left">
	　　若于财施为大主，&nbsp;无有憍慢嫉妒心，</p>
<p style="text-align: left">
	　　行一切施常踊跃，&nbsp;若能如是得三昧。</p>
<p style="text-align: left">
	　　又于法施为上首，&nbsp;善解微妙修多罗，</p>
<p style="text-align: left">
	　　能知甚深寂灭法，&nbsp;若能如是得三昧。</p>
<p style="text-align: left">
	　　安住甚深诸法中，&nbsp;善能堪忍无嫉妒，</p>
<p style="text-align: left">
	　　虽被挝骂无恼恨，&nbsp;若能如是得三昧。</p>
<p style="text-align: left">
	　　或时闻说此经典，&nbsp;书写读诵巧广宣，</p>
<p style="text-align: left">
	　　唯为法住利世间，&nbsp;若能如是得三昧。</p>
<p style="text-align: left">
	　　于诸法中不秘吝，&nbsp;不求利养及名闻，</p>
<p style="text-align: left">
	　　但为绍隆诸佛种，&nbsp;若能如是证三昧。</p>
<p style="text-align: left">
	　　远离睡眠与衰恼，&nbsp;除断嫉妒及盖缠，</p>
<p style="text-align: left">
	　　不自称赞轻毁他，&nbsp;能灭我相得三昧。</p>
<p style="text-align: left">
	　　正信诸佛及法僧，&nbsp;常行诚心无欺诳，</p>
<p style="text-align: left">
	　　不忘一切诸恩报，&nbsp;彼证三昧无艰难。</p>
<p style="text-align: left">
	　　若能真说无妄言，&nbsp;凡有所行亦不失，</p>
<p style="text-align: left">
	　　所作虽微获报广，&nbsp;彼于证法无障碍。</p>
<p style="text-align: left">
	　　若人有能具斯法，&nbsp;清净持戒护有恩，</p>
<p style="text-align: left">
	　　彼得菩提尚不难，&nbsp;何况甚深微妙定！&rdquo;</p>
<p style="text-align: left">
	　　授记品第十一</p>
<p style="text-align: left">
	　　尔时，世尊告贤护菩萨言：&ldquo;贤护，我念往昔过于无量阿僧祇，复过无量阿僧祇劫，初于<a>燃灯佛</a>世尊所闻此三昧，闻已即证如斯三昧，见诸如来常现在前。从是已来，经于无量阿僧祇诸世尊所，皆受是经修行供养。彼佛世尊授我记曰：&lsquo;摩纳，汝于来世当得作佛，号释迦牟尼如来、应供、等正觉、明行足、善逝、世间解、无上士、调御丈夫、天人师、佛世尊。&rsquo;贤护，汝辈亦当专精一心思惟修习如斯圣法，非是凡夫所见境界，甚深寂静众相灭处，如是学已未来自然成就阿耨多罗三藐三菩提，无有艰难如我不异。汝等当知，若有安住是三昧者，自然当得近大菩提。&rdquo;</p>
<p style="text-align: left">
	　　尔时，世尊为重明此义，以偈颂曰：</p>
<p style="text-align: left">
	　　&ldquo;我昔遇彼燃灯佛，&nbsp;见已即得三摩提，</p>
<p style="text-align: left">
	　　从是常睹诸如来，&nbsp;具足功德大名称。</p>
<p style="text-align: left">
	　　汝但多集诸功德，&nbsp;一切专念即得成！</p>
<p style="text-align: left">
	　　若人能行此法中，&nbsp;当得无上菩提道！&rdquo;</p>
<p style="text-align: left">
	　　甚深品第十二</p>
<p style="text-align: left">
	　　尔时，贤护菩萨复白佛言：&ldquo;世尊，云何思惟如是三昧？&rdquo;</p>
<p style="text-align: left">
	　　佛言：&ldquo;贤护，若有善男子、善女人，念欲思惟此三昧者，观彼色时不应取著，于彼声中不应取著，于彼香中不应取著，于彼味中不应取著，于彼触中不应取著，于诸法中不应取著，于诸生中不应取著，于一切处不应取著，于是法中当起真实大慈行也。是中何等名为三昧？所谓于一切法中如法行故。若诸菩萨观念处时当应如是，观察身行终不分别见身行处，观察受行亦不分别见受行处，观察心行亦不分别见心行处，观察法行亦不分别见法行处。菩萨当应如是观察思惟三昧。何以故？贤护，彼菩萨观身行时于身不起思惟分别，观受行时于受不起思惟分别，观心行时于心不起思惟分别，观法行时于法不起思惟分别故。所以者何？一切法不可得故。如是诸法既不可得，云何当有分别思惟？贤护，是故一切法无有分别，无分别者无有思惟，无思惟者，当知彼中无法可见。贤护，无可见故便为无碍，一切法中无障碍故，即是菩萨现前三昧。菩萨成就是三昧故，即得睹见无量无数过阿僧祇诸佛世尊，并所宣说皆悉听闻，闻彼法已咸能受持彼诸如来应等正觉所有一切无碍解脱、解脱知见，亦即能得彼无碍智。</p>
<p style="text-align: left">
	　　&ldquo;复次，贤护，菩萨观察四念处时，无法可见，无声可闻，无见闻故则无有法可得分别，亦无有法可得思惟，而亦复非瞽盲聋类，但是诸法无可见故。是故观时不生住著而见诸道，思惟道故即于诸法无有疑网，无疑网故见佛如来，见如来故永离迷谬，无迷谬故知一切法终无可见。何以故？菩萨若有如斯见者则取彼见，取彼见故则取<a>法相</a>，取法相故则取事业，取事业故则见众生，见众生故则见寿命，见寿命故则见富伽罗，见富伽罗故则见诸阴，见诸阴故则见诸入，见诸入故则见诸界，见诸界故则见诸相，见诸相故则见诸物，见诸物故则见彼因，见彼因故则复见缘，以见缘故则便求取，以求取故则有有生。何以故？贤护，一切诸法终不可取，无可取故。菩萨于彼一切诸法，不思不念，不见不闻。贤护，终不如诸外道若外道<a>弟子</a>，取著富伽罗及以我见也。贤护，菩萨终不作如是见。云何见？菩萨见者如如来见终不退转，菩萨见如辟支佛见、如阿罗汉见。菩萨当应作如斯见，如斯见故不忆不念不见不闻，以不忆念及见闻故灭诸<a>妄想</a>，即得思惟如斯三昧也。</p>
<p style="text-align: left">
	　　&ldquo;复次，贤护，譬如虚空本无形色，不可观见无有障碍，无所依止，无有住处，清净无染亦无垢浊；诸菩萨辈见一切法亦复如是，所谓于彼有为无为一切法中，无有处障碍乃至亦无处所，以眼清净无障碍故，一切诸法自然现前。彼诸菩萨如是念时即见诸佛，其所庄严状如金辇，具足威仪如百千光，炎赫斯照如秋满月，众星围绕如转轮王，军众炽盛如天帝释，四辅中尊如大梵王，处彼天座如师子王威伏众兽，如鲜白鹄处空而飞，如须弥山王安住大海，如大雪山出诸良药，如铁围山摄持猛风，如彼水界住持大地，如大风轮净虚空界，如须弥顶壮丽天宫。如是，贤护，彼诸如来应等正觉，以智德光照明一切三千大千诸佛世界，其事若此。</p>
<p style="text-align: left">
	　　&ldquo;贤护，彼诸菩萨于正观中复如斯念：&lsquo;而诸如来有所宣说，我昔听闻，闻已读诵受持修行。&rsquo;如是念已从三昧起，如彼定中所闻诸法，思惟其义为他宣说。贤护当知，是三昧王，为诸菩萨作斯利益，能与如是诸功德聚，所谓世间、出世间一切诸法也。贤护，是故，若彼善男子、善女人，随欲求证无上菩提，当应听闻如是三昧，闻已书写读诵受持，修习思惟广为他说，令是妙法流布世间。&rdquo;</p>
<p style="text-align: left">
	　　尔时，世尊为重明此义，以偈颂曰：</p>
<p style="text-align: left">
	　　&ldquo;诸佛清净离尘垢，&nbsp;功德深广无所依，</p>
<p style="text-align: left">
	　　钟鼓铿锵众妙音，&nbsp;万种咸备修供养，</p>
<p style="text-align: left">
	　　布散诸种超世香，&nbsp;精异花鬘上宝盖，</p>
<p style="text-align: left">
	　　燃灯供养众塔庙，&nbsp;所为求此三摩提。</p>
<p style="text-align: left">
	　　<a>佛法</a>甚深难可见，&nbsp;开示世谛令人知，</p>
<p style="text-align: left">
	　　彼如自性初不迁，&nbsp;汝当随顺智无碍。</p>
<p style="text-align: left">
	　　犹日月天初出时，&nbsp;帝释佐天三十二，</p>
<p style="text-align: left">
	　　众具庄严实周普，&nbsp;求彼三昧亦复然。</p>
<p style="text-align: left">
	　　譬如梵天处梵众，&nbsp;威仪寂静功德圆，</p>
<p style="text-align: left">
	　　勇猛精进不可称，&nbsp;彼求三昧亦如是。</p>
<p style="text-align: left">
	　　又如医王处世间，&nbsp;给施病者众妙药，</p>
<p style="text-align: left">
	　　随顺诸佛清净心，&nbsp;初未曾离本空性。</p>
<p style="text-align: left">
	　　譬如雪山诸山王，&nbsp;炜烨同于转轮帝，</p>
<p style="text-align: left">
	　　亦如宝辇妙庄严，&nbsp;彼见诸佛众相满。</p>
<p style="text-align: left">
	　　又犹鹄王绝明白，&nbsp;处空自在无碍游，</p>
<p style="text-align: left">
	　　如是诸佛金色身，&nbsp;世尊真子如斯念。</p>
<p style="text-align: left">
	　　无垢三昧净智灯，&nbsp;能破大冥诸黑闇，</p>
<p style="text-align: left">
	　　彼除一切众物想，&nbsp;念诸佛智无碍光。</p>
<p style="text-align: left">
	　　诸垢消灭无嗔毒，&nbsp;无明清净妙智人，</p>
<p style="text-align: left">
	　　若能观是无自他，&nbsp;彼终无有诸色相。</p>
<p style="text-align: left">
	　　无疑惑中净智生，&nbsp;悉能断斯诸有见，</p>
<p style="text-align: left">
	　　亦已灭亡阴界想，&nbsp;闻法除恼得清凉。</p>
<p style="text-align: left">
	　　比丘当知诸佛子，&nbsp;及以清净比丘尼，</p>
<p style="text-align: left">
	　　彼优婆塞优婆夷，&nbsp;若能念此得三昧。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>