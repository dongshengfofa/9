<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 大方等大集贤护经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 大方等大集贤护经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二卷 大方等大集贤护经</strong></p>
<p style="text-align: left">
	　　思惟品第一之二</p>
<p style="text-align: left">
	　　&ldquo;贤护，我时则亦授彼佛记：是人当来必得成佛，号曰德光明如来应供等正觉乃至佛<a>世尊</a>。贤护，是中三昧谁当证知？今我<a>弟子</a>摩诃迦葉、帝释德<a>菩萨</a>、善德天子，及余无量诸菩萨辈，咸已修得此三昧者，是为证。云何证？所谓空三昧也。</p>
<p style="text-align: left">
	　　&ldquo;贤护，我念往昔有佛世尊，号须波日。时有一人行值旷野，饥渴因苦遂即睡眠，梦中具得诸种上妙美食，食之既饱无复饥虚，从是寤已还复饥渴。是人因此即自思惟：&lsquo;如是诸法皆空无实，犹梦所见本自非真。&rsquo;如是观时悟无生忍，得不退转于阿耨多罗三藐三菩提。如是，贤护，有诸菩萨若在家若<a>出家</a>，闻有诸佛随何方所，即向彼方至心顶礼，心中渴仰欲见彼佛，故作如是专精思惟；复应当观如是色相，亦即作彼<a>虚空</a>之想；而彼成就虚空想已，得住如是正思惟中；住思惟已，得见彼<a>佛光</a>明清彻如净琉璃，其形端正如真金柱。如是念者，彼见如来亦复如是。</p>
<p style="text-align: left">
	　　&ldquo;复次，贤护，譬如有人忽从本国至于他方，虽在他方而常追忆本所生处曾如是见，亦如是闻，如是忆念，如是了知；久追忆故，于睡梦中明见自身在本生处，游从见闻如前所更。是人后时向诸眷属，具论梦中所见之事：&lsquo;我如是见，我如是闻，我如是营，为如是获得。&rsquo;如是，贤护，有诸菩萨若在家若出家，若从他闻有佛世尊，随何方所即向彼方，至心顶礼欲见彼佛<a>正念</a>不乱，应念即见彼佛形像，或如琉璃或纯金色亦复如是。</p>
<p style="text-align: left">
	　　&ldquo;复次，贤护，譬如<a>比丘</a>修不净观，见新死尸形色始变或青或黄或黑或赤，或时膖胀或已烂坏脓血俱流，虫兽食啖，肉尽骨白，其色如珂，如是乃至观骨离散，而彼骨散无所从来亦无所去，<a>唯心</a>所作还见自心。如是，贤护，若诸菩萨欲得成就彼念诸佛现前三昧，随何方所，先念欲见彼佛世尊，随所念处即见如来。何以故？因缘三昧得见如来。得见彼佛有三因缘。何者为三？一者、缘此三昧，二者、彼佛加持，三者、自善根熟。具足如是三因缘故，即得明见彼诸如来应供等正觉亦复如是。</p>
<p style="text-align: left">
	　　&ldquo;复次，贤护，如人盛壮容貌端严，欲观己形美恶好丑，即便取器盛彼清油，或持净水，或取水精，或执明镜，用是四物观己面像，<a>善恶</a>好丑显现分明。贤护，于意云何？彼所见像，于此油、水、水精、明镜四处现时，是为先有耶？&rdquo;</p>
<p style="text-align: left">
	　　贤护答言：&ldquo;不也。&rdquo;</p>
<p style="text-align: left">
	　　曰：&ldquo;是岂本无耶？&rdquo;</p>
<p style="text-align: left">
	　　答言：&ldquo;不也。&rdquo;</p>
<p style="text-align: left">
	　　曰：&ldquo;是为在内耶？&rdquo;</p>
<p style="text-align: left">
	　　答言：&ldquo;不也。&rdquo;</p>
<p style="text-align: left">
	　　曰：&ldquo;是岂在外耶？&rdquo;</p>
<p style="text-align: left">
	　　答言：&ldquo;不也。世尊，唯彼油、水、精、镜诸物，清明无浊无滓，其形在前彼像随现。而彼现像不从四物出，亦非余处来，非自然有，非人造作。当知彼像无所从来，亦无所去，无生无灭，无有住所。&rdquo;</p>
<p style="text-align: left">
	　　时彼贤护如是答已，佛言：&ldquo;贤护，如是，如是，如汝所说。诸物清净彼色明朗，影像自现不用多功。菩萨亦尔，一心善思见诸如来，见已即住，住已问义，解释<a>欢喜</a>，即复思惟：&lsquo;今此佛者从何所来？而我是身复从何出？观彼如来竟无来处及以去处，我身亦尔，本无出趣岂有转还？&rsquo;彼复应作如是思惟：&lsquo;今此<a>三界</a>唯是心有。何以故？随彼心念还自见心，今我从心见佛，我心作佛，我心是佛，我心是如来，我心是我身，我心见佛。心不知心，心不见心，心有想念则成<a>生死</a>，心无想念即是<a>涅槃</a>。诸法不真，思想缘起；所思既灭，能想亦空。贤护当知，诸菩萨等因此三昧证大菩提。&rdquo;</p>
<p style="text-align: left">
	　　三昧行品第二</p>
<p style="text-align: left">
	　　尔时，世尊复告贤护菩萨摩诃萨言：&ldquo;贤护，若诸菩萨摩诃萨具行四法，则能得是现前三昧。何等为四？一者、不坏<a>信心</a>，二者、不破精进，三者、智慧<a>殊胜</a>，四者、近善知识。贤护，是为菩萨具足四法，则得成就现前三昧也。贤护，菩萨摩诃萨复有四法，能具足行则能成就现前三昧。何等为四？一者、乃至于<a>刹那</a>时无众生想；二者、于三月内不暂睡眠；三者、三月经行唯除便利；四者、若于食时布施以法，不求名利无望报心。贤护，是为菩萨具足四法，则得成就现前三昧也。贤护，菩萨摩诃萨复有四法能具足行，则得成就现前三昧。何等为四？一者、劝他见佛，二者、教人听法，三者、心无嫉妒，四者、劝他发菩提心。贤护，是为菩萨具足四法，则得成就现前三昧也。贤护，菩萨摩诃萨复有四法成就三昧。何等为四？一者、造佛形像劝行供养，二者、书写是经令他读诵，三者、慢法众生教令发心，四者、护持<a>正法</a>令得久住。贤护，是为菩萨具足四法，则得成就现前三昧也。&rdquo;</p>
<p style="text-align: left">
	　　尔时，世尊为重明此义，而说偈言：</p>
<p style="text-align: left">
	　　&ldquo;汝等当住<a>佛法</a>中，&nbsp;勿藏正言及我法，</p>
<p style="text-align: left">
	　　念勤精进除睡盖，&nbsp;三月不坐唯经行，</p>
<p style="text-align: left">
	　　食时广说而施他，&nbsp;宣扬诸佛无比法，</p>
<p style="text-align: left">
	　　不求名闻及利养，&nbsp;无所著故得此禅。</p>
<p style="text-align: left">
	　　莫生嫉妒及嗔恚，&nbsp;当思<a>解脱</a>诸欲心，</p>
<p style="text-align: left">
	　　乐此三昧求住者，&nbsp;勤念无懈尔乃得。</p>
<p style="text-align: left">
	　　金色百福庄严相，&nbsp;端正<a>圆满</a>若花荣，</p>
<p style="text-align: left">
	　　<a>世间</a>乐见光明体，&nbsp;常睹诸佛在现前。</p>
<p style="text-align: left">
	　　往古诸佛及将来，&nbsp;现在一切人中胜，</p>
<p style="text-align: left">
	　　汝等一心恭敬礼，&nbsp;亦常专念修供养。</p>
<p style="text-align: left">
	　　汝若供养彼诸佛，&nbsp;应以华香及涂香，</p>
<p style="text-align: left">
	　　惠施美食起净心，&nbsp;证此三昧殊非难。</p>
<p style="text-align: left">
	　　诸佛塔前作众乐，&nbsp;螺鼓钲铎诸妙音，</p>
<p style="text-align: left">
	　　欢喜踊跃难称量，&nbsp;必当成就此三昧。</p>
<p style="text-align: left">
	　　劝造尊像无比身，&nbsp;彩画庄严具足相，</p>
<p style="text-align: left">
	　　金色光大无瑕垢，&nbsp;证此三昧良非难。</p>
<p style="text-align: left">
	　　各各常念修法施，&nbsp;清持禁戒及多闻，</p>
<p style="text-align: left">
	　　精勤勇猛除<a>懈怠</a>，&nbsp;得此三昧终不久。</p>
<p style="text-align: left">
	　　不应他所怀毒心，&nbsp;亦舍世间诸欲事，</p>
<p style="text-align: left">
	　　常以慈悲念一切，&nbsp;三昧岂远在现前！</p>
<p style="text-align: left">
	　　于法师所常<a>随喜</a>，&nbsp;尊重恭敬等如来，</p>
<p style="text-align: left">
	　　莫生轻慢与悭贪，&nbsp;喜心供养除嫉妒。</p>
<p style="text-align: left">
	　　无量诸佛共称扬，&nbsp;汝但勤求自当得！</p>
<p style="text-align: left">
	　　世尊郑重演说斯，&nbsp;为修如是妙法故！&rdquo;</p>
<p style="text-align: left">
	　　见佛品第三</p>
<p style="text-align: left">
	　　尔时，世尊复告贤护菩萨言：&ldquo;贤护，若诸菩萨摩诃萨欲得成就此三昧者，当应于彼<a>说法</a>师所生诸佛想，起尊重心勿生憍慢，乃至无有诤竞违逆不顺心故，然后于此胜三昧中，精勤修学方能克证。贤护，若人于彼说法法师或比丘所，起不善心、苟违异心、诤竞之心、故陵辱心、诸不净心，乃至不生如诸佛想，如是菩萨假令<a>修行</a>，终不能证如是妙定，若得证者无有是处。</p>
<p style="text-align: left">
	　　&ldquo;贤护，譬如清净虚空无诸云翳，有明目人，于静夜时仰观空中，无量星宿区别方所，形色各异了了分明。如是，贤护，菩萨摩诃萨思惟观彼法性虚空，以想成故见诸如来，其事若此。然彼菩萨观东方时，多见诸佛，多见百佛，多见千佛，多见百千佛，多见亿佛，多见亿百千佛，多见亿百千那由他佛，不假作意自然现前。而彼菩萨既作如是观东方已，欣观南方及西北方、四维、上、下，十方世界各多见佛，所谓多见百佛，多见千佛，多见百千佛，多见亿佛，多见亿百千佛，多见亿百千那由他佛，不假功用皆现在前。</p>
<p style="text-align: left">
	　　&ldquo;复次，贤护，如彼阿弥陀如来应供等正觉，其世界中诸菩萨等生彼国者，于初一日观察东方多见诸佛，多见百佛，乃至多见百千亿那由他佛已，然后于第二日观察南方如是，乃至十方事皆若此。如是，贤护，若菩萨摩诃萨成就菩萨思惟诸佛现前三昧，如是菩萨，于自土中观察十方多见诸佛，多见百佛，乃至多见百千亿那由他诸佛也。</p>
<p style="text-align: left">
	　　&ldquo;复次，贤护，如诸如来成就佛眼，如是具已，于一切处悉如是知、悉如是见。如是，贤护，若菩萨摩诃萨亦既成就菩萨思惟一切诸佛现前三昧已，自然满彼檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至满彼一切菩萨诸功德等。&rdquo;</p>
<p style="text-align: left">
	　　尔时，世尊为重明此义，以偈颂曰：</p>
<p style="text-align: left">
	　　&ldquo;犹如静夜除云雾，&nbsp;有明眼者仰观空，</p>
<p style="text-align: left">
	　　见彼众星过百千，&nbsp;昼念明了亦无失。</p>
<p style="text-align: left">
	　　菩萨如是得定已，&nbsp;多见无量亿千佛，</p>
<p style="text-align: left">
	　　复于起斯三昧后，&nbsp;还为大众演最尊。</p>
<p style="text-align: left">
	　　如我佛眼清净故，&nbsp;无有障碍见世间，</p>
<p style="text-align: left">
	　　是诸佛子菩萨眼，&nbsp;出此三昧最胜观。</p>
<p style="text-align: left">
	　　以无相想思如来，&nbsp;而见十方诸等觉，</p>
<p style="text-align: left">
	　　破除恼毒及诸想，&nbsp;汝听菩萨妙功德。</p>
<p style="text-align: left">
	　　若听彼法清凉心，&nbsp;能入空寂<a>无畏</a>处，</p>
<p style="text-align: left">
	　　如我当今说斯法，&nbsp;为令众生证菩提。</p>
<p style="text-align: left">
	　　如彼安乐诸菩萨，&nbsp;多见无量佛世尊，</p>
<p style="text-align: left">
	　　菩萨如是入思惟，&nbsp;亦见百千多调御。</p>
<p style="text-align: left">
	　　如此比丘唯阿难，&nbsp;一闻我说悉能受，</p>
<p style="text-align: left">
	　　菩萨如是得三昧，&nbsp;听一切法能总持。</p>
<p style="text-align: left">
	　　成就信惭具三昧，&nbsp;悉舍一切世语言，</p>
<p style="text-align: left">
	　　常以慈心慧他说，&nbsp;要当到斯寂静地。&rdquo;</p>
<p style="text-align: left">
	　　正信品第四</p>
<p style="text-align: left">
	　　尔时，世尊复告贤护菩萨言：&ldquo;贤护，若诸菩萨摩诃萨为求如是三昧宝故，当应勇猛发勤精进，自然速能入此三昧也。贤护，譬如有人乘御大船入于大海，恣意载满众妙珍宝，已过一切诸大难处，垂至此岸未几之间，船忽破坏众宝沉没。当尔之时，阎浮提人发大叫声，生大悲苦，以失如是无价宝故。贤护，有善男子、善女人亦复如是，耳闻如斯胜三昧宝，不能书写读诵受持，复不能思惟<a>如法</a>而住。贤护，当知尔时，一切世间诸天神等，亦应如是发大叫呼生大悲恼，作如是言：&lsquo;是诸众生深可怜愍，云何于此诸佛世尊胜三昧宝，一切诸佛之所称扬，一切诸佛之所印可，一切诸佛之所教诫，一切诸佛最上功德，具足成就圆满无缺，菩萨闻已当应勤求，反更远离不肯书写，不乐读诵，不能受持解释义理，不能思惟如法而住？如是放逸懈怠众生，未来必当受大损减。&rsquo;贤护，何等名为众生损减？所谓于如是三昧宝中，闻已远离，不能书写读诵受持，不能解说思惟义理，不如法住专念修行，丧灭功德是为减损。贤护，是懈怠人恶众生辈，于斯法中得利益者无有是处。</p>
<p style="text-align: left">
	　　&ldquo;复次，贤护，譬如有人持赤栴檀示愚痴人，而彼痴人以愚痴故，于赤<a>檀香</a>起臭秽想。时主智人卖檀香者，告愚人曰：&lsquo;汝今不应于妙栴檀生臭恶想。何以故？是檀最精香气第一，汝今何故反为臭恶？若不信者，应先嗅尝为臭为香？又汝眼明，亦应以目观察是檀，光色文彩为瘦为肥为善为恶？&rsquo;然彼愚者，虽闻智人如是语言种种称赞，以愚痴故<a>转生</a>憎恶，以手捻鼻不用嗅闻，掩闭其目不肯观视。如是，贤护，当来之世有恶比丘，憎恶是经其事亦尔。彼恶人辈不知修习身戒心慧，愚痴无智犹如白羊顽騃佷弊。彼诸恶人又薄福故，虽复得闻如是妙典正念诸佛现前三昧，不用书写，不能读诵，不能受持，不能思惟，不能为人宣扬广说，又亦不能广生随喜，云何能得如说修行？若彼恶人能说<a>行者</a>，无有是处。又复闻已更兴诽谤，都无信心谓为真实，虽闻多说终无开解，复作是言：&lsquo;若斯法者，但为戏论故神异其事，又为炽盛言教故过饰其词，诱诳世间造斯经典，岂得方比圣者阿难诸比丘辈现在世时宣说如是诸修多罗也？&rsquo;又于异时发如是言：&lsquo;此修多罗非佛所说，乃是恶人自造文章妄言经耳！&rsquo;贤护当知，如斯恶人，长夜远离如是微妙无上大宝，如彼痴人见妙香已，掩眼塞鼻不用见闻。如是，贤护，彼愚恶辈，闻此妙经三昧宝已，不欲书写，不乐读诵，不念受持，不能宣说，所谓<a>无心</a>亲近不愿闻故。</p>
<p style="text-align: left">
	　　&ldquo;复次，贤护，譬如有人卖摩尼宝，有愚痴人见彼宝已，即便问言：&lsquo;仁者，斯宝其价云何？&rsquo;宝主答言：&lsquo;汝今当知是宝精胜，世间所无，非可造次以世价论也。吾今且说此宝功能威德力用，粗为约耳！卿若欲知此摩尼宝光明所照近远若干，卿今若须当以真金布满斯地，尔乃相与。&rsquo;彼愚痴人闻是语已，便大嗤笑种种呰毁是摩尼宝，竟不酬价。如是，贤护，彼未来世诸恶比丘，闻此经中胜三昧宝，无有信心多生嗤笑，更兴诽谤其事亦尔。或有比丘信根深厚慧根明利，已于过去诸如来所亲近承事听闻正法，如教修行种诸善根&nbsp;。彼等闻此菩萨<a>念佛</a>现前三昧，即能读诵思惟义理，为人广说能多利益一切世间，所谓广宣流布，生大信心，发大智慧，成就纯直，具足威仪，常行惭愧，怖畏众罪，修持禁戒，不受诸欲，信甚深法，能多受闻，得深智忍，常行慈悲。然而斯等信根深固得是三昧，得三昧已游诸方国，为他广说解释义理，常作是愿：&lsquo;令此菩萨念佛三昧甚深经典，广行流布<a>常住</a>于世。&rsquo;或有众生，善根微薄福德鲜少，过去未曾亲近诸佛供养承事听闻正法，但为我慢所降，嫉妒所导，利养所覆，名闻所牵，广行放逸不持戒善，常乐乱心不修<a>禅定</a>，远离经教不求多闻，未遇善师唯逢恶友。斯人如是闻此三昧，诽谤轻毁无一信心谓为不实，志性顽愚意无开解，复作是言：&lsquo;如斯经典非佛所说！乃是世间钝根比丘，愚痴邪见自作文章严饰词句。若处众中应如是说，亦如是教。汝诸众生，当知今此修多罗典非佛所说！&rsquo;如是痴人，不知亲近诸佛世尊，不种善根，不修供养，习近恶友多作众恶。当知是人，远离无上深妙法宝，永失无上最胜法利也。&rdquo;</p>
<p style="text-align: left">
	　　佛告贤护：&ldquo;吾复语汝，我今现在一切世间，梵、魔、<a>沙门</a>、<a>婆罗门</a>，及诸天、人、阿修罗等诸大众前，宣说如是妙三昧时。若彼善男子、善女人，闻已随喜，读诵受持念佛三昧，思惟信解最以为真，发如是言&lsquo;是为真实诸佛说&rsquo;者，当知彼人所获福聚不可思议。贤护，若复有诸善男子、善女人，持满三千<a>大千世界</a>种种珍宝，以用供养一切诸佛如来应供等正觉，所得功德虽为广大，然望持经所获福聚，百千万分不及其一，乃至更以无量无边阿僧祇诸福德聚，亦不及一。&rdquo;</p>
<p style="text-align: left">
	　　尔时，世尊为重明此义，而说偈言：</p>
<p style="text-align: left">
	　　&ldquo;邪曲愚惑人，&nbsp;放逸根不熟，</p>
<p style="text-align: left">
	　　恶友之所坏，&nbsp;无有正信心。</p>
<p style="text-align: left">
	　　<a>破戒</a>造众罪，&nbsp;深著于我慢，</p>
<p style="text-align: left">
	　　彼各言此经，&nbsp;非是诸佛说。</p>
<p style="text-align: left">
	　　此诸修多罗，&nbsp;非是法王教，</p>
<p style="text-align: left">
	　　彼辈自意言，&nbsp;我何能说此？</p>
<p style="text-align: left">
	　　若见大调御，&nbsp;世尊放光明，</p>
<p style="text-align: left">
	　　我为彼广宣，&nbsp;彼亦能传说。</p>
<p style="text-align: left">
	　　其或于此经，&nbsp;闻已生欢喜，</p>
<p style="text-align: left">
	　　斯人无疑网，&nbsp;不言非佛说。</p>
<p style="text-align: left">
	　　如有戒清净，&nbsp;所见能了知，</p>
<p style="text-align: left">
	　　敬法起重心，&nbsp;我为此陈说。</p>
<p style="text-align: left">
	　　若以三千宝，&nbsp;持奉诸如来，</p>
<p style="text-align: left">
	　　为求大菩提，&nbsp;其福不可说。</p>
<p style="text-align: left">
	　　若有诸比丘，&nbsp;说佛所叹定，</p>
<p style="text-align: left">
	　　闻者生信心，&nbsp;此福过于彼。&rdquo;</p>
<p style="text-align: left">
	　　受持品第五</p>
<p style="text-align: left">
	　　尔时，世尊复告贤护菩萨言：&ldquo;贤护，此众有人今在我前，亲闻我说如是三昧，于我灭后其所生处，还复得闻是三昧宝，虽闻不信诽谤毁呰，远离善友随逐恶人。贤护，复有一人，于善人所闻是三昧深妙经典，尚不生信不以为实不能开解，况恶人处闻是经典，宁能生信而复开解？何以故？贤护，诸佛如来所言难信，诸佛世尊智慧难知故。贤护，若当成就如是三昧，然后乃能于当来世，与诸众生增长佛法。</p>
<p style="text-align: left">
	　　&ldquo;复次，贤护，有诸菩萨摩诃萨，若在家若出家，闻此三昧不怖不惊、不悔不退、不谤不毁，闻已随喜生信敬心，决定真实无复疑网，读诵受持思惟义趣。贤护，如是等人，世尊悉见悉知悉识也。贤护，诸佛世尊云何见斯诸善男子及善女人？复云何知？又云何识？贤护，若能读诵受持思念此三昧门，如是之人终不为恶，不破净戒，不坏正信，不入邪聚。贤护，是诸善男子、善女人等，必定深信成就思惟，能分别成就思惟，于是法中具足信心，常能读诵摄持是法。贤护当知，是人决不求少功德，亦不种少善根。贤护，是善男子、善女人，凡所生处或乏资须，然诸善根广大不少。贤护，是故斯诸善男子、善女人，已于过去诸如来所，修行供养种诸善根。贤护当知，此辈非于一如来所修行供养种诸善根也，亦非于二、三、四、五乃至十如来所种诸善根也，亦非于百千亿数诸如来所种诸善根也。贤护当知，此诸善男子、善女人，已于过百千数无量无边诸如来所，修行供养种诸善根，方得闻此念佛现前三昧，闻已生信心开意解，即以为实无复疑网，既获闻已乐欲书写读诵受持，乃至为他广宣是义。何以故？贤护，斯诸善男子、善女人，往昔已于诸如来前，闻是三昧读诵受持。以是义故如来灭后，于最末世五百年终，法欲灭时，法将坏时，还当得闻如是三昧，闻即生信无有惊疑，不退不没生大欢喜遍满身心，读诵受持思惟其义为他解说，乃至一日一夜行是三昧。贤护，若复有人，闻此三昧无有惊怖，亦不退没不生谤毁，闻已随喜即以为实，思惟分别心开意解，但能为他暂时称善，所获福聚尚不可量，况能读诵受持勤思而行，为他广说至一日夜。贤护当知，是善男子、善女人，因是事故，即便获得过于无量阿僧祇大功德聚，遂得住于不退转地，随所愿欲如意即成。</p>
<p style="text-align: left">
	　　&ldquo;贤护，其事虽尔，我今为汝更宣譬喻明显此义。复次，贤护，譬如有人取此三千大千世界一切大地尽末为尘，复取一切草木枝叶，不问大小皆为微尘。彼人尔时于彼尘聚，取一微尘破坏分析，还令得作尔许微尘，然后复取彼一切尘，次第分析皆令等彼初微尘数。贤护，于意云何？是微尘数可谓多不？&rdquo;</p>
<p style="text-align: left">
	　　贤护答曰：&ldquo;甚多！世尊。&rdquo;</p>
<p style="text-align: left">
	　　佛言：&ldquo;贤护，若有善男子、善女人，取前尔许微尘数佛刹，盛满众宝持用布施。贤护，于意云何？彼善男子、善女人，所获福聚复为多不？&rdquo;</p>
<p style="text-align: left">
	　　贤护报曰：&ldquo;甚多！世尊。然彼善男子、善女人，因是事故获得过彼无量无边阿僧祇福聚。&rdquo;</p>
<p style="text-align: left">
	　　佛复告言：&ldquo;贤护，吾更语汝，如彼善男子、善女人，以尔许尘数佛刹盛满七宝，持用布施获如斯福；复有善男子、善女人，闻此念佛现前三昧，暂生随喜，信心分别以为真实，心开意解读诵受持，乃至暂时为他解说，是善男子、善女人，所获福聚胜前施福无量无边，非可称算，非可校计，非可思量。贤护，如是善男子、善女人，闻此三昧生随喜心，乃至暂时为他解说，尚获无量无边福聚，何况是善男子、善女人，于此三昧修多罗中，如闻而信，如信而受，如受而说，如说而行也！&rdquo;</p>
<p style="text-align: left">
	　　尔时，世尊为重明斯义，以偈颂曰：</p>
<p style="text-align: left">
	　　&ldquo;若以三千大千界，&nbsp;盛满七宝用行檀，</p>
<p style="text-align: left">
	　　我说彼福虽为多，&nbsp;不如闻经少功德。</p>
<p style="text-align: left">
	　　菩萨为求多福聚，&nbsp;信解读诵复思惟，</p>
<p style="text-align: left">
	　　解说修行念三昧，&nbsp;斯所获福过于彼！</p>
<p style="text-align: left">
	　　抹三千界尽为尘，&nbsp;复分一尘等前数，</p>
<p style="text-align: left">
	　　尽取如是诸尘刹，&nbsp;盛满珍宝以行檀。</p>
<p style="text-align: left">
	　　诸佛所赞三昧经，&nbsp;单以一偈为他说，</p>
<p style="text-align: left">
	　　我言斯人获功德，&nbsp;超彼檀福不可量！</p>
<p style="text-align: left">
	　　若复为他具足说，&nbsp;下至一构牛乳间，</p>
<p style="text-align: left">
	　　思惟增广诸善根，&nbsp;何况长远无量福！</p>
<p style="text-align: left">
	　　一切众生尽作佛，&nbsp;净慧终竟证彼如，</p>
<p style="text-align: left">
	　　假于亿数多劫中，&nbsp;说斯偈福不可尽。</p>
<p style="text-align: left">
	　　其间彼佛皆灭已，&nbsp;多亿数劫常广宣，</p>
<p style="text-align: left">
	　　终亦不尽彼福边，&nbsp;缘此深经四句偈。</p>
<p style="text-align: left">
	　　一切所有诸世界，&nbsp;四方上下及四维，</p>
<p style="text-align: left">
	　　满中众宝持与他，&nbsp;为求胜福奉诸佛。</p>
<p style="text-align: left">
	　　彼诸功德难可量，&nbsp;称计与诸世界等，</p>
<p style="text-align: left">
	　　其有闻受是三昧，&nbsp;善能宣说福过前。</p>
<p style="text-align: left">
	　　若人于此无迟疑，&nbsp;其于诸法亦明了，</p>
<p style="text-align: left">
	　　彼则永绝诸恶趣，&nbsp;能入胜寂三昧禅。</p>
<p style="text-align: left">
	　　彼若常能供养我，&nbsp;必受多福不思议，</p>
<p style="text-align: left">
	　　增长多闻证菩提，&nbsp;由思诸佛所赞定。</p>
<p style="text-align: left">
	　　今我语汝诚实言，&nbsp;当念精进莫放逸，</p>
<p style="text-align: left">
	　　一心欢欣发勇猛，&nbsp;自然速证彼菩提。</p>
<p style="text-align: left">
	　　彼为供养百数佛，&nbsp;乃能受是三摩提，</p>
<p style="text-align: left">
	　　假于后世恐怖时，&nbsp;自当速证微妙定。</p>
<p style="text-align: left">
	　　若有见我与比丘，&nbsp;及汝大士贤护等，</p>
<p style="text-align: left">
	　　如是菩萨乐多闻，&nbsp;决定当得此三昧。</p>
<p style="text-align: left">
	　　若得闻此圣三昧，&nbsp;为他解释或书写，</p>
<p style="text-align: left">
	　　是陀罗尼世尊叹，&nbsp;能证一切佛菩提。</p>
<p style="text-align: left">
	　　若人善思此三昧，&nbsp;一切诸佛咸共称，</p>
<p style="text-align: left">
	　　当得种姓及多闻，&nbsp;诸佛次第而演说。&rdquo;</p>
<p style="text-align: left">
	　　观察品第六</p>
<p style="text-align: left">
	　　尔时，世尊复告贤护菩萨言：&ldquo;贤护，若诸菩萨摩诃萨即欲思惟此三昧者，当云何思？贤护，彼诸菩萨欲思惟者，即应当作如是思惟，如我世尊今者现在<a>天人</a>众中宣说法要。贤护，菩萨如是一心思惟，诸佛如来坐师子座宣说正法，具足成就一切相好，最妙最极殊特端严乐观无厌。如是观察诸大人相，于一一相应当至心，即得明了见诸如来应等正觉。既得见已，当先咨问不见顶相。既得问已，然后次第遍观诸相皆令明了。如是观已更复思惟：&lsquo;诸佛如来众相微妙是为希有！愿我未来还得如是具足成就诸妙相身！愿我未来亦得如是清净禁戒具足威仪！愿我未来亦得如是具足三昧！愿我未来亦得如是具足智慧！愿我未来亦得如是具足解脱！愿我未来亦得如是解脱知见！愿我未来成满如是诸相身已，即得成就阿耨多罗三藐三菩提！既成佛已亦当如是处彼天人大众之中，具足宣说如斯妙法！&rsquo;</p>
<p style="text-align: left">
	　　&ldquo;菩萨如是具足观察诸佛如来，乃至成就一切种已，复应更作如是思惟：&lsquo;是中何者是我？谁为我所法？谁能得成诸佛菩提？为身得耶？为心得耶？若身得者，是身顽騃无觉无知，犹如草木石壁镜像，然彼菩提无色无形非像非相，不可见知，不可触证，云何更以顽騃无知、无见、无识、无所分别、无作之身得彼菩提？菩提如是既无形色，非相非像，不可见知，不可触证，谁复于中而行证者？若心得者，是心无色不可得见，是心无相不可得知，此心如是同于幻化。然彼菩提亦尔，无色不可见，无相不可知，无漏无为亦同幻化，云何可证？云何觉知？而言身心得菩提耶？&rsquo;彼菩萨摩诃萨如是观时，分明了了见是身相不得菩提，亦知是心不得菩提。何以故？诸法无有以色证色、心证心故。然彼于言说中知一切法，虽无色无形、无相、无漏、无可睹见、无有证知，亦非无证。何以故？以一切诸如来身无有漏故。又诸如来身无漏故心亦无漏，又诸如来心无漏故色亦无漏。</p>
		

	
	

		</div></div><hr><script charset='utf-8' src='../../js/footer.js'></script></body></html>