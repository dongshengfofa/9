<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 菩萨念佛三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 菩萨念佛三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 <a>菩萨</a><a>念佛</a>三昧经</strong></p>
<p style="text-align: left">
	　　序品第一</p>
<p style="text-align: left">
	　　如是我闻：一时，佛住王舍城耆阇崛山，与大<a>比丘</a>众一千二百五十人俱，皆是阿<a>罗汉</a>，诸漏已尽无复烦恼，调伏纵任善脱无脱，深知无知所作已办，逮得<a>无我</a>舍诸重担，除灭九结决定<a>解脱</a>，诸心<a>自在</a>犹如大龙，唯除阿难。</p>
<p style="text-align: left">
	　　尔时，难陀天子、修难陀天子、栴檀天子、修摩那天子、自在天子、大自在天子、阿逸多天子、<a>修行</a>天子，如是无数净居天子，于夜后分光色倍常，耆阇崛山欻然大明。时诸天子往<a>世尊</a>所，一心恭敬顶<a>礼佛</a>足，以天细末栴檀之香、多摩罗跋沉水天香、天华鬘香、俱修摩等种种华香，以散佛上，重礼佛足，右绕三匝，却住一面合掌向佛。</p>
<p style="text-align: left">
	　　时，栴檀天子默然生念：&ldquo;过去诸佛皆为诸天、世人、<a>沙门</a>、<a>婆罗门</a>，演诸佛所说菩萨念佛三昧。&rdquo;复作是念：&ldquo;今我世尊亦应如昔过去诸佛，安乐<a>世间</a>诸人天故，宣说菩萨念佛三昧。&rdquo;时诸天子俱白佛言：&ldquo;世尊，过去诸佛皆说菩萨念佛三昧，安乐世间人天八部。唯愿世尊，如昔诸佛广为众生说此三昧。&rdquo;尔时，世尊默然许之。时诸天子绕佛三匝，顶礼佛足忽然不现。</p>
<p style="text-align: left">
	　　尔时，世尊于夜后分明相出时，熙怡微笑作大师子[口+磬]咳之声。耆阇崛山别住诸僧，承佛神力俱到佛所。王舍大城诸<a>比丘尼</a>，蒙佛威声亦悉同集。摩竭提国阿阇世王先尼梵子，与无量亿眷属围绕，承佛神力于一念顷俱到佛所。复有阿罗婆迦夜叉、伽陀婆夜叉、金毗罗夜叉、修脂路摩夜叉、摩罗陀利夜叉，如是等夜叉神王有大威力，一一皆有百千眷属，乘佛神力于一念顷至耆阇崛山。复有罗睺罗阿修罗王、毗摩质多罗阿修罗王、修婆睺阿修罗王、波呵罗头阿修罗王，及其眷属；如是乃至三千世界，天龙龙王无量无边，生希有心肃然毛竖，承佛神力于一念顷往到佛所。东方世界如恒河沙梵天天王，闻佛謦咳，肃然毛竖往到佛所，自余三方及上下方亦复如是。</p>
<p style="text-align: left">
	　　时，给孤独须达长者，亦与无数百千眷属，从舍卫城往到佛所。时，毗耶离有大长者名曰善思，次名降怨，次名吉祥；复有离车诸王子等，名<a>欢喜</a>象，次名举象；复有断事庶士首陀名曰光象，如是一切皆大乘学，与无量众承佛神力往到佛所。时，瞻婆城有庶士子，名曰庠序，次名<a>饶益</a>；复有大长者子名无量力，如是等众已于过去种诸善根有大威德，承佛神力往到佛所。时，波罗奈无量众生，宿植德本今已成熟，从波罗奈鳞次相继步至佛所，稽首作礼侍立左右。是时，拘尸那竭大城，无量力士及力士子，已于过去供养诸佛，植诸善业具大威德，从拘尸那共相和顺，随路贯次往到佛所，至心恭敬前顶礼足。是时，三千<a>大千世界</a>纵广正等，佛神力故，一切八部天、龙、夜叉、乾闼婆王、阿修罗王、迦楼罗王、紧那罗王、摩睺罗伽，如是等众皆来集会间无空缺。</p>
<p style="text-align: left">
	　　尔时，世尊见众已集，复更发大师子之声。从僧坊出近至异处，遥见彼方其地众宝，世尊见已复更微笑。即时世间人、天、阿修罗，各持无量末香杂华以散佛上，至心恭敬尊重赞叹。是时众中，长老<a>舍利弗</a>、长老大目揵连、长老摩诃迦葉、长老<a>须菩提</a>、长老富楼那弥多罗尼子、长老罗睺罗、长老摩诃金毗罗、长老摩诃迦旃延、长老阿[少/兔]楼驮、长老劫宾那、长老轮卢那二十亿子、长老难陀、长老阿难陀，皆有威德具足<a>神通</a>，如是圣众悉已俱集。</p>
<p style="text-align: left">
	　　尔时，众中长老<a>弥勒</a>菩萨、<a>三界</a>菩萨、越三界菩萨、初发心即转法轮菩萨、善思菩萨、大音声菩萨、持地菩萨、文殊师利童子菩萨、不<a>空见</a>菩萨，如是等众无量无边，已曾供养过去诸佛，深种菩萨无数行愿，久发无上菩提之心。尔时，长老不空见菩萨，欲知如来神通之相微笑之意，更正衣服，绕佛三匝，却住一面，合掌向佛，即说偈曰：</p>
<p style="text-align: left">
	　　&ldquo;最胜无为，两足世尊，为调御故，现斯熙怡。</p>
<p style="text-align: left">
	　　富能开惠，令贫满足，佛演法施，明发亦然。</p>
<p style="text-align: left">
	　　一切世间，之所归趣，以何因缘，示此微笑？</p>
<p style="text-align: left">
	　　无上正觉，愿为我说。&rdquo;</p>
<p style="text-align: left">
	　　尔时，世尊告不空见：&ldquo;汝见彼处众宝地不？&rdquo;</p>
<p style="text-align: left">
	　　不空见言：&ldquo;唯然，已见。&rdquo;</p>
<p style="text-align: left">
	　　&ldquo;如是，不空见，彼地乃是往昔诸佛之所游化。&rdquo;</p>
<p style="text-align: left">
	　　时，不空见心自念言：&ldquo;我宜速疾至彼地所，如其相貌心入三昧，入三昧已为佛世尊，化作种种众宝法座。&rdquo;即如其念施置座已，往诣佛所劝请如来升此宝座，白言：&ldquo;世尊，此处皆是往古来今诸佛如来游践之地。&rdquo;</p>
<p style="text-align: left">
	　　是时，世尊往到彼处即就法座。于一念顷如来应正遍知力故，此刹三千大千世界六种震动，踊、遍踊、等遍踊，震、遍震、等遍震，吼、遍吼、等遍吼，动、遍动、等遍动，摇、遍摇、等遍摇，起、遍起、等遍起，东踊西没、西踊东没，南踊北没、北踊南没，西踊东没、东踊西没，北踊南没、南踊北没。光明遍照无量世界，一念之间一切众生，乃至阿鼻<a>地狱</a>，悉受快乐。</p>
<p style="text-align: left">
	　　佛升法座，如日晖曜，一切世间，之所归仰。</p>
<p style="text-align: left">
	　　震动大千，咸生欣悦，佛登宝座，如日显照。</p>
<p style="text-align: left">
	　　一切世间，顶戴法王，欲令众生，普获安乐。</p>
<p style="text-align: left">
	　　佛就座已，如日融朗，一切世间，尊承法王，</p>
<p style="text-align: left">
	　　放净光明，照诸刹土。</p>
<p style="text-align: left">
	　　奇哉斯乘，乘之最胜！异哉斯乘，无能过者！</p>
<p style="text-align: left">
	　　暂现之处，已不可量，善哉斯乘，乘之弘大！</p>
<p style="text-align: left">
	　　乘是乘者，不可思议，诸天魔梵，所不能测。</p>
<p style="text-align: left">
	　　尔时，世尊广长舌相遍覆三千大千世界，普告声闻及众菩萨：&ldquo;诸善男子，一心静听！是夜难陀天子、修难陀天子、栴檀天子、修摩那天子、自在天子、大自在天子、阿逸多天子、修行天子，如是无数净居天子，于夜后分光色倍常，耆阇崛山欻然大明。尔时诸天来诣佛所，一心恭敬顶礼佛足，以天细末栴檀之香、多摩罗跋沉水天香、天华鬘香、俱修摩等种种华香，以散佛上，重礼佛足，右绕三匝，却住一面，合掌向佛，供养恭敬尊重赞叹。是时栴檀天子默然生念：&lsquo;过去诸佛应正遍知，皆为人、天、沙门、婆罗门，敷演诸佛所说菩萨念佛三昧。今我世尊亦应如昔过去诸佛安乐众生，宣说菩萨念佛三昧。&rsquo;时诸天子作是劝请，我默然许。如是，比丘，栴檀天子、难陀天子、无量净居诸天子等，知我许已忽然不现。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;告诸比丘，于后夜时，诸天身色，光炎倍常。</p>
<p style="text-align: left">
	　　耆阇崛山，欻然大明，供养尊重，围绕世主。</p>
<p style="text-align: left">
	　　难陀天子，善喜天子，善意天子，栴檀天子，</p>
<p style="text-align: left">
	　　自在天子，及大自在，阿逸天子，善行天子，</p>
<p style="text-align: left">
	　　如是无量，净居天子，有大神力，来至我所。</p>
<p style="text-align: left">
	　　广设种种，珍妙供养，皆共恭敬，右绕三匝，</p>
<p style="text-align: left">
	　　头面礼足，却住一面。栴檀天子，默然住已，</p>
<p style="text-align: left">
	　　发心欲为，<a>教化</a>众生，请说菩萨，念佛三昧：</p>
<p style="text-align: left">
	　　&lsquo;往昔诸佛，已曾说故。善哉释迦，十力如来，</p>
<p style="text-align: left">
	　　说三摩提，欲令一切，得安乐故。&rsquo;佛默然许。</p>
<p style="text-align: left">
	　　时诸天子，已知垂允，我亦于此，耆阇崛山，</p>
<p style="text-align: left">
	　　如过去佛，所说三昧。时诸天子，已知如来，</p>
<p style="text-align: left">
	　　默然许之，欢喜快乐，右绕三匝，礼足而去。</p>
<p style="text-align: left">
	　　比丘听我，所演三昧，如昔诸佛，莫生疑惑！</p>
<p style="text-align: left">
	　　如来智慧，不可思议！过去诸佛，最上菩提，</p>
<p style="text-align: left">
	　　于诸知见，心无疑网。如今现在，第一菩提，</p>
<p style="text-align: left">
	　　我皆了知，心无滞碍。若当来世，欲成菩提，</p>
<p style="text-align: left">
	　　欲为怜愍，将来世故，我亦明晓，心无毫疑。</p>
<p style="text-align: left">
	　　是故如来，深解无穷，智力无碍，不可思议。</p>
<p style="text-align: left">
	　　如彼所知，我悉究尽，一切众生，不测其奥。&rdquo;</p>
<p style="text-align: left">
	　　不空见本事品第二</p>
<p style="text-align: left">
	　　尔时，世尊告长老<a>舍利</a>弗、长老目揵连、长老大迦葉、长老须菩提、长老富楼那弥多罗尼子：&ldquo;诸天世人皆已来集，汝等比丘各升法座作师子吼。所以者何？此众多有诸声闻人，闻师子吼悉得解脱。&rdquo;</p>
<p style="text-align: left">
	　　尔时，世尊告弥勒菩萨、越三界菩萨、不思议菩萨、不空见菩萨：&ldquo;汝等即时请如来演诸佛所说真实功德师子吼音。&rdquo;</p>
<p style="text-align: left">
	　　不空见言：&ldquo;如是，世尊，唯然已闻。&rdquo;即说偈赞：</p>
<p style="text-align: left">
	　　&ldquo;身色如金，百福庄严，为怜愍故，</p>
<p style="text-align: left">
	　　了达<a>真谛</a>，功德具足，名誉远流，</p>
<p style="text-align: left">
	　　今日世尊，以何因缘，于大众中，令我请问？</p>
<p style="text-align: left">
	　　正觉无伦，最上莫过，功德法王，大智难穷，</p>
<p style="text-align: left">
	　　调伏世间，以何因缘，于大众中，令我请问？</p>
<p style="text-align: left">
	　　如来净戒，定智解脱，解脱知见，悉皆无等，</p>
<p style="text-align: left">
	　　今我善逝，以何因缘，于大众中，令我请问？</p>
<p style="text-align: left">
	　　威德无比，得度<a>彼岸</a>，法王世尊，能为众生，</p>
<p style="text-align: left">
	　　作大利益，善逝何因，于大众中，令我请问？</p>
<p style="text-align: left">
	　　百劫修慈，习近悲处，辩才无滞，善逝何因，</p>
<p style="text-align: left">
	　　于大众中，令我请问？</p>
<p style="text-align: left">
	　　最上法王，普利群生，贫者得富，盲者得视，</p>
<p style="text-align: left">
	　　楚毒永息，恐畏获安，以何因缘，令我请问？</p>
<p style="text-align: left">
	　　佛身净妙，尘垢不污，如来之衣，种种杂色，</p>
<p style="text-align: left">
	　　世尊族姓，王中之王，以何因缘，令我请问？</p>
<p style="text-align: left">
	　　佛所著衣，去身四指，而不离身，身能降怨，</p>
<p style="text-align: left">
	　　以何因缘，令我请问？</p>
<p style="text-align: left">
	　　如来行处，无诸坑坎，智慧力故，所履皆平，</p>
<p style="text-align: left">
	　　以何因缘，令我请问？</p>
<p style="text-align: left">
	　　如来之身，不增不减，行步平正，不邪不曲，</p>
<p style="text-align: left">
	　　妙绝常伦，难可思议，以何因缘，令我请问？</p>
<p style="text-align: left">
	　　仰瞻尊颜，目不暂徙，佛行不假，神足之力，</p>
<p style="text-align: left">
	　　威仪自然，庠序可观。</p>
<p style="text-align: left">
	　　若为魍魉，之所捉持，迷闷失心，无所觉省；</p>
<p style="text-align: left">
	　　若睹世尊，于一念顷，诸恶永离，还得<a>正念</a>。</p>
<p style="text-align: left">
	　　若有众生，触佛足尘，于七月中，身心快乐，</p>
<p style="text-align: left">
	　　命终之后，得生善处，归命世尊，施一切乐。</p>
<p style="text-align: left">
	　　若有人病，极受众苦，佛以手摩，即得除愈。</p>
<p style="text-align: left">
	　　善逝旷劫，悉得一切，不可思议，无数安乐。</p>
<p style="text-align: left">
	　　佛昔勇猛，摄取当来，无量劫中，所得净法。</p>
<p style="text-align: left">
	　　我于是处，无疑异心，以何因缘，令我请问？</p>
<p style="text-align: left">
	　　过去当来，天中特尊，今遇调伏，人中大仙，</p>
<p style="text-align: left">
	　　以何因缘，令我请问？&rdquo;</p>
<p style="text-align: left">
	　　尔时，世尊告不空见：&ldquo;谛听！谛听！善思念之。&rdquo;</p>
<p style="text-align: left">
	　　不空见言：&ldquo;唯然。&rdquo;</p>
<p style="text-align: left">
	　　世尊告不空见：&ldquo;我忆往昔无央数劫，尔时有王名无量力，有大神通势力自在。是王住处造立大城，城名善建，纵广正等十二由延。其城七重，面有三门，门城皆以金、银、琉璃、玻瓈、码碯、真珠、珊瑚庄校严丽。堑亦七重，皆悉七宝。是诸门外以金银沙布饰其地，一门两边各有金银四阙相对。</p>
<p style="text-align: left">
	　　&ldquo;如是，不空见，又以金银作大罗网弥覆门上，金网处处悬于银铃，银网往往垂于金铃，风吹铃网皆作箜篌乐器之声，宫商调畅更相应和。王造城已安处其中。斯城堑外有七池沼，金、银、玻瓈、珊瑚所成。此诸池沼有七阶道，亦是七宝之所庄校。金阶道者银为栏楯，银阶道者金为栏楯，银为阶道真珠栏楯，真珠阶道琉璃栏楯，玻瓈阶道珊瑚栏楯，珊瑚阶道真珠栏楯，真珠阶道金为栏楯。如是，不空见，无量力王植众奇华，优钵罗华、钵头摩华、拘物头华、分头利华、那梨尼华，香气调柔，无吝惜者随意采之。其池岸上种种华树，所谓伊曾华树、尼曾华树、迦多曾尼华树、阿提目多迦华树、瞻卜华树、婆利师华树、拘毗陀罗华树、陀[少/兔]迦梨华树。此诸华树气若天香，亦无守护随意而取。</p>
<p style="text-align: left">
	　　&ldquo;又不空见，是善建城有多罗树七重行列，悉以七宝互相间错，金多罗树银叶华果；银多罗树赤真珠叶，华果亦然；白真珠树琉璃为叶，华果亦然；琉璃树者玻瓈为叶，华果亦然；玻瓈树者码碯为叶，华果亦然；码碯树者赤真珠叶，华果亦然；赤真珠树珊瑚为叶，华果亦然；珊瑚树者金为其叶，华果亦然。不空见，风吹诸树更相掁触出微妙声，譬如乐师善能击发五种之音。又不空见，王所住处如是众声恒不断绝，象声、马声、车声、军声、螺声、鼓声、箫声、笛声、箜篌琵琶歌舞之声，如是众声未曾暂废。王常宣令境内人民，若有所须衣服、饮食、象马车乘，恣随其意一切给与。多罗树间常出乐音，诸人游之五欲自娱。王视国人如父念子，一切奉王犹若慈父。</p>
<p style="text-align: left">
	　　&ldquo;又不空见，善建城内开诸街巷廛邑市肆，处处复有四宝池沼，其池相去尽一箭道。是池四岸众宝阶陛，金阶银栏、银阶金栏，玻瓈、珊瑚间错亦然。又不空见，王于诸池植众名华，复于池上种杂华树，伊尼曾华树、迦昙婆华树、阿提目多伽华树、瞻卜华树、陀[少/兔]迦利华树，芳如天香亦无惜者。城内又建诸园林观，种种华果行列其间。复于园中四方周匝，处处皆有诸妙华池，亦以七宝庄严如前。有众婇女更相娱乐，一切人民恣意游适。</p>
<p style="text-align: left">
	　　&ldquo;又不空见，无量力王族姓豪杰，大刹利种所生父母，乃至七世胄胤相承，悉皆清净容色端雅，人中独绝，财宝巨亿不可称计。又不空见，无量力王深信弘惠虚心大施，施诸沙门及婆罗门，乃至盲聋癃残、百疾贫穷、孤独困厄之人。王所统领八万四千城邑聚落，净业果报七宝庄饰，一一城上复造八万四千栴檀众妙楼橹。是诸门外开四衢路，路首悉起严丽台观，一切人民任意游戏。常于昼夜楼观台殿巷陌廛里悉燃灯烛，其明猛盛遍照国界，众生蒙光身心快乐。</p>
<p style="text-align: left">
	　　&ldquo;又不空见，王有二子，一名师子，二名师子意，久发无上菩提之愿，名称远闻具大威德。尔时，有佛号曰宝肩如来、应、正遍知、明行足、善逝、世间解、无上士、调御丈夫、<a>天人</a>师、佛世尊，出现于世，作是唱言：&lsquo;我于今世及以后世，沙门、婆罗门、天、人、阿修罗大众之中，一切知见普为群生说诸妙法，初中后善、语善、义善，具足清白梵行之相。&rsquo;与大罗汉七百千万亿，皆具神通威德自在。宝肩如来于晨朝时，齐整衣服执持应器，比丘翼从入城乞食。时无量力共其二子，在高楼上欢娱受乐，王遥睹佛功德相好，生奇特心欣跃无极，眷属围绕俱到宫门，告其二子：&lsquo;速赍香华、幢幡、伎乐疾至佛所。&rsquo;即以牛头栴檀末香诸妙珍异，以供养佛及比丘僧，右旋三匝，头顶礼足，却住一面。</p>
<p style="text-align: left">
	　　&ldquo;又不空见，王与二子请宝肩佛及声闻众，尽其形寿施诸所安。宝肩如来于天人中，教化已周将般<a>涅槃</a>。时王知佛不久住世，与其二子臣民眷属，前后导从至涅槃所。如来尔时灭度已讫，头面敬礼悲号啼哭，以身投地如大山崩，作是唱言：&lsquo;世间眼灭！&rsquo;重更哀嗟：&lsquo;世间眼灭！如来涅槃一何驶哉！犹商失主，佛灭亦然！世间黑闇盲无慧目！&rsquo;捶胸拍头举声大叫，呜咽扪泪告其二子：&lsquo;办诸香汤洗浴如来。&rsquo;又以种种妙香涂身，一切散华及诸华鬘，无量妙衣缠如来身。七宝为棺，以铁为椁，聚赤栴檀高一由旬，纵广正等一拘卢舍。复以华香散于[卄/積]上，酥油千器以灌栴檀，然后起火；火既发已，复更号恸洒泪如雨。</p>
<p style="text-align: left">
	　　&ldquo;尔时，师子作是念言：&lsquo;世尊涅槃，我生何为？亦当随佛入于涅槃。&rsquo;立此誓讫，重以种种珍妙香华散于[卄/積]上，白氎缠身，手执火炬，自投火中火即猛盛，为利众生归依世尊，而说偈愿，赞咏如来：</p>
<p style="text-align: left">
	　　&ldquo;&lsquo;如大珍宝聚，世间之所尊，</p>
<p style="text-align: left">
	　　<a>生死</a>苦永尽，于斯般涅槃，</p>
<p style="text-align: left">
	　　自从今已往，不睹转法轮！</p>
<p style="text-align: left">
	　　我所奉法王，已入于涅槃，</p>
<p style="text-align: left">
	　　宣扬广大义，不可复重布。</p>
<p style="text-align: left">
	　　何当在大众，闻说于菩提，</p>
<p style="text-align: left">
	　　诸天及世人，欢喜赞善说？</p>
<p style="text-align: left">
	　　我于今日后，绝不思议声，</p>
<p style="text-align: left">
	　　世间胜调御，于此而沉沦。</p>
<p style="text-align: left">
	　　龙神阿修罗，及以紧那罗，</p>
<p style="text-align: left">
	　　欣悦常歌叹，不复闻斯音。</p>
<p style="text-align: left">
	　　贫者得满足，苦恼蒙救护，</p>
<p style="text-align: left">
	　　世尊今涅槃，悉丧所依怙。</p>
<p style="text-align: left">
	　　父王无量力，及弟师子意，</p>
<p style="text-align: left">
	　　亦复无慈荫，更不闻<a>说法</a>，</p>
<p style="text-align: left">
	　　我亦随世尊，速取于灭度。</p>
<p style="text-align: left">
	　　世间无明道，何用苦生为？</p>
<p style="text-align: left">
	　　今焚此毒身，愿获不思议。</p>
<p style="text-align: left">
	　　我昔与父王，常于长夜中，</p>
<p style="text-align: left">
	　　勤供<a>佛法</a>僧，今得获果报。</p>
<p style="text-align: left">
	　　若我于佛所，修习诸善行，</p>
<p style="text-align: left">
	　　为调伏世间，得不思议故，</p>
<p style="text-align: left">
	　　为令诸众生，发不思议愿。</p>
<p style="text-align: left">
	　　世尊般涅槃，我投火盛时，</p>
<p style="text-align: left">
	　　若人见闻者，一切得成佛，</p>
<p style="text-align: left">
	　　唯除邪谤人，及证正位者。</p>
<p style="text-align: left">
	　　若我修菩萨，广大无量行，</p>
<p style="text-align: left">
	　　众生梦见者，皆令得佛道，</p>
<p style="text-align: left">
	　　唯除邪谤人，及证正位者。</p>
<p style="text-align: left">
	　　此身如聚沫，要当必有死，</p>
<p style="text-align: left">
	　　一切众生类，若食我肉者，</p>
<p style="text-align: left">
	　　是等不可量，疾当得成佛。</p>
<p style="text-align: left">
	　　我修菩萨行，恶口骂詈者，</p>
<p style="text-align: left">
	　　是人值调御，必当得成佛，</p>
<p style="text-align: left">
	　　唯除邪谤人，及证正位者。</p>
<p style="text-align: left">
	　　若人于我身，修于慈<a>悲观</a>，</p>
<p style="text-align: left">
	　　求第一菩提，速得成佛道，</p>
<p style="text-align: left">
	　　唯除邪谤人，及证正位者。</p>
<p style="text-align: left">
	　　以是烧身缘，为求彼此愿，</p>
<p style="text-align: left">
	　　若我心真实，即还见佛起。</p>
<p style="text-align: left">
	　　设得更睹佛，如先住世者，</p>
<p style="text-align: left">
	　　我身投火中，犹前侍佛时。</p>
<p style="text-align: left">
	　　佛起如真身，今睹不异昔，</p>
<p style="text-align: left">
	　　尔乃证诸佛，相续常不断。</p>
<p style="text-align: left">
	　　唯愿普眼尊，愍摄于世间！&rsquo;</p>
<p style="text-align: left">
	　　&ldquo;佛知王子心，渴仰甚殷重，</p>
<p style="text-align: left">
	　　即于焰聚中，奋大神通力，</p>
<p style="text-align: left">
	　　如从三昧起，光明倍明显。</p>
<p style="text-align: left">
	　　不可思议众，咸叹未曾有，</p>
<p style="text-align: left">
	　　广为时会人，更作大利益，</p>
<p style="text-align: left">
	　　所化既已毕，还入于涅槃。</p>
<p style="text-align: left">
	　　师子既见佛，示大威神力，</p>
<p style="text-align: left">
	　　身心甚欣悦，坦然快安乐，</p>
<p style="text-align: left">
	　　深知诸佛法，不可得思议：</p>
<p style="text-align: left">
	　　&ldquo;&lsquo;如来虽涅槃，犹应众生愿，</p>
<p style="text-align: left">
	　　不思议戒定，智慧与解脱，</p>
<p style="text-align: left">
	　　及解脱知见，神化不可量。</p>
<p style="text-align: left">
	　　归依于世尊，然后当放身，</p>
<p style="text-align: left">
	　　世间妙威仪，最胜无伦匹，</p>
<p style="text-align: left">
	　　自在诸神力，亦复无等双。</p>
<p style="text-align: left">
	　　如来还涅槃，一切咸惊惋，</p>
<p style="text-align: left">
	　　是故我至心，归依普眼尊！</p>
<p style="text-align: left">
	　　归命于善逝，累尽无为主！</p>
<p style="text-align: left">
	　　归命永离苦，怜愍于世间！</p>
<p style="text-align: left">
	　　正智遍观察，了达知他心，</p>
<p style="text-align: left">
	　　除诸烦恼病，成就无量众。</p>
<p style="text-align: left">
	　　大医人中尊，施不思议药，</p>
<p style="text-align: left">
	　　能善除世间，一切众疾苦。</p>
<p style="text-align: left">
	　　归依无上师，哀矜众生者！</p>
<p style="text-align: left">
	　　若我赞如来，一念之功德，</p>
<p style="text-align: left">
	　　烧身微毫善，须臾供养福，</p>
<p style="text-align: left">
	　　如是诸净业，愿施于一切。&rsquo;</p>
<p style="text-align: left">
	　　&ldquo;如是，不空见，时天、魔、梵及余一切世间人民，悉见师子投身盛火，皆大悲愕生奇特心。命终之后即生梵天，有大神力威势自在，是梵尔时中心念言：&lsquo;云何忽然来生此间？&rsquo;重更思惟往昔人中，已曾奉侍宝肩如来，至心恭敬尊重赞叹，佛涅槃已烧身供养，复说偈颂发弘誓愿，乘此善业得生梵天。&lsquo;我今当往至烧身所。&rsquo;是梵即时忽然不现，譬如壮士屈申臂顷，便到如来阇维之处，以天栴檀、沉水碎香、俱修摩华、多摩罗跋种种香华不可称数，遍散空中如雨而下，十方交纷若风旋雪，供养宝肩如来舍利，向无量力说其本缘：&lsquo;我是王子师子之身，投火供养命过之者。唯愿大王不加慈念！我今已蒙获诸善利，由昔至诚虔恭奉侍，尊重歌叹宝肩如来，功福果报得生梵天。是故大王与师子意，应共珍敬受持妙法，收取舍利分布供养，无令遗落而生<a>懈怠</a>。大王当知，我生梵天，亦常敬持受此胜法。&rsquo;作是言已忽然不现。</p>
<p style="text-align: left">
	　　&ldquo;又不空见，无量力王与师子意，取水灭火，以诸妙香众华、宝鬘幢幡、伎乐种种供养，须臾之顷周遍八万四千城邑，悉起八万四千塔庙，皆以七珍庄校严丽。是诸宝塔高一由延，纵广正等一拘卢舍，于一一塔周匝各燃八万四千众香油灯。是诸塔间复以种种香华伎乐供养如前，尊敬受持如此妙法。无量力王以是善根与师子意，经历八万四千劫中不堕恶道，又于八万四千亿劫亲近供养六万诸佛，次第奉敬常不断绝，世世恒作转轮圣王。</p>
<p style="text-align: left">
	　　&ldquo;又不空见，宝肩如来涅槃之后，时有菩萨现于世间名普密王，为愍世间<a>出家</a>学道，菩提树下结跏趺坐，一心定意正智解脱，豁然大寤得无上道。又不空见，是师子梵至普密王佛世尊所，住在<a>虚空</a>以天栴檀供养于佛，右绕三匝稽首作礼，请转法轮而白佛言：&lsquo;唯愿世尊从道场起摧诸魔军，于净神智无所毁损。愿世间师哀从定寤，调御有解诸声闻众，开演美妙善逝之法。如来前身久修智慧，摄受善法今为人尊，过去世中已发弘誓，愿得佛时当度未度。今愿已满得安隐处，最胜无为寂然妙乐，当开<a>甘露</a>解众三结。&rsquo;尔时，世尊默然许之。</p>
<p style="text-align: left">
	　　&ldquo;时彼大梵及无数天，既知如来当转法轮，咸共欢喜踊悦无量。梵天于时设诸妙供，即发大愿求无上道：&lsquo;遇普密王应正遍知，生我净妙功德之聚，以此果报于生死中，常得亲近睹十方佛。若我供养佛菩提树，如是种种所修功德，愿慈愍故为我说法。以此果报，于生死中，常得赞叹诸佛塔庙。&rsquo;又不空见，师子王子烧此一身，以是功德所修善根，恒住梵世值五千佛，供养敬侍尊重赞叹，植诸善根发不思愿。汝不空见莫生此疑！时无量力王岂异人乎？我身是也。&rdquo;</p>
<p style="text-align: left">
	　　时，不空见即白佛言：&ldquo;是二王子为今现在？为已灭度？唯然，世尊，愿为说之。&rdquo;</p>
<p style="text-align: left">
	　　告不空见：&ldquo;尔时王子师子意者，弥勒是也。时师子者，汝身是也。王子师子舍此一身，宝肩如来佛法之中，教化成就三万众生，安住阿耨多罗三藐三菩提心。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;忆念宿世时，宝肩无量眼，</p>
<p style="text-align: left">
	　　出现于世间，广利一切众。</p>
<p style="text-align: left">
	　　金色百福严，慈矜哀愍故，</p>
<p style="text-align: left">
	　　深解真实谛，为度诸世间，</p>
<p style="text-align: left">
	　　显示甚深法，济苦恼众生。</p>
<p style="text-align: left">
	　　宝肩正遍知，一切世间尊，</p>
<p style="text-align: left">
	　　三轮善逝众，七十二亿千，</p>
<p style="text-align: left">
	　　与是诸大众，入城共分卫。</p>
<p style="text-align: left">
	　　昔有大国王，名为无量力，</p>
<p style="text-align: left">
	　　自在大威德，势能伏一切。</p>
<p style="text-align: left">
	　　其王与二子，俱游高台观，</p>
<p style="text-align: left">
	　　王于台观上，遥睹调伏仙。</p>
<p style="text-align: left">
	　　宝肩天人师，翼从诸比丘，</p>
<p style="text-align: left">
	　　时王与二子，速迎人中尊。</p>
<p style="text-align: left">
	　　既至如来所，即广设妙供，</p>
<p style="text-align: left">
	　　顶礼绕三匝，却立合掌住。</p>
<p style="text-align: left">
	　　请佛及众僧，尽寿奉所安，</p>
<p style="text-align: left">
	　　衣服及肴馔，极世之珍异。</p>
<p style="text-align: left">
	　　八万四千岁，奉施未常息，</p>
<p style="text-align: left">
	　　时王及二子，静心求菩提。</p>
<p style="text-align: left">
	　　时佛既灭度，收取尊舍利，</p>
<p style="text-align: left">
	　　为彼宝肩佛，敬造七宝塔，</p>
<p style="text-align: left">
	　　八万有四千，微妙甚端雅，</p>
<p style="text-align: left">
	　　一一佛塔燃，八万四千灯。</p>
<p style="text-align: left">
	　　时王无量力，复于善逝处，</p>
<p style="text-align: left">
	　　香华众伎乐，深心以供养，</p>
<p style="text-align: left">
	　　已种不思议，无量诸善根。</p>
<p style="text-align: left">
	　　历事六万佛，一切世间依，</p>
<p style="text-align: left">
	　　至诚求第一，无上胜菩提。</p>
<p style="text-align: left">
	　　比丘莫疑惑，往昔有国王，</p>
<p style="text-align: left">
	　　汝善聪慧者，勿生于异见，</p>
<p style="text-align: left">
	　　时彼无量力，今则我身是。</p>
<p style="text-align: left">
	　　杂华及众香，昼夜明诸灯，</p>
<p style="text-align: left">
	　　为利阎浮提，供养诸如来。</p>
<p style="text-align: left">
	　　布施恒不足，闻法亦复然，</p>
<p style="text-align: left">
	　　曾无懒惰意，一心求菩提，</p>
<p style="text-align: left">
	　　宝肩正觉尊，无上大明智。</p>
<p style="text-align: left">
	　　汝昔曾烧身，供养于大仙，</p>
<p style="text-align: left">
	　　自投猛焰中，初<a>无畏</a>苦心。</p>
<p style="text-align: left">
	　　烧身如燃炷，以油渧其上，</p>
<p style="text-align: left">
	　　渐渐不顿尽，譬如净灯炷，</p>
<p style="text-align: left">
	　　为利众生故，供养涅槃佛。</p>
<p style="text-align: left">
	　　彼佛已烧身，汝知方便请，</p>
<p style="text-align: left">
	　　睹佛从火起，光明更明显，</p>
<p style="text-align: left">
	　　见佛不异昔，心生恃怙想，</p>
<p style="text-align: left">
	　　即时舍此身，为益一切故：</p>
<p style="text-align: left">
	　　&lsquo;若我果斯愿，敬佛亦如前，</p>
<p style="text-align: left">
	　　所获诸功德，不可得思议。</p>
<p style="text-align: left">
	　　我若有宿愿，摄受先世业，</p>
<p style="text-align: left">
	　　合集百千万，必当得见佛。</p>
<p style="text-align: left">
	　　我愿若真实，佛应从火起！&rsquo;</p>
<p style="text-align: left">
	　　佛智甚清净，究竟无染著，</p>
<p style="text-align: left">
	　　澹然常寂灭，相续恒不断，</p>
<p style="text-align: left">
	　　知师子心净，亦先照其意，</p>
<p style="text-align: left">
	　　佛便从火起，相好更殊特。</p>
<p style="text-align: left">
	　　不空见菩萨，世间怙既起，</p>
<p style="text-align: left">
	　　一切愿无余，彼复发誓愿，</p>
<p style="text-align: left">
	　　其愿不思议，不可得称数。</p>
<p style="text-align: left">
	　　法主矜世故，起于猛焰中，</p>
<p style="text-align: left">
	　　善逝难思力，光明更<a>殊胜</a>。</p>
<p style="text-align: left">
	　　彼时一切众，皆悉怀惊愕，</p>
<p style="text-align: left">
	　　净心发高叹，欣跃未曾有：</p>
<p style="text-align: left">
	　　&lsquo;奇哉大神通，势力无伦匹，</p>
<p style="text-align: left">
	　　甚深佛境界，不可得思议！&rsquo;</p>
<p style="text-align: left">
	　　一千诸众生，见此神变已，</p>
<p style="text-align: left">
	　　于诸法不受，善得心解脱。</p>
<p style="text-align: left">
	　　不空见当知，师子为世间，</p>
<p style="text-align: left">
	　　请佛还起时，一千诸众生，</p>
<p style="text-align: left">
	　　于彼善逝处，睹佛神变化，</p>
<p style="text-align: left">
	　　其心正趣向，无上菩提道。</p>
<p style="text-align: left">
	　　大悲为世间，广作利益已，</p>
<p style="text-align: left">
	　　佛还入涅槃，师子亦舍身，</p>
<p style="text-align: left">
	　　即于命终时，忽然生梵天。</p>
<p style="text-align: left">
	　　梵天从上来，以天栴檀末，</p>
<p style="text-align: left">
	　　散之以供养，如来阇维处。</p>
<p style="text-align: left">
	　　宝肩灭度已，有佛普密王，</p>
<p style="text-align: left">
	　　最胜人中尊，天王之大仙，</p>
<p style="text-align: left">
	　　哀愍众生故，出现于世间。</p>
<p style="text-align: left">
	　　是佛坐道树，得成菩提已，</p>
<p style="text-align: left">
	　　梵天设美肴，供养于世尊，</p>
<p style="text-align: left">
	　　头面接足礼，请佛转法轮。</p>
<p style="text-align: left">
	　　普密王如来，即知梵天心，</p>
<p style="text-align: left">
	　　默然而许之；梵天大欣庆，</p>
<p style="text-align: left">
	　　复于烧身所，更发诸大愿。</p>
<p style="text-align: left">
	　　是梵已曾修，不可思议善，</p>
<p style="text-align: left">
	　　昔于一劫中，供养五千佛，</p>
<p style="text-align: left">
	　　至心敬世尊，奉持人中尊。</p>
<p style="text-align: left">
	　　又告不空见，慎莫怀疑惑，</p>
<p style="text-align: left">
	　　汝若有聪慧，勿生于异见，</p>
<p style="text-align: left">
	　　昔日梵天者，今即汝身是。</p>
<p style="text-align: left">
	　　过去五千佛，善逝般涅槃，</p>
<p style="text-align: left">
	　　我悉明见汝，一一诸佛前，</p>
<p style="text-align: left">
	　　烧身以供养，求第一菩提。</p>
<p style="text-align: left">
	　　过去多千佛，灭度遗舍利，</p>
<p style="text-align: left">
	　　如是诸佛所，舍身及手足，</p>
<p style="text-align: left">
	　　为利众生故，修习菩萨行。</p>
<p style="text-align: left">
	　　近世及远世，我悉咸了知，</p>
<p style="text-align: left">
	　　常于百千生，勤修诸苦行，</p>
<p style="text-align: left">
	　　佛在及涅槃，汝愿恒满足。</p>
<p style="text-align: left">
	　　复告不空见，如此诸大愿，</p>
<p style="text-align: left">
	　　摄取过去世，无量百千生，</p>
<p style="text-align: left">
	　　我住自在力，今悉照知之。</p>
<p style="text-align: left">
	　　汝圣果成就，即时皆明见，</p>
<p style="text-align: left">
	　　摄取不思议，真实诸行等，</p>
<p style="text-align: left">
	　　住佛前赞叹，供养两足尊，</p>
<p style="text-align: left">
	　　是故今劝请，众圣之法王。</p>
<p style="text-align: left">
	　　普密王佛所，摄取最胜愿，</p>
<p style="text-align: left">
	　　蒙佛现神通，汝今获此果。&rdquo;</p>
<p style="text-align: left">
	　　不空见菩萨，白言牟尼尊：</p>
<p style="text-align: left">
	　　&ldquo;百千生诸愿，云何得摄取？</p>
<p style="text-align: left">
	　　愿少为敷拆，令我得开解。&rdquo;</p>
<p style="text-align: left">
	　　&ldquo;不空见昔誓，雷音成佛时，</p>
<p style="text-align: left">
	　　见坐菩提树，我当请说法。</p>
<p style="text-align: left">
	　　先佛名帝幢，普眼之世尊，</p>
<p style="text-align: left">
	　　一切诸众生，所共归依处，</p>
<p style="text-align: left">
	　　是时广发愿，求无上菩提。</p>
<p style="text-align: left">
	　　为日光如来，作大七宝轮，</p>
<p style="text-align: left">
	　　汝时于彼处，已发最胜愿。</p>
<p style="text-align: left">
	　　不空见菩萨，此愿我悉知，</p>
<p style="text-align: left">
	　　造七宝僧坊，杂色以庄严，</p>
<p style="text-align: left">
	　　奉今修伽陀，广施未来佛，</p>
<p style="text-align: left">
	　　发此誓愿已，即时而舍去。</p>
<p style="text-align: left">
	　　第一众尊佛，人中上师子，</p>
<p style="text-align: left">
	　　名不可思议，善生之世尊，</p>
<p style="text-align: left">
	　　奉上七宝盖，端饰甚微妙。</p>
<p style="text-align: left">
	　　天中天大仙，盖身普眼佛，</p>
<p style="text-align: left">
	　　明灯供养已，是处发大愿。</p>
<p style="text-align: left">
	　　近世及远世，多有诸如来，</p>
<p style="text-align: left">
	　　千亿那由他，其数复倍上。</p>
<p style="text-align: left">
	　　于是诸佛所，发无量大愿，</p>
<p style="text-align: left">
	　　令一切众生，悉获快安乐。</p>
<p style="text-align: left">
	　　普密王佛前，先生如是念，</p>
<p style="text-align: left">
	　　我今说汝昔，修行至菩提，</p>
<p style="text-align: left">
	　　愿一切大地，皆生种种华。</p>
<p style="text-align: left">
	　　云雷音佛所，为利世间故，</p>
<p style="text-align: left">
	　　尔时发誓愿：&nbsp;若有诸众生，</p>
<p style="text-align: left">
	　　闻我名字者，一切皆得佛。</p>
<p style="text-align: left">
	　　于帝幢佛所，设大珍妙供，</p>
<p style="text-align: left">
	　　复发诸善愿：&nbsp;若眼见我者，</p>
<p style="text-align: left">
	　　于此世界中，皆当得成佛。</p>
<p style="text-align: left">
	　　在日光佛所，奉上七宝轮，</p>
<p style="text-align: left">
	　　无量大光焰，炫晃甚辉丽，</p>
<p style="text-align: left">
	　　时复发愿已，誓生佛刹土，</p>
<p style="text-align: left">
	　　七宝严僧坊，杂色甚雅好，</p>
<p style="text-align: left">
	　　以此珍奇特，奉施于善逝。</p>
<p style="text-align: left">
	　　又发誓愿已，得天妙宫殿，</p>
<p style="text-align: left">
	　　斯处快欢乐，皆悉成佛道。</p>
<p style="text-align: left">
	　　人中师子王，无上如来所，</p>
<p style="text-align: left">
	　　奉上珍宝盖，发于殊胜愿：</p>
<p style="text-align: left">
	　　愿诸众生类，不为日所曝，</p>
<p style="text-align: left">
	　　身心得安乐，无复热恼患。</p>
<p style="text-align: left">
	　　盖身善逝所，供施灯明已，</p>
<p style="text-align: left">
	　　复发弘誓愿：&nbsp;若我命过处，</p>
<p style="text-align: left">
	　　众生食肉者，愿皆成佛道。</p>
<p style="text-align: left">
	　　若闻我名者，无有贪吝心，</p>
<p style="text-align: left">
	　　乃至梦中闻，亦无爱惜意，</p>
<p style="text-align: left">
	　　一切成佛道，唯除见谛者。</p>
<p style="text-align: left">
	　　若眼见汝者，除诸贪嫉意，</p>
<p style="text-align: left">
	　　昼夜梦见时，亦舍染吝心，</p>
<p style="text-align: left">
	　　一切当得佛，唯除见谛者。</p>
<p style="text-align: left">
	　　若有愍念汝，或生憎嫉者，</p>
<p style="text-align: left">
	　　是等于汝所，当得佛法王。</p>
<p style="text-align: left">
	　　若汝临终时，又勤求菩提，</p>
<p style="text-align: left">
	　　我今如实说，汝之真功德，</p>
<p style="text-align: left">
	　　必于当来世，获是无上尊。</p>
<p style="text-align: left">
	　　若有处水陆，空行众生等，</p>
<p style="text-align: left">
	　　食我身肉者，愿悉得成佛。</p>
<p style="text-align: left">
	　　我已知汝为，安乐众生故，</p>
<p style="text-align: left">
	　　勤修菩萨道，满足大千行。</p>
<p style="text-align: left">
	　　众生多疑谤，是故不显现，</p>
<p style="text-align: left">
	　　如此众生类，即时于是处，</p>
<p style="text-align: left">
	　　若得信念等，及以欢喜心，</p>
<p style="text-align: left">
	　　悉当成正觉，唯除见谛者。</p>
<p style="text-align: left">
	　　若人愿乐见，世间所尊怙，</p>
<p style="text-align: left">
	　　或乐转法轮，有乐勉众苦，</p>
<p style="text-align: left">
	　　是人为菩提，利益故发心；</p>
<p style="text-align: left">
	　　若有乐供养，三世诸法王；</p>
<p style="text-align: left">
	　　若人欲出生，一切功德聚；</p>
<p style="text-align: left">
	　　如是众生等，应持此三昧。&rdquo;</p>
<p style="text-align: left">
	　　尔时，世尊说是偈已，即从座起还入僧坊，于常静室，右胁而卧。</p>
		

	
	

		</div></div><hr><script charset='utf-8' src='../../js/footer.js'></script></body></html>