<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 菩萨念佛三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 菩萨念佛三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 <a>菩萨</a><a>念佛</a>三昧经</strong></p>
<p style="text-align: left">
	　　如来神力证正说品第七</p>
<p style="text-align: left">
	　　尔时，<a>世尊</a>以金色手，摩不<a>空见</a>菩萨顶上，出广长舌而告之言：&ldquo;善哉！善哉！汝不空见，善说如来应正遍知真实功德，信如所言。又不空见，若人说言无安无救、无归无趣、无主众生，如来出世能为如是诸众生等作安作救归趣主者，是名正说。又不空见，若人说言，如来出世说不思辩及无边辩，是名正说。又不空见，若人说言，一切众生深著贪欲嗔恚邪见，如来出世悉能除断贪欲等病，是名正说。又不空见，若人说言，一切众生嫉妒缠垢之所染著，如来出世悉令除断，是名正说。又不空见，若人说言，一切众生无惭无愧，如来出世能使众生惭愧具足，是名正说。又不空见，若人说言，一切众生深著悭慢，如来出世悉能除断令无悭慢，是名正说。又不空见，若人说言，一切众生无慈无悲无喜无舍不<a>善恶</a>念，如来出世悉令具足四无量心利益善念，是名正说。又不空见，若人说言，一切众生无诸善根，如来出世<a>教化</a>一切令种善业，是名正说。又不空见，若人说言，五浊恶世众生病增，如来出世能作安乐，此人所言即是我说。所以者何？我出恶世<a>说法</a>利益诸众生故。&rdquo;</p>
<p style="text-align: left">
	　　尔时，如来摩不空见菩萨顶时，于一念顷，此界众生承佛神力，悉见东方清净刹土无量无边阿僧祇佛，及闻诸佛说法音声；如是南方乃至十方，如观掌中庵摩勒果，一切众生悉皆见彼清净佛刹。又一念顷，如来世尊应正遍知，以金色手摩不空见菩萨顶已，以佛威神示现往昔最胜愿力，即见上方清净佛刹无量无边阿僧祇数已灭度佛。又复受持三昧力故，得见未来一切诸佛。</p>
<p style="text-align: left">
	　　时，不空见睹诸佛已，即从座起，齐整衣服，右膝著地，合掌恭敬，白佛世尊而说偈言：</p>
<p style="text-align: left">
	　　&ldquo;三千大千水，人或知其限，</p>
<p style="text-align: left">
	　　善调御世尊，戒品不可量，</p>
<p style="text-align: left">
	　　假使旷劫思，不能测其岸。</p>
<p style="text-align: left">
	　　如有勇健士，一吹震须弥；</p>
<p style="text-align: left">
	　　佛入初<a>禅定</a>，千劫不能动。</p>
<p style="text-align: left">
	　　足履<a>虚空</a>游，能知其边量；</p>
<p style="text-align: left">
	　　纵使穷劫中，不能度佛智。</p>
<p style="text-align: left">
	　　虚空无形量，狂风亦能动；</p>
<p style="text-align: left">
	　　世尊无烦恼，莫能断其辩。</p>
<p style="text-align: left">
	　　如日照虚空，其光甚明彻；</p>
<p style="text-align: left">
	　　大仙尊辉相，映蔽于一切。</p>
<p style="text-align: left">
	　　犹月星中最，圆光甚可乐；</p>
<p style="text-align: left">
	　　如是法月王，一切皆归仰。</p>
<p style="text-align: left">
	　　譬如优昙华，<a>世间</a>所希有；</p>
<p style="text-align: left">
	　　调御天中天，难值过于此。</p>
<p style="text-align: left">
	　　今者大圣尊，哀矜摩我顶，</p>
<p style="text-align: left">
	　　金色百福严，怜愍利一切，</p>
<p style="text-align: left">
	　　深解真实谛，功德悉具足。</p>
<p style="text-align: left">
	　　世依善宣说，言论人中上，</p>
<p style="text-align: left">
	　　敷演难思音，普闻十方界。</p>
<p style="text-align: left">
	　　自然尊慈念，以手摩我顶，</p>
<p style="text-align: left">
	　　得见恒河沙，最胜世间王。</p>
<p style="text-align: left">
	　　人中大牟尼，一念摩我顶，</p>
<p style="text-align: left">
	　　悉睹恒沙佛，犹如阿弥陀。</p>
<p style="text-align: left">
	　　天中尊利益，一念摩我顶，</p>
<p style="text-align: left">
	　　得见不动界，阿閦两足尊。</p>
<p style="text-align: left">
	　　大悲所行处，一念摩我顶，</p>
<p style="text-align: left">
	　　得见灭度佛，一切世间师，</p>
<p style="text-align: left">
	　　大慈所行处，善调伏诸根。</p>
<p style="text-align: left">
	　　我乘昔愿力，即于摩顶时，</p>
<p style="text-align: left">
	　　得见未来佛，<a>弥勒</a>世依等。</p>
<p style="text-align: left">
	　　即摩我顶时，得见过去佛，</p>
<p style="text-align: left">
	　　亦得睹当来，十方难思尊。</p>
<p style="text-align: left">
	　　佛眼调伏尊，即时摩我顶，</p>
<p style="text-align: left">
	　　复因宿妙愿，得见清净刹。</p>
<p style="text-align: left">
	　　如来不思议，<a>神通</a>亦复然，</p>
<p style="text-align: left">
	　　智定诸功德，皆不可称量。</p>
<p style="text-align: left">
	　　世尊慈悲故，哀愍见教化，</p>
<p style="text-align: left">
	　　如来金色手，以摩我顶上，</p>
<p style="text-align: left">
	　　得见十方佛，金塔如恒沙，</p>
<p style="text-align: left">
	　　复见十方界，无数诸如来，</p>
<p style="text-align: left">
	　　<a>殊胜</a>银宝塔，庄校种种色，</p>
<p style="text-align: left">
	　　百千众伎乐，供养常不绝。</p>
<p style="text-align: left">
	　　我又见他刹，诸佛众具塔，</p>
<p style="text-align: left">
	　　金银及玻瓈，各高一由延，</p>
<p style="text-align: left">
	　　端严甚精妙，不可以言宣。</p>
<p style="text-align: left">
	　　见诸牟尼塔，种种七宝严，</p>
<p style="text-align: left">
	　　住于虚空中，天华悉周布。</p>
<p style="text-align: left">
	　　又见殊胜塔，高十二由延，</p>
<p style="text-align: left">
	　　及睹灯明佛，净光照诸刹。</p>
<p style="text-align: left">
	　　我复见处处，不思议众塔，</p>
<p style="text-align: left">
	　　又睹余胜尊，以手摩我顶。</p>
<p style="text-align: left">
	　　佛以柔软手，一念摩我顶，</p>
<p style="text-align: left">
	　　见彼诸如来，安住于刹土，</p>
<p style="text-align: left">
	　　或复在空中，而现种种相。</p>
<p style="text-align: left">
	　　复睹诸菩萨，未脱众惑累，</p>
<p style="text-align: left">
	　　在无量佛刹，修习诸苦行，</p>
<p style="text-align: left">
	　　日夜常勤心，以求胜菩提。</p>
<p style="text-align: left">
	　　又见处处有，无数诸菩萨，</p>
<p style="text-align: left">
	　　常能为众生，作诸利益事，</p>
<p style="text-align: left">
	　　烧身发光明，以求道因缘。</p>
<p style="text-align: left">
	　　复见诸菩萨，安住于佛前，</p>
<p style="text-align: left">
	　　供养灭度佛，无量珍妙塔，</p>
<p style="text-align: left">
	　　以求菩提利，及以大威德。</p>
<p style="text-align: left">
	　　见十方法缘，烧身如灯炷，</p>
<p style="text-align: left">
	　　昼夜常修心，不懈于食息。</p>
<p style="text-align: left">
	　　又见诸菩萨，舍国城妻子，</p>
<p style="text-align: left">
	　　头目及髓脑，为安乐众生。</p>
<p style="text-align: left">
	　　我悉见彼此，普眼世间尊，</p>
<p style="text-align: left">
	　　威力得<a>自在</a>，不可以言宣。</p>
<p style="text-align: left">
	　　如我所知者，世间最为上，</p>
<p style="text-align: left">
	　　天中天以手，哀摩我顶时，</p>
<p style="text-align: left">
	　　即得见彼众，归命人中尊。&rdquo;</p>
<p style="text-align: left">
	　　不空见劝请品第八</p>
<p style="text-align: left">
	　　尔时，不空见菩萨摩诃萨白佛言：&ldquo;世尊，如来处室宴寂既久，此会大众皆悉渴仰。严座已讫，唯愿世尊，哀愍一切屈就斯座。&rdquo;</p>
<p style="text-align: left">
	　　时，不空见更正衣服，合掌向佛白言：&ldquo;世尊，今欲请问，愿少宣说，我当至心听受奉行。&rdquo;</p>
<p style="text-align: left">
	　　佛告不空见：&ldquo;恣汝所问，当为决疑，令尔<a>欢喜</a>，诸天世人亦当证知。&rdquo;</p>
<p style="text-align: left">
	　　时，不空见白言：&ldquo;世尊，菩萨摩诃萨亲近修习何等三昧，得见法乐增长其心，所闻三昧旷如大海，菩提之心安若须弥，外道邪风所不能动，于无碍法心亦无著，犹如虚空无所染污，破无明闇亦如朝日，施法光明若月盛满，烧一切阴炽然猛炎，焚诸烦恼之大火聚，譬如江海一切诸水，水性之属依之而活，又如大船能渡<a>彼岸</a>，亦如桥梁能令众生，不堕<a>生死</a>烦恼驶流，犹若波梨质多罗树生诸众生，七菩提华悉能普薰十方世界，如优昙华世所希有，亦如良医善疗诸患，大悲广救应病授药，如栴檀树能消热恼，又如大雨润施一切，胜妙之法味若香蜜，令众<a>无畏</a>如师子王，安乐众生过于慈母，深知法性达义趣相，得义巧便<a>法相</a>亦然，善于正道具足方便，如实说法得安摄众，开发众生生死根源，一切法性如海一味，三昧安静犹若山王，道心不动譬如帝幢，得坚固力身相端严，威仪具足无所染污，族姓豪胜功德备足，得无边辩、无所著辩、无异句辩、不思议辩、无边量辩、深<a>解脱</a>辩、成就胜辩、常忍辱辩、渐亲近辩、问无问辩、无毁坏辩、无退转辩、甚深句字种种说辩、甚深广说章句字辩、无量无边喻譬之辩，如是一切悉皆具足，未得道者当令得道，及得<a>梵音</a>、意欢乐音、迦陵频伽师子等音、大龙牛王钟鼓美音、歌音、弦音、雷震之音，得于一切世间供养，具足六通到于彼岸，得无忘失忆持之法，获诸善根容仪轨则？&rdquo;</p>
<p style="text-align: left">
	　　时，不空见以偈问曰：</p>
<p style="text-align: left">
	　　&ldquo;金色百福严，深解于<a>真谛</a>，</p>
<p style="text-align: left">
	　　怜愍善利益，听我问诸佛：</p>
<p style="text-align: left">
	　　应修何三昧，具足净功德，</p>
<p style="text-align: left">
	　　人中无比尊，众智无过者？</p>
<p style="text-align: left">
	　　我今问世间，最胜无上主，</p>
<p style="text-align: left">
	　　为行何三昧，功德不思议？</p>
<p style="text-align: left">
	　　云何诸菩萨，而得人中上，</p>
<p style="text-align: left">
	　　应当勤修习，最胜寂静定，</p>
<p style="text-align: left">
	　　行此三昧已，为世作利益？</p>
<p style="text-align: left">
	　　云何得自然，多闻如大海？</p>
<p style="text-align: left">
	　　云何获不动，深妙之智慧，</p>
<p style="text-align: left">
	　　住佛诸功德，犹如转轮山？</p>
<p style="text-align: left">
	　　云何心不著，自然如虚空，</p>
<p style="text-align: left">
	　　摧伏诸外道，不起于恶心？</p>
<p style="text-align: left">
	　　云何当修得，犹若日月等？</p>
<p style="text-align: left">
	　　又复当云何，同彼大灯炬？</p>
<p style="text-align: left">
	　　求习何三昧，光明照一切？</p>
<p style="text-align: left">
	　　云何得消除，众生老病累？</p>
<p style="text-align: left">
	　　云何令一切，得度于<a>苦海</a>？</p>
<p style="text-align: left">
	　　云何得发心，敬礼<a>三界</a>尊？</p>
<p style="text-align: left">
	　　云何如天华，相好甚明著，</p>
<p style="text-align: left">
	　　优昙时一现，值佛难于是？</p>
<p style="text-align: left">
	　　云何如医王，施药灭众病，</p>
<p style="text-align: left">
	　　善调伏诸根，安住于戒品？</p>
<p style="text-align: left">
	　　云何<a>如法</a>王，度无边功德？</p>
<p style="text-align: left">
	　　云何见法满，犹如甘净蜜？</p>
<p style="text-align: left">
	　　云何师子音，施利于众生？</p>
<p style="text-align: left">
	　　云何如慈母，施众难思乐？</p>
<p style="text-align: left">
	　　云何得四辩，行甚深菩提，</p>
<p style="text-align: left">
	　　为我说最胜，无上第一道？</p>
<p style="text-align: left">
	　　云何能得说，无著大智慧？</p>
<p style="text-align: left">
	　　云何义巧便，得法不思议，</p>
<p style="text-align: left">
	　　善知巧便相，知世出世法？</p>
<p style="text-align: left">
	　　云何能得意？云何复得道？</p>
<p style="text-align: left">
	　　云何得忆念？云何安具足？</p>
<p style="text-align: left">
	　　云何得多闻，深广若大海？</p>
<p style="text-align: left">
	　　云何说诸佛，真实之功德？</p>
<p style="text-align: left">
	　　云何说众生，生死之源本，</p>
<p style="text-align: left">
	　　诸法无异相，如海同一味？</p>
<p style="text-align: left">
	　　云何得三昧，不动如山王，</p>
<p style="text-align: left">
	　　菩提心安寂，犹如帝释幢？</p>
<p style="text-align: left">
	　　云何得诸余，不思议菩提？</p>
<p style="text-align: left">
	　　云何得端严，成就诸威仪？</p>
<p style="text-align: left">
	　　云何得豪族，为功德法王？</p>
<p style="text-align: left">
	　　云何得无边，及得无著辩？</p>
<p style="text-align: left">
	　　云何得成就，不思句字义？</p>
<p style="text-align: left">
	　　唯愿世间依，为我分别说！</p>
<p style="text-align: left">
	　　云何得最胜，无上莫能过，</p>
<p style="text-align: left">
	　　及以无著说，无失与忍辱，</p>
<p style="text-align: left">
	　　亲近不思议，有问无问等，</p>
<p style="text-align: left">
	　　梵音意乐音，迦陵善妙音，</p>
<p style="text-align: left">
	　　得修菩萨行？愿尊教诏我！</p>
<p style="text-align: left">
	　　云何得师子，大龙牛王音？</p>
<p style="text-align: left">
	　　云何得钟音，弦歌与美音？</p>
<p style="text-align: left">
	　　云何获聪慧？愿世调伏说！</p>
<p style="text-align: left">
	　　云何得说法，心常无厌足，</p>
<p style="text-align: left">
	　　无毁诸功德，常演震雷音？</p>
<p style="text-align: left">
	　　云何当得宣，种种甚深法？</p>
<p style="text-align: left">
	　　云何众譬喻，善说到六通？</p>
<p style="text-align: left">
	　　云何不失法，百千岁生念，</p>
<p style="text-align: left">
	　　勤修不懈惓，善法普眼尊？</p>
<p style="text-align: left">
	　　若为十方界，说修不思议，</p>
<p style="text-align: left">
	　　于诸智不疑，归趣求解脱，</p>
<p style="text-align: left">
	　　是以我今日，请问于如来。&rdquo;</p>
<p style="text-align: left">
	　　时，不空见菩萨摩诃萨，如彼神通无作行力，于虚空中当世尊上，自然变成天妙宝盖，七宝庄严种种微妙。于此盖中雨众杂华，绕佛三匝住在顶上。华倾恭敬向佛世尊，即于华中而说偈曰：</p>
<p style="text-align: left">
	　　&ldquo;归命于大圣，正觉两足尊，</p>
<p style="text-align: left">
	　　诸天及世人，无能与等者！&rdquo;</p>
<p style="text-align: left">
	　　尔时，此华堕佛足上，复更踊起，起已自然遍散三千<a>大千世界</a>。复于盖中雨栴檀末，空中交纷堕于佛上，俄尔之间忽然不现，香气芬芬充溢大千。是诸众生闻此香者，身心安隐皆得快乐，犹如菩萨得四禅乐。</p>
<p style="text-align: left">
	　　时，不空见现神通讫，即白佛言：&ldquo;云何菩萨得大智慧、速疾智慧、猛利智慧、无相智慧、甚深智慧、广大智慧、普遍智慧、不惧智慧？云何获得无上善根，心如金刚坏诸法相，身心柔软心大如海，戒品难量心如磐石，其心柔和正直端严，心如山王摄众善法，心如大地能安一切，得不信他不讥彼阙，得善趣行安住诸法，正向不谤无上世尊，生生恒得无离见佛，住此世界得见他方无量诸佛闻法遇僧，又得摄取清净国土，常得善根自利利他？是以我今请问世尊！</p>
<p style="text-align: left">
	　　&ldquo;我为解脱<a>饶益</a>众生，为诸菩萨得不思议，具足善根请问如来。为被僧那忍苦大铠，悲一切故请问如来。为欲利乐诸众生故，被弘誓铠无众生想，欲度生死无生死想，我恒如此利益众生，是故我今请问如来。世尊，我于诸众生所，不起坏心亦无嗔骂、诽谤毁呰及轻凌心，初无恚恨忿戾怼恨，无忘失意亦不嫉妒，不怀楚毒行于慈悲，我如是相修学大乘，为利益故请问如来。</p>
<p style="text-align: left">
	　　&ldquo;世尊，我今为众生故舍五欲乐，能忍众苦施一切乐，为诸众生作法光明。世尊，我于内外诸法心无吝惜，我如是相利众生故请问如来。世尊，我今被弘誓铠，为一众生于恒沙劫，入大<a>地狱</a>受诸苦恼，我未曾于一念之顷退失无上菩提心也。是故我今利众生故，悉能忍受无量极苦而不退于菩提之心，为一切故请问如来。我今如此被弘誓铠，为诸众生作其僮仆，为利彼故请问如来。世尊，我今为众生故，舍于头目髓脑之属，悉忍斯苦不退菩提，如是相貌请问如来。&rdquo;</p>
<p style="text-align: left">
	　　时，不空见即说偈言：</p>
<p style="text-align: left">
	　　&ldquo;云何习大智，广智与疾智？</p>
<p style="text-align: left">
	　　我今故请问，大雄世间师。</p>
<p style="text-align: left">
	　　云何得甚深，微妙大智慧？</p>
<p style="text-align: left">
	　　最胜菩提道，唯愿普智说。</p>
<p style="text-align: left">
	　　云何无惧智，善巧随顺说，</p>
<p style="text-align: left">
	　　复得金刚心，于法不生惑？</p>
<p style="text-align: left">
	　　云何得柔和，心无有垢染，</p>
<p style="text-align: left">
	　　清净戒如海，不宿于死尸，</p>
<p style="text-align: left">
	　　复得心如山，不动难思议？</p>
<p style="text-align: left">
	　　云何不信他，亦不讥彼阙，</p>
<p style="text-align: left">
	　　决定行善趣，闭塞诸恶道，</p>
<p style="text-align: left">
	　　安住坚固志，欢喜心不坏？</p>
<p style="text-align: left">
	　　云何得生念，又得于调伏，</p>
<p style="text-align: left">
	　　住此而得见，他方刹土佛；</p>
<p style="text-align: left">
	　　既得闻说法，亦得值遇僧，</p>
<p style="text-align: left">
	　　欲得求供养，他方刹土佛，</p>
<p style="text-align: left">
	　　种种妙华香，随意以奉献；</p>
<p style="text-align: left">
	　　欲求住此界，见诸无边刹，</p>
<p style="text-align: left">
	　　世依示神通，向诸十方国？</p>
<p style="text-align: left">
	　　我自饶众生，亦无善友劝，</p>
<p style="text-align: left">
	　　安住诸惭愧，自舍于己利，</p>
<p style="text-align: left">
	　　以利于他故，请问大胜尊。</p>
<p style="text-align: left">
	　　若为求佛智，摄取不思善，</p>
<p style="text-align: left">
	　　为此利益故，请问于如来。</p>
<p style="text-align: left">
	　　无著世间依，当修何三昧，</p>
<p style="text-align: left">
	　　如是为众生，发弘誓大愿，</p>
<p style="text-align: left">
	　　免济诸群生，种种诸剧苦，</p>
<p style="text-align: left">
	　　虽复勤<a>修行</a>，而无众生想？</p>
<p style="text-align: left">
	　　为利善趣故，请问于如来。</p>
<p style="text-align: left">
	　　于一切众生，常起平等心，</p>
<p style="text-align: left">
	　　未曾有分别，恒修于慈悲。</p>
<p style="text-align: left">
	　　我为利益故，请问于如来，</p>
<p style="text-align: left">
	　　亲近何等法，疾得难思定？</p>
<p style="text-align: left">
	　　调御说斯定，显示无边德。</p>
<p style="text-align: left">
	　　我发弘誓愿，为利一众生，</p>
<p style="text-align: left">
	　　于不思议劫，恒受烧煮苦。</p>
<p style="text-align: left">
	　　善哉令一切，长得获安乐，</p>
<p style="text-align: left">
	　　永无幻惑心，常修正直意。</p>
<p style="text-align: left">
	　　恒舍内外法，摄取诸众生，</p>
<p style="text-align: left">
	　　为作利益故，请问普眼尊。</p>
<p style="text-align: left">
	　　不嗔不恶口，秽谤结恨等，</p>
<p style="text-align: left">
	　　自身能忍苦，为他作仆使，</p>
<p style="text-align: left">
	　　是故我请问，大威德世尊。</p>
<p style="text-align: left">
	　　常以欢喜心，勤修菩萨行，</p>
<p style="text-align: left">
	　　捐弃无量头，以求胜菩提，</p>
<p style="text-align: left">
	　　为益世间故，舍目及手足。</p>
<p style="text-align: left">
	　　众生随生死，痴暝无智慧，</p>
<p style="text-align: left">
	　　何方救济彼，令得永解脱？</p>
<p style="text-align: left">
	　　舍所爱妻子，珍妙诸器服，</p>
<p style="text-align: left">
	　　金银玻瓈珠，无数众宝藏，</p>
<p style="text-align: left">
	　　为趣正道故，请问于如来。</p>
<p style="text-align: left">
	　　慧施常无厌，闻法亦复然，</p>
<p style="text-align: left">
	　　住于阿兰若，心无有懈退，</p>
<p style="text-align: left">
	　　为此利益故，请问于如来。</p>
<p style="text-align: left">
	　　常求善言教，闻恶恒舍离，</p>
<p style="text-align: left">
	　　于诸群生类，初无不善念，</p>
<p style="text-align: left">
	　　为是利益故，请问于如来。</p>
<p style="text-align: left">
	　　慈心观众生，如母念一子，</p>
<p style="text-align: left">
	　　于仇不追怨，更生邻愍心，</p>
<p style="text-align: left">
	　　为利一切故，请问人中王。</p>
<p style="text-align: left">
	　　若获诸福报，设复无所得，</p>
<p style="text-align: left">
	　　亦当为众生，请问大威尊。</p>
<p style="text-align: left">
	　　我请自然尊，若得少福者，</p>
<p style="text-align: left">
	　　以此业果报，疾得菩提定。&rdquo;</p>
<p style="text-align: left">
	　　赞三昧相品第九</p>
<p style="text-align: left">
	　　尔时，世尊告不空见菩萨摩诃萨言：&ldquo;善哉！善哉！不空见，无劝汝者，乃能如是为诸众生请问三昧，欲以解脱利众生故，欲令众生具不思议净善根故，欲令众生获得三界最胜利故，为令众生超出三界一切行故，为令众生于诸有为得善义故，为令众生深解随顺得饶益故，为令众生于甚深法决定义故，欲令众生尊说法故，欲令众生敬重施故，欲令众生舍诸有故，欲令众生趣无上戒故，欲令众生具足忍故，欲令众生勤精进故，欲令众生得禅定故，欲令众生深重智慧如金刚心善修定故，欲令众生心离尘故，欲令众生善摄心故，欲令众生其心不动犹帝幢故，欲令众生重法义故，欲令众生不惜身命厌诸行故，以是等缘请问如来。&rdquo;</p>
<p style="text-align: left">
	　　尔时，世尊告不空见：&ldquo;汝今谛听！善思念之，吾当为汝分别演说。&rdquo;</p>
<p style="text-align: left">
	　　时，不空见即白佛言：&ldquo;唯然，世尊，愿乐欲闻！&rdquo;</p>
<p style="text-align: left">
	　　告不空见：&ldquo;诸佛所说菩萨所行念佛三昧，此三昧者，诸菩萨等常应亲近精勤修习。既得修习此三昧已，即便增长见法安乐，增长无贪及以嗔痴，增长惭愧、六神通等，增长得见一切诸佛，增长无数清净佛土得知<a>宿命</a>生死因缘，住胎清旷母族豪胜，得微妙善大人相好，具足<a>出家</a>及舍大舍，得知众生其行相续，具足多闻世出出法，又得种种诸善法处，当得善学世无比法，复得善巧说一切法，及得了知前际后际，字章句相智慧备足，得善转心神通变化，善知过患得广大力，得知他方诸菩萨等，及以众生精粗白黑、长短大小处及非处，未成佛道趣向具足，得不动念神通具足，常得大姓高族具足，端正威势功德具足，得梵音等及以诸辩，无不具足悉如上说，同如来生无生之生，常生中国不处边地，欲求遍往他方世界至诸佛所咨受<a>正法</a>，欲乐住此或游十方觐诸如来恭敬供养，彼此菩萨功德具足。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;不空见菩萨，有妙三昧王，</p>
<p style="text-align: left">
	　　我住智力故，深知此三昧。</p>
<p style="text-align: left">
	　　菩萨应当修，得见十方佛，</p>
<p style="text-align: left">
	　　到六通彼岸，疾得菩提道。</p>
<p style="text-align: left">
	　　见诸净妙土，摄知生死缘，</p>
<p style="text-align: left">
	　　住胎既无比，母族又殊胜。</p>
<p style="text-align: left">
	　　善修诸法行，相好皆具足，</p>
<p style="text-align: left">
	　　出家弃诸爱，人天所滞欲。</p>
<p style="text-align: left">
	　　为利世间故，求于菩提道，</p>
<p style="text-align: left">
	　　生在豪姓家，永到<a>甘露</a>境。</p>
<p style="text-align: left">
	　　具得六神通，圆足说真智，</p>
<p style="text-align: left">
	　　多闻持正法，获得大自在。</p>
<p style="text-align: left">
	　　多闻广于海，如闻皆修行，</p>
<p style="text-align: left">
	　　具众决定义，及知众生本。</p>
<p style="text-align: left">
	　　学习世出世，善法之所趣，</p>
<p style="text-align: left">
	　　获得聪利智，捐去无知业。</p>
<p style="text-align: left">
	　　弃舍有为事，行于无为法，</p>
<p style="text-align: left">
	　　亦得天眼智，天耳闻诸法。</p>
<p style="text-align: left">
	　　忆念宿世行，知他心<a>意识</a>，</p>
<p style="text-align: left">
	　　欲乐现种种，诸妙神通事。</p>
<p style="text-align: left">
	　　常善转变心，开演于明脱，</p>
<p style="text-align: left">
	　　开发十力慧，广利于世间。</p>
<p style="text-align: left">
	　　知处及非处，诸法之所归，</p>
<p style="text-align: left">
	　　说烦恼过患，常应修此定。</p>
<p style="text-align: left">
	　　得趣向具足，得意无与等，</p>
<p style="text-align: left">
	　　得念及威力，得安行亦然。</p>
<p style="text-align: left">
	　　姓族最殊胜，端严甚清显，</p>
<p style="text-align: left">
	　　弃于有为行，无毁诸功德。</p>
<p style="text-align: left">
	　　得大威势力，人中最殊胜，</p>
<p style="text-align: left">
	　　犹如天帝释，天中独尊严。</p>
<p style="text-align: left">
	　　欲得无比音，雄猛诸威音，</p>
<p style="text-align: left">
	　　成就义大仙，当求此三昧。</p>
<p style="text-align: left">
	　　如龙欢喜行，普施电光耀，</p>
<p style="text-align: left">
	　　复降甘润雨，沾洽于大地，</p>
<p style="text-align: left">
	　　是龙所游境，实为不思议；</p>
<p style="text-align: left">
	　　若安住最上，神通王三昧，</p>
<p style="text-align: left">
	　　能作诸供养，奉献无边佛，</p>
<p style="text-align: left">
	　　犹如龙王雨，泽及于一切。</p>
<p style="text-align: left">
	　　欲成就善教，亲近最上说，</p>
<p style="text-align: left">
	　　摄取无为乐，当修此三昧。</p>
<p style="text-align: left">
	　　种种深解脱，当宣诸妙偈，</p>
<p style="text-align: left">
	　　欲令一切众，咸使得安乐，</p>
<p style="text-align: left">
	　　常修是三昧，不离佛菩提。</p>
<p style="text-align: left">
	　　及与声闻众，得见他方刹，</p>
<p style="text-align: left">
	　　若欲得咨问，此土之世尊，</p>
<p style="text-align: left">
	　　及诸他方佛，应修此三昧。</p>
<p style="text-align: left">
	　　若欲见他方，不思议世尊，</p>
<p style="text-align: left">
	　　亲近彼诸佛，蒙光设供养，</p>
<p style="text-align: left">
	　　往返诸刹土，得无数功德，</p>
<p style="text-align: left">
	　　应当修诸佛，所说深三昧，</p>
<p style="text-align: left">
	　　往往从生处，恒得与佛俱。&rdquo;</p>
<p style="text-align: left">
	　　正观品第十</p>
<p style="text-align: left">
	　　尔时，不空见菩萨白佛言：&ldquo;世尊，菩萨摩诃萨若欲成就诸佛所说，菩萨念佛三昧者，应当亲近修习何法？&rdquo;</p>
<p style="text-align: left">
	　　尔时，世尊告不空见：&ldquo;若诸菩萨欲得修习诸佛所说念佛三昧，欲得亲近诸佛如来，复欲疾得阿耨多罗三藐三菩提者，应当安住决定之心，又应永舍不决定心，舍我见心，知<a>无我</a>心，当观此身如水聚沫，观于色阴当如<a>芭蕉</a>，次观受阴如水上泡，复观想阴如热时焰，又观行阴如空中云，观于识阴犹如幻化。菩萨若欲入此三昧，应当深生怖畏之想，又宜具足惭愧之心，舍不怖畏而作怖畏，舍无惭愧修惭愧心，具舍摩他、毗婆舍那，以方便智舍我无我，应习智脱及三空门；又当深知三受生起，亦应舍离三不善根，即当起于三昧之聚，观诸众生犹如我身，观四念处、身受心法，观四食患作无食想，所谓抟食、触、思、识等，修不净想及以慈悲，安住于喜令舍具足，起诸禅定而不味著，亦不毁呰一切诸法；此身不实犹如幻焰、不乐长寿应当舍离，善防护心习学多闻，不慢于法勤护不谤，即得闻才及以法才；既闻法已守护是义，尊重<a>佛法</a>恭敬僧宝，近善知识远离恶友，不著世俗言论之味，恒能不离阿兰若行，心常平等怜愍众生，其心不退不怀嫉妒，称量诸法心不染累，分别一切无数诸法，常求甚深方等经典，<a>信心</a>坚固不生疑虑，常能精勤读诵此经，即是诸佛无上道也。</p>
<p style="text-align: left">
	　　&ldquo;诸佛功德之所生处，应当如是真实其心，摧伏憍慢至意听受，增长正法离杀盗淫、懒惰、贡高、是非之心，舍存真我邪谤之说，除秽乱语灭诸诤论，心乐安住布施、持戒、忍辱、精进、禅定、智慧，诸波罗蜜皆悉具足，能舍头目心不退没；如四大姓不可改易，身意精勤不顾躯命，于四供养心无贪著；安住十二头陀之行，不求己利及以名誉，舍心爱滞得四神足，离四颠倒及烦恼刺渡于四流，于四威仪修四念处，令得五根修行五力，舍于五结不求五欲福报之庆，舍五秽心修五解脱，善知五阴弃六欲处及六身受，除六爱身修于六念，知六识分勤求六通，修七觉意深知七界，所谓害界、恚界、出界、欲界、<a>色界</a>、无色界及以灭界，除断七使及七识住，舍八懒惰去八妄语，知世八法得八大人觉，知八解脱修八正道，舍于众生九居之处，除九慢法放弃九恼，亲近修学喜等九法，又复勤习九次第定，舍十不善行于十善，方便精勤求佛十力。</p>
<p style="text-align: left">
	　　&ldquo;又不空见，我今略说一切诸佛所说三昧。应当勤修念报佛恩，学三昧已，即得不退阿耨多罗三藐三菩提。而是菩萨以大智力，能为众生说此三昧，其余声闻不能观察宣说书写受持读诵。若能观察书写受持读诵之者，此人福业亦不唐捐，要当得值佛出于世。若诸菩萨教化受持，疾得不退菩提之道。又不空见，诸佛所说念佛三昧名为要法，诸大声闻所不能行。若人闻说此三昧者，将来之世必当值佛。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;若有修诸佛，所说深三昧，</p>
<p style="text-align: left">
	　　观法心相续，舍不相续念。</p>
<p style="text-align: left">
	　　善观于阴身，离我无我想，</p>
<p style="text-align: left">
	　　此身不牢固，犹如水聚沫，</p>
<p style="text-align: left">
	　　虚诳犹如化，亦如婴儿语。</p>
<p style="text-align: left">
	　　观色如浮云，见受若水泡，</p>
<p style="text-align: left">
	　　想如热时焰，观行阴无实，</p>
<p style="text-align: left">
	　　犹如彼芭蕉，观五识如幻，</p>
<p style="text-align: left">
	　　修惭愧恐畏，舍摩毗婆那。</p>
<p style="text-align: left">
	　　应远无惭愧，除我无我见，</p>
<p style="text-align: left">
	　　习如与解脱，及以三空门。</p>
<p style="text-align: left">
	　　又应知三受，舍三不善根，</p>
<p style="text-align: left">
	　　常学三善根，求最胜三昧。</p>
<p style="text-align: left">
	　　勤行戒定智，速得甚深定，</p>
<p style="text-align: left">
	　　离诸邪见等，正习此三昧。</p>
<p style="text-align: left">
	　　舍世众诤论，常修出世法，</p>
<p style="text-align: left">
	　　观察身念处，受心亦复然。</p>
<p style="text-align: left">
	　　于法无疑惑，不久得此定，</p>
<p style="text-align: left">
	　　常行禅解脱，不惜身<a>寿命</a>。</p>
<p style="text-align: left">
	　　多闻不贡高，不诽谤诸法，</p>
<p style="text-align: left">
	　　闻法应受持，持已谛观察。</p>
<p style="text-align: left">
	　　常供养诸佛，法僧亦如是。</p>
<p style="text-align: left">
	　　若于善知识，恒念报其恩，</p>
<p style="text-align: left">
	　　远诸恶知友，不闻邪师论；</p>
<p style="text-align: left">
	　　应求赞善者，常共俱游处，</p>
<p style="text-align: left">
	　　不远阿兰若，应求胜菩提。</p>
<p style="text-align: left">
	　　等心于群生，不毁呰诸法，</p>
<p style="text-align: left">
	　　不染一切法，应知真实法，</p>
<p style="text-align: left">
	　　舍诸非法行，不久得此定。</p>
<p style="text-align: left">
	　　除一切诸恶，及见真我者，</p>
<p style="text-align: left">
	　　杀害慢淫盗，毁呰懒惰等，</p>
<p style="text-align: left">
	　　不作诸恶口，邪论诤讼等，</p>
<p style="text-align: left">
	　　次第说佛法，当求此三昧。</p>
<p style="text-align: left">
	　　施戒及忍辱，精进禅智等，</p>
<p style="text-align: left">
	　　常勤精修习，成就此诸度，</p>
<p style="text-align: left">
	　　不久当得斯，功德定法行。</p>
<p style="text-align: left">
	　　若舍内身分，及外财眷属，</p>
<p style="text-align: left">
	　　不久得菩提，最静心三昧。</p>
<p style="text-align: left">
	　　若人心如地，水火风空等，</p>
<p style="text-align: left">
	　　皆悉当速疾，获此妙三昧。</p>
<p style="text-align: left">
	　　若有诸人等，身心甚端直，</p>
<p style="text-align: left">
	　　不贪著衣食，床褥及医药，</p>
<p style="text-align: left">
	　　是人当疾得，如此之三昧。</p>
<p style="text-align: left">
	　　成就四正勤，具足四如意，</p>
<p style="text-align: left">
	　　舍于四颠倒，及四烦恼刺，</p>
<p style="text-align: left">
	　　永度于四流，弃舍诸受取，</p>
<p style="text-align: left">
	　　修行五根力，除断于五结，</p>
<p style="text-align: left">
	　　不求五欲报，舍诸烦恼心，</p>
<p style="text-align: left">
	　　应修五解脱，及五身三昧，</p>
<p style="text-align: left">
	　　谛知五阴法，深修<a>六和</a>敬，</p>
<p style="text-align: left">
	　　远离不恭敬，除去六触身，</p>
<p style="text-align: left">
	　　观<a>六度</a>相续，舍彼六爱身，</p>
<p style="text-align: left">
	　　成就于六通，深修六念处，</p>
<p style="text-align: left">
	　　亦复勤专行，六识之法分，</p>
<p style="text-align: left">
	　　修七菩提分，复行于七财，</p>
<p style="text-align: left">
	　　念舍憍慢处，除断七种使，</p>
<p style="text-align: left">
	　　当修如此行，以求胜三昧。</p>
<p style="text-align: left">
	　　舍彼七识住，除此八妄语，</p>
<p style="text-align: left">
	　　常修八正道，得三昧不难，</p>
<p style="text-align: left">
	　　得八大人觉，行八解脱门，</p>
<p style="text-align: left">
	　　知世间八法，即为最胜智，</p>
<p style="text-align: left">
	　　如此常修行，得三昧不难。</p>
<p style="text-align: left">
	　　自离于九恼，亦不恼他人，</p>
<p style="text-align: left">
	　　修喜等九法，次当得三昧。</p>
<p style="text-align: left">
	　　聪慧舍十恶，修行十善业，</p>
<p style="text-align: left">
	　　又能遵十力，得三昧不难。</p>
<p style="text-align: left">
	　　常受持善法，舍诸不善法，</p>
<p style="text-align: left">
	　　昼夜常摄心，得三昧不难。</p>
<p style="text-align: left">
	　　住此三昧已，不思议力说，</p>
<p style="text-align: left">
	　　常见佛金色，亦得闻演法。</p>
<p style="text-align: left">
	　　若欲见十方，灭度现在佛，</p>
<p style="text-align: left">
	　　及以未来世，饶益众生者，</p>
<p style="text-align: left">
	　　是人当修此，最上妙三昧。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>