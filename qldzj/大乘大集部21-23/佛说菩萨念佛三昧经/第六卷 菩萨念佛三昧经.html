<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 菩萨念佛三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 菩萨念佛三昧经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六卷 <a>菩萨</a><a>念佛</a>三昧经</strong></p>
<p style="text-align: left">
	　　劝持品第十三</p>
<p style="text-align: left">
	　　尔时，<a>世尊</a>告不<a>空见</a>：&ldquo;乃往昔世过阿僧祇阿僧祇无边大劫，尔时有佛，号宝胜光如来、应、正遍知、明行足、善逝、<a>世间</a>解、无上士、调御丈夫、<a>天人</a>师、佛世尊，出现于世无与等者，一切人天所共恭敬，<a>解脱</a>调伏度<a>生死</a>岸，无上最胜第一世尊，为护一切世间之师，今世后世皆悉明了，所可<a>说法</a>初中后善，其义深远，其语巧妙，具足清白梵行之相。时宝胜光如来世尊于彼经行，与三万亿百千声闻，皆住学地，人天恭敬。是宝胜光佛从卧而起心生念言：&lsquo;此诸声闻皆住学地，当随所乐为说深法，令彼速得尽诸有漏。&rsquo;&rdquo;</p>
<p style="text-align: left">
	　　告不空见：&ldquo;宝胜光佛即时便现大<a>神通</a>力，令此三千<a>大千世界</a>，遍满其中皆成烟炎。是诸声闻见此神变，不生怖畏皆大<a>欢喜</a>，譬如<a>比丘</a>得四禅乐。&rdquo;</p>
<p style="text-align: left">
	　　告不空见：&ldquo;宝胜光佛于夜后分为说法故，即现种种神通变化。时宝胜光佛告诸声闻：&lsquo;汝等比丘见此三千大千世界烟炎不耶？&rsquo;比丘白佛：&lsquo;唯然，已见。&rsquo;&lsquo;比丘当知，有为诸行无常、苦、空，一切诸法皆无有我。所以者何？此身不净，九孔常流臭秽充满，诸行无常轮转之法，危脆不坚一念不住，生老病死之所逼切，犹如幻、炎、水聚、泡沫，无人无主犹若草木，甚可患厌应速远离。&rsquo;&rdquo;</p>
<p style="text-align: left">
	　　佛告不空见：&ldquo;是三万亿百千声闻，闻宝胜光佛说是法时，是诸比丘见法住法，选择善法度四颠倒，于<a>佛法</a>僧得净善法，能不信他皆得漏尽。时诸声闻同声白佛：&lsquo;如是，世尊，有为诸行无常、苦、空，一切诸法皆悉<a>无我</a>。此身不净九孔流溢，甚可厌恶应速舍离。诚如圣教！诚如圣教！&rsquo;又不空见，有三示现，神通示现、教诏示现、说法示现。时宝胜光佛以此示现，如是调伏诸声闻众，度三脱门空无相愿，及三万亿百千那由他诸菩萨等，皆当得成无上菩提。&rdquo;</p>
<p style="text-align: left">
	　　告不空见：&ldquo;是诸菩萨闻彼世尊说宝三昧，开化人天八万四千亿百千岁，转法轮已然后灭度。&rdquo;</p>
<p style="text-align: left">
	　　时，不空见白佛言：&ldquo;世尊，彼宝胜光如来出世，调伏声闻为有几何？<a>正法</a>、像法住世几岁？&rdquo;</p>
<p style="text-align: left">
	　　尔时，世尊告不空见：&ldquo;如是三千大千世界，一切星宿可知其数，宝胜光佛诸声闻众，无量无数不可限量。宝胜光佛般<a>涅槃</a>后，正法住世足八十亿那由他岁，像法住世十二亿岁。于是中间有佛出世，号曰慈行，寿不可称量。其佛身长足一由延，国人身量六拘卢舍。莲华周圆亦复如是，悉以此华遍布大地，一切众生游息其上。</p>
<p style="text-align: left">
	　　&ldquo;尔时世界名多莲华，其地柔软犹如鹿茸，若触身时状若天衣，一切众生快乐无极，又如<a>自在</a>诸天宫殿。是诸众生欲度东海，眴顷之间便到<a>彼岸</a>；南、西、北方亦复如是，若有众生凡欲所之发心即至。是宝胜光佛初成道已，时四海内其地纵广，足八万亿百千那由他，诸声闻众悉满其中，诸阿<a>罗汉</a>皆各一食，唯除阿难。金刚密迹及阿逸多八十那由他不退菩萨，请彼慈行如来世尊，为诸菩萨说此三昧。将欲分别显示之时，一音之中而说偈言：</p>
<p style="text-align: left">
	　　&ldquo;&lsquo;若人勤方便，求习<a>出家</a>行，</p>
<p style="text-align: left">
	　　竞修最胜法，摧破四魔军，</p>
<p style="text-align: left">
	　　犹如大象王，践踏众小草。</p>
<p style="text-align: left">
	　　若人欲疾得，寂定菩提道，</p>
<p style="text-align: left">
	　　为诸众生故，<a>修行</a>此三昧。</p>
<p style="text-align: left">
	　　敷演净妙法，施彼一切乐，</p>
<p style="text-align: left">
	　　是人则与佛，同其大悲心。&rsquo;</p>
<p style="text-align: left">
	　　&ldquo;尔时，慈行佛般涅槃后，有一比丘名曰树王，于正法中广宣流布是妙经典三昧宝王。有转轮王号帝幢天，有大威德政法治世。是王有城名帝幢处，纵广正等十二由延，城郭楼观皆是真金，种种彩画众宝庄严。其城四面各有三门，国界严饰如善建城。</p>
<p style="text-align: left">
	　　&ldquo;又不空见，时王帝幢于夜后分眠寐之中，有净居天来至其所，即于梦中而告之曰：&lsquo;大王当知，有三昧名诸佛所说念佛三昧。若有菩萨修是三昧，恒生<a>净土</a>不离见佛，世出世辩无不具足，必当疾得无上菩提。&rsquo;时王忽然于梦惊寤，犹见此天故在其前，即白天曰：&lsquo;谁能受持如是甚深念佛三昧？&rsquo;天告王曰：&lsquo;去此不远有大比丘名曰树王，常乐受持读诵敷演，如说修行是深三昧。&rsquo;尔时，帝幢从彼天所，受此三昧及比丘名，至心忆持不令忘失，即于晨朝舍四天下金轮七宝及八万亿无数百千宫人婇女，为求三昧甚深法故，即与眷属同时舍家，俱共往诣树王比丘。</p>
<p style="text-align: left">
	　　&ldquo;又不空见，时彼四众天龙八部皆共围绕，有九万亿欲界诸天、八万那由他诸菩萨等，亦与眷属恭敬围绕。树王比丘时为大众，说此甚深念佛三昧。帝幢大王即至其所，以天真宝散比丘上，五体投地至心顶礼。复持八万净妙金华、天曼陀罗、沉水、末香，又以敬心奉散比丘。供养既毕即与眷属，皆悉出家被净法服，为欲修习此三昧故，供养恒沙无量诸佛。与其眷属求是三昧，八万四千亿那由岁，衣服、饮食及诸珍宝，亲近供养树王比丘，常自受持读诵解说，如说修行是妙三昧，亦化一切无量众生，大悲为心初无懈惓。帝幢菩萨及其眷属，闻树王师说此妙法，至心受持未曾暂舍，深生恭敬恒如佛想，精勤修习初不休息。树王比丘皆悉成就彼八万亿百千比丘，修菩萨行往不退地，然后灭度，彼诸眷属皆亦命过。尔时复有佛出于世，号阎浮幢如来世尊，十号具足。帝幢比丘既值世尊供养恭敬，咨禀如是甚深三昧，受持读诵如说修行，<a>饶益</a>一切人天世间，皆得无上菩提大利。帝幢比丘广宣流布诸佛所说甚深定故，过三千劫当成正觉，又能成就九亿百千那由他等无量眷属，皆悉安住不退菩提。&rdquo;</p>
<p style="text-align: left">
	　　尔时，世尊告不空见：&ldquo;时帝幢王大比丘者，岂异人乎？今现成佛，号曰高行如来、世尊、应、正遍知，十号具足。又不空见，汝今当知，以是三昧威神势力，饶益如是无量众生，以少闻故常值佛世。又不空见，若有菩萨少得闻此三昧名故常值佛世，何况菩萨于今现在！若得闻遇此三昧经受持读诵，其福如上已不可量，何况复能广闻受持、读诵解说、如说修行！又不空见，若有菩萨乘，于大乘、辟支佛乘及声闻乘、人天之乘，若善男子、善女人等，或得暂闻是妙三昧，是诸菩萨及善男女皆当疾得无上正觉。</p>
<p style="text-align: left">
	　　&ldquo;又不空见，是诸人等，譬如有人在阎浮提见彼明相，决定必知日出不久大光普照，阎浮提人因日光明，能得分别青黄等色；如是，不空见，若有<a>行者</a>略闻诸佛所说三昧，是善界子、善女人等，不久当得无上菩提，犹彼明相知日必出。汝当深信此妙三昧，受持忆念勿生疑惑。又不空见，善男子等如劫将尽六日出时，一切大地皆成烟焰；七日出时，三千大千世界之中一切洞然；如是，不空见，善男女等学大乘者有不学者，若得少闻此三昧宝，书持读诵解说其义，皆当疾得无上菩提。又不空见，善男子等譬如堀井若见淤埿，必定知水不复远也。又不空见，若有菩萨及诸众生，于佛所说念佛三昧，应当书写受持读诵，解说其义，如说修行，忆而不忘；是善男子、善女人等，不久疾得无上菩提。</p>
<p style="text-align: left">
	　　&ldquo;又不空见，善男子等，譬如有人吞金刚丸，时诸聪慧善男子等，必知此人定死不久，以此金刚极难消故；如是，不空见，善男子等若人于是妙三昧宝，受持读诵，广说深义，乃至少闻三昧妙法，此善男子、善女人等，不久当得无上菩提。所以者何？诸佛所说念佛三昧如金刚故。过去、未来、现在诸佛、应、正遍知之所宣说，分别选择威神守护，令诸行者不失作业。菩萨应当如是修习，恒欲利益一切世间，是名菩萨乘此乐行。如忉利天欢喜之园，若有见者身心踊悦；菩萨如是得此三昧，疾成无上菩提正觉，于所未闻诸章句等，若欲习学得亦不难。妙哉往古一切诸佛，为利益故分别示现，令满句义安住法界，诸大菩萨摄持拥护，敷演<a>教化</a>令乐正道。如是法门次第仪式，菩萨大士皆应当知。</p>
<p style="text-align: left">
	　　&ldquo;又不空见，若有菩萨于此诸佛所说三昧，若少闻者是诸人等，皆当疾得无上菩提。又不空见，是故我今为汝分别开示演说。汝又当知，若得闻此诸佛所说念佛三昧受持解说，不久疾得无上正觉菩提之道。是故汝今应当受持读诵修行乃至书写，亦当广为一切四众，国王、大臣、<a>沙门</a>、<a>婆罗门</a>，及诸异学。分别解说。所以者何？此等若闻当得满足无上菩提。</p>
<p style="text-align: left">
	　　&ldquo;又不空见，若善男子、善女人等应当决定至心净信此深三昧。所以者何？皆是往古一切诸佛之所称赞。汝今当以不思议意，至心忆持深信此定，精勤修习令心相续。所以者何？此三昧者，皆是诸佛真实之说，随顺佛说至佛行处，选择分别佛所证知，甚深宝财诸佛本事，往生因缘诸佛法藏，究竟秘密诸佛圣印，如实知性诸佛真身。又不空见，此三昧者，出生行人无量善根，恒得生于大刹利家、大婆罗门及余胜家，得大威力终成菩提。所以者何？诸佛所说念佛三昧甚深妙典，能施众生不虚果故，亦令行者得无边福。若有闻者，是人获得无量无边阿僧祇等不可思议诸功德聚。</p>
<p style="text-align: left">
	　　&ldquo;又不空见，我今当说譬况之法成满此义，如有智人开譬则解。犹若大施诸菩萨等，常于清旦及以中晡日皆三时，如来三昧忆念力故，以诸珍妙一切杂宝，遍满恒沙大千世界，常以奉施亿千恒沙如来世尊及声闻众，经百千亿那由他等恒河沙劫如是大施，以求阿耨多罗三藐三菩提。&rdquo;</p>
<p style="text-align: left">
	　　告不空见：&ldquo;此大菩萨所得功德，宁为多不？&rdquo;</p>
<p style="text-align: left">
	　　不空见言：&ldquo;甚多！世尊，无量无边不可思议。&rdquo;</p>
<p style="text-align: left">
	　　告不空见：&ldquo;我当为汝分别解说此施善根！如此诸佛所说三昧，第一真实佛口所说，若能书写受持、读诵敷演、分别解说之者，出生无量诸功德聚，比前功德其福甚多，何况闻已劝人受持，广为四众分别解说！又不空见，我今说此功德宝聚不可穷尽。&rdquo;</p>
<p style="text-align: left">
	　　诸菩萨本行品第十四</p>
<p style="text-align: left">
	　　尔时，不空见菩萨、善现菩萨、善欢喜菩萨、无量示现菩萨、无量力菩萨、无量幢菩萨、无量明菩萨、无量胜菩萨、无量智菩萨、无量修王菩萨、无量意菩萨、无量胜思菩萨、无量定菩萨、分别一切法意菩萨、分别<a>虚空</a>意菩萨、分别无著意菩萨、无量宝意菩萨、一切寂定自在菩萨、善教诏意菩萨，如是等比九万百千亿那由他，此诸菩萨而为上首，即从座起更整衣服，右膝著地，合掌恭敬白佛言：&ldquo;世尊，我等于此诸佛所说菩萨念佛甚深三昧，忆念受持，书写读诵，广分别说，如说修行，令心相续乃至菩提，常当受持分别宣说。所以者何？我等皆于诸佛所说甚深经典，种种相貌未曾满足。若有多人欣乐勤修，即能增长建立安乐。所以者何？若能次第修行是法书写读诵，亦教他人受持解说，必能满足无上菩提，渐渐增进成就无余。&rdquo;</p>
<p style="text-align: left">
	　　尔时，世尊知诸菩萨摩诃萨等心之所念，以佛常法即现微笑，于其面门放杂宝光，所谓金、银、琉璃、砗磲、码碯、珊瑚、琥珀、赤真珠宝，种种无量微妙众色。其光普照无量世界，明耀朗彻乃至梵世，从上还下住佛顶上。譬如净喜天宝帝幢，微妙修直甚可爱乐；此刹三千大千世界，皆悉庄严犹若璎珞。尔时，大众诸菩萨等，睹斯神变咸共惊叹：&ldquo;善哉！希有如来神通。&rdquo;</p>
<p style="text-align: left">
	　　时有菩萨摩诃萨，名惭愧安定发众意行，即整衣服，右膝著地，恭敬合掌瞻仰世尊，以天沉水细末妙香，及天曼陀奉散世尊，即于佛前而说偈言：</p>
<p style="text-align: left">
	　　&ldquo;调御无与等，色身妙相严，</p>
<p style="text-align: left">
	　　犹如天华树，香气遍十方，</p>
<p style="text-align: left">
	　　具足善行意，修习无量智，</p>
<p style="text-align: left">
	　　调御大威尊，愍利诸恶趣。</p>
<p style="text-align: left">
	　　唯愿无量智，为说微笑缘！</p>
<p style="text-align: left">
	　　最胜无边智，大威无等等，</p>
<p style="text-align: left">
	　　何故现微笑，愿说其因缘？</p>
<p style="text-align: left">
	　　此三千大千，一切诸世界，</p>
<p style="text-align: left">
	　　严饰如华缨，净若忉利天，</p>
<p style="text-align: left">
	　　见者皆欢悦，何因现斯笑？</p>
<p style="text-align: left">
	　　盲瞑得明视，聋者获聪听，</p>
<p style="text-align: left">
	　　狂乱果<a>正念</a>，喑哑皆能言，</p>
<p style="text-align: left">
	　　以何因缘故，示现斯微笑？</p>
<p style="text-align: left">
	　　象马及众鸟，皆发和雅音，</p>
<p style="text-align: left">
	　　一切诸乐器，不鼓而自声，</p>
<p style="text-align: left">
	　　今以何因故，天尊忽微笑？</p>
<p style="text-align: left">
	　　上方诸天等，及下世间人，</p>
<p style="text-align: left">
	　　一切妙音乐，悉演殊美声，</p>
<p style="text-align: left">
	　　何因示斯笑？唯愿为显说！</p>
<p style="text-align: left">
	　　善哉甚希有！人天皆相见，</p>
<p style="text-align: left">
	　　以何因缘故，示现此微笑？</p>
<p style="text-align: left">
	　　调御两足尊，矜愍众生故，</p>
<p style="text-align: left">
	　　愿闻尊笑意，令我得净善。&rdquo;</p>
<p style="text-align: left">
	　　尔时，世尊知惭愧安定发众意行菩萨，及余大士请问意故，佛即宣说如恒沙等应正遍知之所说偈：</p>
<p style="text-align: left">
	　　&ldquo;告诸菩萨众，汝等且应观：</p>
<p style="text-align: left">
	　　彼六万八千，诸善男子等，</p>
<p style="text-align: left">
	　　往昔已堕落，今还修菩提。</p>
<p style="text-align: left">
	　　皆誓言我等，各住生死中，</p>
<p style="text-align: left">
	　　当来牟尼所，当受持此经。</p>
<p style="text-align: left">
	　　皆乐闻此典，最胜不思议，</p>
<p style="text-align: left">
	　　诸佛所说法，心常无厌足。</p>
<p style="text-align: left">
	　　我今当告汝，此诸菩萨众，</p>
<p style="text-align: left">
	　　非唯一佛所，发斯深敬心。</p>
<p style="text-align: left">
	　　忆念于往昔，三万六亿等，</p>
<p style="text-align: left">
	　　百千那由生，为摄法利故，</p>
<p style="text-align: left">
	　　尔时于是处，初起一切行；</p>
<p style="text-align: left">
	　　又于彼前生，恒沙大智所，</p>
<p style="text-align: left">
	　　是处初起行，摄取最胜法。</p>
<p style="text-align: left">
	　　明慧人求法，心常不满足，</p>
<p style="text-align: left">
	　　恒舍身命财，以求菩提道。</p>
<p style="text-align: left">
	　　忆昔恒沙等，不可思议劫，</p>
<p style="text-align: left">
	　　时有正觉尊，无量大胜光，</p>
<p style="text-align: left">
	　　是处初起行，为求法利故。</p>
<p style="text-align: left">
	　　又于宝胜炎，大明及电光，</p>
<p style="text-align: left">
	　　难思照一切，是等大仙所，</p>
<p style="text-align: left">
	　　三业持此法，为摄最胜道。</p>
<p style="text-align: left">
	　　日光及月光，难思功德海，</p>
<p style="text-align: left">
	　　具足一切行，如是诸佛所，</p>
<p style="text-align: left">
	　　是处初发心，为求胜菩提。</p>
<p style="text-align: left">
	　　又于彼前生，值遇猛盛光，</p>
<p style="text-align: left">
	　　及与师子佛，于彼如来所，</p>
<p style="text-align: left">
	　　三业受斯法，求第一菩提。</p>
<p style="text-align: left">
	　　于彼过去世，诸佛恒相继，</p>
<p style="text-align: left">
	　　师子幢如来，功德悉具足，</p>
<p style="text-align: left">
	　　是处又发心，为求法利故。</p>
<p style="text-align: left">
	　　复有他方佛，号曰胜帝幢，</p>
<p style="text-align: left">
	　　调伏闻世间，于彼诸佛所，</p>
<p style="text-align: left">
	　　为求胜法故，摄取无上慧。</p>
<p style="text-align: left">
	　　无量智生等，不思议诸佛，</p>
<p style="text-align: left">
	　　法音闻高远，如是世尊所，</p>
<p style="text-align: left">
	　　三业受斯法，求第一菩提。</p>
<p style="text-align: left">
	　　昔于善眼佛，犹无边火幢，</p>
<p style="text-align: left">
	　　发此猛利心，求无量菩提。</p>
<p style="text-align: left">
	　　又于光力王，变化神刹土，</p>
<p style="text-align: left">
	　　住是大仙所，以求胜菩提。</p>
<p style="text-align: left">
	　　光炎生调御，无量相德明，</p>
<p style="text-align: left">
	　　于彼初发心，求此三昧宝。</p>
<p style="text-align: left">
	　　炎光及大众，明聚降怨佛，</p>
<p style="text-align: left">
	　　如是世尊所，求法施众乐。</p>
<p style="text-align: left">
	　　一切光如来，难思及日明，</p>
<p style="text-align: left">
	　　无量力善逝，无边定意佛，</p>
<p style="text-align: left">
	　　于彼诸世尊，发心施法乐。</p>
<p style="text-align: left">
	　　金华大圣尊，善华香正觉，</p>
<p style="text-align: left">
	　　阿兰若行佛，无漏如来等，</p>
<p style="text-align: left">
	　　如是诸佛所，敬求最胜道。</p>
<p style="text-align: left">
	　　此方及他刹，过去无量智，</p>
<p style="text-align: left">
	　　于彼两足尊，受持此三昧，</p>
<p style="text-align: left">
	　　身口意勤修，求第一菩提。</p>
<p style="text-align: left">
	　　以此诸善业，供养天中尊，</p>
<p style="text-align: left">
	　　具足满八万，常求无上道。</p>
<p style="text-align: left">
	　　是诸菩萨等，死此离恶道，</p>
<p style="text-align: left">
	　　一切共俱生，恒奉人天尊，</p>
<p style="text-align: left">
	　　永离邪惑法，不生卑贱家，</p>
<p style="text-align: left">
	　　远离恶知识，亲近于善友，</p>
<p style="text-align: left">
	　　摄取诸功德，乃至于菩提。</p>
<p style="text-align: left">
	　　当于未来世，值遇<a>弥勒</a>尊，</p>
<p style="text-align: left">
	　　供养天中天，摄取胜菩提。</p>
<p style="text-align: left">
	　　慈氏尊灭后，师子佛调御，</p>
<p style="text-align: left">
	　　于彼世尊所，为法净三业，</p>
<p style="text-align: left">
	　　摄持诸胜行，以求正觉道。</p>
<p style="text-align: left">
	　　贤劫中千佛，无上两足尊，</p>
<p style="text-align: left">
	　　当为此菩萨，宣说深妙法，</p>
<p style="text-align: left">
	　　是诸善逝子，必获无碍色。</p>
<p style="text-align: left">
	　　过此贤劫已，无量光如来，</p>
<p style="text-align: left">
	　　月显及贤观，相继出于世；</p>
<p style="text-align: left">
	　　贤观佛灭度，其间甚久远；</p>
<p style="text-align: left">
	　　多罗幢如来，绍继广开化；</p>
<p style="text-align: left">
	　　彼诸敏慧人，为法设妙供。</p>
<p style="text-align: left">
	　　多罗大圣尊，既入于涅槃，</p>
<p style="text-align: left">
	　　分别世如来，其后次成佛，</p>
<p style="text-align: left">
	　　为深三昧故，奉敬彼法王。</p>
<p style="text-align: left">
	　　分别佛灭后，示现尊出世，</p>
<p style="text-align: left">
	　　示现圣日没，华上世所依，</p>
<p style="text-align: left">
	　　次第成正觉，当生一切见。</p>
<p style="text-align: left">
	　　华上既善逝，优钵罗胜佛，</p>
<p style="text-align: left">
	　　出现调世间，当供两足尊。</p>
<p style="text-align: left">
	　　优钵罗灭度，拘修摩世依，</p>
<p style="text-align: left">
	　　其次成菩提；彼佛慧日没，</p>
<p style="text-align: left">
	　　庄严大势尊，于是出于世；</p>
<p style="text-align: left">
	　　庄严圣眼灭，次有众智胜，</p>
<p style="text-align: left">
	　　于彼为法故，广设无量供。</p>
<p style="text-align: left">
	　　众智胜灭后，善现佛大智，</p>
<p style="text-align: left">
	　　当兴于世间；善现泥曰已，</p>
<p style="text-align: left">
	　　妙持世依师，次为调御尊；</p>
<p style="text-align: left">
	　　妙持如来后，善围绕世尊，</p>
<p style="text-align: left">
	　　第一智当兴，于彼求菩提。</p>
<p style="text-align: left">
	　　善围绕佛灭，无量光正觉，</p>
<p style="text-align: left">
	　　大胜无边明，现前最法王，</p>
<p style="text-align: left">
	　　如是三调御，相继出于世；</p>
<p style="text-align: left">
	　　现前慧日没，最炽念王兴，</p>
<p style="text-align: left">
	　　为此法利故，供养难思议。</p>
<p style="text-align: left">
	　　知彼当来佛，一切世主上，</p>
<p style="text-align: left">
	　　受行此菩提，为求法<a>寿命</a>。</p>
<p style="text-align: left">
	　　以是诸善业，于此界命终，</p>
<p style="text-align: left">
	　　得供无量寿，大威降怨佛。</p>
<p style="text-align: left">
	　　既值人中尊，广设无边供，</p>
<p style="text-align: left">
	　　为得法义利，摄第一菩提。</p>
<p style="text-align: left">
	　　住彼诸世界，众多世智所，</p>
<p style="text-align: left">
	　　为利益众生，不求五欲乐。</p>
<p style="text-align: left">
	　　奉敬多亿佛，当成无碍智，</p>
<p style="text-align: left">
	　　怜愍脱众苦，安乐诸世间。</p>
<p style="text-align: left">
	　　获最胜菩提，彼刹广难议，</p>
<p style="text-align: left">
	　　众宝妙庄严，无边净妙乐。</p>
<p style="text-align: left">
	　　若亿那由他，是诸菩萨等，</p>
<p style="text-align: left">
	　　赞人中法王，不思议佛智。</p>
<p style="text-align: left">
	　　我今告汝等，诸天及世人，</p>
<p style="text-align: left">
	　　若求<a>学佛</a>智，则与如来等。</p>
<p style="text-align: left">
	　　是人乐佛智，求习胜菩提，</p>
<p style="text-align: left">
	　　以求菩提故，应获人尊法。</p>
<p style="text-align: left">
	　　诸天龙夜叉，迦留摩睺罗，</p>
<p style="text-align: left">
	　　及诸拘槃茶，常深护佛法。</p>
<p style="text-align: left">
	　　若人求菩提，<a>护法</a>应如子，</p>
<p style="text-align: left">
	　　若求佛菩提，则得大果力，</p>
<p style="text-align: left">
	　　端严甚殊妙，色像如真金，</p>
<p style="text-align: left">
	　　常为一切众，普慧深远义，</p>
<p style="text-align: left">
	　　具足不思议，一切诸功德。</p>
<p style="text-align: left">
	　　净色百福严，世间最上宝，</p>
<p style="text-align: left">
	　　人天无比尊，龙鬼莫能议。</p>
<p style="text-align: left">
	　　是人依菩提，得供最胜仙，</p>
<p style="text-align: left">
	　　为利众生故，开示深定法。</p>
<p style="text-align: left">
	　　正念品第十五</p>
<p style="text-align: left">
	　　尔时，众中思义菩萨、舍非义菩萨、心勇健菩萨、分别心菩萨、无悭意菩萨、拔烦恼菩萨、善思义菩萨、众智菩萨、无缚菩萨、众光菩萨、智灯光菩萨、造智知识菩萨、无等烦恼菩萨，帝幢天子、他化天子，皆共恭敬而白世尊：&ldquo;今言诸佛之所说者，何故名为诸佛所说？云何诸佛？何者是佛？当云何念名为念佛？为起身念？为起法念？&rdquo;</p>
<p style="text-align: left">
	　　尔时，世尊告诸菩萨：&ldquo;善哉！善哉！诸善男子，汝等所问甚深难思，皆是承佛威神之力，生此乐说无碍辩才。诸佛所说，名为佛说。正念诸法真实之相，是名念佛。何谓正念？莫著一切诸恶诽谤，应修一切无讥谤法，当离于我及以非我，不见众生、寿命、宰主、育养士夫、人及生者，莫著作者、使作之者、阴界诸入、想所缘处，于一切法今世、后世乃至<a>三界</a>无依无染，我见诸行无取无舍，<a>禅定</a>、解脱及六神通，如意、根、力、菩提觉分、毗舍罗等无量善法，略说九万亿那由他不可思议甚深三昧，一切诸佛常所念法佛方便慧，随而书写读诵敷演方等经典，说佛功德，名佛所说。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;常能舍一切，有为虚危相，</p>
<p style="text-align: left">
	　　不得诸法性，则获是三昧。</p>
<p style="text-align: left">
	　　莫著诸诽谤，及忆想分别，</p>
<p style="text-align: left">
	　　永离我我所，如是得三昧。</p>
<p style="text-align: left">
	　　不于诸阴法，见众生寿命，</p>
<p style="text-align: left">
	　　我人及起者，士夫养育等，</p>
<p style="text-align: left">
	　　亦无分别想，是名为说法。</p>
<p style="text-align: left">
	　　于诸法不染，我性及我所，</p>
<p style="text-align: left">
	　　见我非阴生，则得此三昧。</p>
<p style="text-align: left">
	　　色受想行识，一切空无相，</p>
<p style="text-align: left">
	　　根本皆不净，知此得三昧。</p>
<p style="text-align: left">
	　　观诸有为法，从缘不自在，</p>
<p style="text-align: left">
	　　一切不真实，虚诳不可取；</p>
<p style="text-align: left">
	　　如彼从缘法，是则名眼入，</p>
<p style="text-align: left">
	　　耳鼻等亦尔，皆无有自性。</p>
<p style="text-align: left">
	　　若能谛分别，得生此三昧。</p>
<p style="text-align: left">
	　　是身虚无实，阴聚无一净，</p>
<p style="text-align: left">
	　　九孔流脓血，谁当乐此处？</p>
<p style="text-align: left">
	　　意入念念灭，虚妄常如幻，</p>
<p style="text-align: left">
	　　若能深分别，则得是三昧。</p>
<p style="text-align: left">
	　　一切诸入等，皆空无有实，</p>
<p style="text-align: left">
	　　凡夫犹小儿，痴惑计有身，</p>
<p style="text-align: left">
	　　贪爱之所迷，不知是虚妄；</p>
<p style="text-align: left">
	　　是身如空聚，众贼之所止，</p>
<p style="text-align: left">
	　　可患虚诳法，智者常厌离，</p>
<p style="text-align: left">
	　　如是深观察，则得是三昧。</p>
<p style="text-align: left">
	　　阴界入诸法，皆空无一实，</p>
<p style="text-align: left">
	　　若人能分别，得生此三昧。</p>
<p style="text-align: left">
	　　如炎泡聚沫，幻化<a>芭蕉</a>等，</p>
<p style="text-align: left">
	　　当观身危脆，不实倍于此；</p>
<p style="text-align: left">
	　　若此诸菩萨，如是智不毁，</p>
<p style="text-align: left">
	　　疾得一切佛，所说深三昧。</p>
<p style="text-align: left">
	　　诸法不自生，亦不从他有，</p>
<p style="text-align: left">
	　　毕竟无所住，无漏法亦然，</p>
<p style="text-align: left">
	　　若能如是观，则生此三昧。</p>
<p style="text-align: left">
	　　舍一切有为，诸行变异相，</p>
<p style="text-align: left">
	　　此法如虚空，生者不可得，</p>
<p style="text-align: left">
	　　菩萨如是知，修学一切法，</p>
<p style="text-align: left">
	　　疾得胜菩提，转无上法轮。</p>
<p style="text-align: left">
	　　是菩萨则能，建立于法幢，</p>
<p style="text-align: left">
	　　以不思议智，分别一切法，</p>
<p style="text-align: left">
	　　皆见是虚诳，毕竟不真实。</p>
<p style="text-align: left">
	　　我今虽为汝，宣示此三昧，</p>
<p style="text-align: left">
	　　如是仪式相，其义甚难知。&rdquo;</p>
<p style="text-align: left">
	　　尔时，世尊说此法时，有诸菩萨得无生忍，又复安住念佛三昧。是诸菩萨皆见东方如恒沙等诸佛世尊，说此三昧清净平等，无增无减，无二无异。其余诸方亦复如是，皆有无量亿那由他如来世尊，俱时皆演诸佛所说念佛三昧。时诸菩萨闻佛所说身心欢喜，快得安乐不胜踊跃，即于佛前，重以偈颂说其相貌：</p>
<p style="text-align: left">
	　　&ldquo;归命世光明，正觉牟尼尊，</p>
<p style="text-align: left">
	　　大法圣医王，释迦佛智海，</p>
<p style="text-align: left">
	　　人依师子王，普示诸色相，</p>
<p style="text-align: left">
	　　见彼东方刹，那由他诸佛。</p>
<p style="text-align: left">
	　　非愍众生故，说法如师子，</p>
<p style="text-align: left">
	　　调伏那由他，如是诸菩萨，</p>
<p style="text-align: left">
	　　安住童真地，得无生法忍，</p>
<p style="text-align: left">
	　　善顺甚深性，于法无所坏。</p>
<p style="text-align: left">
	　　其余九方等，相貌亦如是，</p>
<p style="text-align: left">
	　　悉见多亿众，那由他诸佛。</p>
<p style="text-align: left">
	　　譬如师子王，恐畏之所依，</p>
<p style="text-align: left">
	　　无漏寂无等，转第一法轮。</p>
<p style="text-align: left">
	　　是处无去来，其相亦不住，</p>
<p style="text-align: left">
	　　一切法无实，性空无生灭。</p>
<p style="text-align: left">
	　　众生及寿命，士夫亦如是，</p>
<p style="text-align: left">
	　　一切阴界入，无实如空卷。</p>
<p style="text-align: left">
	　　譬如诸野兽，毕竟无所依，</p>
<p style="text-align: left">
	　　诸法实无生，或有常不净。</p>
<p style="text-align: left">
	　　秽心贪生死，如彼痴婴儿，</p>
<p style="text-align: left">
	　　多亿那由劫，恒苦而不厌；</p>
<p style="text-align: left">
	　　是以佛慈悲，为此说菩提。</p>
<p style="text-align: left">
	　　是故诸佛子，常舍身手足，</p>
<p style="text-align: left">
	　　头目及髓脑，妻息妙珍宝，</p>
<p style="text-align: left">
	　　皆悉能弃舍，以此行菩提。</p>
<p style="text-align: left">
	　　既能施妻子，眷属诸外财，</p>
<p style="text-align: left">
	　　又弃天世位，身肉及筋骨，</p>
<p style="text-align: left">
	　　能舍是难舍，疾得成正觉。</p>
<p style="text-align: left">
	　　施戒最胜果，忍进禅慧等，</p>
<p style="text-align: left">
	　　行慈悲喜舍，以求无上智，</p>
<p style="text-align: left">
	　　菩萨应修是，为利众生故。&rdquo;</p>
<p style="text-align: left">
	　　尔时，世尊即以偈颂答诸菩萨：</p>
<p style="text-align: left">
	　　&ldquo;菩萨若多劫，修行是真如，</p>
<p style="text-align: left">
	　　不异不分别，以此说菩提。</p>
<p style="text-align: left">
	　　其性甚寂静，难得难可见，</p>
<p style="text-align: left">
	　　当起无尽意，修习如是行。</p>
<p style="text-align: left">
	　　是菩萨则得，进智近菩提。&rdquo;</p>
<p style="text-align: left">
	　　尔时，世尊为诸菩萨略说四法，满菩提故，而告之言：&ldquo;诸善男子，当学戒品善自防慎，守护观察生智方便，常勤修习乃至菩提，于诸众生恒起慈心，为除我见及我所想，求于最胜无上菩提，乃至舍身及以命财，应当守护成就增长，如是四法三昧根本。&rdquo;</p>
<p style="text-align: left">
	　　大众奉持品第十六</p>
<p style="text-align: left">
	　　尔时，世尊知九万亿那由他等诸大菩萨摩诃萨众皆悉已集；复有百千万亿菩萨，是等当于弥勒佛时，悉得住于不退转地。是时，东方九万九亿百千那由他诸菩萨众，梵上菩萨而为上首；南方复有九万九亿诸菩萨众，持诚菩萨摩诃萨等而为上首；西方复有九万九千诸菩萨众，大智菩萨摩诃萨等而为上首；北方复有九万九千诸菩萨众，大光菩萨摩诃萨等而为上首；复有住彼欢喜世界，无量菩萨皆悉来集。梵身天王、大华梵王、无量梵王皆悉来集，复有无边百千那由他释提桓因众念天主而为上首，复有无量百千亿万那由他等四大天王，复有无量迦流夜叉、持鬘夜叉、常醉夜叉，复有诸余天、龙、夜叉、乾闼婆王、阿修罗王、迦留罗王、紧那罗王、摩睺罗王、罗刹夜叉、拘槃茶鬼、富丹那鬼及与迦吒富丹那鬼，如是种种无数百千大力鬼神亦来在座。</p>
<p style="text-align: left">
	　　尔时，世尊应正遍知，知诸大众皆悉已集，将为此等略说斯经功德深重次第之法，为欲调伏诸人天故，复作师子磬咳之声，即为时会说未曾有：&ldquo;此经法者，去来现在三世诸佛之所修行，能灭一切诸大苦恼，是故诸佛尊重是法，已行、当行、今亦修行。是故大士欲求我身，应当尊重真实之法，敬事法者当如敬佛。所以者何？法不异佛，是人求法应到于此。若天、若龙、人及非人，能求法者疾舍诸苦，行法除苦佛说最胜。是故菩萨为欲利益一切世间求菩提法，是诸菩萨则为已施一切众生菩提之乐，疾得度于生死大海。当我须臾说此三昧微妙经王教世间时，一切山河及以大地，皆悉俱时六种震动，时诸众生皆称善哉。所以者何？当佛说此菩萨念佛大三昧王，大乘方等微妙经典，无边功德大智海时，亿百千数那由他等无数世界佛之刹土，皆悉六种十八相动，及放净光大明普照。&rdquo;</p>
<p style="text-align: left">
	　　尔时，虚空无量诸天击大天鼓声若雷震，又奏和雅调畅之音。复有八万亿那由他地神天女，持众宝座从地踊出至世尊前，至心恭敬而以奉献。复有主乐乾闼婆王，作亿百千那由他等种种妙音甚可爱乐。复有诸龙及诸龙王子，兴大密云普覆世界，雨天曼陀及众妙华，周布大地高百由延。时娑竭罗诸大龙王，于虚空中变成宫殿，众宝庄校微妙殊特，天栴檀末普散此刹。三千大千佛之世界，复有<a>色界</a>诸梵天王，于如来上作宝华盖，遍覆三千大千刹土。是盖处处垂诸宝铃，其铃皆出微妙之音，譬如他化自在天乐。</p>
<p style="text-align: left">
	　　尔时，此会一切众生皆修慈悲喜舍之心，既闻法音不胜喜悦，各各至心重归三宝。时会闻法无边众生，皆发无上菩提之心。复有无量诸众生等，悉深发辟支佛心。复有无数诸众生等，皆发声闻菩提之心。复有无量诸刹利王，沙门、婆罗门、毗舍、首陀、长者、<a>居士</a>，皆悉获得须陀洹果、斯陀含果、阿那含果。复有无边诸众生等，皆证无著阿<a>罗汉果</a>。</p>
<p style="text-align: left">
	　　尔时，世尊说是经已，一切大众皆大欢喜。不空见等诸大菩萨大声闻众，及诸世间人天八部、阿修罗等，闻佛所说，皆大欣乐，顶戴奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>