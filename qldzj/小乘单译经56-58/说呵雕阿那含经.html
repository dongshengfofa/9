<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，说呵雕阿那含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>说呵雕阿那含经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说呵雕阿那含经</strong></p>
<p style="text-align: left">　　闻如是。一时佛在舍卫国只陀恒呵雕阿那鋡将五百优婆塞。至<a>舍利弗</a>所。作礼已却坐。<a>舍利</a>弗为说经。大<a>欢喜</a>而退。复至佛所。以头面着地。叉手绕佛三匝却坐。佛问呵雕阿那鋡。若有何功德。<a>教化</a>五百<a>弟子</a>。随从汝。呵雕阿那鋡即长跪叉手言。我常奉行佛所说四事。何等为四。一者布施于人。二者说善说。三者瞻视同学给足有无。四者同学者财共不计。佛言。善哉善哉。已过去佛。无有过是四事。未来佛亦无有过是四事。今现在佛。亦无有过是四事。佛为呵雕阿那鋡说经已。各大欢喜而退。呵雕阿那鋡还归入舍呼诸人客奴婢坐着前。好为说经开解。语<a>生死</a><a>善恶</a>之道。复上殿呼诸持藏人诸伎女着前。为说经戒。皆大欢喜。复上后殿。为诸夫人妇女。说经戒已讫。还至正殿。斋戒床上。端坐定意。便得等心。第一天上四王请诸天皆会坐。共称誉呵雕阿那鋡功德。四天王中尊王下至呵雕阿那鋡舍。面称誉呵雕阿那鋡功德。呵雕阿那鋡时得等心。不答天王。佛边有一<a>比丘</a>。至呵雕阿那鋡舍。呵雕阿那鋡起迎比丘前坐。比丘说言。佛坐中常相称誉功德呵雕阿那鋡问比丘言。佛称誉我时。边有白衣无。比丘言。无有白衣。正使有白衣。有何等嫌疑。呵雕阿那鋡言。佛语至诚。恐白衣不信者。便当堕泥犁中。正使信佛语者。便复来承事我。布施我。我不喜烦扰于人。以是故问耳。比丘辞去。呵雕阿那鋡言。想朝来未食。且留饮食。便行澡水。下饭食讫。比丘还白佛言。属至呵雕阿那鋡舍。道说言佛坐中大相称誉。呵雕阿那鋡因问我言。佛称誉我时。边有白衣无。我言无白衣。正使有白衣有何等嫌疑。呵雕阿那鋡言。佛称誉我。实至诚不妄。白衣不信佛语者。便当堕泥犁中。正使信者。便复来承事我。我不喜烦扰他人。以是故问耳。佛言。善哉善哉。我不常为汝曹说呵雕阿那鋡有七事。今复益一事为八事。何等为八事。一者不求不欲令人知。二者信不欲令人知。三者自羞不欲令人知。四者自惭不欲令人知。五者精进不欲令人知。六者自观不欲令人知。七者得禅不欲令人知。八者黠慧不欲令人知。所以不欲令人知者。不欲烦扰于人。故不欲令人知。佛说经已。诸比丘。皆大欢喜。起前为佛作礼。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>