<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六十卷 正法念处经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六十卷 正法念处经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第六十卷 <a>正法</a>念处经</strong></p>
<p style="text-align: left">
	　　观天品第六之三十九(夜摩天之二十五)</p>
<p style="text-align: left">
	　　复次夜摩天王善时鹅王。及<a>说法</a>鸟众现前。为令魔王大臣放逸等得调伏故。说迦葉如来修多罗。从昔天子传闻而说。已说六种白法。断除尘垢。我今当说第七垢法。白法能断。何等垢法。所谓见本生处而生乐心。乐见亲里。远离断之。知识亲里。心常乐见。常念亲近。昼夜不离。不乐修禅习业。不近善师。供养三宝。不念未来业。于三业中。不为他说。亦不自作。但念亲里。欲见亲里知识亲旧。云何修理生业。以何自活。作是念已。忧愁所覆。虽为<a>解脱</a>住林树间。不随顺行。是为无智。心入忧海。既入忧海。复入无等生老病死大忧海中。欲见亲里亲旧知识。入魔网中。见亲里故。增长爱心。家家请食。便生贪心。随俗所作。闻在家者有所言说。心则乐着。以心乐故。如其所作。失自利益。愚痴故退。不畏未来恶道之苦。亦不思惟<a>地狱</a>饿鬼畜生及余生处。亦不思惟现在怖畏老病死苦。爱别离苦。怨憎会苦。亦不思惟一切所爱。皆当别离。以怖亲里知识亲戚。而行<a>出家</a>还复习近。乐于亲里知识亲旧。爱他饮食。数至他门。身坏命终堕于恶道。或<a>生地</a>狱。或生饿鬼。或生畜生。所为出家。皆悉退失。既堕地狱饿鬼畜生。受大苦恼。亲里知识。莫能救护。是故一切<a>比丘</a>。若畏地狱饿鬼畜生。不应乐见生处亲里及诸知识。以近此故。得无利益。为念爱尽义故。而行出家。断除爱网。以愚痴故。习近爱网。如人畏火舍之逃走。更入大火。如是畏家。舍家出家。还入畏处。亦复如是。舍离亲里。入林树间。还复习近。是为无眼。无知所闭。诸根不调。是名染法。云何而断。若不能以智慧断除。或不能遮。或不能持。应当长久远避遮之。若无智人。不能以余方便断爱。当远避之。一切人爱。以不见故。断一切爱法。皆当别离。至于死时。无人能救。唯除善业。无量百千生处善法之业。最为能救。非诸亲里能救于人。亦非兄弟。如是比丘。舍离亲属。独处闲居。能断垢法。老病死时。非诸亲里而能救护。比丘如是思惟。断一切爱。或得微薄。是名比丘断亲里爱。复次在家出家。断于第八染法。何等染法。所谓无义语。以正语断之。若在家人空无义语。众人轻贱。犹如草芥。有义之言。第一财物。诸余财物。所不能及。无义之言。虽复富乐。犹名贫穷。空无义语。空而无实。人所轻贱。犹如白羊。无言说财。智人视之。犹如畜生。第一轻毁。如是等法。云何而断空无义语。所谓正语。正语有二。何等为二。一者默然。二者四种正语。何等为四。一者不妄语。二者不恶口。三者不两舌。四者不破坏语。是名正语。在家出家。若能如是。则不轻毁。在家出家。有六因缘。速为人轻。何等为六。谓无义语。突入人家。贪爱他食。坐于尊处。虚说无实。如是六法。人所轻笑。在家出家。应离此法。</p>
<p style="text-align: left">
	　　复次第九垢染。白法能断。云何白法。断于垢法。谓轻掉法。正住能断。轻掉法者。障一切法。心性轻掉。以掉动故。不信不觉。不知<a>世间</a>所作。不知言语。不知时节。不近善友。以轻掉放逸故。于世间法。不能了达。如是轻掉恶垢。能败现在及未来世。不得利益。在家出家。应以正住白法断除轻掉。在家出家。若身口意离掉正住。众人供养。正戒正智正意。离魔境界。善法满足。终得<a>涅槃</a>。于世间法。智者赞叹。世间所作。皆能成就。众所供养。所至之处。常得安乐。所作成就。如是在家出家。离于轻掉。为一切人之所赞叹。</p>
<p style="text-align: left">
	　　复次夜摩天王牟修楼陀。为说法鸟众善时鹅王。及以魔王放逸大臣等。以本曾从旧天子所次第传闻迦葉<a>佛经</a>。为天众说。</p>
<p style="text-align: left">
	　　复次第十垢法。可轻可毁。智人所舍。何等垢法。所谓贫穷。贫有二种。一者贫戒。二者贫智。复有二种。一者贫施。二者贫慧。复有二种。一贫种姓。二者贫见。复有二种一贫宝物。二贫师尊。复有二种。一贫亲族。二贫亲旧。一切贫穷。皆可轻毁。若男若女。云何而断。所谓布施。一切贫穷。布施能断。譬如灯明。能灭诸闇。一切愚痴。智能灭之。一切异见。<a>正见</a>能断。如是非法。法能断之。第一最胜。一切智者。之所爱摄。断众恶道。现在未来。二世安隐。云何布施。施有多种。所谓智施。戒施。法施。安慰施。示正道施。失道路者示道路施。于道<a>行者</a>示以水施。命施。资具施。<a>无畏</a>施。实语施。断疑施。<a>五戒</a>施。出家戒施。具足戒施。病医药施。眼目等施。如是等种种布施。能利现在及未来世。犹如父母。常思修已。断诸贫穷。断于恶道。于<a>天人</a>中。而受安乐。既受乐已。终得涅槃。如是布施。能断贫穷。是故智者。应行布施。</p>
<p style="text-align: left">
	　　复次第十一闇法。能缚<a>生死</a>闇障诸法。何等闇法。所谓无智。无量无知。乃至无明闇。缚一切生。一切闇聚。以缚其颈。无知如刀。如火如毒。无知亦如一切无明。一切无明因缘而起。能令<a>流转</a>一切地狱饿鬼畜生。能缚众生。令其流转。如是怨垢。云何断除。谓无漏智。犹如明灯。为救为归。于诸众生。如父如母。犹如医师。亦如良药。断无知缚。更不复生。如断树根。树则不生。如火烧薪。不复更生。亦如流水。不复更返以无漏智烧于无知。亦复如是。不复更生。是故应当于一切时。勤修精进。以无漏智。断除无知。如此所说。十一种法。放逸根本。随逐放逸。放逸故生。是故应断一切放逸。一切放逸根本皆无利益能成放逸。譬如依大地故。有一切药草树木<a>丛林</a>流水河池堤防城邑聚落园林。及须弥山王。皆依大地。一切地狱饿鬼畜生。亦复如是。皆依放逸。是故智者。应当舍离。尔时夜摩天王。以偈颂曰。</p>
<p style="text-align: left">
	　　老人身皮皱无力拄杖行</p>
<p style="text-align: left">
	　　老而不知法皆由放逸故</p>
<p style="text-align: left">
	　　以病破坏身偃卧于床席</p>
<p style="text-align: left">
	　　而不生厌离皆由愚痴故</p>
<p style="text-align: left">
	　　若遇于饥渴若入崄恶道</p>
<p style="text-align: left">
	　　而不生厌离皆由放逸故</p>
<p style="text-align: left">
	　　若得爱别离而生于苦恼</p>
<p style="text-align: left">
	　　一切放逸故如来如是说</p>
<p style="text-align: left">
	　　若于五道中具受种种苦</p>
<p style="text-align: left">
	　　众生常苦恼以其愚痴故</p>
<p style="text-align: left">
	　　呜呼不厌离生死诸世间</p>
<p style="text-align: left">
	　　诸业大轮转循环不暂停</p>
<p style="text-align: left">
	　　<a>三界</a>皆无乐亦无有少常</p>
<p style="text-align: left">
	　　如是愚痴人不知生厌离</p>
<p style="text-align: left">
	　　境界皆<a>虚空</a>三界犹如梦</p>
<p style="text-align: left">
	　　一切皆悉苦无目不见知</p>
<p style="text-align: left">
	　　如是愚痴人为放逸所害</p>
<p style="text-align: left">
	　　死畏欲至时无有能遮救</p>
<p style="text-align: left">
	　　为于不善观恼乱其心意</p>
<p style="text-align: left">
	　　死王欲将至而人不觉知</p>
<p style="text-align: left">
	　　死王将欲至夺人保命心</p>
<p style="text-align: left">
	　　三种无利益恼害诸众生</p>
<p style="text-align: left">
	　　老病死等苦以放逸故生</p>
<p style="text-align: left">
	　　追求恼人中放逸害诸天</p>
<p style="text-align: left">
	　　饥渴恼饿鬼地狱苦所恼</p>
<p style="text-align: left">
	　　畜生多愚痴迭互相残害</p>
<p style="text-align: left">
	　　如是众苦恼恼害诸众生</p>
<p style="text-align: left">
	　　以顺非法行放逸愚痴故</p>
<p style="text-align: left">
	　　犹如依大地生诸药草第</p>
<p style="text-align: left">
	　　放逸亦如是增长诸烦恼</p>
<p style="text-align: left">
	　　此魔王军众第一大臣等</p>
<p style="text-align: left">
	　　摧以智金刚如日光除闇</p>
<p style="text-align: left">
	　　于此所说中知功德及过</p>
<p style="text-align: left">
	　　放逸果受苦无放逸果乐</p>
<p style="text-align: left">
	　　如是夜摩王无量分别说</p>
<p style="text-align: left">
	　　放逸之过恶不放逸功德</p>
<p style="text-align: left">
	　　老病死诸苦爱别怨憎会</p>
<p style="text-align: left">
	　　无量诸衰恼遍满生死中</p>
<p style="text-align: left">
	　　若人知方便遮于未来苦</p>
<p style="text-align: left">
	　　恶业是苦因不作恶业乐</p>
<p style="text-align: left">
	　　灭烦恼最乐智者如是说</p>
<p style="text-align: left">
	　　此是涅槃道真智所演说</p>
<p style="text-align: left">
	　　调伏不放逸住于闲静处</p>
<p style="text-align: left">
	　　勇猛离贪心去涅槃不远</p>
<p style="text-align: left">
	　　离怨及亲友灭除于有欲</p>
<p style="text-align: left">
	　　境界不放逸去涅槃不远</p>
<p style="text-align: left">
	　　若人舍离恶<a>修行</a>慈悲心</p>
<p style="text-align: left">
	　　怖畏生死者去涅槃不远</p>
<p style="text-align: left">
	　　以智断烦恼智慧心清凉</p>
<p style="text-align: left">
	　　度于<a>懈怠</a>垢去涅槃不远</p>
<p style="text-align: left">
	　　与<a>四谛</a>相应断于三种过</p>
<p style="text-align: left">
	　　于诸根<a>自在</a>去涅槃不远</p>
<p style="text-align: left">
	　　知阿那般那修行二种相</p>
<p style="text-align: left">
	　　解了智所知去涅槃不远</p>
<p style="text-align: left">
	　　若脱于过畏若乐不缚心</p>
<p style="text-align: left">
	　　以能度<a>彼岸</a>是故名牟尼</p>
<p style="text-align: left">
	　　如是夜摩天王。为说法鸟众善时鹅王。说迦葉如来正法经典。离放逸故。如是无量正法调伏妙音勇胜说法。尔时魔王军众。放逸大臣。闻正法已。作如是念。我今不能转动夜摩天王如此之法。难知深法。不可回转。作是念已。具告同伴。今此牟修楼陀。此法道中。不可转动。乃至一句。如是魔臣。共思惟已。势力劣弱。本念破坏。失大威德。飞升虚空。于须臾顷。还至他化自在天宫魔波旬所到已。时一切魔问使臣言。汝所作事。如忆念不。事究竟不。时三大臣闻是语已。白魔王言。天王。我失势力。夜摩天王牟修楼陀有大智慧。于正法中。乃至一句。不可动转。及其天众。亦复如是。我不能乱。时魔波旬闻此语已。作如是念。放逸行天。我能令其住于欲中。虽有大力。以放逸故。住我境界。作是念已。告魔众言。却后我能破夜摩天。汝勿急速。我有大力悉能坏乱一切天众。后当破之。时魔波旬说是语已。复受无等六欲之乐。于放逸地。转增无量成就大乐。夜摩天王共善时鹅王。及说法鸟众。说无量种法魔军放逸。既已退还。时诸天众所作已办。</p>
<p style="text-align: left">
	　　尔时新生天众。游戏欢娱。于园林中。来向天王说法之处。及善时鹅王说法鸟众。</p>
<p style="text-align: left">
	　　尔时夜摩天王。见此天众。告善时言汝观如是放逸行天。今来向此。我今当游寂静园林。说是语已。飞升虚空。入寂静林。此诸天众。放逸游行。五欲具足。园林池中娱乐。乃至爱业所集业尽。随业流转。堕于地狱饿鬼畜生。若有余业。生于人中。<a>财富</a>具足。为世大人。或为大王。或为大臣。大乐之处。众人所爱。以余业故。</p>
<p style="text-align: left">
	　　复次比丘。知业果报。彼以闻慧。见夜摩天所住地处。名一向乐。众生何业。生彼地处。彼以闻慧。见有善人持戒不杀不盗。如前所说。复舍邪淫。不犯邪行。第一难持。能舍不作。若见禽兽牝牡和合。不生心念。舍不欲见。亦不思惟。于邪行报。生怖畏心。是故舍离见邪行者。劝令不作。说邪行报。令住善道。以此因缘。说如是法。言是邪淫。得不爱报。毕定堕于地狱之报。既自不作。教他不作。如是之人。自利利他。身坏命终。生于善道夜摩天中一向乐地。以善业故。乐常不断。无量诸乐。皆悉增长。于此地中。有诸园林。见之爱乐。如意之林。一切欲乐。<a>随念</a>皆得。于园林中。爱乐受乐。新生天子。有诸园林。一名光明乐。二名流水乐。三名山聚乐。有莲花池。名曰杂池。有名香流复有园林山池。复有异山天之功德。无数具足。林池可爱。新生天子游戏受乐。千倍功德。所谓摩尼栏楯池。次名众鸟音乐池。次名天<a>欢喜</a>池。次名常游戏池。次名受乐池。次名无浊池。次名实有池。次名见当有池。此池周遍。有诸天鸟。出妙音声。色量具足。充满池中。如意之树。遍于池侧。无量功德。皆悉具足。以善业故。与无量天女。受五欲乐。诸天之色。随念顺行。乐观不离。次第观之。受五欲乐。以其持戒集善业故。得如是报。于花池中。游戏歌舞。受五欲乐。如是五欲。渴爱刺林。复以天女而自围绕。于摩尼庄严间错之池。复往诣于余莲花池。庄严之山。游戏受乐。天鬘天衣。五境界乐。目视可爱。升此山上。欲受快乐。所上山峰。名曰山谷。甚可爱乐。于彼山上。复有余天。天鬘天衣。以自庄严。从金山下。天众围绕。游戏而来。百百千千相随而下。新生天子。见诸天众问天女言。如彼天众。共诸天女。游戏受乐。我亦如是。游戏受乐。诸天女言。愿随其意。时初生天子。知天女心。共诸天女。围绕游戏。第一欢喜。五乐音声。以为歌颂。二众共集。游戏受乐。不知厌足。山上有鸟。名曰山冠孔雀王。为诸天众。以偈颂曰。</p>
<p style="text-align: left">
	　　世间业庄严天亦业庄严</p>
<p style="text-align: left">
	　　天处无常故业尽还破坏</p>
<p style="text-align: left">
	　　世间爱和合不爱于别离</p>
<p style="text-align: left">
	　　和合必有离世间法如是</p>
<p style="text-align: left">
	　　心爱乐诸乐为境界所诳</p>
<p style="text-align: left">
	　　诸天命速尽如心之生灭</p>
<p style="text-align: left">
	　　老病死破坏离别一切人</p>
<p style="text-align: left">
	　　常有此死法愚者不觉知</p>
<p style="text-align: left">
	　　老使次第来死时垂欲至</p>
<p style="text-align: left">
	　　为病军能破愚者不觉知</p>
<p style="text-align: left">
	　　六种失人身五根能破坏</p>
<p style="text-align: left">
	　　如人失正道处处皆障碍</p>
<p style="text-align: left">
	　　若人念因果常念而不失</p>
<p style="text-align: left">
	　　是人见实果于后不生悔</p>
<p style="text-align: left">
	　　若人于境界实见不贪着</p>
<p style="text-align: left">
	　　此人于爱境则能速得脱</p>
<p style="text-align: left">
	　　若脱于爱网则度恶旷野</p>
<p style="text-align: left">
	　　能远放逸火是人大智慧</p>
<p style="text-align: left">
	　　五种大怖畏坏一切世间</p>
<p style="text-align: left">
	　　以其自业故老病死离别</p>
<p style="text-align: left">
	　　如是山冠鸟种种庄严孔雀王菩提萨埵。以愿力故。受孔雀身。利益他人。及利孔雀。为天说法。断除放逸。</p>
<p style="text-align: left">
	　　尔时天众。见新生天子。心生欢喜。以放逸故。于善法语。心不信受。或歌或舞。游戏受乐。五乐音声。于山峰园林。有无量种。不可譬喻。金光明窟。如意之林。庄严此山。无量众鸟。百千山河。花林庄严。共诸天女。具一切欲。天乐具足。无量游戏。如是天众。游戏次第。升杂摩尼间错之山。于此山上。有七宝树。如意之林。庄严其山。纵广五由旬。于其林中。有孔雀王。名种种庄严。住在此林。为天说法。为令天子诸天女等离放逸故。爱说法故。游园林中。莲花林中。种种杂林。河泉流水山峰之中。宝庄严处。百千众鸟。妙音之处。一切天众。庄严之处。诸天女众。庄严之处。多有天子天女和合受乐。此孔雀王。则至其所。以善业故。受种种乐。一切游戏。如是游戏。无量差别。不可譬喻。随念皆得。</p>
<p style="text-align: left">
	　　尔时孔雀王。于摩尼间错山峰之中。见诸天众受放逸乐。为令天众离放逸故。以偈颂曰。</p>
<p style="text-align: left">
	　　现在若未来色境无厌足</p>
<p style="text-align: left">
	　　忆念火所烧数数求境界</p>
<p style="text-align: left">
	　　虽得生天上生已还归灭</p>
<p style="text-align: left">
	　　为业网所缚复堕于地狱</p>
<p style="text-align: left">
	　　出受鬼畜生受无量苦恼</p>
<p style="text-align: left">
	　　众生行五道以业因缘故</p>
<p style="text-align: left">
	　　众生种种业甚多不可量</p>
<p style="text-align: left">
	　　故得种种果天中无量乐</p>
<p style="text-align: left">
	　　业尽故还退有生则有灭</p>
<p style="text-align: left">
	　　见于<a>真谛</a>者能见天退灭</p>
<p style="text-align: left">
	　　此死时欲至其命则破坏</p>
<p style="text-align: left">
	　　一切能恼乱愚者不觉知</p>
<p style="text-align: left">
	　　以种种调伏种种说利益</p>
<p style="text-align: left">
	　　天众乐所迷而不生厌离</p>
<p style="text-align: left">
	　　善语<a>法相</a>应二世得安乐</p>
<p style="text-align: left">
	　　愚者不摄受后则生大悔</p>
<p style="text-align: left">
	　　以多法调伏语真义亦明</p>
<p style="text-align: left">
	　　而天着放逸不知真利益</p>
<p style="text-align: left">
	　　死怨害天命大力无能救</p>
<p style="text-align: left">
	　　大力速驰奔死时欲来至</p>
<p style="text-align: left">
	　　诸天龙夜叉乾闼毗舍阇</p>
<p style="text-align: left">
	　　一切无能敌是故死力大</p>
<p style="text-align: left">
	　　若知力无力是人真知业</p>
<p style="text-align: left">
	　　不为恶业污不行于恶道</p>
<p style="text-align: left">
	　　常修行诸善离不善境界</p>
<p style="text-align: left">
	　　如是作业人则无众苦恼</p>
<p style="text-align: left">
	　　随顺于法行增长信精进</p>
<p style="text-align: left">
	　　三昧力相应如母利益子</p>
<p style="text-align: left">
	　　善法于五道一切能救护</p>
<p style="text-align: left">
	　　非父非母力能行于彼处</p>
<p style="text-align: left">
	　　信顺于正法能救恶道苦</p>
<p style="text-align: left">
	　　随其所至处信常有大力</p>
<p style="text-align: left">
	　　如灯能除闇如病得良药</p>
<p style="text-align: left">
	　　如盲者得眼如贫人得财</p>
<p style="text-align: left">
	　　如水漂溺人信为大船筏</p>
<p style="text-align: left">
	　　若人放逸行信为能除灭</p>
<p style="text-align: left">
	　　死时得信故能除生有海</p>
<p style="text-align: left">
	　　则得寂灭处古世牟尼说</p>
<p style="text-align: left">
	　　以得信力故名正智修行</p>
<p style="text-align: left">
	　　信及不放逸精进知止足</p>
<p style="text-align: left">
	　　集智近善友此六解脱因</p>
<p style="text-align: left">
	　　施戒善寂灭慈心利众生</p>
<p style="text-align: left">
	　　及行悲喜舍此法得因缘</p>
<p style="text-align: left">
	　　轻躁近恶友粗犷喜妄语</p>
<p style="text-align: left">
	　　邪见放逸行此法地狱因</p>
<p style="text-align: left">
	　　悭嫉苦恶语放逸行离善</p>
<p style="text-align: left">
	　　心常贪他物圣说饿鬼因</p>
<p style="text-align: left">
	　　近痴离智慧爱欲远正法</p>
<p style="text-align: left">
	　　贪食乐睡眠佛说畜生因</p>
<p style="text-align: left">
	　　若人身口意作三种不善</p>
<p style="text-align: left">
	　　如是无智人则堕于地狱</p>
<p style="text-align: left">
	　　若作如是因受果则不差</p>
<p style="text-align: left">
	　　如种谷得谷<a>善恶</a>业如是</p>
<p style="text-align: left">
	　　见此众多人作生死苦因</p>
<p style="text-align: left">
	　　如是愚天众而犹不觉知</p>
<p style="text-align: left">
	　　放逸初虽乐后则大苦恼</p>
<p style="text-align: left">
	　　若法后时苦智者应舍离</p>
<p style="text-align: left">
	　　乃至未解脱终无有少乐</p>
<p style="text-align: left">
	　　若得解脱者常乐得成就</p>
<p style="text-align: left">
	　　无常放逸乐智者所不说</p>
<p style="text-align: left">
	　　若得常乐者智者说为乐</p>
<p style="text-align: left">
	　　上上次相续诸业皆如是</p>
<p style="text-align: left">
	　　其果亦如是上上而不断</p>
<p style="text-align: left">
	　　既知业果已应舍离放逸</p>
<p style="text-align: left">
	　　当起智慧心此乐为无上</p>
<p style="text-align: left">
	　　如是孔雀王<a>菩萨</a>。种种方便。为天说法。断除放逸。种种无畏美妙音声。悉蔽诸天歌咏之音。以善业故。其声遍满二万由旬。闻者悦乐。法乐相应。</p>
<p style="text-align: left">
	　　尔时诸天众。为求乐故。空中旋转。如四天王。行使天等。或去或来。此诸天众。亦复如是。</p>
<p style="text-align: left">
	　　尔时兜率陀诸天众。闻此声已。七万天众。从上而下。敬重正法。放逸薄故。向夜摩天种种庄严孔雀王所。时种种庄严孔雀王菩萨。知兜率陀天以心欢喜。告诸天子。善来真天少放逸故。能来至此求未来果。若欲得闻种种法要。汝当速下。如我所闻寂静之法。当为汝说。我已修集。能至涅槃。我于往昔所闻之法。一切师等。本所不闻。我于迦罗村陀佛所。得闻此法。生生之处。以愿力故。常不忘失。为他人说。尔时兜率陀天。闻孔雀王说是语已。从空中下。敬重正法。于山峰中大众共会山峰之中。无量莲花池。无量流泉。无量宝性。无量众鸟。出妙音声。于摩尼间错山峰之中。围绕孔雀王。四面而住。威德<a>殊胜</a>。色相具足。一切光明。胜夜摩天。如夜摩天比阎浮提人。兜率陀天胜夜摩天。亦复如是。时夜摩天见兜率天。破坏色慢及自在乐。往诣孔雀王菩萨所。有乐游戏。入于林中。未曾见于兜率天故。瞻仰而住。或上山顶。欲求游戏。复有诸天。围绕孔雀王四面而住。</p>
<p style="text-align: left">
	　　尔时孔雀王菩萨告诸天众。有二十二法。我今当说。我所敬习。利益天人。第一安乐。一切众生。令得正行。此二十二法。利益安乐天人爱法。现在未来天人爱法。能断放逸。灭令不生。若诸天人能离放逸。常得安乐。乃至涅槃。此法利益。父母利益所不能及。何等二十二。一者悔心。二者畏恶道。三者忍。四者精进。五者说法。六者悲心。七者软心。八者调伏。九者信业。十者不住坏处。十一者住心。十二者畏恶名。十三者不乐着。十四者独行。十五者心不散乱。十六者念死。十七者离色富财种姓憍慢。十八者软语。十九者于一切众生起平等心。二十者知足。二十一者畏于境界。二十二者舍不<a>信心</a>。此二十二法。若天若人。如实修行。不堕恶道。速得涅槃。云何名悔。云何悔已而得安隐。既生悔已。断不善法。云何生悔。若见他人造作不善。身口意业。他作身业。而呵毁之。应生悔心。不共同住。若有因缘。自起不善觉观之心。随生即舍。不生忆念。不味不着。内心生惭愧。于他人勤修精进。令其不生。不受觉观。心呵恶觉观。譬如大坑满中粪屎死狗不净。有清净人。入中求净。既入坑中不净没咽。尔时其人心生厌恶。若有起于不善觉观。其心生悔。亦复如是。譬如异人。常求净行。以不知故。误食粪秽。或有强力怨家。强令食粪。食已恶贱。心生悔恨。后更不食。若有行于善业之人。惭愧呵毁不善觉观。亦复如是。勤修精进。断除觉观。是名初法。不生放逸。断除放逸。破坏放逸。是故天人。应当修学。若有善人。欲求真谛。怖畏生死。若生微少。不善觉观。应生悔心。不生愿心。不生放逸。不放逸人。能起悔心。放逸之人。则不能悔。如是一法。是诸善业之根本也。所谓断除不善觉观。而生悔心。是名初法。</p>
<p style="text-align: left">
	　　复次第二善法增长善法。所谓畏于恶道。名大出法。灭于放逸。能断放逸。一切人天。畏恶道行。若有<a>沙门</a>若<a>婆罗门</a>。若复余人。若畏恶道。不作恶业。若见他作。亦不<a>随喜</a>。知不善业堕于地狱饿鬼畜生。是故不作恶不善业。恶业之因。堕于恶道。何以故。于少恶业。习近喜乐。令恶增长。堕于地狱饿鬼畜生。是故沙门若婆罗门。及余畏恶道者。应如是学。常应怖畏。不善果报。甚为大恶。成就地狱饿鬼畜生放逸行人。少智之人。若能如是畏恶道者。不作放逸。不作身口意三种恶业。如是之人。常修善业。舍不善业。是名畏恶道。譬如有人。知自他力。畏于毒蛇。及以刀火。能断人命。畏恶道者。怖畏恶业。亦复如是。如是之人。于微细业。舍而不作。不行放逸。舍放逸故。生天人中。受大富乐。受富乐已。后入涅槃。以胜乐故。无死无变。无退无尽。是故常应怖畏恶道。若有沙门。若婆罗门。及余行者。能如是行。得无上处。彼时<a>世尊</a>。说此偈言。</p>
<p style="text-align: left">
	　　若人畏恶道应舍放逸垢</p>
<p style="text-align: left">
	　　修善求功德则到涅槃城</p>
<p style="text-align: left">
	　　若人畏恶道其人心正直</p>
<p style="text-align: left">
	　　以其正心故从乐得乐处</p>
<p style="text-align: left">
	　　若不畏恶道则多造恶业</p>
<p style="text-align: left">
	　　为恶火所烧将入于地狱</p>
<p style="text-align: left">
	　　譬如微少火虽小亦能烧</p>
<p style="text-align: left">
	　　恶道亦如是经劫犹得报</p>
<p style="text-align: left">
	　　若人欲得乐应畏于恶道</p>
<p style="text-align: left">
	　　怖畏救恶道则能得安乐</p>
<p style="text-align: left">
	　　如是法中。若天若人。若沙门婆罗门。及余善人。若畏恶道于少不善。寻即悔过。心不随喜。亦不思惟。心念地狱饿鬼畜生。怖畏苦果。念已畏于三不善道。舍十恶业。止而不作。不教他作亦不随喜。不近如是恶业之人。修行善业。舍一切恶。行净无垢。舍离放逸。止一切恶。于不善法流转有中。而得解脱。于一切法。得解脱已。解脱诸过。则能安隐。度有彼岸。是故应当常畏恶道。当如是学。一切天人若爱此法。能至涅槃。</p>
<p style="text-align: left">
	　　复次彼佛世尊。说离放逸能至涅槃。利益安乐一切天人。我于先世人中得闻。忆念不忘。我今当为诸天众说。云何名为第三忍法。如是忍者。第一善法。第一清净。佛所赞叹。忍有二种。一者法忍。一者生忍。云何法忍。缘法道行。思惟白法。忍坚固法。思惟善道胜故能忍。故名为忍。譬如大地。忍诸世间山河园林无量种类。忍之不疲。一切法忍。亦复如是。能到涅槃。一切法忍。坚固最胜。白净善法。涅槃道摄。故名法忍。如是之人。坚固世间忍故。能至涅槃。</p>
<p style="text-align: left">
	　　复次第二忍。所谓若沙门婆罗门。若复余人。欲起嗔恚。忍令不起。知嗔过故。作是思惟。若起嗔恚。自烧其身。其心噤毒颜色变异。他人所弃。皆悉惊避。众人不爱。轻毁鄙贱。身坏命终。堕于地狱。以嗔恚故。无恶不作。是故智者。舍嗔如火。知嗔过故。能自利益。为欲自利。利益他人。应当行忍。譬如大火焚烧屋宅。有勇健者。以水灭之。智慧之人。忍灭嗔恚。亦复如是。能忍之人。第一善心。能舍嗔恚。众人所爱。众人乐见。人所信受。颜色清净。其心寂静。心不躁动。善净深心。离身口过。离心热恼。离恶道畏。离于怨憎。离恶名称。离于忧恼。离怨家畏。离于恶人。恶口骂詈。离于悔畏。离恶声畏。离无利畏。离于苦畏。离于慢畏。若人能离如是之畏。一切功德。皆悉具足。名称普闻。得现在未来二世之乐。众人视之。犹如父母。是忍辱人。众人亲近是故嗔怒。犹如毒蛇。如刀如火。以忍灭之。能令皆尽。能忍嗔恚。是名为忍。若有善人。欲修行善。应作是念。忍者如宝。应善护之。如是忍者。能破嗔恚。正法忍光。犹如炬火。能灭嗔闇。如盲者眼贫正法者之财贿。除邪见之贫穷。犹如父母。利益其子。嗔恚没溺。忍为大船。堕恶道者。忍为救拔。忍如大水。灭地狱火。忍力能断饿鬼悭嫉饥渴之恼。若堕畜生。互相残害。忍力则能施其身命。应乐行忍。常习不舍。若畏恶道。当勤精进。思惟忍力。尔时孔雀王菩萨。以偈颂曰。</p>
<p style="text-align: left">
	　　若人忍庄严诸庄严中胜</p>
<p style="text-align: left">
	　　财物可劫盗忍则不可失</p>
<p style="text-align: left">
	　　若人修行忍一切众所爱</p>
<p style="text-align: left">
	　　后时得安隐忍为第一戒</p>
<p style="text-align: left">
	　　若人修行忍舍一切嗔恚</p>
<p style="text-align: left">
	　　现在及未来常得安隐处</p>
<p style="text-align: left">
	　　忍辱戒智慧如是三种财</p>
<p style="text-align: left">
	　　此财最第一非珍宝能譬</p>
<p style="text-align: left">
	　　若人修行忍一切应供养</p>
<p style="text-align: left">
	　　善人所赞叹是故应行忍</p>
<p style="text-align: left">
	　　忍药为第一能除于嗔毒</p>
<p style="text-align: left">
	　　忍能灭嗔恚令其不复生</p>
<p style="text-align: left">
	　　闇覆愚痴人忍为胜光明</p>
<p style="text-align: left">
	　　如灯能除闇忍示于正道</p>
<p style="text-align: left">
	　　若离正法财流转于五道</p>
<p style="text-align: left">
	　　若有忍财物于世最豪富</p>
<p style="text-align: left">
	　　嗔恚大旷野黑闇甚难度</p>
<p style="text-align: left">
	　　忍资粮具足能过无留难</p>
<p style="text-align: left">
	　　若迷正法路忍能为正导</p>
<p style="text-align: left">
	　　怖畏恶道者忍力为救护</p>
<p style="text-align: left">
	　　常令众生乐能灭于苦恼</p>
<p style="text-align: left">
	　　常得安隐乐永离诸怖畏</p>
<p style="text-align: left">
	　　善人之所爱能生信功德</p>
<p style="text-align: left">
	　　和集善吉祥舍离不善法</p>
<p style="text-align: left">
	　　示人正解脱能灭生死畏</p>
<p style="text-align: left">
	　　升天之阶陛灭除地狱火</p>
<p style="text-align: left">
	　　饿鬼畜生界忍为能救护</p>
<p style="text-align: left">
	　　忍能满功德令众生寂灭</p>
<p style="text-align: left">
	　　欲得吉祥乐当修行忍辱</p>
<p style="text-align: left">
	　　如是忍者。名第一法。以修行故。现在未来。常得安乐。身坏命终。生于天上。后得涅槃。是故为不放逸。生天人中。当修行忍。</p>
<p style="text-align: left">
	　　复次第四善业。能离放逸。若沙门婆罗门。及余善人。作何等善业。所谓精进勤求善法。与善相应。道法精进。正时相应。时处寂静。修习世间出世间法。相应寂静。非不相应。若沙门婆罗门。于世间出世间法。初夜后夜。知时止息。知时知处。及知方便。如是则得安隐。而住精进。能破一切懈怠。若沙门婆罗门。为破烦恼。勤修精进。既生精进。于色声香味触境界。不起着心。若得因缘。持心令住。正心精进。二法为伴。摄心令离一切境界。若不善力起。精进遮之。<a>正念</a>断除。一切法中。精进第一。以此二法。为同伴故。令诸善法坚固不坏而得果报。正心精进功德力故。终得涅槃。若沙门婆罗门。及余善人。知此功德。当勤精进。于世间中。精进最胜。若世间业。以勤修故。而得坚固。以勤修故。而得果报。久住于世。他不能坏。若人精进。于命终时。其心清净。亦不怯弱。心不散乱。不恐不怖。虽得衰恼。不休不息。常勤修习。诸善增长。怨不能坏。无有人能说其过恶。随所作业。具足成就。如是世间善业精进。智者所赞。何况出世。正智精进。而不胜妙。是故一切法。一切时。一切智。有智和合现前精进。知时知处。正见勤修。发精进故。得一切乐。若行颠倒。则得无利。衰恼忧患。若无智慧。虽复勤苦。不名精进。尔时孔雀王菩萨以偈颂曰。</p>
<p style="text-align: left">
	　　时处相应故令作业增长</p>
<p style="text-align: left">
	　　<a>如法</a>勤精进则得善果报</p>
<p style="text-align: left">
	　　虽法处作业舍离于正法</p>
<p style="text-align: left">
	　　作业不成就以离精进故</p>
<p style="text-align: left">
	　　如法勤精进智慧得涅槃</p>
<p style="text-align: left">
	　　如空中投戟即生于天上</p>
<p style="text-align: left">
	　　若人勤作业而修行精进</p>
<p style="text-align: left">
	　　所作皆和合得广大成就</p>
<p style="text-align: left">
	　　若于世间义若出世间义</p>
<p style="text-align: left">
	　　皆由精进力一切得成就</p>
<p style="text-align: left">
	　　若离精进力及离于正法</p>
<p style="text-align: left">
	　　彼人无富乐如求月中垢</p>
<p style="text-align: left">
	　　贤圣八分道念为能守护</p>
<p style="text-align: left">
	　　精进大力人能到第一道</p>
<p style="text-align: left">
	　　精进得菩提精进故生天</p>
<p style="text-align: left">
	　　一切诸<a>道果</a>无非精进得</p>
<p style="text-align: left">
	　　既知此功德精进调诸根</p>
<p style="text-align: left">
	　　意发勤精进无与精进等</p>
<p style="text-align: left">
	　　如是孔雀王菩萨。为兜率陀天众夜摩天众。说于本生所持经法。时诸天众。皆悉听受。离于放逸。诸根调伏。一心谛听。时孔雀王知诸天心生大欢喜。发勤精进。以清净心。为之说法。令集安隐。寂灭涅槃。利益安乐一切诸天。一切菩萨。法利众生。</p>
		

	
	

		</div></div><hr><script charset='utf-8' src='../../js/footer.js'></script></body></html>