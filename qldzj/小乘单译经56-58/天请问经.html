<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，天请问经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>天请问经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>天请问经</strong></p>
<p style="text-align: left">　　如是我闻。一时薄伽梵。在室罗筏国。住誓多林给孤独园。时有一天。颜容殊妙。过于夜分。来诣佛所。顶<a>礼佛</a>足。却住一面。是天威光。甚大赫奕。周遍照曜誓多园林。尔时彼天。以妙伽他。而请佛曰。</p>
<p style="text-align: left">　　云何利刀剑云何碜毒药</p>
<p style="text-align: left">　　云何炽盛火云何极重暗</p>
<p style="text-align: left">　　尔时<a>世尊</a>。亦以伽他。告彼天曰。</p>
<p style="text-align: left">　　粗言利刀剑贪欲碜毒药</p>
<p style="text-align: left">　　嗔恚炽盛火无明极重暗</p>
<p style="text-align: left">　　天复请曰。</p>
<p style="text-align: left">　　何人名得利何人名失利</p>
<p style="text-align: left">　　何者坚钾胄何者利刀杖</p>
<p style="text-align: left">　　世尊告曰。</p>
<p style="text-align: left">　　施者名得利受者名失利</p>
<p style="text-align: left">　　忍为坚钾胄慧为利刀杖</p>
<p style="text-align: left">　　天复请曰。</p>
<p style="text-align: left">　　云何为盗贼云何智者财</p>
<p style="text-align: left">　　谁于天<a>世间</a>说名能劫盗</p>
<p style="text-align: left">　　世尊告曰。</p>
<p style="text-align: left">　　邪思为盗贼尸罗智者财</p>
<p style="text-align: left">　　于诸天世间犯戒能劫盗</p>
<p style="text-align: left">　　天复请曰。</p>
<p style="text-align: left">　　谁为最安乐谁为大富贵</p>
<p style="text-align: left">　　谁为恒端严谁为常丑陋</p>
<p style="text-align: left">　　世尊告曰。</p>
<p style="text-align: left">　　少欲最安乐知足大富贵</p>
<p style="text-align: left">　　持戒恒端严<a>破戒</a>常丑陋</p>
<p style="text-align: left">　　天复请曰。</p>
<p style="text-align: left">　　谁为善眷属谁为恶心怨</p>
<p style="text-align: left">　　云何极重苦云何第一乐</p>
<p style="text-align: left">　　世尊告曰。</p>
<p style="text-align: left">　　福为善眷属罪为恶心怨</p>
<p style="text-align: left">　　<a>地狱</a>极重苦无生第一乐</p>
<p style="text-align: left">　　天复请曰。</p>
<p style="text-align: left">　　何者爱非宜何者宜非爱</p>
<p style="text-align: left">　　何者极热病谁是大良医</p>
<p style="text-align: left">　　世尊告曰。</p>
<p style="text-align: left">　　诸欲爱非宜<a>解脱</a>宜非爱</p>
<p style="text-align: left">　　贪为极热病佛是大良医</p>
<p style="text-align: left">　　天复请曰。</p>
<p style="text-align: left">　　谁能覆世间世间谁所魅</p>
<p style="text-align: left">　　谁令舍亲友谁复障生天</p>
<p style="text-align: left">　　世尊告曰。</p>
<p style="text-align: left">　　无智覆世间世间痴所魅</p>
<p style="text-align: left">　　悭贪舍亲友染着障生天</p>
<p style="text-align: left">　　天复请曰。</p>
<p style="text-align: left">　　何物火不烧风亦不能碎</p>
<p style="text-align: left">　　非水所能烂能浮持世间</p>
<p style="text-align: left">　　谁能与王贼勇猛相抗敌</p>
<p style="text-align: left">　　不为人非人之所来侵夺</p>
<p style="text-align: left">　　世尊告曰。</p>
<p style="text-align: left">　　福非火所烧风亦不能碎</p>
<p style="text-align: left">　　福非水所烂能浮持世间</p>
<p style="text-align: left">　　福能与王贼勇猛相抗敌</p>
<p style="text-align: left">　　不为人非人之所来侵夺</p>
<p style="text-align: left">　　天复请曰。</p>
<p style="text-align: left">　　我今犹有疑请佛为除断</p>
<p style="text-align: left">　　今世往后世谁极自欺诳</p>
<p style="text-align: left">　　世尊告曰。</p>
<p style="text-align: left">　　若多有珍财而不能修福</p>
<p style="text-align: left">　　今世往后世彼极自欺诳</p>
<p style="text-align: left">　　尔时彼天。闻佛世尊说是经已。<a>欢喜</a>踊跃。叹未曾有。顶礼佛足。即于佛前。欻然不现。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>