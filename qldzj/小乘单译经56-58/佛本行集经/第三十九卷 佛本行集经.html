<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十九卷 佛本行集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十九卷 佛本行集经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十九卷 佛本行集经</strong></p>
<p style="text-align: left">
	　　娑毗耶<a>出家</a>品第四十二之二</p>
<p style="text-align: left">
	　　时娑毗耶波梨婆阇。问富兰那迦葉等义。如上所说。云何<a>比丘</a>。乃至云何名为求道。时娑毗耶如是咨问迦葉语已。而迦葉等。领受言义。心意错乱。不能报答。以不逮及彼之义意。增复嚬皱。眉頟赧缩。现为三分。心生怨恨。嗔恚愤怒。无事唱呴。时娑毗耶波梨婆阇。作如是念。此之长老。我所咨问。不解答对微尘等义。又领我意。倒错参差。不能得解。文句蹇涩。更重惭恧。而生嗔恨。无事大呼。</p>
<p style="text-align: left">
	　　时娑毗耶波梨婆阇。于富兰那迦葉之边。生厌离已。而背舍去。往摩娑迦梨劬奢梨及尼干边。既到彼已。乃至共于尼干子。面共相慰喻。美言问讯事情讫了。却住一面。其娑毗耶波梨婆阇。问尼干等。如上所说。于义云何名为比丘。乃至求道。其尼干子得婆毗耶如是问已。心意错乱不能报答。时娑毗耶作如是念。此诸长老。遂不能解微尘等义。而我问已心意迷荒。不能领解。复增嗔恚。叫唤如前。时娑毗耶心如是念。颇复<a>世间</a>更别有人。或复<a>沙门</a>。或<a>婆罗门</a>。而世间称是一切智真阿<a>罗汉</a>。有如是者。我往彼边问心所疑。若得领解。我当承事供养顶礼晨夕不离。</p>
<p style="text-align: left">
	　　时娑毗耶复如是念。大沙门今在波罗奈<a>鹿野苑</a>中诸仙居处。世间人言智阿罗汉大有聪慧。我今当至彼沙门边问所疑义。彼复更作如是思惟。此处沙门。或婆罗门。老年宿德。经多时来。<a>修行</a>梵行。各各堪作诸国王师。世间各言聪明智慧大阿罗汉。所谓富兰那迦葉等。及尼干子。彼等我问尚自不知。况此沙门。年少已来。出家未久。我今所问云何得解。复重思惟。彼之沙门不可轻忽。不可欺陵。所以者何。其有沙门。虽复年少。而或聪明。有大智慧。不可得知。我今但当至于彼处大沙门边问心所疑。</p>
<p style="text-align: left">
	　　时娑毗耶波梨婆阇往诣佛所。遥见<a>世尊</a>。乃至犹如<a>虚空</a>之中众星庄严。在于众中宣<a>说法</a>要。见已心生信行之想。此必是彼如前所闻如来世尊多陀阿伽度阿罗呵三藐三<a>佛陀</a>。无有异也。即诣佛所。到佛所已。即共世尊。对面美言。巧语慰喻。种种谈说言讫。却坐退一面已。其娑毗耶波梨婆阇。即便以偈。而白佛言。</p>
<p style="text-align: left">
	　　我是娑毗耶道人故从他方远来至</p>
<p style="text-align: left">
	　　心有疑欲问大智唯愿为我分别说</p>
<p style="text-align: left">
	　　若能断我心所疑一一思惟为我说</p>
<p style="text-align: left">
	　　依我义句次第解分分开晓莫参差</p>
<p style="text-align: left">
	　　时娑毗耶说此偈已。默然而住。但诸<a>佛法</a>。既有三种<a>神通</a>门说。若可化者即便化之。何等为三。第一所谓出现神通。第二名为教示神通。第三名为教行神通。而世尊为彼娑毗耶波梨婆阇心有所疑。知其心已。向娑毗耶。以偈答曰。</p>
<p style="text-align: left">
	　　汝娑毗耶远道来欲问于我心疑惑</p>
<p style="text-align: left">
	　　汝今可说我当解随汝所问我领之</p>
<p style="text-align: left">
	　　一如问意不令差汝娑毗耶宜早说</p>
<p style="text-align: left">
	　　心心欲请莫疑惑一一如问当广宣</p>
<p style="text-align: left">
	　　尔时世尊说是偈已。其娑毗耶波梨婆阇作如是念。我于已前诸处所有。或复沙门。或婆罗门。年耆宿德。久来出家。堪作国师。世间谓言。大阿罗汉。智慧聪明。我问彼等心所疑义。然其彼等皆悉倒错。不能报我。以不能答我所问义。而其彼等心内怀惭。面作三分。嚬眉皱頟生于嗔恨。无事唱呴。时娑毗耶心生希有。此大沙门我之所问。不嗔不忿。增上清净容貌凞怡。不作异色。更益光显。我所咨问。许为我宣。我于彼人。诸根寂静。不见有错。知如此已。其娑毗耶波梨婆阇。心大<a>欢喜</a>。踊跃遍满。不能自胜。得欢喜已。即以偈颂。问佛义言。</p>
<p style="text-align: left">
	　　大圣云何名比丘诸圣伏者何名伏</p>
<p style="text-align: left">
	　　知见何事名为觉唯愿世尊为我宣</p>
<p style="text-align: left">
	　　尔时世尊。即以偈颂而答于彼波梨婆阇娑毗耶言。</p>
<p style="text-align: left">
	　　苦行无碍求菩提渡诸疑向<a>涅槃</a>岸</p>
<p style="text-align: left">
	　　有有无有悉弃舍梵行漏尽名比丘</p>
<p style="text-align: left">
	　　一切舍处<a>正念</a>行于不杀害世间内</p>
<p style="text-align: left">
	　　能得清净无浊体免脱诸缚名为调</p>
<p style="text-align: left">
	　　若能内外摄诸根如此降伏是名直</p>
<p style="text-align: left">
	　　厌离此世及后世待时涅槃名善行</p>
<p style="text-align: left">
	　　于诸劫中勤苦修<a>生死</a>二边随业受</p>
<p style="text-align: left">
	　　世间无垢离诸缚是名为觉生死穷</p>
<p style="text-align: left">
	　　时娑毗耶波梨婆阇。闻说欢喜复更以偈而问佛言。</p>
<p style="text-align: left">
	　　何等名为修梵行沙门清净复云何</p>
<p style="text-align: left">
	　　佛说大智云何调今问世尊为我解</p>
<p style="text-align: left">
	　　尔时世尊。还以偈颂而答于彼波梨婆阇娑毗耶言。</p>
<p style="text-align: left">
	　　以舍诸罪无垢缠善得<a>禅定</a>正住地</p>
<p style="text-align: left">
	　　独能超越烦恼海是名为圣梵行人</p>
<p style="text-align: left">
	　　福德积聚舍诸非此世彼世知无恼</p>
<p style="text-align: left">
	　　一切生死除灭故得此证者名沙门</p>
<p style="text-align: left">
	　　诸有业报悉灭除一切世间诸内外</p>
<p style="text-align: left">
	　　一切<a>天人</a>不能秽如是即名清净形</p>
<p style="text-align: left">
	　　诸缚皆尽无所拘一切世间内外处</p>
<p style="text-align: left">
	　　贪痴嗔恚悉免脱佛说是名大智人</p>
<p style="text-align: left">
	　　时娑毗耶波梨婆阇。既闻说已复更以偈重问佛言。</p>
<p style="text-align: left">
	　　诸佛以何为<a>福田</a>云何巧知善方便</p>
<p style="text-align: left">
	　　云何名为大仙圣唯愿世尊为我宣</p>
<p style="text-align: left">
	　　尔时世尊。还以偈颂而答于彼波梨婆阇娑毗耶言。</p>
<p style="text-align: left">
	　　诸刹一一分别知诸梵诸天堪受供</p>
<p style="text-align: left">
	　　果报执着解缚脱如是乃名为福田</p>
<p style="text-align: left">
	　　业根报子所从生诸梵诸天悉分别</p>
<p style="text-align: left">
	　　能以诸忍断根本如是名为巧智知</p>
<p style="text-align: left">
	　　彼此选择白净因一切世间内外有</p>
<p style="text-align: left">
	　　<a>无我</a>不摄无处所如是方便名善权</p>
<p style="text-align: left">
	　　一切诸法有无知一切世间无内外</p>
<p style="text-align: left">
	　　此世天人得恭敬无碍独脱是名仙</p>
<p style="text-align: left">
	　　时娑毗耶波梨婆阇。既闻说已。复更以偈重问佛言。</p>
<p style="text-align: left">
	　　以何得故名为闻云何随顺及精进</p>
<p style="text-align: left">
	　　云何名为大龙者唯愿世尊为说之</p>
<p style="text-align: left">
	　　尔时世尊。还以偈颂而答于彼波梨婆阇娑毗耶言。</p>
<p style="text-align: left">
	　　一切诸法悉闻知所有诸罪功德等</p>
<p style="text-align: left">
	　　超越无复疑惑刺一切不着是名闻</p>
<p style="text-align: left">
	　　名色皆是虚妄因内外根尘是患本</p>
<p style="text-align: left">
	　　如是诸处<a>解脱</a>已佛说名为随顺心</p>
<p style="text-align: left">
	　　舍离一切诸罪缚离<a>地狱</a>苦须勇猛</p>
<p style="text-align: left">
	　　解脱彼等不染着如是名为精进人</p>
<p style="text-align: left">
	　　世间有爱皆远之系缚解脱皆悉断</p>
<p style="text-align: left">
	　　诸漏已尽无复刺如是体者名为龙</p>
<p style="text-align: left">
	　　时娑毗耶波梨婆阇。既闻说已复更以偈重问佛言。</p>
<p style="text-align: left">
	　　以何等故名为受云何说圣及行行</p>
<p style="text-align: left">
	　　何缘名为求道人今问世尊为我说</p>
<p style="text-align: left">
	　　尔时世尊。还以偈颂而答于彼波梨婆阇娑毗耶言。</p>
<p style="text-align: left">
	　　所有韦陀一一选或于沙门婆罗门</p>
<p style="text-align: left">
	　　其边领解既证知于彼各各皆受取</p>
<p style="text-align: left">
	　　截割邪见罗网断彼智不复受有胎</p>
<p style="text-align: left">
	　　三种相想埿已除不作分别是名圣</p>
<p style="text-align: left">
	　　正得诸神通已尽平等一切诸法知</p>
<p style="text-align: left">
	　　能达善逝诸世间如是解者名行行</p>
<p style="text-align: left">
	　　诸法所有苦报者若上若下若中间</p>
<p style="text-align: left">
	　　名色境界能遍知如是之人名求道</p>
<p style="text-align: left">
	　　时娑毗耶波梨婆阇所有咨问世尊之义。皆悉称适于其本心。既欢喜已顶<a>礼佛</a>足。合十指掌瞻仰而叹佛世尊言。善哉世尊。世间所有六十二见。皆无所用。于世间中。此等皆是虚妄之法。我今归依无上世尊。唯世尊能悉分别知。是大丈夫。唯世尊能善解说法。唯世尊能知一切道。唯世尊能度诸<a>苦海</a>。唯世尊能永尽诸漏。唯世尊有最大威德。唯世尊独多有智慧。唯世尊能得阿耨多罗三藐三菩提。而说偈赞。</p>
<p style="text-align: left">
	　　我今顶礼大丈夫实行放光明普照</p>
<p style="text-align: left">
	　　能于天人世间内善开<a>甘露</a>鼓之门</p>
<p style="text-align: left">
	　　我前所有疑惑心唯世尊能为我解</p>
<p style="text-align: left">
	　　世尊既是大仙觉诸尘垢尽无有余</p>
<p style="text-align: left">
	　　其后更不受有身一切生因皆散灭</p>
<p style="text-align: left">
	　　世尊已得清凉处知足净心常实行</p>
<p style="text-align: left">
	　　如是世尊犹若龙最大丈夫金口说</p>
<p style="text-align: left">
	　　帝释一切诸天等诸仙诸圣皆乐闻</p>
<p style="text-align: left">
	　　世尊既是真觉人世尊善能教导物</p>
<p style="text-align: left">
	　　世尊能降伏魔众世尊能断诸使缠</p>
<p style="text-align: left">
	　　自已度脱复度他于罪福中皆平等</p>
<p style="text-align: left">
	　　超越不贪着一切天人世间明了知</p>
<p style="text-align: left">
	　　唯佛至真无上尊已过一切诸邪道</p>
<p style="text-align: left">
	　　诸漏有因皆灭尽犹如十五夜月明</p>
<p style="text-align: left">
	　　诸星围绕遍满空如是照耀世间内</p>
<p style="text-align: left">
	　　识及名色<a>寿命</a>等王舍所住诸人民</p>
<p style="text-align: left">
	　　有山名为毗富罗一切最胜最为上</p>
<p style="text-align: left">
	　　又如诸龙雪山最飞行之者空最高</p>
<p style="text-align: left">
	　　诸流海水最为深又诸星中月为最</p>
<p style="text-align: left">
	　　若欲归命调伏者唯有归命无上人</p>
<p style="text-align: left">
	　　归命世间最胜尊归命正驭人中胜</p>
<p style="text-align: left">
	　　归命无上尊善逝归命无等等至真</p>
<p style="text-align: left">
	　　犹如祭祀火最尊意论唯咒术为最</p>
<p style="text-align: left">
	　　人中王为最<a>自在</a>诸河大海最为宽</p>
<p style="text-align: left">
	　　诸星唯月最为光诸明唯日最为盛</p>
<p style="text-align: left">
	　　上下<a>六道</a><a>善恶</a>趣所谓<a>三界</a>诸世间</p>
<p style="text-align: left">
	　　一切有形天及人唯有世尊最为首</p>
<p style="text-align: left">
	　　是故我今合十指头面顶礼无上尊</p>
<p style="text-align: left">
	　　时娑毗耶说如是偈。赞如来已。复白佛言。善哉世尊。唯愿世尊。慈悲怜愍。听我出家。并乞与我受具足戒。是时佛告娑毗耶言。善来善来。汝娑毗耶。于我自说法行之中。正尽诸苦得解脱故。是时长老娑毗耶身即成比丘。满具足戒。其娑毗耶出家未久。及受具足。行住坐卧。独无伴侣。不曾染着。谨慎身口。不敢放逸。为求道故。如救头然。如是行持未久之间。其善男子。正信勇猛。舍家出家。欲求无上清净梵行。现见诸法。自心证知言。我已尽一切生死。得梵行报。不受后有。所作已办。自如是知。其娑毗耶既已证知如是之处。得<a>罗汉果</a>。心善解脱。是时世间凡成九十三阿罗汉。第一世尊乃至最后及娑毗耶。</p>
<p style="text-align: left">
	　　尔时世尊成道之后。在波罗奈鹿野苑内。通及佛身。合八人。六月十六日安居。至九月十五日。合九十三人解夏。</p>
<p style="text-align: left">
	　　<a>教化</a>兵将品第四十三之一</p>
<p style="text-align: left">
	　　尔时他方有诸人辈。或从处处诸邑聚落及诸国土。各各相唤。意并愿乐欲求出家乞具足戒。来波罗奈。到于佛边。白世尊言。与我出家受具足戒。以是因缘。诸旧比丘。应接劳乏。彼等诸人。求欲出家。声响喧闹。以此因缘。恼乱世尊。不得闲静。</p>
<p style="text-align: left">
	　　尔时世尊于一时间。独坐静室。如是思惟。今者诸人从于四远他方聚落国土而来。至于此处。意如是念。如来与我出家受具。以是因缘。其诸人等。意欲规求远来疲惓。又复为我作于扰乱。我今可遣诸比丘等。令其处处至于他方聚落城邑教化一切。若有诸人欲求出家受具戒者。<a>如法</a>当与。</p>
<p style="text-align: left">
	　　尔时世尊作是念已。于晨朝时。从房而出。以此因缘。集聚一切诸比丘众。既聚集已。而告之言。汝等比丘。今应当知。我在空闲静寂之室。作是思惟。如上所说。乃至汝等。向于他方。与其出家。与受具足。勿令其来既自劳苦复妨乱他。如是告已。更重语言。我今教敕汝诸比丘。至于他方聚落城邑。若有人来欲求出家受具戒者。汝当与其出家受具。复告比丘。若彼来欲出家之时。汝等应须作如是事。先当为其剃除须发。既剃落已。即教令着<a>袈裟</a>色衣。其着衣时。齐整服饰。偏袒右臂。教在众前。右膝着地。教令顶礼诸比丘足。礼已还起。在比丘前跪坐。教令合十指掌。作如是语。我某甲。归依佛归依法归依僧。汝等比丘。从今已后。依我敕教。若有人来求欲出家。<a>受戒</a>三归。即得具足。</p>
<p style="text-align: left">
	　　尔时世尊还在于彼波罗奈城鹿苑坐夏。告诸比丘作如是言。汝诸比丘。若当知我已得解脱。应于一切诸天人中汝等行行。为令多人得利益故。为令多人得安乐故。为世间求当来利益及安乐故。若欲行至他方聚落。独自得去不须二人。又复比丘。汝等若至他方聚落。为于多人生怜愍故。摄受彼故。当为说法初中后善。其义微妙。具足无缺。汝等比丘。当说梵行。有诸众生。少诸尘垢。薄于结使。诸根成熟。恐畏不能得闻<a>正法</a>。即不能得知于<a>法相</a>。</p>
<p style="text-align: left">
	　　佛告比丘。我从今日渐当移去行向优娄频螺聚落。诣兵将村。而为彼等说法教故。尔时世尊即说偈言。</p>
<p style="text-align: left">
	　　比丘我今度诸苦已作自利复益他</p>
<p style="text-align: left">
	　　所有多人苦未除今须为其作怜愍</p>
<p style="text-align: left">
	　　是故汝等比丘辈各各宜应独自行</p>
<p style="text-align: left">
	　　我今亦复从此移欲向频螺聚落所</p>
<p style="text-align: left">
	　　尔时魔王波旬密来往诣佛所。到佛所已。即便向佛。而说偈言。</p>
<p style="text-align: left">
	　　汝为诸缚之所缚亦同诸天人等有</p>
<p style="text-align: left">
	　　既被一切绳所系沙门汝不脱网罗</p>
<p style="text-align: left">
	　　尔时世尊闻此偈已。即便如是思惟念言。此是魔王波旬语也。如是知已。还以偈报魔波旬言。</p>
<p style="text-align: left">
	　　我久已脱一切缚天人所有我悉无</p>
<p style="text-align: left">
	　　我此诸缚既离身降汝波旬更何道</p>
<p style="text-align: left">
	　　尔时世尊重更以偈毁辱于彼魔王波旬。作如是言。</p>
<p style="text-align: left">
	　　一切色声香味触此是五欲法染人</p>
<p style="text-align: left">
	　　我今悉已一切除降汝恶魔波旬讫</p>
<p style="text-align: left">
	　　尔时波旬闻此偈已。作是思惟。沙门瞿昙已知我心。生大苦恼。深自悔恨。从彼地方忽然不现。</p>
<p style="text-align: left">
	　　时诸比丘同白佛言。善哉世尊。若有人来至于我所。问我等言。尊者比丘。何名沙门及婆罗门。我等比丘于彼闻已。当作云何报答于彼。</p>
<p style="text-align: left">
	　　尔时佛告诸比丘言。若有人问。云何沙门及婆罗门。比丘出家有如是者。汝等比丘。若知是时。应当正知。知已应当正心观察。</p>
<p style="text-align: left">
	　　尔时世尊因此事缘。因此言次。为诸比丘。而说偈言。</p>
<p style="text-align: left">
	　　永除谄曲及我慢贪恚欲尽无处贪</p>
<p style="text-align: left">
	　　如是清净体性常彼者沙门比丘是</p>
<p style="text-align: left">
	　　诸罪漏尽号梵志精进苦行名沙门</p>
<p style="text-align: left">
	　　彼等垢尽出尘劳是真出家破诸恶</p>
<p style="text-align: left">
	　　时诸比丘闻此偈已。复白佛言。善哉世尊。我等比丘乞食之时。须作何言。或复言谓施于我食。或复直言布施食也。我等云何方便乞食。</p>
<p style="text-align: left">
	　　尔时佛告诸比丘言。汝诸比丘。不应如是依汝所言。所以者何。须护物心。是时世尊以偈报于诸比丘言。</p>
<p style="text-align: left">
	　　智人乞食无有言亦不指点云与食</p>
<p style="text-align: left">
	　　圣者默然侧立念是名乞食真比丘</p>
<p style="text-align: left">
	　　若有智者乞食时但当谛视一边住</p>
<p style="text-align: left">
	　　彼人若见如此已即知是乞食沙门</p>
<p style="text-align: left">
	　　时诸比丘复问佛言。若复有人。生<a>信心</a>已。乞我等食。恭敬我等。我等比丘更作何言。为当语彼。汝大吉利。为当语彼。汝大安隐。为当语彼。汝大功德。为当语彼。我今受已。汝得多福。为当语言。汝无有福。我等比丘当云何言。唯愿教导。</p>
<p style="text-align: left">
	　　尔时佛告诸比丘言。汝诸比丘。不应如是依汝所说。我今方便教示汝等。当作如是。以偈说言。</p>
<p style="text-align: left">
	　　布施增长大福德忍辱一切怨仇无</p>
<p style="text-align: left">
	　　善人弃舍于诸非离欲自然得解脱</p>
<p style="text-align: left">
	　　修福常得安隐乐所求易办多种饶</p>
<p style="text-align: left">
	　　现世速得寂定心然后证彼涅槃处</p>
<p style="text-align: left">
	　　尔时世尊略说此偈。教诸比丘。如是受食。咒愿法用。</p>
<p style="text-align: left">
	　　尔时彼等。诸比丘众。从佛受得如是教诲。从坐而起。顶礼佛足。围绕三匝。随意而行。是时彼等诸比丘众。各随去后。是时彼处有护林神护树之神护经行神。见林内空。见树下空。见经行空。私心思慕诸比丘故。往诣佛所。而说此偈。咨问佛言。</p>
<p style="text-align: left">
	　　我等诸神大恋慕见此林树悉皆空</p>
<p style="text-align: left">
	　　彼多闻众比丘僧瞿昙释子今何去</p>
<p style="text-align: left">
	　　尔时世尊。还以偈颂而报于彼守护树林诸神等言。</p>
<p style="text-align: left">
	　　众等调伏诸根讫游行教化彼众生</p>
<p style="text-align: left">
	　　或有往于憍萨罗或向毗耶离城邑</p>
<p style="text-align: left">
	　　或诣阿踰阇国土或趣金刚大地方</p>
<p style="text-align: left">
	　　决断于他疑惑心随机逐情为说法</p>
<p style="text-align: left">
	　　尔时世尊波罗奈城夏安居竟。随多少时。然后重告诸比丘等。使更游方<a>随缘</a>教化。而世尊从波罗捺城。游行渐至优娄频螺聚落之所。是昔如来行苦行处。其村有一大婆罗门。名曰兵将。达到彼村。从旧往来道路而行。为教化故。</p>
<p style="text-align: left">
	　　尔时世尊行旧路时。于其道傍见一园林蓊郁可爱。是时世尊从路下僻。深入彼林。从树至树。见有一树。端正可喜。即坐其下。一日消息。时彼林内有诸丈夫。伴侣朋友足三十人。二十九人悉皆有妻。唯独一人只身无妇。时彼朋友二十九人。共为此一无妻之人。求觅于妇。而不能得称可其意。忽然雇得一个淫女将来。与其共相娱乐。而彼淫女即共彼人。随意娱乐。行于世事。伺候彼等三十丈夫并皆眠睡。所有好物。皆选择取。即将逃走。</p>
<p style="text-align: left">
	　　尔时彼人及诸朋友。相共寻求彼之淫女。遍历彼林。而不能得。遥见世尊坐一树下。可喜端正。众人乐见。调伏诸根。心意寂静。已得最上最胜之法。犹如象王最善最妙。如彼大池满于清净凉冷之水。有一寻光。犹如金挺。身相具足。如娑罗树遍满于花。乃至犹如虚空星宿。</p>
<p style="text-align: left">
	　　尔时彼等诸人。见已往诣佛所。到佛所已。而白佛言。尊者。此处颇见如是妇女已不。佛报问言。汝诸人辈。所问之者。是何妇女。此妇女者。缘何而来。是时彼等共答佛言。大善尊者。我等朋友合三十人。皆是良善。在于此林居停住止。二十九人。并皆有妇。唯独一人。单身无妻。而我等辈相共雇得一个淫女。与其作妻。令蹔娱乐。而彼淫女见于我等欢乐之极自恣眠睡。彼淫女选我等好物。即将逃走。我等亦为此朋友故。亦复各为自许物。来此林之内。求彼淫女。</p>
<p style="text-align: left">
	　　尔时佛告彼等人言。诸男子辈。我今问汝。于意云何。汝等今者宁求自身。宁欲求觅彼淫妇女。二事之中何者为胜。彼等男子共报佛言。善哉世尊。我等今者若求自身。此最为胜。宁可莫求彼之妇女。</p>
<p style="text-align: left">
	　　尔时世尊复更告言。诸善男子。若如此者。汝等安坐。我今当为汝等说法。是时彼等三十男子朋友伴侣。同白佛言。唯然世尊。一依圣教。不敢有违。是时彼等三十朋友。顶礼佛足。却坐一面。</p>
<p style="text-align: left">
	　　尔时世尊为其次第如应说法。所谓布施持戒行忍。乃至有法。皆是灭相。如实观察。既证知已。犹如净衣。无有黑缕。无有垢腻。随其所染。即受彼色。如是如是。彼等三十男子朋友。即于彼座。远尘离垢。即时灭尽一切烦恼。于诸法中。得<a>法眼</a>净。所有垢法。悉是灭相。如是观知。</p>
<p style="text-align: left">
	　　尔时彼等男子如是见诸法相。得是法相。证是法相。入是法相。度是法相。除灭所疑。无复惑着。到<a>无畏</a>地。不随他行。既知世尊圣教法已。从坐而起。顶礼佛足。而白佛言。善哉世尊。愿与我等出家受戒。</p>
<p style="text-align: left">
	　　尔时佛告彼等男子作如是言。来汝男子。入我所说法教之中。行于梵行。正尽苦集。灭于苦边。是时彼等诸长老辈。即成出家。具足戒品。</p>
<p style="text-align: left">
	　　尔时世尊更为彼等。而说法要。殷勤教诲。是时彼等。以佛更为说于法。教诲示之时。不久之间。彼善男子以其正信舍家出家。求于最上梵行已讫。现见自证神通之后。口自唱言。我今已得梵行之报。所作已办。更不复受后世之有。如是知时。彼等长老。皆成罗汉。心善解脱。</p>
<p style="text-align: left">
	　　尔时世尊教彼三十长老朋友。得知证已。游行履历。经白氎林。到彼林已。深入林中。见有一树。微妙可喜。即坐其下。一日消息。</p>
<p style="text-align: left">
	　　尔时彼处。忽有六十云种姓人。从彼林路道便而过。彼等诸人遥见世尊坐于树下。端正可喜。众人乐见。乃至犹如虚空众星之所庄严。见已心得清净正信。生大欢喜。以欢喜故。往诣佛所。到佛所已。顶礼佛足。却坐一面。坐一面已。默然而住。</p>
<p style="text-align: left">
	　　尔时佛。为彼等六十云种姓人。次第说法。所谓教行布施持戒。乃至证知。彼等长老一切皆得阿罗汉果。心善解脱。是时世尊。教化彼等六十长老云姓比丘。令发心已。即舍而去。更游余方。</p>
		

	
	

		</div></div><hr><script charset='utf-8' src='../../js/footer.js'></script></body></html>