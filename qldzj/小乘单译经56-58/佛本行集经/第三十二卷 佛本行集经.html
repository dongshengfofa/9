<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十二卷 佛本行集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十二卷 佛本行集经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十二卷 佛本行集经</strong></p>
<p style="text-align: left">
	　　二商奉食品第三十五之二</p>
<p style="text-align: left">
	　　尔时<a>世尊</a>。从羊子种树林起已。安庠渐至一树林下。彼树林名差梨尼迦(隋言出乳汁林)。到彼林已。结加趺坐。经于七日。为欲受彼<a>解脱</a>乐故。尔时世尊。经七日后。<a>正念</a>正知。从三昧起。如是世尊。经七七日。以三昧力。相续而住。然彼善生村主之女。布施乳糜。一食已后更不别食。至今活命。</p>
<p style="text-align: left">
	　　尔时彼处。从北<a>天竺</a>。有二商主。一名帝(当梨反)梨富娑(隋言胡瓜)。二名跋梨迦(隋言金挺)。彼二商主。有多智慧。心细意正。彼二商主。从中天竺依土所出。种种货物。满五百车。大得宜利。从中欲还北天竺国时彼路经差梨尼迦林外不远。次第而行。彼等商主。别有一具调伏之牛。恒在先行。若前所有恐怖之处。而彼一具调善之牛。如打橛缚驱不肯行。</p>
<p style="text-align: left">
	　　尔时彼处差梨尼迦所护林神。彼神隐身。密捉持是二调牛。住不听前过。彼二商主。各持优钵罗花之茎。打二调牛。犹不肯行。其余所驾五百车牛。皆不肯动。其诸车轮。并不复转。其皮鞦索。悉皆自断。其余辕轭轴辖毂辐箱辋栏板鞅鞙勾心。或折或破。或碎或裂如是变怪种种不祥。</p>
<p style="text-align: left">
	　　尔时帝梨跋梨迦等。心生恐怖。皆大忧恼。身诸毛孔。皆悉遍竖。各相谓言。我等今者值何怪祸。遇何灾殃。各各去车两三步地。头戴十指合掌顶礼一切诸天。一切诸神。至心而住。作如是言。乞愿我等今者所有灾怪殃咎。恐怖早灭。安隐吉利。</p>
<p style="text-align: left">
	　　尔时彼林所守护神。现自色身。慰劳彼等诸商主言。汝等商人。勿生恐怖。汝等此处。无一灾祸。无一诸殃。不须怖畏。诸商主等。此处唯有如来世尊阿罗呵三藐三<a>佛陀</a>。初始成佛无上菩提。今日在此林内而住。但是如来。得道已来。经今足满四十九日。未曾得食。汝等商主。今若知时。可共往诣向彼世尊多陀阿伽度阿罗呵三藐三佛陀所。最宜在前。将麨将酪蜜搏奉彼。汝等当得长夜安隐安乐大利。时二商主。闻彼林神如是言已。即白神言。如神所教。我等不违。而彼二商。即各将糗酪蜜和搏。共诸商人。往诣佛所。既到彼已。时二商主。遥见世尊。可喜端正。<a>世间</a>无比。乃至犹如<a>虚空</a>众星。庄严身体诸相。见已心大敬重。清净信向至世尊前。到已即便顶<a>礼佛</a>足。却住一面。时二商主。共白佛言。世尊。愿为我等。受此清净糗酪蜜搏愍我等故。</p>
<p style="text-align: left">
	　　尔时世尊。如是思惟。往昔一切诸佛世尊阿罗呵三藐三佛陀。悉皆受持钵器以不。尔时世尊。内生知见。即知过去一切诸佛多陀阿伽度阿罗呵三藐三佛陀一切尽皆受持钵器。是时世尊。复如是念。我今当以何器而受二商主食麨酪蜜搏。世尊欲受。发此心已。时四天王。各从四方。速疾共持四金钵器。往诣佛所。到已各各顶礼佛足。却住一面。而四天王。却住立已。将四金钵。奉上世尊。作如是言。唯愿世尊。用此钵器。受二商主糗酪蜜搏。愍我等故。我等长夜当得大利大乐大安。世尊不受。以<a>出家</a>人不合畜此。彼四天王。舍四金钵。将四银钵。奉上世尊。作如是言。世尊。可于此器受食。略说乃至。为我当得大利大安。世尊不受。如是更将四颇梨钵。而亦不受。如是更将四琉璃钵。而亦不受。如是更将四赤珠钵。而亦不受。次复更将四玛瑙钵。而亦不受。次复更将四车磲钵。奉上世尊。如来亦复不为其受。尔时北方毗<a>沙门</a>王。告于诸余三天王言。我念往昔。青色诸天。将四石器。来奉我等。白我等言。此石器内。仁等。可用受食而吃。</p>
<p style="text-align: left">
	　　尔时别有一天子。名毗卢遮那。白我等言。仁等天王。慎勿于此石器之内受食而吃。仁但受持相共供养。比之如塔。所以者何。当来有一如来出世。其如来号释迦牟尼。仁等。宜将此四石钵。奉彼如来。仁等天王。今是时至。可将石钵持奉世尊。</p>
<p style="text-align: left">
	　　尔时四镇四大天王。各各皆将诸亲眷属围绕。速至自宫殿中。各执石钵。端正可喜。其色绀青。犹如云队。盛以天花着满其内。将一切香。用涂彼钵。复持一切诸妙音声。供养彼钵速诣佛所。到已共将四钵奉佛。而白佛言。唯愿世尊。受此石钵。于此钵内。受二商主麨酪蜜搏。愍我等故。各令我等长夜获得大利安乐。</p>
<p style="text-align: left">
	　　尔时世尊。复如是念。此四天王。以信净心。奉我四钵。我亦不合受持四钵。若我今于一人边受。则三人心。各各有恨。若二人边。受于二钵。二人心恨。若三人边。受于三钵。一人心恨。我今可总受此四钵。出<a>神通</a>力。持作一钵。尔时世尊。从于提头赖吒天王边受钵已。而说偈言。</p>
<p style="text-align: left">
	　　施善世尊好钵盂汝决当成妙<a>法器</a></p>
<p style="text-align: left">
	　　既于我边奉净钵必增智慧正念心</p>
<p style="text-align: left">
	　　尔时世尊。从于毗留勒叉天王边受钵已。而说偈言。</p>
<p style="text-align: left">
	　　我观真如谁施钵彼得正念增长心</p>
<p style="text-align: left">
	　　有能养育世令安速成妙乐清净体</p>
<p style="text-align: left">
	　　尔时世尊。从于毗留博叉天王边受得钵已。而说偈言。</p>
<p style="text-align: left">
	　　汝以净心施净钵清净实心奉如来</p>
<p style="text-align: left">
	　　当来速得清净心人天世间得称意</p>
<p style="text-align: left">
	　　尔时世尊。从毗沙门大天王边受于钵已。而说偈言。</p>
<p style="text-align: left">
	　　清净持戒佛世尊善伏诸根施全钵</p>
<p style="text-align: left">
	　　不缺坏心殷重施汝当来世得净田</p>
<p style="text-align: left">
	　　尔时世尊。受四钵已。如是次第相重安置。左手受已。右手按下。神通力故。合成一钵。外有四唇。而说偈言。</p>
<p style="text-align: left">
	　　我昔功德诸果满以发哀愍清净心</p>
<p style="text-align: left">
	　　是故今四大天王清净牢固施我钵</p>
<p style="text-align: left">
	　　而有偈说。</p>
<p style="text-align: left">
	　　当时世尊欲受食诸天四方持器来</p>
<p style="text-align: left">
	　　各以奉施佛如来受已神通作一钵</p>
<p style="text-align: left">
	　　尔时世尊。于新净洁天施钵内。从彼北天帝梨富娑并跋梨迦(前代译称提谓波利此盖<a>婆罗门</a>楚夏耶未知孰是斯经二商主名非深失)。二商主边。受于麨酪蜜和之搏。慈愍故受。<a>如法</a>而食。食已即告彼二商主及诸人言。汝商主等。来从我受归依佛归依法归依僧。复受<a>五戒</a>。当令汝等长夜安乐获大善利。其二商主。及诸眷属。闻佛语已。即共白言。如佛圣教。我等不违。即便共受三自归依。彼二商主。于人世间。最初而得三归五戒优婆塞名。所谓帝梨富娑二商主等。尔时世尊以二商主生<a>随喜</a>故。而说偈言。</p>
<p style="text-align: left">
	　　所施色味具足圆受已方便离烦恼</p>
<p style="text-align: left">
	　　其中杂和多种物是故名为麨酪浆</p>
<p style="text-align: left">
	　　啖讫身体润泽光面色辉花容貌显</p>
<p style="text-align: left">
	　　气力充实而得益除饥渴恼心获安</p>
<p style="text-align: left">
	　　如是浆施佛世尊令诸梵行得饱满</p>
<p style="text-align: left">
	　　我今所受已食足是二商主奉麨搏</p>
<p style="text-align: left">
	　　日种<a>甘蔗</a>族所生赞叹是人为最上</p>
<p style="text-align: left">
	　　以此布施功德故当到圣智极果中</p>
<p style="text-align: left">
	　　复得尽于诸漏边以因如是业行故</p>
<p style="text-align: left">
	　　后更转转无恐怖渐得脱于诸有缠</p>
<p style="text-align: left">
	　　既入无漏得清凉譬如良田善平正</p>
<p style="text-align: left">
	　　种子谷苗悉皆好风雨润泽复随时</p>
<p style="text-align: left">
	　　禾稼成长自丰饶如是皆由多种子</p>
<p style="text-align: left">
	　　生已渐渐增茂盛诸谷充溢倍多加</p>
<p style="text-align: left">
	　　所收之子不可量亦如成就诸戒行</p>
<p style="text-align: left">
	　　能广布施众饮食后得果报难可论</p>
<p style="text-align: left">
	　　以昔成利故使然若人欲求于后利</p>
<p style="text-align: left">
	　　望其转得<a>饶益</a>果唯有供养仁智尊</p>
<p style="text-align: left">
	　　当成果报妙菩提并得善逝世间解</p>
<p style="text-align: left">
	　　自己得心多种利复能向他作法饶</p>
<p style="text-align: left">
	　　彼得自益利众生是故名为大智者</p>
<p style="text-align: left">
	　　欲得自利利一切欲得求道导世间</p>
<p style="text-align: left">
	　　应于三宝<a>佛法</a>僧发心当生正信行</p>
<p style="text-align: left">
	　　以<a>信心</a>故得果报广大善达信行边</p>
<p style="text-align: left">
	　　即得戒行难思议即得最胜无上道</p>
<p style="text-align: left">
	　　布施能得此胜报观见世界真实如</p>
<p style="text-align: left">
	　　又得道智满足充圣者能如是<a>正见</a></p>
<p style="text-align: left">
	　　彼得是见名正念散诸垢结等尘劳</p>
<p style="text-align: left">
	　　证得<a>无畏</a>大<a>涅槃</a>解脱世间一切苦</p>
<p style="text-align: left">
	　　如是具足一切法诸圣赞叹此最尊</p>
<p style="text-align: left">
	　　生老病死等既无悲苦别离皆灭尽</p>
<p style="text-align: left">
	　　十力世尊叹此乐当得不<a>生死</a>处常</p>
<p style="text-align: left">
	　　尔时帝梨富娑二商主等。及诸商人。共白佛言。世尊。我等诸人。今在道路。唯愿世尊。为我等故。作吉祥愿。当令我等无有障碍速疾而至自所居国。尔时世尊。为二商主及诸商人。作吉祥愿。而说偈言。</p>
<p style="text-align: left">
	　　愿令二足大吉利一切四足亦大安</p>
<p style="text-align: left">
	　　行路至处多吉祥所向诸方悉如意</p>
<p style="text-align: left">
	　　昼夜行坐皆庆适日中所在亦多宜</p>
<p style="text-align: left">
	　　于一切处愿从心商主商人并康健</p>
<p style="text-align: left">
	　　希望子故种田作散子既竟望收多</p>
<p style="text-align: left">
	　　一切商人求利行入海艰难采珍宝</p>
<p style="text-align: left">
	　　汝等承望故行路愿所规获利速成</p>
<p style="text-align: left">
	　　我今得道快喜欢汝随至方皆愿吉</p>
<p style="text-align: left">
	　　心所欲取一切利如汝等愿速称心</p>
<p style="text-align: left">
	　　行向经历所至方悉愿无有诸障碍</p>
<p style="text-align: left">
	　　尔时商主。同白佛言。世尊。愿乞我等一物作念。若到本乡。不见世尊。当以彼物作塔。<a>礼拜</a>以表忆念大圣世尊。我等诸人。供养尊重。尽今形寿。</p>
<p style="text-align: left">
	　　尔时世尊。即与诸商佛身发爪以用作念。而告之言。汝等商主。此之发爪。今持与汝。令汝作念。若见此物。与我无异。于后当更别有一石从空而下。至汝等处。汝等若见。当还起塔供养尊重。</p>
<p style="text-align: left">
	　　尔时帝梨二商主等。从于佛边。受发爪已。作如是念。此之发爪。乃是身上所弃之物。法非胜妙。不合尊重。无供养心。</p>
<p style="text-align: left">
	　　尔时世尊。知彼一切商人心已。告彼等言。汝等商主。莫作是念。我忆往昔。无量无边。不可计劫。有一世尊。出现于世。名曰然灯如来。多陀阿伽度阿罗呵三藐三佛陀善逝世间解无上士调御丈夫<a>天人</a>师佛世尊。我于彼时作一婆罗门摩那婆。具足解于四毗陀论。我于尔时。见彼世尊。入于一城。城名莲花。我于彼时。以五茎青优钵罗花。散彼佛上。即便发于菩提之心。时彼世尊。即授我记。汝摩那婆。于未来世。时节过数阿僧祇劫。当得作佛号释迦牟尼多陀阿伽度阿罗呵三藐三佛陀。我时于彼世尊法中。舍离居家。剃除须发。而便出家。我出家后。一切诸天。取于我发。一发即有十亿诸天。作分将行。而共供养。从彼已来。我今得成阿耨多罗三藐三菩提。以佛眼观彼等众生。无一众生各在佛边而不皆得证涅槃者。我于彼时。既未免脱贪欲嗔痴。犹尚供养我之发爪。无量众生。千万亿数。而得涅槃。况复今日尽诸一切烦恼结惑贪欲恚痴。皆悉除灭。汝等何故不大尊重我此清净无染发爪。</p>
<p style="text-align: left">
	　　尔时商主。及诸人等。闻于世尊说是往昔因缘之事。即于发爪。生希有心。生大尊重恭敬之心。头顶一心。礼世尊足。围绕三匝。却步而行。有偈说言。</p>
<p style="text-align: left">
	　　有众商人诸方过树神发觉告彼言</p>
<p style="text-align: left">
	　　此有自利得世尊汝等顶礼布施食</p>
<p style="text-align: left">
	　　如是世尊。四十九日。不得饮食。既始于彼商人等边。得于此食。世尊食后。往昔业力。忽然患腹。而不消化。</p>
<p style="text-align: left">
	　　尔时山居有一药神。将彼新出微妙甘美呵梨勒果。往诣佛所。到佛所已。顶礼佛足。却住一面白言。世尊。若有患腹。此呵梨勒。最初新出微妙甘美。我今将来。奉上世尊。若佛知时。为我纳受此呵梨勒。受当食啖。慈愍我故。世尊食此呵梨勒后。腹内有病。即得除愈。</p>
<p style="text-align: left">
	　　尔时世尊。即便纳取彼呵梨勒。为彼药神。生慈愍故。受已即告彼药神言。来汝药神。归依佛归依法归依僧。当受五戒。汝当长夜得作大利多得安乐。彼药神闻佛此言已。即白佛言。善哉世尊。我不违佛。即受三归并及五戒。当于彼时。一切药神诸女天中。以再过受三自归依并及五戒。最初为首作优婆夷。所谓大药神围绕彼所居山女天药神。</p>
<p style="text-align: left">
	　　尔时世尊。从彼药神女天。受其所奉呵梨勒果即便啖食。食已取核。于彼地方。即便种彼呵梨勒核。以佛威神<a>自在</a>力故。即日即生。即成根茎。枝条大树。即出叶花。果实成熟。世尊腹内病即除愈。不复患苦。</p>
<p style="text-align: left">
	　　梵天劝请品第三十六之一</p>
<p style="text-align: left">
	　　尔时世尊。从彼差梨尼迦林出。安庠还至菩提树下。时彼国内若男若女。困笃着床。萎黄重病。不可疗治。难得差者。其人不久。欲取命终。然气未断。即送林中。以之为葬。而<a>菩萨</a>在苦行之时。于彼林内。有一妇女。名罗娑耶。气犹未断。对菩提树。相去不远。而其眷属。弃舍委地。而彼妇女。遥见菩萨在道树下<a>修行</a>苦行。见已内心生大敬信。生敬信已。从身脱衣。置于一边。白菩萨言。大圣尊者。若仁从此苦行而起。得渡烦恼海之<a>彼岸</a>。满足自愿彼时脱恐身无衣服可收取。我此粪扫衣。随意所用。慈愍我故。时彼妇女。经历时日。其命始终。以向菩萨。生正信故。气断之后。藉彼善根。即得上生三十三天。作天玉女。威德甚大。光相炳然。得成天身。神通自在。生彼天已。自发此念。我何业果。令我如是成就此身。而彼思念自识<a>宿命</a>。我于往昔。在人间时。作妇女身。以粪扫衣。布施世尊。随意所用。藉彼善业。我今成就如是果报。彼复更念。世尊今既未受于我粪扫衣用。我犹尚得如是果报神通之力。况复世尊。纳我衣用。岂可不得胜此果报。</p>
<p style="text-align: left">
	　　尔时彼天。以玉女身。放胜光明。于夜半时。往诣佛所。其光遍照。彼林树间。到佛所已。顶礼佛足。却住一面。彼玉女天即白佛言。善哉世尊。取我所施粪扫之衣。随意所用。慈愍我故。而世尊受彼粪扫衣。为玉女天。生慈愍故。如来受已。告彼天言。来玉女天。归依佛归依法归依僧。复受五戒。汝当长夜得大利益得大安乐。彼玉女天。闻佛语已。即白佛言。如世尊教。我不敢违。即受三归并及五戒。时玉女天。见世尊受其粪扫衣。以是因缘。心大<a>欢喜</a>。踊跃无量。遍满其体。不能自胜。彼玉女天。顶礼佛足。围三匝已。即从彼处。没身不现。</p>
<p style="text-align: left">
	　　尔时世尊。发如是心。我今将此粪扫之衣。何处而洗。发是心已。<a>帝释天</a>王。为如来故。去林不远。化出一河。其水清净。无有秽浊。帝释天王。于河岸边。更复化作三片大石。其第一石。拟世尊坐。其第二石。洗粪扫衣。帝释天王。手自浇水。其第三石。洗衣讫已。拟曝使干。时晒衣石。以佛威神。从虚空飞。往到北天竺。为彼帝梨富娑商主等作于塔。为供养故。</p>
<p style="text-align: left">
	　　摩诃僧祇师。作此说。如是次第七七日诵。或复有师说言。此事。经二七日。或复有师说言此事。经<a>三七</a>日。或复有师说言此事。经四七日。初一七日。谛心而在菩提树下。第二七日。渐次移在不瞬眼塔。</p>
<p style="text-align: left">
	　　尔时世尊。从彼不瞬眼塔而起。起已至罗阇那树下。到树下已。经于七日。加趺而坐。受解脱乐。安禅不起。</p>
<p style="text-align: left">
	　　尔时世尊。过七日已。正念正知。从三昧起。是时帝梨富娑。并跋梨迦。二商主等。从迦浮吒城发。渐至佛所。至佛所已。乃至略说。围绕三匝。从佛而行。尔时世尊。从罗阇那树下起已。安庠渐至目真邻陀树下而坐。到已乃至当说偈言。</p>
<p style="text-align: left">
	　　尔时世尊。过彼七日。于晨朝时。着衣持钵。诣难提迦村主之家。到彼家已。却在一边。嘿然立住。为求食故。其村主女。既见世尊在门一边嘿然立住欲乞求食。见已即从世尊。手内擎取于钵。将至家里。以好种种百味饮食。满置其中。出奉世尊。而作是言。唯愿世尊。受我此食。慈愍我故。世尊受纳善生村主女人食已。即告女言。来汝善生。受三归依并及五戒。汝当长夜得大利益得大安乐。其善生女。闻佛语已。白言。世尊。如世尊教。我不敢违。即受三归并及五戒。是时善生。最初人间。再受三归及受五戒作优婆夷。所谓善生村主之女。是时世尊。从善生女受食。食已在彼菩提树下而坐。受解脱乐。复经七日。</p>
<p style="text-align: left">
	　　尔时世尊。过七日已。正念正知。从三昧起。于晨朝时。着衣持钵。安庠渐至斯耶那耶婆罗门家。到已住在其门一边。嘿然求食。其斯耶那耶。既见世尊在门外立嘿然求食。见已即从世尊。乞钵执已。将入自家。以好种种百味饮食。种种羹臛。满和钵中。持将奉佛。复白佛言。唯愿世尊。受我此食。慈愍我故。而世尊从斯耶那耶婆罗门边。受得食已。即告彼言。来婆罗门。乃至应受三归五戒。彼婆罗门。闻佛言已。如佛所教。而受三归乃至五戒。是时世尊。从斯耶那耶婆罗门所。得饭食已。受持渐渐安庠行。至曼他那塔(隋言搅酪木塔)。食讫。如法[僉*殳]衣。还向菩提树下。加趺而坐。经于七日。乃至受于解脱之乐。</p>
<p style="text-align: left">
	　　尔时世尊。过七日已。正念正知。从三昧起。于晨朝时。着衣持钵。渐渐行诣斯耶那耶亲里眷属四姊妹边。四姊妹者。一名婆罗(隋言力)。二名摩低婆罗(隋言极力)。三名嵩陀梨(隋言端正女)。四名钳(姜严反)婆迦梨(隋言瓦师)。到彼等家。在一面立。嘿然而住。为乞食故。其四姊妹。既见世尊嘿然立住。见已即从世尊。乞钵入家。盛取百味饮食。色妙具足。种种羹臛。满置钵中。持以奉佛。复作是言。唯愿世尊。受我此食。慈愍我等。时世尊受彼四姊妹百种饮食。为慈愍故。受已即告彼姊妹言。来汝姊妹。从我受持三归五戒。汝等当得长夜利益安隐乐故。彼四姊妹。闻佛语已。即白佛言。如世尊教。我等不违。即便共受三归五戒。是时世尊。从彼姊妹。受布施已。安庠渐到曼他那塔。到已随意如法饱食。还向菩提树下而坐。受解脱乐。经一七日。</p>
<p style="text-align: left">
	　　尔时世尊。七日已过。正念正知。从三昧起。于晨朝时。着衣持钵。安庠渐至羊子所种尼拘陀树。未至树边。从菩提树其间半路。见有一个放牛妇人。搅酪出酥。尔时世尊。渐至于彼牧牛妇所。到已去彼妇人不远。嘿然而立。为求食故。时彼妇人。既见世尊去其不远嘿然立住。见已即从世尊乞钵。满中盛酪。以奉世尊。而白佛言。大圣尊者。受我此酪。为慈愍故。是时世尊。从彼妇边。受得酪已。告彼妇言。来姊汝受三归五戒。必当长夜大得利益获安乐故。是时妇人。随<a>佛教</a>受三归五戒。是时世尊。随意饱食。洗钵讫已。渐至羊子前所种莳尼拘陀树其下而坐。受解脱乐。经一七日。尔时世尊。过彼七日。正念正见。从三昧起。是时忽有谄曲求过一婆罗门。来诣佛所。到已共佛慰喻问讯。说种种语。却住一面。而白佛言。瞿昙沙门。云何名为婆罗门也。婆罗门者。作何法用。凡有几法。如来知已。即出如是师子吼音。而说偈言。</p>
<p style="text-align: left">
	　　除灭一切诸罪业是故名为婆罗门</p>
<p style="text-align: left">
	　　清净无有谄曲心内外正定常安住</p>
<p style="text-align: left">
	　　如法修行诸梵行口言心念亦复然</p>
<p style="text-align: left">
	　　能于一切处无贪是名婆罗门种姓</p>
<p style="text-align: left">
	　　如是间中。凡八七日。前三七日。全不食啖。自余五七。方始求食。</p>
<p style="text-align: left">
	　　尔时世尊。坐一三昧。其三昧名遍观世间。而世尊以无上佛眼。观世间时。见于世间。或有众生。从<a>地狱</a>出。还堕地狱。或有众生。从地狱出。生畜生身。或有众生。从地狱出。受饿鬼身。或有众生。从地狱出。受于人身。或有众生。从地狱出。受于天身。</p>
<p style="text-align: left">
	　　或有众生。从畜生脱。受地狱身。或有众生。从畜生脱。还生畜生。或有众生。从畜生脱。受饿鬼身。或有众生。从畜生脱。生于人间。或有众生。从畜生脱。生于天上。</p>
<p style="text-align: left">
	　　或有众生。从饿鬼脱。堕于地狱。或有众生。从饿鬼脱。还受饿鬼。或有众生。从饿鬼脱。堕于畜生。或有众生。从饿鬼脱。生于人间。或有众生。从饿鬼脱。生于天上。</p>
<p style="text-align: left">
	　　或有众生。从人间死。堕于地狱。或有众生。从人间死。堕畜生中。或有众生。从人间死。堕于饿鬼。或有众生。从人间死。还受人身。或有众生。从人间死。生于天上。</p>
<p style="text-align: left">
	　　或有众生。从天上堕。<a>生地</a>狱中。或有众生。从天上堕。落畜生中。或有众生。从天上堕。受饿鬼身。或有众生。从天上下。生于人间。或有众生。从天上死。还生天中。</p>
<p style="text-align: left">
	　　尔时世尊。见诸众生。着于诸见。或有众生。以于欲火。烧然其体。或嗔恚火。或愚痴火。热烧其体。着于欲事。欲事恼故。即生欢乐。嗔恚痴等。一切亦然。而世尊见诸众生等。为三毒火之所焚烧。即说如是师子吼言。此世间中。诸众生辈。为有所缠。精勤造业。得于是形。身为大患。处处念着。所生邪意。即常增长。如所增长。即成此有。以有着故。于诸世间。有诸众生。以有着故。还思念有。即成于有。而其彼等一切众生。所有之处。即彼有处。受于有苦。若能灭于彼诸有苦。于此法入。学行梵行。是名梵行。若有沙门及婆罗门。以著有患。知出诸有。彼等皆名无著诸有。如是知已。能出诸有。我如是说。若复沙门及婆罗门。以有而说。欲脱诸有彼等一切不名脱有。我如是说。如是之人。堕于邪道。名受大苦。我如是说。舍于世间一切邪道。尽彼一切诸苦业果。既尽诸苦。即名无有。此是世间。众生我见。各各皆以无明所欺。乐着诸有。着诸有已。即不能得解脱诸苦。若复有人。于一切处。观察诸有。于一切处。未远离有。而一切处。并在于有。既住在有。是名无常。是名为苦。是名无实。于无实法。如是如是。如实正智。应当观知。若能如是正智观者。即尽诸有。及爱尽已。于无有处。亦不心念。是则名为得灭。<a>比丘</a>既得灭已。即更不生于后世有。不受后身。即能降伏一切众魔。即得胜于一切斗阵即一切处。得大利益。于诸有处。不念不思。</p>
		

	
	

		</div></div><hr><script charset='utf-8' src='../../js/footer.js'></script></body></html>