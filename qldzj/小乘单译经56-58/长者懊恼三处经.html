<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，长者懊恼三处经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>长者懊恼三处经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>长者懊恼三处经</strong></p>
<p style="text-align: left">　　闻如是。一时佛在舍卫国祇树给孤独精舍。与大<a>比丘</a>众千二百五十人俱。尔时舍卫城。有大长者。<a>财富</a>无数。田宅牛马。不可称计。家无亲子。其国俗法。若无子者。寿终之后。财没入官。长者夫妇。祷祠诸天日月星辰。求索子息。竖立门户。亦不能得。时长者妇。归命三宝奉受<a>五戒</a>。晨夜精进。不敢<a>懈怠</a>。便得怀躯。妇人黠者有五事应知。一者知夫婿意。二者知夫婿念不念。三者知所因怀躯。四者别知男女。五者别<a>善恶</a>。是长者妇。报长者言。我已怀躯。长者<a>欢喜</a>。日日供养衣被饮食。极使精细。十月已满。便生得男。五乳母共供养子。乳哺者。洗浴者。衣被者。抱持者。儿即长大。年十五六。长者夫妇。为子索妇。得长者女。端正姝好。于城外园馆。大请人客。饮食娱乐。肴膳精细。四方来者。无所拒逆。如是宾从。至于七日。时儿夫妇。游行园中。有树名曰无忧。其上有花。色甚鲜好。如弱绯色。妇语夫言。欲得此华。夫便上树。为取此华。树枝细劣。即时摧折。儿便堕地。断绝而死。父母闻之。知堕树死。便走奔趣。母抱其头。父抱两脚。摩挲瞻视。永绝不稣。父母悲哀。五内摧伤。众客见之。亦代哀痛。死何急疾。众客饮食。娱乐未毕。而反堕树死亡无常。时佛<a>世尊</a>与阿难俱。着衣持钵。入城分卫。见长者夫妇。独有一子而堕树死。啼哭悲伤。甚不可言。佛见此儿所从来生。从忉利天。<a>寿命</a>终尽。过生于长者家。死即生龙中。金翅鸟王。复取食之。三处悲哀。悉共发丧。</p>
<p style="text-align: left">　　佛告阿难。诣长者所。解喻其意。为除其患。设不尔者。恐愁忧死。阿难言唯然。即从佛行到长者所。长者闻佛来到其所。心即欢喜。稽首佛足。佛问长者。何为愁忧。乃如是乎。长者白佛。我身无相。由有一子。为其娶妇。请客饮食娱乐未毕。上树取华。堕地便死。我身如石。心如刚铁适得一子。而舍我死。佛告长者。人生有死。物成有败。对至命尽。不可避藏。捐去忧念。勿复忧戚。时佛出光明。遍照十方。使长者见天上龙中父母啼哭。佛语长者。此儿本从忉利天上寿尽命终。来生卿家寿尽。便生龙中。金翅鸟王。即取啖之。三处一时共啼哭。为是谁子。佛即说偈言。</p>
<p style="text-align: left">　　天上诸天子为是卿子乎</p>
<p style="text-align: left">　　为在诸龙中龙神之子耶</p>
<p style="text-align: left">　　时佛自解言非是诸天子</p>
<p style="text-align: left">　　亦非为卿子复非诸龙子</p>
<p style="text-align: left">　　<a>生死</a>诸因缘无常譬如幻</p>
<p style="text-align: left">　　一切不久立譬若如过客</p>
<p style="text-align: left">　　佛语长者。死不可得离。去事不追。长者白佛言。此儿<a>宿命</a>罪福云何。生豪富家。其命早夭。此为何应。佛言。此儿前世。好喜布施。尊敬于人。缘此福德。生豪富家。喜射猎戏。伤害群生。用是之故。令身命短。罪福随人。如影随形。长者踊跃。逮得法忍。佛说如是。长者夫妇。一切众会。皆欢喜受。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>