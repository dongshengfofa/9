<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，五百弟子自说本起经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>五百弟子自说本起经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>五百<a>弟子</a>自说本起经</strong></p>
<p style="text-align: left">　　盖阿耨达龙王者(晋名无焚)。佛在世时受别<a>菩萨</a>也。有神猛之德。据于昆仑之墟。斯龙所居宫馆宝殿。五河之源则典览焉。有八味水池华殖七色。服此水者即识<a>宿命</a>。于时龙王请佛<a>世尊</a>及五百上首弟子。进膳毕讫坐莲华上。追讲本起所造罪福。皆由纤微转受<a>报应</a>。弥劫历纪莫能自济。侥值正觉乃得度世。各自撰歌而达颂曰。</p>
<p style="text-align: left">　　大迦葉品第一(十九偈)</p>
<p style="text-align: left">　　佛人中上为法御断除结狱游舍卫</p>
<p style="text-align: left">　　诸根为寂德巍巍如来自告其<a>比丘</a></p>
<p style="text-align: left">　　有诸鬼神所娱乐种种众华无央数</p>
<p style="text-align: left">　　四渎涌出向四方彼诸流河归江海</p>
<p style="text-align: left">　　私头那提伯师子人不能至神足到</p>
<p style="text-align: left">　　飞行疾矣乃越耳疾共诣彼渊流池</p>
<p style="text-align: left">　　比丘曰善唯从命大通安住上弟子</p>
<p style="text-align: left">　　闻尊教敕乘神足譬如雁王导众雁</p>
<p style="text-align: left">　　行诣进游于江河悦观辈类相娱乐</p>
<p style="text-align: left">　　佛天中天亦如是与弟子俱而飞腾</p>
<p style="text-align: left">　　佛至告诸弟子曰宁识前世所更历</p>
<p style="text-align: left">　　为我各说谁行步而获其福不可量</p>
<p style="text-align: left">　　彼迦葉仁<a>佛弟子</a>譬如师子历深山</p>
<p style="text-align: left">　　设有所历无敢当则说前世所作行</p>
<p style="text-align: left">　　采取于野<a>燕麦</a>耳少所施与辟支佛</p>
<p style="text-align: left">　　<a>解脱</a>心乐无有漏奉于空行意寂寞</p>
<p style="text-align: left">　　彼时心念有此愿寻即思惟于上法</p>
<p style="text-align: left">　　与如是人俱合会于此终生郁单曰</p>
<p style="text-align: left">　　用彼因缘福所致更历千反郁单曰</p>
<p style="text-align: left">　　然后生于胜命天于中最特无有双</p>
<p style="text-align: left">　　吾用彼福所造德亦复千反生忉利</p>
<p style="text-align: left">　　着种种华香宝璎身微妙好而<a>自在</a></p>
<p style="text-align: left">　　既于天上寿终已便复则生郁单曰</p>
<p style="text-align: left">　　用彼前世愿所致以作是福因缘故</p>
<p style="text-align: left">　　生于富家梵志种财产众业无央数</p>
<p style="text-align: left">　　在五乐中而不贪其于是佛无等伦</p>
<p style="text-align: left">　　大哀所可讲<a>说法</a>诸力一心定众根</p>
<p style="text-align: left">　　七觉之意八道行以为获致于此法</p>
<p style="text-align: left">　　便尽诸漏手执灯与此众等最后俱</p>
<p style="text-align: left">　　合会行正直离邪佛者如来所说善</p>
<p style="text-align: left">　　奉禁戒人所志得如其意念所欲求</p>
<p style="text-align: left">　　最后我身以具满为尽<a>生死</a>拔根株</p>
<p style="text-align: left">　　我皆绝除诸爱结则为是<a>佛法</a>王子</p>
<p style="text-align: left">　　第一止足常思道心空清净无所著</p>
<p style="text-align: left">　　其志坚固无能转譬如大山不可动</p>
<p style="text-align: left">　　如是迦葉尊在诸比丘僧</p>
<p style="text-align: left">　　阿耨达大池自说本福缘</p>
<p style="text-align: left">　　<a>舍利弗</a>品第二(十偈)</p>
<p style="text-align: left">　　吾为仙闲居于彼见<a>沙门</a></p>
<p style="text-align: left">　　辟支佛之尊身着绛衣被</p>
<p style="text-align: left">　　睹之心<a>欢喜</a>为之浣衣服</p>
<p style="text-align: left">　　复为缝<a>袈裟</a>数数为作礼</p>
<p style="text-align: left">　　彼则愍念我便飞<a>虚空</a>中</p>
<p style="text-align: left">　　上下出水火须臾忽不见</p>
<p style="text-align: left">　　我即时叉手自心作是愿</p>
<p style="text-align: left">　　令我得如是聪明大智慧</p>
<p style="text-align: left">　　莫令生豪家亦勿生贱种</p>
<p style="text-align: left">　　常生于中家志多作沙门</p>
<p style="text-align: left">　　用是功德故吾以五百世</p>
<p style="text-align: left">　　常获致人身世世作沙门</p>
<p style="text-align: left">　　于是最后世复还得人种</p>
<p style="text-align: left">　　以值见正觉导师无有上</p>
<p style="text-align: left">　　则办为沙门于释师子所</p>
<p style="text-align: left">　　成就阿<a>罗汉</a>清凉而灭度</p>
<p style="text-align: left">　　今世尊目前于比丘僧众</p>
<p style="text-align: left">　　论我智慧上转于<a>正法</a>轮</p>
<p style="text-align: left">　　<a>舍利</a>弗智慧于比丘众前</p>
<p style="text-align: left">　　阿耨达大池自说本宿行</p>
<p style="text-align: left">　　摩诃目揵连品第三(十五偈)</p>
<p style="text-align: left">　　吾为仙闲居处于林树间</p>
<p style="text-align: left">　　于彼有人来求我作沙门</p>
<p style="text-align: left">　　吾除其须发为浣其衣服</p>
<p style="text-align: left">　　缝之而染之心中自欢喜</p>
<p style="text-align: left">　　彼退在一面而结跏趺坐</p>
<p style="text-align: left">　　则得辟支佛便飞于虚空</p>
<p style="text-align: left">　　我时即兴愿令身得神足</p>
<p style="text-align: left">　　使吾得如是大力大神足</p>
<p style="text-align: left">　　用是福德故在在所生处</p>
<p style="text-align: left">　　天上及人中照耀所造福</p>
<p style="text-align: left">　　于时最后世以逮得人身</p>
<p style="text-align: left">　　如值见正觉导师无有上</p>
<p style="text-align: left">　　以为作沙门于释师子所</p>
<p style="text-align: left">　　则成阿罗汉清凉而灭度</p>
<p style="text-align: left">　　所作善甚少得安隐无量</p>
<p style="text-align: left">　　我复作不善今说且听之</p>
<p style="text-align: left">　　东出罗阅只生为尊者子</p>
<p style="text-align: left">　　出舍外游戏人家求饮食</p>
<p style="text-align: left">　　即见其父母二人共相娱</p>
<p style="text-align: left">　　见之即挝我骂詈而逐我</p>
<p style="text-align: left">　　但以正命耳其身不施行</p>
<p style="text-align: left">　　堕于黑绳狱受苦不可计</p>
<p style="text-align: left">　　其彼余殃故于是最后世</p>
<p style="text-align: left">　　诸外异道学挝碎身如苇</p>
<p style="text-align: left">　　吾当以是疾寿终而灭度</p>
<p style="text-align: left">　　彼所作余殃尔乃灭尽耳</p>
<p style="text-align: left">　　是故当悦心至孝事父母</p>
<p style="text-align: left">　　用欢悦心故人得胜天上</p>
<p style="text-align: left">　　如是拘律尊在于比丘众</p>
<p style="text-align: left">　　阿耨达大池自说本因缘</p>
<p style="text-align: left">　　轮提陀品第四(净除七偈)</p>
<p style="text-align: left">　　我昔往诣寺见地不净处</p>
<p style="text-align: left">　　即取其扫帚便扫彼寺舍</p>
<p style="text-align: left">　　竟睹寺清净心中甚忻踊</p>
<p style="text-align: left">　　令我无垢尘如此寺舍净</p>
<p style="text-align: left">　　用是功德故在在所生处</p>
<p style="text-align: left">　　面色和悦姝端正难可比</p>
<p style="text-align: left">　　其余之福祚于是最后世</p>
<p style="text-align: left">　　父母则名吾号曰为净除</p>
<p style="text-align: left">　　我于亲族中生时亦清净</p>
<p style="text-align: left">　　一切所爱敬见者无厌极</p>
<p style="text-align: left">　　值得见正觉导师而无上</p>
<p style="text-align: left">　　已成阿罗汉清凉而灭度</p>
<p style="text-align: left">　　我之所志愿使吾无垢尘</p>
<p style="text-align: left">　　今无垢罗汉无漏所作办</p>
<p style="text-align: left">　　假令扫除是普天下使净</p>
<p style="text-align: left">　　不如为离欲除扫所经行</p>
<p style="text-align: left">　　假扫除天下道人经行处</p>
<p style="text-align: left">　　不如四方僧扫除一步地</p>
<p style="text-align: left">　　设复扫除是满天下精舍</p>
<p style="text-align: left">　　不如于佛寺扫除一步地</p>
<p style="text-align: left">　　我身所造福以是知差特</p>
<p style="text-align: left">　　当扫除佛寺其心怀欣踊</p>
<p style="text-align: left">　　以此晓知之等觉<a>道德</a>高</p>
<p style="text-align: left">　　当供事佛寺获其祚甚大</p>
<p style="text-align: left">　　唯君吾识念昔曾所作善</p>
<p style="text-align: left">　　以致彼果实可意安隐乐</p>
<p style="text-align: left">　　是故为佛寺好净心供事</p>
<p style="text-align: left">　　唯仁此第一<a>福田</a>无有上</p>
<p style="text-align: left">　　于是能供事得安而无量</p>
<p style="text-align: left">　　皆为破坏除一切淫怒痴</p>
<p style="text-align: left">　　不轻空心悦得福薄少乎</p>
<p style="text-align: left">　　向如来正觉及诸佛弟子</p>
<p style="text-align: left">　　如是轮提陀在诸比丘前</p>
<p style="text-align: left">　　阿耨达大池自说本所因</p>
<p style="text-align: left">　　须鬘品第五(善念十四偈)</p>
<p style="text-align: left">　　昔者出游观时与亲友俱</p>
<p style="text-align: left">　　头上戴傅饰耳着须鬘花</p>
<p style="text-align: left">　　惟卫<a>神通</a>佛于彼立大寺</p>
<p style="text-align: left">　　遥见众庶人共住而奉事</p>
<p style="text-align: left">　　亲友俱发家各共赍好华</p>
<p style="text-align: left">　　悉以清净心供散彼佛寺</p>
<p style="text-align: left">　　我时见广施亦复初发意</p>
<p style="text-align: left">　　便取林中华以用上佛寺</p>
<p style="text-align: left">　　所生不堕余升天下为人</p>
<p style="text-align: left">　　因是德本故所作善照见</p>
<p style="text-align: left">　　后值等正觉无上之导师</p>
<p style="text-align: left">　　果证阿罗汉清凉得灭度</p>
<p style="text-align: left">　　唯施一华耳更得百千岁</p>
<p style="text-align: left">　　天上自娱乐余福得泥洹</p>
<p style="text-align: left">　　假令我素知佛功德无量</p>
<p style="text-align: left">　　便即起塔寺其福无有极</p>
<p style="text-align: left">　　未必心欢喜其福犹为少</p>
<p style="text-align: left">　　如来等正觉及诸佛弟子</p>
<p style="text-align: left">　　唯我忆念此身所作功德</p>
<p style="text-align: left">　　今已得实报可意快安隐</p>
<p style="text-align: left">　　缘是所作行终始断不生</p>
<p style="text-align: left">　　无漏无所著清凉得灭度</p>
<p style="text-align: left">　　五道为已尽不复更胞胎</p>
<p style="text-align: left">　　是为最后世然则不复起</p>
<p style="text-align: left">　　解脱生死本已度所有海</p>
<p style="text-align: left">　　今我以是缘得号曰须蔓</p>
<p style="text-align: left">　　时长者须蔓会在众僧中</p>
<p style="text-align: left">　　于阿耨达池自说本所作</p>
<p style="text-align: left">　　轮论品第六(明听十一偈)</p>
<p style="text-align: left">　　惟卫佛世时槃头摩国土</p>
<p style="text-align: left">　　本为四方僧兴立一房室</p>
<p style="text-align: left">　　加以床卧具皆用持布施</p>
<p style="text-align: left">　　既与心欢喜应时发是愿</p>
<p style="text-align: left">　　我见等正觉令得作沙门</p>
<p style="text-align: left">　　逮无上无为清凉正灭度</p>
<p style="text-align: left">　　是因功德本九十一劫安</p>
<p style="text-align: left">　　既得自然见在天上<a>世间</a></p>
<p style="text-align: left">　　其余功德福于今最后世</p>
<p style="text-align: left">　　生[敖/力]长者家憍贵无兄弟</p>
<p style="text-align: left">　　生为父所敬即闻垂言教</p>
<p style="text-align: left">　　吾以子施与宝藏亿种种</p>
<p style="text-align: left">　　足底生异毛自然长四寸</p>
<p style="text-align: left">　　身体柔软好稳安得无害</p>
<p style="text-align: left">　　过去九十劫其余复如一</p>
<p style="text-align: left">　　我身不识念举足蹈地时</p>
<p style="text-align: left">　　于今最后世已还得人身</p>
<p style="text-align: left">　　成就无所著清凉为灭度</p>
<p style="text-align: left">　　佛普见说我精进尊第一</p>
<p style="text-align: left">　　解脱尽无漏已得不动句</p>
<p style="text-align: left">　　如是拘梨种在众僧中央</p>
<p style="text-align: left">　　于阿耨达池自说本功德</p>
<p style="text-align: left">　　凡耆品第七(取善八偈)</p>
<p style="text-align: left">　　我不了福德本亦不识义</p>
<p style="text-align: left">　　见惟卫佛寺供养而奉侍</p>
<p style="text-align: left">　　金寺紫磨色幡伞以香华</p>
<p style="text-align: left">　　见供养塔寺而得生善处</p>
<p style="text-align: left">　　常在<a>天人</a>间所作得照见</p>
<p style="text-align: left">　　过九十一劫未曾归恶道</p>
<p style="text-align: left">　　作少功德已获安甚众多</p>
<p style="text-align: left">　　已得无所著灭度清且凉</p>
<p style="text-align: left">　　假使我本知佛功德如是</p>
<p style="text-align: left">　　常当供塔寺所得福踰此</p>
<p style="text-align: left">　　是故用知明正觉德弘泰</p>
<p style="text-align: left">　　当供养塔寺其福无终极</p>
<p style="text-align: left">　　佛普见说我经乐为第一</p>
<p style="text-align: left">　　多闻若干种辩才德至真</p>
<p style="text-align: left">　　时长者凡耆曾在众僧中</p>
<p style="text-align: left">　　于阿耨达池自说本所作</p>
<p style="text-align: left">　　宾头卢品第八(乞闭门十一偈)</p>
<p style="text-align: left">　　我本经父母生为子中尊</p>
<p style="text-align: left">　　谨敬事其父亦<a>孝养</a>于母</p>
<p style="text-align: left">　　二亲及妹弟奴客僮仆使</p>
<p style="text-align: left">　　吾为父母说饮食以时节</p>
<p style="text-align: left">　　时起贪嫉意不当食父母</p>
<p style="text-align: left">　　嗔恚谤于语能得饭食财</p>
<p style="text-align: left">　　缘是所作罪堕大山<a>地狱</a></p>
<p style="text-align: left">　　烧炙黑绳中更苦不可计</p>
<p style="text-align: left">　　从地狱中出世世所生处</p>
<p style="text-align: left">　　常患大饿渴勤苦而饥死</p>
<p style="text-align: left">　　于今最后世已还得人身</p>
<p style="text-align: left">　　值见等正觉导师无有上</p>
<p style="text-align: left">　　于释师子所已得作寂志</p>
<p style="text-align: left">　　成为无著道清凉而灭度</p>
<p style="text-align: left">　　唯仁我于是神足能飞行</p>
<p style="text-align: left">　　还入坎窟中尔乃得食耳</p>
<p style="text-align: left">　　是故当欢喜供事于父母</p>
<p style="text-align: left">　　一心稽首礼保祚无有量</p>
<p style="text-align: left">　　唯仁我识念削所作恶行</p>
<p style="text-align: left">　　皆受所种实罪福不可离</p>
<p style="text-align: left">　　宾头卢闭门时会在僧中</p>
<p style="text-align: left">　　于阿耨达池自说本所作</p>
<p style="text-align: left">　　货竭品第九(善来二十一偈)</p>
<p style="text-align: left">　　曾为尊者子在般头摩国</p>
<p style="text-align: left">　　族姓多财宝眷属所围绕</p>
<p style="text-align: left">　　周匝在王边快乐无有极</p>
<p style="text-align: left">　　端<a>正见</a>者喜颜色难为比</p>
<p style="text-align: left">　　时我严驾出诸众导前后</p>
<p style="text-align: left">　　欲行遍游观并从众婇女</p>
<p style="text-align: left">　　于彼游观时见相寂沙门</p>
<p style="text-align: left">　　奉行安定仪身服赤绛衣</p>
<p style="text-align: left">　　时我见沙门兴发起恶意</p>
<p style="text-align: left">　　憎恶其形像嗔恚不欢喜</p>
<p style="text-align: left">　　为何下须发颜姿黑丑陋</p>
<p style="text-align: left">　　痈疽疥身体羸疲身意俱</p>
<p style="text-align: left">　　用是所造罪口说恶语故</p>
<p style="text-align: left">　　于彼寿终后便堕地狱中</p>
<p style="text-align: left">　　从狱得脱出容色黑丑恶</p>
<p style="text-align: left">　　痈疽疥身体羸疲身意俱</p>
<p style="text-align: left">　　捉瓦器乞丐着弃死人衣</p>
<p style="text-align: left">　　衣弊服粗秽所住无安处</p>
<p style="text-align: left">　　所欲往至诣乞欲系糊口</p>
<p style="text-align: left">　　执杖见驱叱为人所嫉辱</p>
<p style="text-align: left">　　如是五百世在在所生处</p>
<p style="text-align: left">　　穷困常饥馁勤苦而饿死</p>
<p style="text-align: left">　　时见等正觉比丘僧围绕</p>
<p style="text-align: left">　　与大众会俱讲说<a>甘露</a>句</p>
<p style="text-align: left">　　适见大众会即疾奔走趣</p>
<p style="text-align: left">　　意欲于彼中希望饮食具</p>
<p style="text-align: left">　　到见大众会皆坐欲听法</p>
<p style="text-align: left">　　不获副本愿未有饩施者</p>
<p style="text-align: left">　　时彼大慈哀如来告之言</p>
<p style="text-align: left">　　仁者善来此便来坐此座</p>
<p style="text-align: left">　　我应时喜踊则一心叉手</p>
<p style="text-align: left">　　稽首世尊足却在一面坐</p>
<p style="text-align: left">　　于是尊大哀瞿昙极慈悲</p>
<p style="text-align: left">　　次第分别说为我讲<a>四谛</a></p>
<p style="text-align: left">　　能仁除须发因是见道迹</p>
<p style="text-align: left">　　佛令作寂志于彼得神通</p>
<p style="text-align: left">　　用是故号字名曰为茶竭</p>
<p style="text-align: left">　　缘此佛说我正受为第一</p>
<p style="text-align: left">　　佛勇猛大尊世雄为最胜</p>
<p style="text-align: left">　　神通无极哀度脱我众苦</p>
<p style="text-align: left">　　善来尊如是在于众僧中</p>
<p style="text-align: left">　　于阿耨达池自说本所作</p>
<p style="text-align: left">　　难陀品第十(欣乐十二偈)</p>
<p style="text-align: left">　　王舍国城东曾为富尊者</p>
<p style="text-align: left">　　时世谷饥贵有道士游彼</p>
<p style="text-align: left">　　时我坐独食有好道士来</p>
<p style="text-align: left">　　坏破缘一觉自在得无漏</p>
<p style="text-align: left">　　兴起贪嫉意其心志于恶</p>
<p style="text-align: left">　　今此比丘来焉得同太岁</p>
<p style="text-align: left">　　于是念饮食杂糅以马通</p>
<p style="text-align: left">　　道人食之已应时即命过</p>
<p style="text-align: left">　　我身寿终已堕地狱甚久</p>
<p style="text-align: left">　　合会及叫唤世世见脯煮</p>
<p style="text-align: left">　　从地狱得出便还得人身</p>
<p style="text-align: left">　　身常多疾病懊恼而命尽</p>
<p style="text-align: left">　　如是五百世在在所生处</p>
<p style="text-align: left">　　抱病常穷厄懊恼乃命过</p>
<p style="text-align: left">　　于是最后世已得生人中</p>
<p style="text-align: left">　　还见等正觉导师无有上</p>
<p style="text-align: left">　　<a>出家</a>为沙门受释师子法</p>
<p style="text-align: left">　　已得罗汉道清凉取灭度</p>
<p style="text-align: left">　　吾于是仁者神足无有漏</p>
<p style="text-align: left">　　身体多疾病所在不安隐</p>
<p style="text-align: left">　　于是悉识念我本所作行</p>
<p style="text-align: left">　　皆获其果实罪福不可离</p>
<p style="text-align: left">　　如是难陀尊在比丘众中</p>
<p style="text-align: left">　　于阿耨达池自说本所作</p>
<p style="text-align: left">　　夜耶品第十一(名闻二十六偈)</p>
<p style="text-align: left">　　昔有一道人入聚落乞丐</p>
<p style="text-align: left">　　见死亡女人青膖甚臭恶</p>
<p style="text-align: left">　　结跏趺而坐观视无常变</p>
<p style="text-align: left">　　省察败不净一志学定心</p>
<p style="text-align: left">　　便于彼坐上有微细音响</p>
<p style="text-align: left">　　闻声用恐怖则从一心起</p>
<p style="text-align: left">　　见死腹溃坏恶露而不净</p>
<p style="text-align: left">　　众孔自流出臭处难可当</p>
<p style="text-align: left">　　肠胃五脏见心肝皆散绝</p>
<p style="text-align: left">　　若干无数虫观已还静心</p>
<p style="text-align: left">　　察于外死身内省自己躯</p>
<p style="text-align: left">　　彼尔我如是计本皆虚无</p>
<p style="text-align: left">　　自从三昧起<a>修行</a>不<a>懈怠</a></p>
<p style="text-align: left">　　亦不出分卫亦不思饮食</p>
<p style="text-align: left">　　设我入聚落而行求饮食</p>
<p style="text-align: left">　　虽见端正色当作恶露观</p>
<p style="text-align: left">　　瞻彼诸形色如死人无异</p>
<p style="text-align: left">　　察众坏败本一切无所乐</p>
<p style="text-align: left">　　我思行如是而得离爱欲</p>
<p style="text-align: left">　　奉遵四梵行深惟不轻戏</p>
<p style="text-align: left">　　于彼寿终后便得升梵天</p>
<p style="text-align: left">　　于梵<a>寿命</a>尽下生波罗奈</p>
<p style="text-align: left">　　为势贵长者生其家作子</p>
<p style="text-align: left">　　为众所见敬正受度无极</p>
<p style="text-align: left">　　昼日常修行于夜不睡眠</p>
<p style="text-align: left">　　见女人众多等观如腐积</p>
<p style="text-align: left">　　枕鼓卧眠者执箜篌伎人</p>
<p style="text-align: left">　　伎乐器散地梦想为[穴/(爿*臬)]语</p>
<p style="text-align: left">　　于彼退思念宿本功<a>德行</a></p>
<p style="text-align: left">　　想识不净处前世所更历</p>
<p style="text-align: left">　　适观睹此已志求无欲意</p>
<p style="text-align: left">　　我时逼迫是仁者我舍去</p>
<p style="text-align: left">　　即从床上起下殿避之逝</p>
<p style="text-align: left">　　诸天愍念我其门自然开</p>
<p style="text-align: left">　　时出于国城往诣流水侧</p>
<p style="text-align: left">　　遥视见<a>彼岸</a>见沙门寂根</p>
<p style="text-align: left">　　又见大寂志举声而大叫</p>
<p style="text-align: left">　　告之我穷厄神通我舍欲</p>
<p style="text-align: left">　　世尊深软音用我辛苦言</p>
<p style="text-align: left">　　童子来莫惧于此无穷厄</p>
<p style="text-align: left">　　心舍众苦恼转度于彼岸</p>
<p style="text-align: left">　　往诣大哀所世尊无比人</p>
<p style="text-align: left">　　绝妙无等伦譬如饥渴者</p>
<p style="text-align: left">　　倒解识其义即解识其义</p>
<p style="text-align: left">　　于彼见道谛从佛求舍家</p>
<p style="text-align: left">　　瞿昙大慈哀听我作沙门</p>
<p style="text-align: left">　　应时一夜中天时将向晓</p>
<p style="text-align: left">　　一切诸漏尽清凉得灭度</p>
<p style="text-align: left">　　是我前世时所更作善行</p>
<p style="text-align: left">　　是我最后世逮得甘露迹</p>
<p style="text-align: left">　　如是贤夜邪尊者子神通</p>
<p style="text-align: left">　　于阿耨达池自说本所作</p>
<p style="text-align: left">　　尸利罗品第十二(二十偈)</p>
<p style="text-align: left">　　昔波罗奈城迦葉佛泥洹</p>
<p style="text-align: left">　　机惟王起塔七宝造甚大</p>
<p style="text-align: left">　　尔时王所作有最大太子</p>
<p style="text-align: left">　　我时为佛尊第一建刹柱</p>
<p style="text-align: left">　　以是功德故世世所生处</p>
<p style="text-align: left">　　在天上人间其福自然见</p>
<p style="text-align: left">　　在在所生处于国甚殷富</p>
<p style="text-align: left">　　财数不可计常喜大布施</p>
<p style="text-align: left">　　我于五百世惠施无所惜</p>
<p style="text-align: left">　　给赡众庶人寂志及梵志</p>
<p style="text-align: left">　　缘一觉之行离爱欲无漏</p>
<p style="text-align: left">　　清净欢喜心供养五百众</p>
<p style="text-align: left">　　由是功德故在此最后世</p>
<p style="text-align: left">　　生势贵释种应时口说言</p>
<p style="text-align: left">　　家中宁有宝钱财及于物</p>
<p style="text-align: left">　　我当以施与救足诸贫穷</p>
<p style="text-align: left">　　我与无厌惫救济众下劣</p>
<p style="text-align: left">　　孚善见答报岂能有所惠</p>
<p style="text-align: left">　　家中闻吾言愁忧用惶懅</p>
<p style="text-align: left">　　驰散赴八方乳母悉避去</p>
<p style="text-align: left">　　母以恩爱故便即告我言</p>
<p style="text-align: left">　　为天人鬼神何以言大疾</p>
<p style="text-align: left">　　我时即启曰我是人非鬼</p>
<p style="text-align: left">　　追识宿命施好欲见惠人</p>
<p style="text-align: left">　　时母闻其言踊跃无所畏</p>
<p style="text-align: left">　　然许劝助之恣意所布施</p>
<p style="text-align: left">　　家中眷属多母敕供养我</p>
<p style="text-align: left">　　为众所敬爱见者莫不喜</p>
<p style="text-align: left">　　我尔时适生其家即兴炽</p>
<p style="text-align: left">　　缘是诸寂志名我尸利罗</p>
<p style="text-align: left">　　于彼便布施给足诸贫陋</p>
<p style="text-align: left">　　得值等正觉便舍家为道</p>
<p style="text-align: left">　　初生家兴炽堕地能语言</p>
<p style="text-align: left">　　是故号尸利其名自然流</p>
<p style="text-align: left">　　生家无所贪亦不用恐惧</p>
<p style="text-align: left">　　缘信出家学神通一切具</p>
<p style="text-align: left">　　为国主所钦大臣众人民</p>
<p style="text-align: left">　　多获衣食供床卧诸所安</p>
<p style="text-align: left">　　如是尸利罗在比丘僧中</p>
<p style="text-align: left">　　于阿耨达池自说本所作</p>
<p style="text-align: left">　　薄拘卢品第十三(卖姓十二偈)</p>
<p style="text-align: left">　　我昔曾卖药于槃昙摩国</p>
<p style="text-align: left">　　在惟卫佛世敬诸比丘僧</p>
<p style="text-align: left">　　时有病瘦者行药疗其疾</p>
<p style="text-align: left">　　供给诸根药以惠诸比丘</p>
<p style="text-align: left">　　一岁诸众僧令无所乏少</p>
<p style="text-align: left">　　时施诸沙门与一呵梨勒</p>
<p style="text-align: left">　　于九十一劫未曾归恶道</p>
<p style="text-align: left">　　在天上人间其福自然见</p>
<p style="text-align: left">　　所作德少耳受福不可量</p>
<p style="text-align: left">　　施一呵梨勒长久生善处</p>
<p style="text-align: left">　　其余所有福今还得人身</p>
<p style="text-align: left">　　值见平等觉导师无有一</p>
<p style="text-align: left">　　未曾自识念郡县受施处</p>
<p style="text-align: left">　　唯仁我二夜证通三达智</p>
<p style="text-align: left">　　常衣粗恶服五纳之震越</p>
<p style="text-align: left">　　弃家行学道愿乐在闲居</p>
<p style="text-align: left">　　其年百六十于此无垢浊</p>
<p style="text-align: left">　　未曾有疾病所生处常安</p>
<p style="text-align: left">　　佛普见说法少欲无睡眠</p>
<p style="text-align: left">　　观布施药者其福广如是</p>
<p style="text-align: left">　　今我悉识念本殖少功德</p>
<p style="text-align: left">　　悉获其果实可意而安隐</p>
<p style="text-align: left">　　时贤薄拘卢在众比丘僧</p>
<p style="text-align: left">　　于阿耨达池自说本所作</p>
<p style="text-align: left">　　摩呵[酉*且]品第十四(大长十二偈)</p>
<p style="text-align: left">　　昔作韦皮师本生亦安隐</p>
<p style="text-align: left">　　时国大谷贵柔皮以为韦</p>
<p style="text-align: left">　　时得好殷皮煮熟令大美</p>
<p style="text-align: left">　　时有沙门来乞丐欲求食</p>
<p style="text-align: left">　　见之即欢喜则分用布施</p>
<p style="text-align: left">　　其寂志食已寻飞在虚空</p>
<p style="text-align: left">　　见道人踊跃应时叉手向</p>
<p style="text-align: left">　　恭敬普所在所游辄追随</p>
<p style="text-align: left">　　欣喜广大心便自发愿言</p>
<p style="text-align: left">　　令我逮如是常与尊者俱</p>
<p style="text-align: left">　　如此道人法所逮得法身</p>
<p style="text-align: left">　　令我身如是疾成正愿义</p>
<p style="text-align: left">　　所施无形色其气亦秽恶</p>
<p style="text-align: left">　　无香亦无味我所施如是</p>
<p style="text-align: left">　　所作德少耳获福安无极</p>
<p style="text-align: left">　　在天上人间其福自然见</p>
<p style="text-align: left">　　于是最后世还得于人身</p>
<p style="text-align: left">　　值见等正觉道师无有上</p>
<p style="text-align: left">　　我本所求愿见世尊上人</p>
<p style="text-align: left">　　于是悉如意清凉得灭度</p>
<p style="text-align: left">　　于是悉识知本所作功德</p>
<p style="text-align: left">　　悉获其果实可意欢喜受</p>
<p style="text-align: left">　　如是彼大尊名[酉*且]罗大通</p>
<p style="text-align: left">　　于阿耨达池自说本所作</p>
<p style="text-align: left">　　优为迦葉品第十五(九偈)</p>
<p style="text-align: left">　　导师有二人同类悉兄弟</p>
<p style="text-align: left">　　见迦葉佛塔唐突崩坏落</p>
<p style="text-align: left">　　合集众贾人更补治起塔</p>
<p style="text-align: left">　　时兄弟二人俱扶竖刹柱</p>
<p style="text-align: left">　　缘是功德本生天上甚久</p>
<p style="text-align: left">　　来还生人间在于势族种</p>
<p style="text-align: left">　　未见等正觉舍家学异道</p>
<p style="text-align: left">　　在泥莲水边久习编发志</p>
<p style="text-align: left">　　世尊无等伦愍念哀我等</p>
<p style="text-align: left">　　在于恒水侧感动见变化</p>
<p style="text-align: left">　　我等见变化从佛求下发</p>
<p style="text-align: left">　　大尊念愍伤听我等出家</p>
<p style="text-align: left">　　供养佛塔寺前稽首作礼</p>
<p style="text-align: left">　　用是众庶等清凉而灭度</p>
<p style="text-align: left">　　优为迦葉尊及江河迦葉</p>
<p style="text-align: left">　　于阿耨达池自说本所作</p>
<p style="text-align: left">　　迦耶品第十六(捉取十五偈)</p>
<p style="text-align: left">　　昔为卖香者既获香卖之</p>
<p style="text-align: left">　　有一童女人来到香肆上</p>
<p style="text-align: left">　　容貌端正好见彼趣我所</p>
<p style="text-align: left">　　适捉与调戏欲意察着之</p>
<p style="text-align: left">　　身亦不犯触亦不与合会</p>
<p style="text-align: left">　　唯但执其臂为娆他女人</p>
<p style="text-align: left">　　用是过恶故寿终堕地狱</p>
<p style="text-align: left">　　来还得人身右臂自然枯</p>
<p style="text-align: left">　　如是五百世所生处皆然</p>
<p style="text-align: left">　　右臂常枯槁苦痛甚不便</p>
<p style="text-align: left">　　仁者识念是作罪薄少耳</p>
<p style="text-align: left">　　获殃甚众多<a>善恶</a>不可离</p>
<p style="text-align: left">　　值见等正觉舍家为沙门</p>
<p style="text-align: left">　　已得阿罗汉清凉入灭度</p>
<p style="text-align: left">　　仁者吾于是有神足自在</p>
<p style="text-align: left">　　于今一右臂不如左臂便</p>
<p style="text-align: left">　　假使有男子喜犯他人者</p>
<p style="text-align: left">　　寿终堕地狱苦痛甚酷毒</p>
<p style="text-align: left">　　不当外犯色如捐弃盛火</p>
<p style="text-align: left">　　智者觉了人已每知止足</p>
<p style="text-align: left">　　设见他妇女当作不净观</p>
<p style="text-align: left">　　我更泥犁中受苦不可计</p>
<p style="text-align: left">　　我犯是罪时自谓不足言</p>
<p style="text-align: left">　　悉获是果实罪福不可离</p>
<p style="text-align: left">　　值见等正觉导师无有上</p>
<p style="text-align: left">　　已得无所著清凉得灭度</p>
<p style="text-align: left">　　是为最后生逮得甘露句</p>
<p style="text-align: left">　　已解一切苦清凉得灭度</p>
<p style="text-align: left">　　迦耶尊如是在比丘僧中</p>
<p style="text-align: left">　　于阿耨达池自说本所作</p>
<p style="text-align: left">　　树提衢品第十七(三十偈)</p>
<p style="text-align: left">　　惟卫佛世尊槃头摩国城</p>
<p style="text-align: left">　　时有富长者名阿能干那</p>
<p style="text-align: left">　　时佛之眷属六十二百千</p>
<p style="text-align: left">　　请惟卫佛尊及众供三月</p>
<p style="text-align: left">　　我主槃头摩我供人中尊</p>
<p style="text-align: left">　　饭食日珍异供养佛弟子</p>
<p style="text-align: left">　　饭食佛如是在槃头摩国</p>
<p style="text-align: left">　　彼时最后施槃头王欲兴</p>
<p style="text-align: left">　　供养好饭食衣被及床卧</p>
<p style="text-align: left">　　作微妙祠坛是王之所起</p>
<p style="text-align: left">　　奉上诸所安床座众百千</p>
<p style="text-align: left">　　于一一比丘惠施令可意</p>
<p style="text-align: left">　　彼国王最后所供养如是</p>
<p style="text-align: left">　　奉事无极雄神通尊导师</p>
<p style="text-align: left">　　我时见彼供床卧诸所安</p>
<p style="text-align: left">　　衣被饮食施床座悉具足</p>
<p style="text-align: left">　　时诸天中尊帝释来诣我</p>
<p style="text-align: left">　　彼天帝谓我我当为汝伴</p>
<p style="text-align: left">　　即时化祠坛可意严如天</p>
<p style="text-align: left">　　施设天上座供以天饮食</p>
<p style="text-align: left">　　彼时佛世尊惟卫无等人</p>
<p style="text-align: left">　　请供满一月尊人及弟子</p>
<p style="text-align: left">　　我以天饮食供养于导师</p>
<p style="text-align: left">　　奉以天衣被大人并弟子</p>
<p style="text-align: left">　　用是功德故受恩不可量</p>
<p style="text-align: left">　　从九十一劫未曾归恶道</p>
<p style="text-align: left">　　所作福照见天上及世间</p>
<p style="text-align: left">　　我奉侍大圣惟卫无极尊</p>
<p style="text-align: left">　　于今最后世生罗阅只城</p>
<p style="text-align: left">　　蓱沙王之宫富家无量宝</p>
<p style="text-align: left">　　为蓱沙国王一切所爱敬</p>
<p style="text-align: left">　　众人见供奉诸臣及人民</p>
<p style="text-align: left">　　我在天伎乐于是世自恣</p>
<p style="text-align: left">　　生世得人身天伎乐自娱</p>
<p style="text-align: left">　　于是佛大智导师无有上</p>
<p style="text-align: left">　　来诣罗阅只导师加愍伤</p>
<p style="text-align: left">　　我闻大智慧佛诣王舍城</p>
<p style="text-align: left">　　心欢喜踊跃往诣仁世尊</p>
<p style="text-align: left">　　遥见世光[火*僉]光明出普照</p>
<p style="text-align: left">　　即从车乘下步行往诣佛</p>
<p style="text-align: left">　　欣然我前行稽首最胜足</p>
<p style="text-align: left">　　礼如来毕竟却在一面坐</p>
<p style="text-align: left">　　我久思正雄今乃见大人</p>
<p style="text-align: left">　　导师人中明降伏魔罗网</p>
<p style="text-align: left">　　世尊无有上应时愍伤我</p>
<p style="text-align: left">　　解说四谛事如应为讲本</p>
<p style="text-align: left">　　彼曰无极哀世尊说如是</p>
<p style="text-align: left">　　大通欲出家愿得受大戒</p>
<p style="text-align: left">　　即时大智慧佛者无等伦</p>
<p style="text-align: left">　　说言比丘来具足成沙门</p>
<p style="text-align: left">　　以是无放逸坚精进定意</p>
<p style="text-align: left">　　遭遇甘露处无为兴无动</p>
<p style="text-align: left">　　逮见等正觉导师无有上</p>
<p style="text-align: left">　　以成阿罗汉清凉而灭度</p>
<p style="text-align: left">　　唯仁我追念身本所作恶</p>
<p style="text-align: left">　　悉受是果实可意乐安隐</p>
<p style="text-align: left">　　广行有周旋离生老病死</p>
<p style="text-align: left">　　脱于一切恼愁忧及啼哭</p>
<p style="text-align: left">　　如是树提尊在比丘僧中</p>
<p style="text-align: left">　　于阿耨达池自说本所作</p>
<p style="text-align: left">　　赖吒和罗品第十八(二十五偈)</p>
<p style="text-align: left">　　有王修惟尼其王有一子</p>
<p style="text-align: left">　　名赖吒拔檀是王最小子</p>
<p style="text-align: left">　　迦葉佛吉祥兴起大塔寺</p>
<p style="text-align: left">　　欲护父王意为作刹柱头</p>
<p style="text-align: left">　　心欢喜踊跃建立承露槃</p>
<p style="text-align: left">　　愿我作沙门等正觉共会</p>
<p style="text-align: left">　　用是功德故世世所生处</p>
<p style="text-align: left">　　于天上人间其德自然见</p>
<p style="text-align: left">　　是为最后生在投楼吒国</p>
<p style="text-align: left">　　生于尊者家独有一女耳</p>
<p style="text-align: left">　　一切所爱敬如是狗猎王</p>
<p style="text-align: left">　　是我亲里家国土亦如是</p>
<p style="text-align: left">　　端正甚姝好颜貌如敷踰</p>
<p style="text-align: left">　　在人中娱乐一切欲自恣</p>
<p style="text-align: left">　　可意敬世尊来诣投楼吒</p>
<p style="text-align: left">　　我见心欢喜便求作沙门</p>
<p style="text-align: left">　　本功德所致化变难比伦</p>
<p style="text-align: left">　　慈哀愍伤我口便发是言</p>
<p style="text-align: left">　　诸佛之正教父母不乐者</p>
<p style="text-align: left">　　不得为沙门族姓子自报</p>
<p style="text-align: left">　　即时还归家前白父母言</p>
<p style="text-align: left">　　父母愿听我出家为沙门</p>
<p style="text-align: left">　　父母闻我言愁忧不可胜</p>
<p style="text-align: left">　　子虽命时终不欲相远离</p>
<p style="text-align: left">　　我时不饮食一心无所乐</p>
<p style="text-align: left">　　志于清白法欲求为沙门</p>
<p style="text-align: left">　　我时不饮食萎卧于空地</p>
<p style="text-align: left">　　假令不听我便当死于是</p>
<p style="text-align: left">　　六日不饮食一心无所乐</p>
<p style="text-align: left">　　志于清白法欲求为沙门</p>
<p style="text-align: left">　　时亲厚知识往谓父母言</p>
<p style="text-align: left">　　善哉听之去用死人身为</p>
<p style="text-align: left">　　假令能乐者为沙门续在</p>
<p style="text-align: left">　　命存可数见死者当奈何</p>
<p style="text-align: left">　　时父母知识共出悲好音</p>
<p style="text-align: left">　　设使作沙门来见我当听</p>
<p style="text-align: left">　　时亲厚知识便往谓之言</p>
<p style="text-align: left">　　父母已听汝明者为沙门</p>
<p style="text-align: left">　　父母共结约假使为沙门</p>
<p style="text-align: left">　　数来相见者子听汝出家</p>
<p style="text-align: left">　　彼闻善哉言自养有势力</p>
<p style="text-align: left">　　往诣世尊所便前白佛言</p>
<p style="text-align: left">　　唯然已听我便受佛尊教</p>
<p style="text-align: left">　　世尊下我发令我作沙门</p>
<p style="text-align: left">　　施承露槃故受安甚众多</p>
<p style="text-align: left">　　于天上世间功德自然见</p>
<p style="text-align: left">　　佛普见说我乐闲居第一</p>
<p style="text-align: left">　　已得阿罗汉清凉而灭度</p>
<p style="text-align: left">　　是故当欢喜悦心向大哀</p>
<p style="text-align: left">　　当供养塔寺得脱大恐惧</p>
<p style="text-align: left">　　赖吒和大尊闲居五纳衣</p>
<p style="text-align: left">　　于阿耨达池自说本所作</p>
<p style="text-align: left">　　货提品第十九(二十七偈)</p>
<p style="text-align: left">　　曾在王舍城为富大尊者</p>
<p style="text-align: left">　　有五百道士住我家一年</p>
<p style="text-align: left">　　五百诸长者一切皆往诣</p>
<p style="text-align: left">　　彼时诸道人各就一家食</p>
<p style="text-align: left">　　譬如我等故家中所炊食</p>
<p style="text-align: left">　　一一诸比丘供养亦如是</p>
<p style="text-align: left">　　听年长道士彼分与长者</p>
<p style="text-align: left">　　无上尊道人其心念如是</p>
<p style="text-align: left">　　饭食五百人豆羹以灌上</p>
<p style="text-align: left">　　我所作供具饲比丘如是</p>
<p style="text-align: left">　　如是连二日布施彼比丘</p>
<p style="text-align: left">　　我时辄兴意贪嫉恶心意</p>
<p style="text-align: left">　　尚难饲我子妇女及姊妹</p>
<p style="text-align: left">　　兄弟诸亲属是饭食供养</p>
<p style="text-align: left">　　何况此比丘当供养三月</p>
<p style="text-align: left">　　供养五百人大减损我家</p>
<p style="text-align: left">　　我欲令比丘作方便令死</p>
<p style="text-align: left">　　假使命过者不损用我物</p>
<p style="text-align: left">　　心自念恶已马通糅饭中</p>
<p style="text-align: left">　　持用饭食之谓杀无所苦</p>
<p style="text-align: left">　　啖此饭食已得病甚困厄</p>
<p style="text-align: left">　　结刮其肠胃伤绝于五脏</p>
<p style="text-align: left">　　乐法得道人则为已命过</p>
<p style="text-align: left">　　诸天及鬼神俱共发声言</p>
<p style="text-align: left">　　是长者大恶伤害杀道人</p>
<p style="text-align: left">　　缘一觉之尊清凉无所漏</p>
<p style="text-align: left">　　我闻知所语思念苦恼愁</p>
<p style="text-align: left">　　我等罪无量坐害善道人</p>
<p style="text-align: left">　　亲属闻是言悉共愁忧念</p>
<p style="text-align: left">　　皆会诸道人对悔过自首</p>
<p style="text-align: left">　　归命诸道人悔过自首已</p>
<p style="text-align: left">　　请五百道人供养以饭食</p>
<p style="text-align: left">　　重悔过自首归命众道人</p>
<p style="text-align: left">　　供养饭食已心自发愿言</p>
<p style="text-align: left">　　令我与是等诸尊者合会</p>
<p style="text-align: left">　　如是等得度我心脱如是</p>
<p style="text-align: left">　　世世所生处勿令在贫穷</p>
<p style="text-align: left">　　莫令我兴起贪嫉恶心意</p>
<p style="text-align: left">　　害辟支佛已犯是恶罪殃</p>
<p style="text-align: left">　　于彼寿终已堕太山地狱</p>
<p style="text-align: left">　　苦痛无数千懊恼不可言</p>
<p style="text-align: left">　　来还得人身短命速疾过</p>
<p style="text-align: left">　　所在得势富众人所供养</p>
<p style="text-align: left">　　肠胃每燋烂然后乃命过</p>
<p style="text-align: left">　　弃捐家居去沙门无所慕</p>
<p style="text-align: left">　　精进修<a>佛教</a>断除一切欲</p>
<p style="text-align: left">　　假令我舍身向般泥洹时</p>
<p style="text-align: left">　　诸肠胃五脏各各崩坏烂</p>
<p style="text-align: left">　　我所作过恶恶意害比丘</p>
<p style="text-align: left">　　所作余罪殃最后当毕了</p>
<p style="text-align: left">　　我身所起恶及所行善行</p>
<p style="text-align: left">　　悉还受果实善恶俱前获</p>
<p style="text-align: left">　　舍卫城里生茶提大神足</p>
<p style="text-align: left">　　于阿耨达池自说本所作</p>
<p style="text-align: left">　　禅承迦葉品第二十(十一偈)</p>
<p style="text-align: left">　　有诸比丘僧终竟于七岁</p>
<p style="text-align: left">　　时国谷米贵饥饿大恐惧</p>
<p style="text-align: left">　　我分得一人摩竭妙道人</p>
<p style="text-align: left">　　缘一觉之尊清凉无有漏</p>
<p style="text-align: left">　　彼时我兴发起意之为恶</p>
<p style="text-align: left">　　我当持何用施饲是比丘</p>
<p style="text-align: left">　　时停置饭食令生虫臭恶</p>
<p style="text-align: left">　　往观诸作使然后供养之</p>
<p style="text-align: left">　　以是所作罪寿终堕地狱</p>
<p style="text-align: left">　　合会烧炙之苦痛不可言</p>
<p style="text-align: left">　　从地狱得出世世所生处</p>
<p style="text-align: left">　　作若干方便求饭食难得</p>
<p style="text-align: left">　　是为最后世来还生人间</p>
<p style="text-align: left">　　逮见等正觉无上之导师</p>
<p style="text-align: left">　　以信故出家除害诸漏尽</p>
<p style="text-align: left">　　已得无所著清凉而灭度</p>
<p style="text-align: left">　　仁者吾于是神足常自在</p>
<p style="text-align: left">　　求食设方便若干不能得</p>
<p style="text-align: left">　　远行避道路疲劳不可言</p>
<p style="text-align: left">　　既乃得所侥饭食诸供具</p>
<p style="text-align: left">　　承伽迦葉尊大通名所作</p>
<p style="text-align: left">　　于阿耨达池自说本所作</p>
<p style="text-align: left">　　朱利般特品第二十一(八偈)</p>
<p style="text-align: left">　　昔我先世时曾为养猪者</p>
<p style="text-align: left">　　在于江水傍系[打-丁+絜]众猪口</p>
<p style="text-align: left">　　欲济至江半身独由得渡</p>
<p style="text-align: left">　　猪不得喘息中流皆溺死</p>
<p style="text-align: left">　　尔时我治生亡遗无所依</p>
<p style="text-align: left">　　仙人来至彼从顶有慈哀</p>
<p style="text-align: left">　　便劝<a>教化</a>我剃除吾须发</p>
<p style="text-align: left">　　解喻诲善律行无相三昧</p>
<p style="text-align: left">　　于彼寿终后便得生天上</p>
<p style="text-align: left">　　天寿复竟尽即还为道人</p>
<p style="text-align: left">　　逮见等正觉舍家为寂志</p>
<p style="text-align: left">　　所在意曚暝受经寻辄忘</p>
<p style="text-align: left">　　我讽学一偈三月乃谙知</p>
<p style="text-align: left">　　习读诵四句断绝诸爱欲</p>
<p style="text-align: left">　　世尊时问之朱利般特说</p>
<p style="text-align: left">　　从来善恶事于阿耨达池</p>
<p style="text-align: left">　　醍醐施品第二十二(二十七偈)</p>
<p style="text-align: left">　　迦葉佛灭度我为后弟子</p>
<p style="text-align: left">　　博闻知三世常秘惜经法</p>
<p style="text-align: left">　　不为比丘说不肯示与人</p>
<p style="text-align: left">　　傥余乞本知便当与我等</p>
<p style="text-align: left">　　设有比丘来至我所问事</p>
<p style="text-align: left">　　吾则欺诈之不解意结恨</p>
<p style="text-align: left">　　众道人恚还忧恚骂詈言</p>
<p style="text-align: left">　　何嫉不说法仁者岂为往</p>
<p style="text-align: left">　　临欲寿终时心即自悔责</p>
<p style="text-align: left">　　未曾讲论法是为大不善</p>
<p style="text-align: left">　　自知寿向尽余过有七日</p>
<p style="text-align: left">　　聚会众僧类应时为说法</p>
<p style="text-align: left">　　昼夜讲诸要蠲除贪嫉妒</p>
<p style="text-align: left">　　说法未竟毕于彼便命过</p>
<p style="text-align: left">　　如我所分别闻者极妙快</p>
<p style="text-align: left">　　受教思惟义展转相劝化</p>
<p style="text-align: left">　　所说法鲜少聚会人七日</p>
<p style="text-align: left">　　用是得生天天伎以自娱</p>
<p style="text-align: left">　　天上寿终下来还受人身</p>
<p style="text-align: left">　　在迦惟罗卫生释国王家</p>
<p style="text-align: left">　　端正见者敬为众所爱乐</p>
<p style="text-align: left">　　大财无极宝普以度无极</p>
<p style="text-align: left">　　见诸族姓子来者皆弃家</p>
<p style="text-align: left">　　我羡为寂志捐家爱欲财</p>
<p style="text-align: left">　　世尊无等人慈念愍哀我</p>
<p style="text-align: left">　　屡数率励我劝导令出家</p>
<p style="text-align: left">　　吾便敬遵佛无上之喜教</p>
<p style="text-align: left">　　唯仁者我身七年行布施</p>
<p style="text-align: left">　　于是惠与已终竟于七岁</p>
<p style="text-align: left">　　然后作寂志受胜智慧诲</p>
<p style="text-align: left">　　七年为长久人命为甚短</p>
<p style="text-align: left">　　今日便布施谁能保身命</p>
<p style="text-align: left">　　用尊是往故即时作寂志</p>
<p style="text-align: left">　　唯仁我七日出家除须发</p>
<p style="text-align: left">　　信故为沙门修行佛法身</p>
<p style="text-align: left">　　二十五岁中寂定心如水</p>
<p style="text-align: left">　　于是弊恶道起念着家事</p>
<p style="text-align: left">　　奉行捐损业亦不用甘露</p>
<p style="text-align: left">　　于彼甚惭愧发求无极利</p>
<p style="text-align: left">　　毁辱于亲属悉当见仇憎</p>
<p style="text-align: left">　　作是为不可亦不所侥恨</p>
<p style="text-align: left">　　已出志守寂岂复返怀居</p>
<p style="text-align: left">　　兴家种姓意财利之所欲</p>
<p style="text-align: left">　　当能断斯着终不舍离戒</p>
<p style="text-align: left">　　宁令我身没其寿所憎恶</p>
<p style="text-align: left">　　我当捉大刀安用此命为</p>
<p style="text-align: left">　　便执利刀剑除割所因缘</p>
<p style="text-align: left">　　刈截垢浊已然后心解脱</p>
<p style="text-align: left">　　一心便解度稍数令人寂</p>
<p style="text-align: left">　　我于慈果实速值法光明</p>
<p style="text-align: left">　　我寿向终时讲说尊妙法</p>
<p style="text-align: left">　　缘是所可行定意度无极</p>
<p style="text-align: left">　　释子大神足弱根萨波达</p>
<p style="text-align: left">　　于阿耨达池自说本所作</p>
<p style="text-align: left">　　阿那律品第二十三(无猎九偈)</p>
<p style="text-align: left">　　昔我曾不食彼世时施与</p>
<p style="text-align: left">　　遭遇见沙门大通和莅吒</p>
<p style="text-align: left">　　以故生释种号曰阿那律</p>
<p style="text-align: left">　　功德自娱乐俳伎之所娱</p>
<p style="text-align: left">　　时见等正觉即喜慕世尊</p>
<p style="text-align: left">　　睹之心踊跃舍家为寂志</p>
<p style="text-align: left">　　宿世行精进方便常坚强</p>
<p style="text-align: left">　　已脱三达智具足如佛教</p>
<p style="text-align: left">　　自识本宿命造行所更历</p>
<p style="text-align: left">　　于忉利天上积七世在彼</p>
<p style="text-align: left">　　七返还人间人间转势尊</p>
<p style="text-align: left">　　富贵君子家金珠宝自然</p>
<p style="text-align: left">　　于是七彼七生死凡十四</p>
<p style="text-align: left">　　本悉识知之前世之所行</p>
<p style="text-align: left">　　如是所与果曾无悭嫉意</p>
<p style="text-align: left">　　世世所生处常求不生死</p>
<p style="text-align: left">　　时尊阿那律处于众僧中</p>
<p style="text-align: left">　　于阿耨达池自说本所作</p>
<p style="text-align: left">　　弥迦弗品第二十四(鹿子十四偈)</p>
<p style="text-align: left">　　昔我逐勇狗往诣药肆上</p>
<p style="text-align: left">　　缘一觉之尊身体得不豫</p>
<p style="text-align: left">　　给之以医药瞻养至七日</p>
<p style="text-align: left">　　尊人过七日便飞升虚空</p>
<p style="text-align: left">　　我时见告语家之仆童客</p>
<p style="text-align: left">　　众祐已来臻如是出家学</p>
<p style="text-align: left">　　我闻仆所说辟支佛飞行</p>
<p style="text-align: left">　　其志踊跃喜一意叉手向</p>
<p style="text-align: left">　　缘是喜悦意布施医药故</p>
<p style="text-align: left">　　在天上人间功德自然见</p>
<p style="text-align: left">　　于今最后世复还得人身</p>
<p style="text-align: left">　　值见等正觉导师无有上</p>
<p style="text-align: left">　　于释师子所出家为寂志</p>
<p style="text-align: left">　　已得无所著清凉而灭度</p>
<p style="text-align: left">　　于昔吾于是得供甚众多</p>
<p style="text-align: left">　　衣被及饮食床卧所安具</p>
<p style="text-align: left">　　为其缝衣服从施医药故</p>
<p style="text-align: left">　　四方给诸药所安无所乏</p>
<p style="text-align: left">　　天人往告语蓱沙之国王</p>
<p style="text-align: left">　　卿当以医药施与弥迦弗</p>
<p style="text-align: left">　　仁国当兴利众药大炽盛</p>
<p style="text-align: left">　　遣耆域医王擎药与鹿子</p>
<p style="text-align: left">　　四面医药来皆悉归趣我</p>
<p style="text-align: left">　　彼时王蓱沙施遣大神通</p>
<p style="text-align: left">　　于是来授我具足柔软堂</p>
<p style="text-align: left">　　悉遍比丘僧千二百五十</p>
<p style="text-align: left">　　其鹿子比丘六通大神足</p>
<p style="text-align: left">　　于阿耨达池自说本所作</p>
<p style="text-align: left">　　罗云品第二十五(十偈)</p>
<p style="text-align: left">　　我昔曾为王典主摩竭国</p>
<p style="text-align: left">　　人民甚众多决事以义理</p>
<p style="text-align: left">　　尔时有仙人饮他沟中水</p>
<p style="text-align: left">　　即来诣我所前语我如是</p>
<p style="text-align: left">　　大王我为贼乏饮不与水</p>
<p style="text-align: left">　　便当谪罚我如拷盗窃者</p>
<p style="text-align: left">　　我时即报言仙人持法药</p>
<p style="text-align: left">　　我恣听仁者便去随其欲</p>
<p style="text-align: left">　　大王我狐疑咎结不得除</p>
<p style="text-align: left">　　便当谪罚我今乃消殃罪</p>
<p style="text-align: left">　　即敕着后园忘之至六日</p>
<p style="text-align: left">　　过六日已后亦不得饮食</p>
<p style="text-align: left">　　坐是因缘故未曾有恶意</p>
<p style="text-align: left">　　堕烧炙黑绳更历六万岁</p>
<p style="text-align: left">　　毕是有余殃于今最后生</p>
<p style="text-align: left">　　处在母腹中六年乃得生</p>
<p style="text-align: left">　　未曾起乱意身口不犯罪</p>
<p style="text-align: left">　　乃值得果实罪福不可离</p>
<p style="text-align: left">　　如是罗云尊在于比丘僧</p>
<p style="text-align: left">　　于阿耨达池自说本所作</p>
<p style="text-align: left">　　难提品第二十六(十五偈)</p>
<p style="text-align: left">　　昔惟卫佛世我施暖浴室</p>
<p style="text-align: left">　　一洗比丘僧便自发愿言</p>
<p style="text-align: left">　　令我与是等尊众共集会</p>
<p style="text-align: left">　　世世得清凉离欲无垢尘</p>
<p style="text-align: left">　　端正常徐好清净若妙花</p>
<p style="text-align: left">　　于彼寿终后便得生天上</p>
<p style="text-align: left">　　在天上人间颜色好端正</p>
<p style="text-align: left">　　世世所生处所住大势尊</p>
<p style="text-align: left">　　于彼寿终后来还生人间</p>
<p style="text-align: left">　　诸天及人民见我无厌足</p>
<p style="text-align: left">　　见辟支佛塔缮治泥整顿</p>
<p style="text-align: left">　　圣饰令鲜白于上悬幡盖</p>
<p style="text-align: left">　　我时自发愿欲求得相好</p>
<p style="text-align: left">　　金体紫磨色端严无有比</p>
<p style="text-align: left">　　因是所作福生波罗奈国</p>
<p style="text-align: left">　　于脂惟尼生作子无恚害</p>
<p style="text-align: left">　　见迦葉佛塔其心为欢喜</p>
<p style="text-align: left">　　辄诣其寺中竖立承露槃</p>
<p style="text-align: left">　　用是施塔故及治圣饰塔</p>
<p style="text-align: left">　　兴建刹柱槃受福不可量</p>
<p style="text-align: left">　　从彼有余福于是最后世</p>
<p style="text-align: left">　　生释氏王家便为佛之弟</p>
<p style="text-align: left">　　我身自然有大人之相好</p>
<p style="text-align: left">　　庄严成罗羼平等布三十</p>
<p style="text-align: left">　　佛普见说我端正最第一</p>
<p style="text-align: left">　　已除尽诸漏逮得甘露句</p>
<p style="text-align: left">　　难提父母子于比丘僧中</p>
<p style="text-align: left">　　于阿耨达池自说本所作</p>
<p style="text-align: left">　　颰提品第二十七(十九偈)</p>
<p style="text-align: left">　　昔世谷米贵饥饿大恐惧</p>
<p style="text-align: left">　　比丘有五百求食则施与</p>
<p style="text-align: left">　　一切诸长者惠施众道术</p>
<p style="text-align: left">　　分卫得饭食便持来授我</p>
<p style="text-align: left">　　虽得粗细食常分以与身</p>
<p style="text-align: left">　　亦不能知我每随用我语</p>
<p style="text-align: left">　　诸人民来趣行求饭食具</p>
<p style="text-align: left">　　我尔时自力从彼便出去</p>
<p style="text-align: left">　　是时各驰走孚远相求索</p>
<p style="text-align: left">　　尽力从后追不能及逮我</p>
<p style="text-align: left">　　即渡于流河便却坐一面</p>
<p style="text-align: left">　　周匝四向视得静无来人</p>
<p style="text-align: left">　　我今日独食柔软美且香</p>
<p style="text-align: left">　　饱满意盈足终慕获安隐</p>
<p style="text-align: left">　　于是有比丘则缘觉世尊</p>
<p style="text-align: left">　　威神大巍巍生死除无余</p>
<p style="text-align: left">　　意虑常念言穷贱甚苦剧</p>
<p style="text-align: left">　　本不修功德是故令我贫</p>
<p style="text-align: left">　　即兴清净心欢踊意念言</p>
<p style="text-align: left">　　当施与比丘是本众祐者</p>
<p style="text-align: left">　　时世尊便受则于彼饭食</p>
<p style="text-align: left">　　用怜愍伤我便飞在虚空</p>
<p style="text-align: left">　　我时即发愿莫复令我贫</p>
<p style="text-align: left">　　后生势富家端正如妙华</p>
<p style="text-align: left">　　与如是等尊世世共会遇</p>
<p style="text-align: left">　　使我承此法如仁者所得</p>
<p style="text-align: left">　　缘是所作德受安长且久</p>
<p style="text-align: left">　　于天上人间所作德自见</p>
<p style="text-align: left">　　亦得为国王天人无数反</p>
<p style="text-align: left">　　未曾堕恶道亦无有罪殃</p>
<p style="text-align: left">　　从彼有余福于是最后世</p>
<p style="text-align: left">　　来生势富家释种大姓生</p>
<p style="text-align: left">　　尔时佛世尊来诣所<a>生地</a></p>
<p style="text-align: left">　　我即为寂志并与亲属俱</p>
<p style="text-align: left">　　我本所立愿辄如意具足</p>
<p style="text-align: left">　　已得无所著清凉且灭度</p>
<p style="text-align: left">　　舍势为沙门颰提受佛教</p>
<p style="text-align: left">　　于阿耨达池自说本所作</p>
<p style="text-align: left">　　罗槃颰提品第二十八(十四偈)</p>
<p style="text-align: left">　　拘楼秦佛时昔有起塔者</p>
<p style="text-align: left">　　我时在彼住其寺甚高大</p>
<p style="text-align: left">　　兴造此塔寺我口呵谴之</p>
<p style="text-align: left">　　是塔甚太大何日当成就</p>
<p style="text-align: left">　　可稍作功德如是自立办</p>
<p style="text-align: left">　　既不多劳烦塔寺亦速讫</p>
<p style="text-align: left">　　用口说窭言坐犯语罪报</p>
<p style="text-align: left">　　命尽寿终后便堕地狱中</p>
<p style="text-align: left">　　从地狱得出短小身玄丑</p>
<p style="text-align: left">　　世世所生处为众所轻邈</p>
<p style="text-align: left">　　迦葉佛世时为乌鸟赤嘴</p>
<p style="text-align: left">　　波罗奈中道翱翔丛树间</p>
<p style="text-align: left">　　瞻见世光曜比丘所围绕</p>
<p style="text-align: left">　　即顺佛为礼口出悲音声</p>
<p style="text-align: left">　　佛世尊所游波罗奈国时</p>
<p style="text-align: left">　　每随行出入常绕向悲鸣</p>
<p style="text-align: left">　　缘是所作德来还得人身</p>
<p style="text-align: left">　　逮见等正觉无上之导师</p>
<p style="text-align: left">　　得出为寂志于释师子所</p>
<p style="text-align: left">　　已为无所著清凉而灭度</p>
<p style="text-align: left">　　罗汉得自在六通大神足</p>
<p style="text-align: left">　　名曰为持法正真有辩才</p>
<p style="text-align: left">　　一切众聚会听闻我音声</p>
<p style="text-align: left">　　诸天及人民一切皆欢喜</p>
<p style="text-align: left">　　我作罪少耳作福亦不多</p>
<p style="text-align: left">　　皆获其果实所为二罪福</p>
<p style="text-align: left">　　罗槃颰提尊在于比丘僧</p>
<p style="text-align: left">　　于阿耨达池自说本所作</p>
<p style="text-align: left">　　摩头和律致品第二十九(二十二偈)</p>
<p style="text-align: left">　　昔于惟耶离身为大猕猴</p>
<p style="text-align: left">　　趣往取佛钵比丘见被呵</p>
<p style="text-align: left">　　得无坏佛钵世尊告比丘</p>
<p style="text-align: left">　　比丘勿得呵是终不坏钵</p>
<p style="text-align: left">　　我时取佛钵徐徐持上树</p>
<p style="text-align: left">　　盛以满钵蜜便则从树下</p>
<p style="text-align: left">　　手擎满钵蜜以奉上世尊</p>
<p style="text-align: left">　　蜜中有虫秽正觉不肯受</p>
<p style="text-align: left">　　佛见其钵中死蜂与蜜杂</p>
<p style="text-align: left">　　寻好择出之复擎重上佛</p>
<p style="text-align: left">　　时佛世光[火*僉]复更不听受</p>
<p style="text-align: left">　　我以水净洗仍前稽首上</p>
<p style="text-align: left">　　以水洒其上更盛异钵中</p>
<p style="text-align: left">　　供养佛尊已心踊跃欢喜</p>
<p style="text-align: left">　　世尊无等人彼时度死蜂</p>
<p style="text-align: left">　　受此一钵蜜服食及弟子</p>
<p style="text-align: left">　　我时甚踊悦叉手而向佛</p>
<p style="text-align: left">　　专住法王前其心常精进</p>
<p style="text-align: left">　　在彼发愿言令我得人身</p>
<p style="text-align: left">　　来值世尊世使得最上义</p>
<p style="text-align: left">　　缘是所作德因用得人身</p>
<p style="text-align: left">　　逮得等正觉无上之导师</p>
<p style="text-align: left">　　得出为沙门给侍释师子</p>
<p style="text-align: left">　　已为无所著清凉而灭度</p>
<p style="text-align: left">　　得自在罗汉六通大神足</p>
<p style="text-align: left">　　名曰为出蜜诸比丘亦知</p>
<p style="text-align: left">　　知前所作福于今得恭敬</p>
<p style="text-align: left">　　与数百比丘共游行周旋</p>
<p style="text-align: left">　　设在穷乏路比丘僧饥渴</p>
<p style="text-align: left">　　心适自发愿我欲得蜜浆</p>
<p style="text-align: left">　　知我心所念众人即远来</p>
<p style="text-align: left">　　赍持蜜美食以用奉上我</p>
<p style="text-align: left">　　我寻便受之自然极美多</p>
<p style="text-align: left">　　以施比丘僧可意甚饱满</p>
<p style="text-align: left">　　我应时生已猕猴所作行</p>
<p style="text-align: left">　　度脱无径路便得甘露句</p>
<p style="text-align: left">　　如我本所愿辄得如其意</p>
<p style="text-align: left">　　供养佛世尊所求则具足</p>
<p style="text-align: left">　　唯仁每悉念我所作功德</p>
<p style="text-align: left">　　悉获其果实可意安隐吉</p>
<p style="text-align: left">　　如是出蜜尊在比丘僧中</p>
<p style="text-align: left">　　于阿耨达池自说本所作</p>
<p style="text-align: left">　　世尊品第三十(五十偈)</p>
<p style="text-align: left">　　一切胜普明一切世间最</p>
<p style="text-align: left">　　得除尽诸垢降一切众会</p>
<p style="text-align: left">　　诸通慧普见大人一切畅</p>
<p style="text-align: left">　　度诸怨恐惧法船济彼岸</p>
<p style="text-align: left">　　晓了众所化欣然愍世间</p>
<p style="text-align: left">　　矜伤脱众生以义一切救</p>
<p style="text-align: left">　　除去一切人悉解诸系缚</p>
<p style="text-align: left">　　一切人中最说法为众眼</p>
<p style="text-align: left">　　大人无极慧大雄极名闻</p>
<p style="text-align: left">　　大光无极法以度于最法</p>
<p style="text-align: left">　　大力化无黠开化大明慧</p>
<p style="text-align: left">　　欢劝大众人大医多所兼</p>
<p style="text-align: left">　　世尊坏众恐无上除诸忧</p>
<p style="text-align: left">　　佛仁为度脱大牢狱闭系</p>
<p style="text-align: left">　　大龙大师子无著大比丘</p>
<p style="text-align: left">　　大智慧世尊救济众尘劳</p>
<p style="text-align: left">　　精进有大力方便大坚强</p>
<p style="text-align: left">　　降伏众天民大道寂静安</p>
<p style="text-align: left">　　佛大天中天一切诸鬼神</p>
<p style="text-align: left">　　悉礼智慧足佛出哀世间</p>
<p style="text-align: left">　　恒在大生死坏决罥罗网</p>
<p style="text-align: left">　　神通无极哀度脱大牢狱</p>
<p style="text-align: left">　　大龙大天人于众会最先</p>
<p style="text-align: left">　　广施无极施已逮弘寂迹</p>
<p style="text-align: left">　　尊长士仙人已度诸尊法</p>
<p style="text-align: left">　　成就大弟子导师德极尊</p>
<p style="text-align: left">　　众祐中最上无上除愁忧</p>
<p style="text-align: left">　　诸所度脱胜一切相好尊</p>
<p style="text-align: left">　　断绝诸<a>色欲</a>拔济诸恩爱</p>
<p style="text-align: left">　　时游在龙王阿耨达大池</p>
<p style="text-align: left">　　一切所作办踊在虚空中</p>
<p style="text-align: left">　　弟子众围绕寂然有五百</p>
<p style="text-align: left">　　愍伤有极哀慈护一切人</p>
<p style="text-align: left">　　观察比丘众便自说是言</p>
<p style="text-align: left">　　明听我所语前世之所造</p>
<p style="text-align: left">　　身始有所作今所获余殃</p>
<p style="text-align: left">　　吾昔宿命时作人名文罗</p>
<p style="text-align: left">　　诽谤无瑕秽善妙辟支佛</p>
<p style="text-align: left">　　众人大来会缚束善妙士</p>
<p style="text-align: left">　　着杻械闭系须出如死囚</p>
<p style="text-align: left">　　吾时见沙门得缚束苦恼</p>
<p style="text-align: left">　　其心发慈哀身则为救解</p>
<p style="text-align: left">　　用是罪殃故堕地狱甚久</p>
<p style="text-align: left">　　后来生人间常为人所谤</p>
<p style="text-align: left">　　用是有余殃于此最后世</p>
<p style="text-align: left">　　须陀利异道共议诬谤我</p>
<p style="text-align: left">　　曾为<a>婆罗门</a>博闻持道术</p>
<p style="text-align: left">　　有五百学志讲术藂树间</p>
<p style="text-align: left">　　时有大神力五通比丘来</p>
<p style="text-align: left">　　我见道人至诽谤扬其恶</p>
<p style="text-align: left">　　仙人深爱欲自高处树间</p>
<p style="text-align: left">　　诸摩纳闻之便共效我宣</p>
<p style="text-align: left">　　时一切学志家家行乞丐</p>
<p style="text-align: left">　　大众中诽谤仙人有垢欲</p>
<p style="text-align: left">　　缘是所犯罪须陀利女人</p>
<p style="text-align: left">　　佛五百弟子悉共被诽谤</p>
<p style="text-align: left">　　佛为一切明有虚妄之谤</p>
<p style="text-align: left">　　知世吒弟子是为沙门耶</p>
<p style="text-align: left">　　犯是罪殃已便堕恶道中</p>
<p style="text-align: left">　　生在太山狱勤苦甚酷毒</p>
<p style="text-align: left">　　以此有余殃旃遮摩尼女</p>
<p style="text-align: left">　　在大众会中虚妄掩杀佛</p>
<p style="text-align: left">　　曾为三兄弟而共诤钱财</p>
<p style="text-align: left">　　推扑坠深谷石抬以杀之</p>
<p style="text-align: left">　　以是所犯罪堕太山地狱</p>
<p style="text-align: left">　　烧炙在黑绳毒痛甚酷苦</p>
<p style="text-align: left">　　以此有余殃调达石所抬</p>
<p style="text-align: left">　　于是石堕落中伤佛足指</p>
<p style="text-align: left">　　乘船入江海俱欲渡深水</p>
<p style="text-align: left">　　时共载船上拔刀杀贾人</p>
<p style="text-align: left">　　用犯此罪故身堕地狱中</p>
<p style="text-align: left">　　以是余殃故铁刺见佛前</p>
<p style="text-align: left">　　曾在捕鱼肆生为渔者子</p>
<p style="text-align: left">　　有捕杀鱼者我尔时生心</p>
<p style="text-align: left">　　从是所犯罪堕太山地狱</p>
<p style="text-align: left">　　烧炙在黑绳勤苦甚毒痛</p>
<p style="text-align: left">　　随楼勒国王伤杀释子时</p>
<p style="text-align: left">　　以是有余殃于今得头痛</p>
<p style="text-align: left">　　惟卫世尊时骂詈其弟子</p>
<p style="text-align: left">　　不应食<a>粳米</a>常令啖生麦</p>
<p style="text-align: left">　　用是所犯罪坐口出恶言</p>
<p style="text-align: left">　　堕于黑绳狱受苦不可计</p>
<p style="text-align: left">　　以此有余殃怨结婆罗门</p>
<p style="text-align: left">　　请我终一时三月中啖麦</p>
<p style="text-align: left">　　曾为<a>治病</a>医时疗尊者子</p>
<p style="text-align: left">　　合药分倒错令疾转增剧</p>
<p style="text-align: left">　　用犯此罪故堕地狱甚苦</p>
<p style="text-align: left">　　以此有余殃是故得下利</p>
<p style="text-align: left">　　吾昔前世时曾为手搏师</p>
<p style="text-align: left">　　与力士相扑害杀有佛子</p>
<p style="text-align: left">　　用犯此罪故受苦难訾量</p>
<p style="text-align: left">　　以此余殃故胁肋为之痛</p>
<p style="text-align: left">　　谓难提和罗轻毁迦葉佛</p>
<p style="text-align: left">　　用见此沙门言不得佛道</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>