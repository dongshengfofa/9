<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 本事经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 本事经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 本事经</strong></p>
<p style="text-align: left">
	　　一法品第一之一</p>
<p style="text-align: left">
	　　吾从<a>世尊</a>。闻如是语。苾刍当知。我观<a>世间</a>。无别一法。覆障群生。驰骋<a>流转</a><a>生死</a>长途。如无明盖。所以者何。世间群生。由无明盖所覆障故。驰骋流<a>转生</a>死长途。是故汝等。应如是学。我当云何修起慧明。破无明盖。出贪爱网。汝等苾刍。应如是学。尔时世尊。重摄此义。而说颂曰。</p>
<p style="text-align: left">
	　　无别有一法覆障诸群生</p>
<p style="text-align: left">
	　　驰流生死途如无明盖者</p>
<p style="text-align: left">
	　　无明大愚闇由斯久流转</p>
<p style="text-align: left">
	　　彼此有往来升沉高下趣</p>
<p style="text-align: left">
	　　若破无明盖<a>解脱</a>贪爱网</p>
<p style="text-align: left">
	　　不处生死流以无彼因故</p>
<p style="text-align: left">
	　　吾从世尊。闻如是语。苾刍当知。我观世间。无别一法。系缚群生。驰骋流转生死长途。如贪爱结。所以者何。世间群生。由贪爱结所系缚故。驰骋流转生死长途。是故汝等。应如是学。我当云何修莹慧刀断贪爱结。破大闇聚。汝等苾刍。应如是学。尔时世尊。重摄此义。而说颂曰。</p>
<p style="text-align: left">
	　　无别有一法系缚诸群生</p>
<p style="text-align: left">
	　　驰流生死途如贪爱结者</p>
<p style="text-align: left">
	　　贪爱大系缚由斯久流转</p>
<p style="text-align: left">
	　　彼此有往来升沉高下趣</p>
<p style="text-align: left">
	　　若断贪爱缚破大黑闇聚</p>
<p style="text-align: left">
	　　不处生死流以无彼因故</p>
<p style="text-align: left">
	　　吾从世尊。闻如是语。苾刍当知。若一有情。于一劫中。流转生死。所受身骨。假使有能积聚下烂。其聚高广。如王舍城毗补罗山。况彼有情。无初后际。驰骋流转生死长途。所受身骨。而可测量。所以者何。苾刍当知。我说有情。于四圣谛。不了知故。不照见故。不现观故。不通达故。不审察故。驰骋流转生死长途。受诸骨身。是故汝等。应如是学。我当云何于四圣谛。了知照见。现观通达。审察究竟。汝等苾刍。应如是学。尔时世尊。重摄此义。而说颂曰。</p>
<p style="text-align: left">
	　　一有情一劫受身骨不烂</p>
<p style="text-align: left">
	　　其聚量高广如毗补罗山</p>
<p style="text-align: left">
	　　况无初后际久流转生死</p>
<p style="text-align: left">
	　　所受诸骨身其量而可测</p>
<p style="text-align: left">
	　　受是大苦聚由不见圣谛</p>
<p style="text-align: left">
	　　故应修妙智正观四真实</p>
<p style="text-align: left">
	　　所谓苦圣谛苦因及苦灭</p>
<p style="text-align: left">
	　　能灭苦苦因八支真圣道</p>
<p style="text-align: left">
	　　此补特伽罗极七有流转</p>
<p style="text-align: left">
	　　定断一切结能尽诸苦边</p>
<p style="text-align: left">
	　　吾从世尊。闻如是语。苾刍当知。我以佛眼。遍观世间。诸有业果。皆缘心意。一类有情。心意所使。行如是行。履如是道。身坏命终。如舍重担。堕诸恶趣。<a>生地</a>狱中。所以者何。彼诸有情。心意染污。由此为因。身坏命终。堕诸恶趣。生<a>地狱</a>中。尔时世尊。重摄此义。而说颂曰。</p>
<p style="text-align: left">
	　　一类诸有情心意起染污</p>
<p style="text-align: left">
	　　我今当为汝记别其所生</p>
<p style="text-align: left">
	　　彼身坏命终如舍于重担</p>
<p style="text-align: left">
	　　必堕诸恶趣生于地狱中</p>
<p style="text-align: left">
	　　应知恶慧者由心意染污</p>
<p style="text-align: left">
	　　因斯染污故当生地狱中</p>
<p style="text-align: left">
	　　吾从世尊。闻如是语。苾刍当知。我以佛眼。遍观世间。诸有业果。皆缘心意。一类有情。心意所使。行如是行。履如是道。身坏命终。如捐重担。升诸善趣。生于天中。所以者何。彼诸有情。心意清净。由此为因。身坏命终。升诸善趣。生天界中。尔时世尊。重摄此义。而说颂曰。</p>
<p style="text-align: left">
	　　一类诸有情心意起清净</p>
<p style="text-align: left">
	　　我今当为汝记别其所生</p>
<p style="text-align: left">
	　　彼身坏命终如捐于重担</p>
<p style="text-align: left">
	　　必升诸善趣生于天界中</p>
<p style="text-align: left">
	　　应知善慧者由心意清净</p>
<p style="text-align: left">
	　　因斯清净故当生天界中</p>
<p style="text-align: left">
	　　吾从世尊。闻如是语。苾刍当知。一切有情。皆由自业。业为伴侣。业为生门。业为眷属。业为依趣。业能分定。一切有情。下中上品。是故汝等。应当善知。诸业自性。诸业因缘。诸业品类。诸业异熟。诸业尽灭。趣业灭道。因缘资具。苾刍汝等。如我所说。应正了知。云何应知诸业自性业自性者。谓或思业。或思已业如是应知诸业自性。既正了知业自性已。云何应知诸业因缘业因缘者。谓诸贪爱如是。应知诸业因缘。既正了知诸业自性业因缘已。云何应知诸业品类。业品类者。谓别品类业。趣地狱身别品类业。趣傍生身别品类业。趣鬼界身别品类业。趣阿素洛界身别品类业。趣人界身别品类业。趣天界身。如是应知诸业品类。既正了知诸业自性诸业。因缘业品类已。云何应知诸业异熟。业异熟者。谓于此生。造作诸业。即此生中。能感诸有。或受未受。如是应知诸业异熟。既正了知诸业自性诸业因缘诸业品类业异熟已。云何应知诸业尽灭。业尽灭者。谓爱灭故。诸业尽灭。如是应知诸业尽灭。既正了知诸业自性诸业因缘诸业品类诸业异熟业尽灭已。云何应知趣业灭道因缘资具。趣业灭道因缘资具者。谓八支圣道。即是<a>正见</a>正思惟正语正业正命正精进<a>正念</a>正定。如是应知趣业灭道因缘资具。苾刍当知。诸有<a>沙门</a>。或<a>婆罗门</a>。若能正知诸业自性。诸业因缘。诸业品类。诸业异熟。诸业尽灭。趣业灭道。因缘资具。即能信我法毗奈耶。若能信我法毗奈耶。即能入我法毗奈耶。若能入我法毗奈耶。即能达我法毗奈耶。<a>修行</a>梵行。若能达我法毗奈耶。修行梵行。即能究竟。正尽诸业。所以者何。是诸沙门。或婆罗门。既正了知诸业自性。诸业因缘。诸业品类。诸业异熟。诸业尽灭。趣业灭道。因缘资具已。即于诸业。能厌离灭。究竟解脱。得善解脱。既善解脱。即能独立。既能独立。即具善修。既具善修。彼身坏已。法尔无有一切施设。尔时世尊。重摄此义。而说颂曰。</p>
<p style="text-align: left">
	　　世间诸有情居前中后际</p>
<p style="text-align: left">
	　　皆属于自业业为其伴侣</p>
<p style="text-align: left">
	　　业为彼生门业为其眷属</p>
<p style="text-align: left">
	　　业为所依趣业能定三品</p>
<p style="text-align: left">
	　　随业彼彼生不定如轮转</p>
<p style="text-align: left">
	　　或处<a>天人</a>中或居四恶趣</p>
<p style="text-align: left">
	　　世间诸有情皆随业力转</p>
<p style="text-align: left">
	　　非国财妻子随从往余生</p>
<p style="text-align: left">
	　　彼于命终时所有皆顿舍</p>
<p style="text-align: left">
	　　独随业而往故皆由自业</p>
<p style="text-align: left">
	　　当来诸有情虽受如是业</p>
<p style="text-align: left">
	　　若能依<a>佛教</a>正信而<a>出家</a></p>
<p style="text-align: left">
	　　彼于愚痴类无师开导中</p>
<p style="text-align: left">
	　　名能善修行不愚<a>正法</a>者</p>
<p style="text-align: left">
	　　故汝等苾刍精勤勿放逸</p>
<p style="text-align: left">
	　　应善知诸业相续正修行</p>
<p style="text-align: left">
	　　为尽业自性及业因缘等</p>
<p style="text-align: left">
	　　修八支圣道速令得<a>圆满</a></p>
<p style="text-align: left">
	　　吾从世尊。闻如是语。苾刍当知。世间所有恶不善法。于生起时。诸不善品。诸不善类。一切皆由意为前导。所以者何。意生起已。恶不善法。皆随后生。尔时世尊。重摄此义。而说颂曰。</p>
<p style="text-align: left">
	　　诸不善法生为因能感苦</p>
<p style="text-align: left">
	　　皆意为前导与烦恼俱生</p>
<p style="text-align: left">
	　　意为前导法意尊意所使</p>
<p style="text-align: left">
	　　由意有染污故有说有行</p>
<p style="text-align: left">
	　　苦随此而生如轮因手转</p>
<p style="text-align: left">
	　　吾从世尊。闻如是语。苾刍当知。世间所有白净善法。于生起时。善品善类。一切皆由意为前导。所以者何。意生起已。白净善法。皆随后生。尔时世尊。重摄此义。而说颂曰。</p>
<p style="text-align: left">
	　　诸净善法生为因能感乐</p>
<p style="text-align: left">
	　　皆意为前导与善法俱生</p>
<p style="text-align: left">
	　　意为前导法意尊意所使</p>
<p style="text-align: left">
	　　由意有清净故有说有行</p>
<p style="text-align: left">
	　　乐随此而生如影随形转</p>
<p style="text-align: left">
	　　吾从世尊。闻如是语。苾刍当知。世有一法。于生起时。与多众生。为不利益。为不安乐。引诸世间天人大众。作无义利。感大苦果。云何一法。是谓破僧。所以者何。苾刍当知。僧若破坏。一切大众。互兴诤论。递相诃责。递相陵蔑。递相骂辱。递相毁呰。递相怨嫌。递相恼触。递相反戾。递相诽谤。递相弃舍。当于尔时。一切世间。未敬信者。转不敬信。已敬信者。还不敬信。苾刍当知。如是名为世有一法。于生起时。与多众生。为不利益。为不安乐。引诸世间。天人大众。作无义利。感大苦果。尔时世尊。重摄此义而说颂曰。</p>
<p style="text-align: left">
	　　世有一法生能起无量恶</p>
<p style="text-align: left">
	　　所谓僧破坏愚痴者<a>随喜</a></p>
<p style="text-align: left">
	　　能破坏僧苦破坏众亦苦</p>
<p style="text-align: left">
	　　僧和合令坏经劫无间苦</p>
<p style="text-align: left">
	　　吾从世尊。闻如是语。苾刍当知。世有一法。于生起时。与多众生。为大利益。为大安乐。引诸世间。天人大众。作大义利。感大乐果。云何一法。是谓僧和。所以者何。苾刍当知。僧若和合。一切大众。互无诤论。不相诃责。不相陵蔑。不相骂辱。不相毁呰。不相怨嫌。不相恼触。不相反戾。不相诽谤。不相弃舍。当于尔时。一切世间。未敬信者。便生敬信。已敬信者。转增敬信。苾刍当知。如是名为世有一法。于生起时。与多众生。为大利益。为大安乐。引诸世间。天人大众。作大义利。感大乐果。尔时世尊。重摄此义。而说颂曰。</p>
<p style="text-align: left">
	　　世有一法生能起无量福</p>
<p style="text-align: left">
	　　所谓僧和合慧利者随喜</p>
<p style="text-align: left">
	　　能和合僧乐和合众亦乐</p>
<p style="text-align: left">
	　　僧破坏令和经劫受天乐</p>
<p style="text-align: left">
	　　吾从世尊。闻如是语。苾刍当知。世间有情。一结断时。余一切结。皆亦随断。云何一结。是谓我慢。所以者何。诸所有结。细中粗品。一切皆以我慢为根。从我慢生。我慢所长。是故我慢一结断时。余一切结。皆亦随断。譬如世间楼观中心。普为楼观。众分依止。中心若坠。余亦随堕。如是我慢。诸结所依。我慢若断。余亦随灭。若诸苾刍。已断我慢。当知即是已断余结。若诸苾刍。已断余结。当知即是已尽苦边。已修正智。心善解脱。慧善解脱。无复后有。尔时世尊。重摄此义。而说颂曰。</p>
<p style="text-align: left">
	　　如楼观中心众分所依止</p>
<p style="text-align: left">
	　　中心若坠堕余分皆堕落</p>
<p style="text-align: left">
	　　如是我慢结众结之所依</p>
<p style="text-align: left">
	　　我慢结断时诸结皆随灭</p>
<p style="text-align: left">
	　　苾刍断我慢余结悉随断</p>
<p style="text-align: left">
	　　余结既已断即得尽苦边</p>
<p style="text-align: left">
	　　既得尽苦边名已修正智</p>
<p style="text-align: left">
	　　心慧善解脱后有毕竟无</p>
<p style="text-align: left">
	　　吾从世尊。闻如是语。苾刍当知。世有一法。若善修习。善多修习。摄持二利。令至圆满。谓现法利。令至圆满。及后法利。令至圆满。能成现法。利益安乐。能成后法。利益安乐。能成现后。利益安乐。云何一法。谓于所修诸善法中。修不放逸。所以者何。若于所修诸善法中。于不放逸。能善修习。善多修习。便能摄持二种义利。令至圆满。广说乃至能成现后利益安乐。是名一法。若善修习。善多修习。摄持二利。广说乃至能成现后利益安乐。尔时世尊。重摄此义。而说颂曰。</p>
<p style="text-align: left">
	　　诸有多闻人能舍贪财位</p>
<p style="text-align: left">
	　　勤修不放逸证常乐<a>涅槃</a></p>
<p style="text-align: left">
	　　智人无放逸能摄持二利</p>
<p style="text-align: left">
	　　谓现法当来俱令至圆满</p>
<p style="text-align: left">
	　　诸有善能成现后俱利乐</p>
<p style="text-align: left">
	　　前后众贤圣皆称为智人</p>
<p style="text-align: left">
	　　重摄前经嗢拖南曰。</p>
<p style="text-align: left">
	　　盖结劫两心业二意前行</p>
<p style="text-align: left">
	　　僧破及僧和断慢修不逸</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于贪。所以者何。一切有情。由贪染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由贪之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此贪者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于嗔。所以者何。一切有情。由嗔染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由嗔之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此嗔者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于痴所以者何。一切有情。由痴染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由痴之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此痴者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于覆。所以者何。一切有情。由覆染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由覆之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此覆者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于恼。所以者何。一切有情。由恼染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由恼之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此恼者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于忿。所以者何。一切有情。由忿染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由忿之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此忿者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于恨。所以者何。一切有情。由恨染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由恨之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此恨者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于嫉。所以者何。一切有情。由嫉染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由嫉之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此嫉者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于悭。所以者何。一切有情。由悭染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由悭之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此悭者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于耽。所以者何。一切有情。由耽染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由耽之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此耽者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于慢。所以者何。一切有情。由慢染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由慢之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此慢者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于害。所以者何。一切有情。由害染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由害之所染</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永断此害者</p>
<p style="text-align: left">
	　　定得不还果不来生此间</p>
<p style="text-align: left">
	　　重摄前经嗢拖南曰。</p>
<p style="text-align: left">
	　　贪欲嗔恚痴覆藏恼及忿</p>
<p style="text-align: left">
	　　怨恨嫉与悭耽嗜慢将害</p>
<p style="text-align: left">
	　　吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是<a>念佛</a>。所以者何。一切有情。由不念佛故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由不念佛故</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永念于佛者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念法。所以者何。一切有情。由不念法故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由不念法故</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永念于法者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念圣众。所以者何。一切有情。由不念圣众故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间是故我说。若诸有情。能念一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由不念圣众</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永念于圣众</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念戒。所以者何。一切有情。由不念戒故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由不念戒故</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永念于戒者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊闻如是语。苾刍当知。若诸有情。永念一法。我证彼定。得不还果。云何为一法。谓是念施。所以者何。一切有情。由不念施故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由不念施故</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永念于施者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念天。所以者何。一切有情。由不念天故。数数还来。堕诸恶趣。受生死苦。若能常念如是一法。我说彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由不念天故</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永念于天者</p>
<p style="text-align: left">
	　　定得不还果不来生世间</p>
<p style="text-align: left">
	　　吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念休息。所以者何。一切有情。由不念休息故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由不念休息</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永念于休息</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念安般。所以者何。一切有情。由不念安般故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由不念安般</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永念于安般</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念身。所以者何。一切有情。由不念身故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由不念身故</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永念于身者</p>
<p style="text-align: left">
	　　定得不还果不来生此间</p>
<p style="text-align: left">
	　　吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念死。所以者何一切有情。由不念死故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。</p>
<p style="text-align: left">
	　　我观诸有情由不念死故</p>
<p style="text-align: left">
	　　还来堕恶趣受生死轮回</p>
<p style="text-align: left">
	　　若能正了知永念于死者</p>
<p style="text-align: left">
	　　定得不还果不来生此间</p>
		

	
	

		</div></div><hr><script charset='utf-8' src='../../js/footer.js'></script></body></html>