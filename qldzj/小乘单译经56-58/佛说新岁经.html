<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说新岁经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说新岁经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说新岁经</strong></p>
<p style="text-align: left">　　闻如是。一时佛在舍卫国祇树给孤独园。与大<a>比丘</a>众八万四千人俱。<a>舍利弗</a>目连等。前后围绕。听佛说经。佛处大会。犹如须弥众山之王。独峻高显。如月盛满照于群星。威光唯景。如紫金耀于是场地。皆作金色。卓然特异。巍巍无侣。于时<a>世尊</a>。与比丘众俱。清净无量。如日如云。终竟三月。以至新岁。诸比丘众寂然憺怕。一心自思念于道。定无有异想。于是贤者阿难。即从座起。偏袒右臂。右膝着地。长跪叉手。前自归佛足。以偈叹曰。</p>
<p style="text-align: left">　　佛尊所以来游此以济护</p>
<p style="text-align: left">　　三月处于斯祇树孤独园</p>
<p style="text-align: left">　　所愿以具足今正是其时</p>
<p style="text-align: left">　　导师无等伦应宣布新岁</p>
<p style="text-align: left">　　于时世尊。闻阿难说偈叹诵。至真寂坐一面。告贤者大目揵连。汝往诣三千<a>大千世界</a>。幽闲山谷。峻顶石室。悉遍声告诸比丘众。始进旧学。逮诸未悟。悉使来会于斯祇树。所以者何。如来以到欲立新岁。时大目揵连。踊在<a>虚空</a>。承佛圣旨。而发洪音。告于三千大千世界。其大响中自然演偈。而说颂曰。</p>
<p style="text-align: left">　　仁等所以处林薮山石间</p>
<p style="text-align: left">　　新岁时已到心所愿当成</p>
<p style="text-align: left">　　时诸比丘。所在游居。三千大千世界。闻斯偈告。各各以神足若干方便。变现其身。到祇树园。行诣佛所。受立新岁。并在佛边。合集<a>弟子</a>。各从异方他土来者。一时都会。凡八十万四千亿垓。欲受新岁。彼时世尊。告贤者阿难。汝往击于揵捶。时今已到。阿难受教。即从座起。而挝揵捶。声遍佛土。一佛大国。<a>地狱</a>饿鬼畜生。闻揵捶音。承佛威神。一切诸病苦毒悉除。皆得安隐。于时世尊。以净<a>梵音</a>。告诸比丘。汝等宜起行舍罗筹。各各相对。悔过自责。相谢众失所犯非法。各忍和同。净身口心。令无余秽。时诸比丘。即受<a>佛教</a>。各从坐起。在世尊前。各各相谢。忏悔所失讫。还复坐在其本位。</p>
<p style="text-align: left">　　佛时见众各还位坐。佛垂慈愍。因从座起。而自叉手。向诸比丘言。诸比丘众。当和心相向。向汝悔过。所以者何。我身口意。傥相违失。虽无上尊如来至真无有误失。阙漏之业。心不放逸。不失智慧。无所贪慕。不毁禁戒。于诸声闻缘觉中。尊德超诸天<a>世间</a>人民。<a>三界</a>最长。而无等侣。又诸比丘若种姓<a>出家</a>学道。修<a>沙门</a>法。心性各异。志操不同。在斯佛业。当可施行。宜奉训诲。不得违犯。所以者何。若有比丘。处于圣众。建立新岁。身行各异。心念不同。而怀谀谄。计彼比丘。不受真正。不应具戒。所以者何。身口意净。乃善真正。受佛具戒。心抱恭恪。顺上中下。不为慢恣。惭愧下意。乃应法戒。所以者何。如是<a>行者</a>。无有怨憎。不为结恨。观古今法。无有愦乱。建立新岁。亦无嗔恚自大之心。所以者何。戒禁清净。造立新岁。建立最大戒。不清净。非<a>佛弟子</a>。犹如死人尸形在地。弃捐冢间。天上世间。诸<a>天人</a>民。各赍良药。神咒好术。愍念疗之。不能使活。如是比丘。毁犯禁戒。正使入众。若干新岁。不能自救。建成新岁。所以者何。是人毁戒。会归自然。因还获报。地狱饿鬼畜生苦毒。酸楚无量。汝勤慎之。佛说是法已。即从座起。离于草蓐。寻时三千大千世界。六反震动。箜篌伎乐。不鼓自鸣。天于虚空。雨众名香。而散杂花。佛说是戒法品时。告比丘众。时诸比丘。各在本坐。以佛圣旨威神之诲。功勋光明。皆以普周。各自起立。心不复乐。在于常坐山岩树下。唯是为欲。各从座起。稽首佛足。口自白言。一切诸法。皆从佛受。圣则道本。为一切护。慈愍之目。最尊殊特。圣德无上。超绝无侣。巍巍堂堂。宣布道化。于时如来。迁延尊位。忏谢圣众。矜愍天下。还就草蓐。佛适复坐。圣众亦然。各就故位。复坐<a>如法</a>。</p>
<p style="text-align: left">　　尔时世尊。见岁时到。愍念诸会。在比丘前。三自令竟。所立毕讫。五比丘从座起。建立新岁。适立新岁。一万比丘。得成道迹。八千比丘。得阿<a>罗汉</a>。虚空诸天。八万四千。咸见开化。皆发无上正真道意。讲说经法。不可计数。众生之类。建立三乘。今佛慈哀。抂屈至尊。处在众座。度脱危厄。十方蒙济。于时难头和难龙王。各舍本居。皆持泽香栴檀杂香。往诣佛所。至新岁场。归命于佛及与圣众。稽首足下。以栴檀杂香。供养佛及比丘僧。便以斯偈。而欢颂曰。</p>
<p style="text-align: left">　　其在于山岩坐于阴树下</p>
<p style="text-align: left">　　若游于大海而怀饥嗔恨</p>
<p style="text-align: left">　　来坐立新岁亿载众生集</p>
<p style="text-align: left">　　供养悉奉佛得成<a>甘露</a>门</p>
<p style="text-align: left">　　于时海龙王。赍赤真珠。化作上妙交露阁帐。广长四百里。紫绀琉璃。而共合成。手执擎持。行虚空中。出龙宫上。从交露阁。八味水池。流清洒地。供养如来及比丘众。以交露阁。贡上大圣及比丘僧。以珠璎珞。散佛圣众。即说偈言。</p>
<p style="text-align: left">　　清净如虚空等一自然无</p>
<p style="text-align: left">　　禁戒最清净踰珍妙明珠</p>
<p style="text-align: left">　　无央数众辈坐在于大会</p>
<p style="text-align: left">　　悉供养安住及诸声闻众</p>
<p style="text-align: left">　　尔时十方诸<a>菩萨</a>。天龙神王。各从十方面而来合会。化作若干奇妙供具。供养世尊及比丘众。稽首归命。咨受经典。各复如是。等无有异。咸来稽首。皆发无上正真道意。于是天人。各各发心。供养世尊及诸圣众。以偈叹曰。</p>
<p style="text-align: left">　　其心以清净第一无思议</p>
<p style="text-align: left">　　圣众最尊长在于会中坐</p>
<p style="text-align: left">　　去离一切想善除众垢秽</p>
<p style="text-align: left">　　今日奉供养所敬不可议</p>
<p style="text-align: left">　　开化常众难一切诸尘劳</p>
<p style="text-align: left">　　其戒禁清净犹宝明月珠</p>
<p style="text-align: left">　　常心思惟正断众结嗔恨</p>
<p style="text-align: left">　　今日离垢尊合会立新岁</p>
<p style="text-align: left">　　诲心难调化遵行犹太山</p>
<p style="text-align: left">　　消碍常行法佛安立新岁</p>
<p style="text-align: left">　　时诸天人。说是偈已。稽首佛足。忽然不现。各归本宫。而各欣悦以法自娱。于时世尊。显大阴凉。众宝交露。以布圣众。便说此偈。</p>
<p style="text-align: left">　　其戒最清净所行甚难逮</p>
<p style="text-align: left">　　今日以乐施覆遍立新岁</p>
<p style="text-align: left">　　贡上安住子护戒甚清净</p>
<p style="text-align: left">　　如鹖爱其毛佛威护新岁</p>
<p style="text-align: left">　　佛告诸比丘。今佛世尊。虽新岁一年一会。<a>修行</a>法则。清净道护。严身口意三事无秽。奉行十善。四等<a>六度</a>。蠲除六情三毒五盖十二牵连。净如日出照于天下。明晖照耀众冥消索入于道明。无上正真。一切和同。苦乐无二。乃应道法。佛于是即说颂曰。</p>
<p style="text-align: left">　　诸佛兴出快说经法亦快</p>
<p style="text-align: left">　　圣众和同快和常得安乐</p>
<p style="text-align: left">　　佛说如是。诸比丘众。诸天龙鬼神阿须伦。世间人民。闻佛所说。莫不<a>欢喜</a>。作礼而去。</p>
<p style="text-align: left">　　最尊行为在舍卫为众弟子说如是</p>
<p style="text-align: left">　　一切为在祇树会今钵和兰造为常</p>
<p style="text-align: left">　　<a>舍利</a>弗叉手白佛愿闻等见钵和兰</p>
<p style="text-align: left">　　三界有名诚说时比丘自净法云何</p>
<p style="text-align: left">　　舍利弗罗我布草为于树下降魔力</p>
<p style="text-align: left">　　若曹布草亦如是今汝所生当自净</p>
<p style="text-align: left">　　如应贤者坐是为无所畏</p>
<p style="text-align: left">　　已坐乐无欲在三界安隐</p>
<p style="text-align: left">　　夏行今已竟为是佛弟子</p>
<p style="text-align: left">　　当各自分别愍伤在世间</p>
<p style="text-align: left">　　今是岁大月为觉第一智</p>
<p style="text-align: left">　　能自舍身行见断若干苦</p>
<p style="text-align: left">　　为说诸罪恼觉知无数苦</p>
<p style="text-align: left">　　是已得道迹今为钵和兰</p>
<p style="text-align: left">　　贪欲嗔恚薄亦能除本痴</p>
<p style="text-align: left">　　为能断<a>生死</a>亦不恼想根</p>
<p style="text-align: left">　　自致得天上亦来生人间</p>
<p style="text-align: left">　　是已得二道今为钵和兰</p>
<p style="text-align: left">　　已致得天上亦不得下生</p>
<p style="text-align: left">　　为在所生天诸爱为已灭</p>
<p style="text-align: left">　　世间第一法尊行为已得</p>
<p style="text-align: left">　　是已得二道今为钵和兰</p>
<p style="text-align: left">　　一切诸恶恼为尽得<a>解脱</a></p>
<p style="text-align: left">　　已得四甘露是为无所畏</p>
<p style="text-align: left">　　诸冥为已坏所向一切苦</p>
<p style="text-align: left">　　是二四最道今为钵和兰</p>
<p style="text-align: left">　　一月已竟即得一智二月已到便得二智一时三月便得三智哙乐三智今为钵和兰已拔四疮无有余者已度岸住为得安隐已竟四月为无所者已成功德今为钵和兰能伏龙头难头和罗须弥山动亦并海水所致天处皆为其动目揵连辈今为钵和兰。</p>
<p style="text-align: left">　　<a>自觉</a>最贤者为诸处已尽</p>
<p style="text-align: left">　　为世间祐者佛自说是语</p>
<p style="text-align: left">　　常独行树间为譬喻如群</p>
<p style="text-align: left">　　为最辟支佛今为钵和兰</p>
<p style="text-align: left">　　三处不复着众为意清净</p>
<p style="text-align: left">　　三神为已定为己离憍慢</p>
<p style="text-align: left">　　在三界无欲亦不动静意</p>
<p style="text-align: left">　　安譬如须弥今为钵和兰</p>
<p style="text-align: left">　　已行在右四四道为已定</p>
<p style="text-align: left">　　佛说是贤者最为众增德</p>
<p style="text-align: left">　　所祠施最安终无有能败</p>
<p style="text-align: left">　　佛得众聚慧今为钵和兰</p>
<p style="text-align: left">　　持戒为已具众力不能动</p>
<p style="text-align: left">　　法食衣被服常乐在山间</p>
<p style="text-align: left">　　是为已坚行具足无瑕秽</p>
<p style="text-align: left">　　清净行者地今为钵和兰</p>
<p style="text-align: left">　　持戒断诸恶众叉手受法</p>
<p style="text-align: left">　　为一切所向众魔皆为伏</p>
<p style="text-align: left">　　诸天常善人称誉戒具足</p>
<p style="text-align: left">　　不复睹众魔今为钵和兰</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>