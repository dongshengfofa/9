<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说摩达国王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说摩达国王经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说摩达国王经</strong></p>
<p style="text-align: left">　　闻如是。一时佛在罗阅只竹园中。与千二百五十<a>比丘</a>俱。时有国王。号名摩达王。时当出军征讨。选国中人民。数百万人。皆应赴从。时有比丘。已得<a>罗汉</a>道。到其国分卫。并见录。将诣王宫门。王有马监。令比丘养视官马。勤苦七日。王后身自临视军阵。比丘见王。即于其前。轻举飞翔。上住空中。现其威神。王便恐怖。叩头悔过。我实愚痴。不别真伪。推问国内。谁令神人为是者。今当有所治杀。比丘告王言。非王及国人过也。自我<a>宿命</a>。行道常供养师。我时为师设饭。师谓我言。且先澡手已乃当饭。我愚痴心念言。师亦不养官马。何故不预澡手。师即谓我言。汝今念此轻耳后重如何。我闻是语。便愁忧。师知其意便念言。我会当泥洹。何故令人恼耶。即以其夜三更时般泥洹。从来久远。各更<a>生死</a>。今用是故。受其宿殃。养马七日。夫<a>善恶</a>行。辄有殃福。如影随形。王闻比丘说罪福。意解<a>欢喜</a>。乞得归命于神人。比丘告言。卿当自归于佛。佛为<a>三界</a>师。王及国人民。皆随比丘到佛所。稽首为佛作礼。受<a>五戒</a>作优婆塞。佛便为王及人民。现相好威神。光曜天地。复为说无常苦空。王于是便得须陀洹道。国中人民。皆受五戒十善。归命三尊。月日斋戒。以为常法。阿难整衣服。作礼白佛言。是王及国中人民。见佛闻经即解。何以故。佛言。及昔摩父佛时。是比丘作<a>沙门</a>。王时为优婆塞。净意供养三日。令我所在处常得其福今已得度世之道。今来会此闻经。便得须陀洹道。四辈<a>弟子</a>。天龙鬼神。闻经欢喜。前为佛作礼而去。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>