<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十八卷 善见毗婆沙律' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十八卷 善见毗婆沙律</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十八卷 善见毗婆沙律</strong></p>
<p style="text-align: left">
	　　迦絺那衣犍度问曰。几人得受迦絺那衣。下至五人前安居人。得受迦絺那衣。破安居人后安居人不得。异住处不得。若住处不满五人得唤余寺众僧足数受得足数。客<a>比丘</a>不得受。若住处有四比丘。一<a>沙弥</a>安居欲竟。为沙弥受大戒。得足成五人受迦絺那衣。新<a>受戒</a>者亦成受。一比丘四沙弥受戒亦如是。若住处有五比丘若过五。不解受迦絺那衣。得余处请一知法比丘。使羯磨受迦絺那衣。得为羯磨。自不受亦不得衣分。法师问曰。何人得与众僧迦絺那衣。答曰七众衣<a>天人</a>衣。得受作迦絺那衣。若人不解作迦絺那衣来问。比丘应教。若<a>僧伽</a>梨郁多罗僧安陀会。随一一衣。得受作迦絺那衣。十六日明相出。将迦絺那衣裁来与众僧。比丘应语衣主。须针綖染色作衣比丘多少。檀越闻已应供养作衣比丘饮食。为僧受迦絺那衣。应知受衣法用。若衣裁者。应先浣与众多比丘共割裁簪缝治。即日染成点净已应受。若多有人送迦絺那衣。应受一衣。余应分。应羯磨受。僧持迦絺那衣与谁。应与衣坏者。若衣败比丘多败衣比丘中老者与。若无老者。腊数大者与。不得与悭。贪者。佛告诸比丘。当如是持迦絺那衣羯磨法。律中以说。若衣未成。应唤一切比丘共成。不得说<a>道德</a>作留难。唯除病者。法师曰。何以于迦絺那衣。如是殷勤。为诸佛所赞故。往昔有佛。名无莲花。有声闻<a>弟子</a>。名须阇多。作迦絺那衣未成。莲花佛与一万六千比丘围绕。共作迦絺那衣。成已。持衣比丘者。舍己所受持僧伽梨。迦絺那衣我今持。如是三说。三说已即持置体上。偏袒右肩往至上座前。合掌向僧而说。大德。我以法持僧迦絺那衣。愿僧<a>随喜</a>。上座从坐起。偏袒右肩合掌向僧。作如是说。长老。以法持僧迦絺那衣。我随喜。乃至下座亦如是说。非僧受持迦絺那衣。非众受持迦絺那衣。一人持迦絺那衣。僧随喜众随喜。然后成持迦絺那衣。若人持三衣与众僧。持作迦絺那衣。作是言。若持迦絺那衣者。三衣悉属。随施主语悉与受衣人。余众僧不得受。迦絺那衣已摄僧得施。受迦絺那衣者。轻物得分。重物属四方僧。若同布萨界有多住处。不得别受迦絺那衣。应和合一处受一迦絺那衣法。不得缝作。应却刺作。持所有衣者。未作持出界外。界外者。是余寺也。法师曰。受迦絺那衣已。何以出界外。为安乐住故。作不还意者比丘出界外已。见此住处有好房舍。或有知识。作不还意。先失住处。后失功德衣。余文句于律中已说。我亦不作衣。亦不还者。作念已住处及功德衣俱失。作衣时失。所作衣者。住处先失。后失功德衣闻失者。先失功德衣。后失住处。断望者。先失住处后望后望断得所望非望而得者。此文句前后转易。现多文句。无有深义。于律广说。迦絺那衣犍度竟。若行别住人。若有人请。或与人受戒。得停行<a>法事</a>罢还续行。舍行法时当如是言。我今舍波利婆沙。如是三说。若别住摩那埵。当行法时。比丘去都无人。但作意言。若比丘来我当白。六日中都无比丘可白。亦得出罪。若寺中多有比丘来去难白。昼日得舍行法。明相未出。应得四五比丘出界。二掷石外。还受行法白僧。我行摩那埵。若干日以过。余若干日在。若界内有比丘。出至其处应白。若不白失夜。若比丘送。受行法竟。若还者应留一人待明相出为舍行法。共还入寺如前法。满六夜已得出罪。出罪法。于律本已说。故不出。尔时拘睒弥有一住处。有二比丘。一是律师。一修多罗师。时修多罗师。入厕用洗盆竟。不去水覆盆。律师入厕。见洗盆不去水。问修多罗师言。谁入厕不去水覆瓮。修多罗师答言。是我。律师言。汝知罪相不。修多罗师言。我实不知罪相。律师言。汝得突吉罗罪。修多罗师言。若犯突吉罗罪。我应忏悔。律师言。汝故作与不。修多罗师言。不故作。律师言。若不故作者无罪。修多罗师闻律师言无罪。律师还房语弟子言。修多罗师不知犯不知不犯。弟子闻师语已。语修多罗师弟子言。汝师不知犯不犯。弟子闻语已。向师说如是事。修多罗师闻弟子语。语弟子言。此律师先言我无罪。今言我有罪。律师妄语。修多罗师弟子闻师语已。语律师弟子言。汝师犯妄语罪。律师弟子闻语已向师说。如是展转成大斗诤。律师后得修多罗师便。集众举修多罗师罪。为作举罪羯磨。是故律本中说。和合举罪。问曰。佛何以从坐起。以<a>神通</a>力不语诸比丘往舍卫国。答言。佛在众中若为判者。得理者<a>欢喜</a>。不得理者便言。佛朋傥彼部。诽谤佛言随爱嗔。因谤佛故死入<a>地狱</a>。是故佛从坐起去。不为其判。拘睒弥揵度竟。瞻婆揵度无解。相言诤用二毗尼灭。现前毗尼多觅毗尼。忆念毗尼者。为爱尽比丘。下至阿那含人。不为凡夫多觅毗尼者。处处多觅知法比丘判故。名多觅毗尼。摩夷者。是二部波罗提木叉。若行舍罗。非法舍罗多者。收取唱言。明日更行舍罗。于其中间。更觅<a>如法</a>伴党。若上座捉非法舍罗者。行筹者耳语。语言。上座年老。何以捉非法筹。当捉如法筹。七灭诤法竟。<a>比丘尼</a>犍度。何以佛不听女人<a>出家</a>。为敬法故。若度女人出家。<a>正法</a>只得五百岁住。由佛制比丘尼八敬。正法还得千年。法师曰。千年已<a>佛法</a>为都尽也。答曰。不都尽。于千年中得三达智。复千年中得爱尽<a>罗汉</a>。无三达智。复千年中得阿那含。复千年中得斯陀含。复千年中得须陀洹<a>学法</a>。复得五千岁。于五千岁得道。后五千年学而不得道。万岁后经书文字灭尽。但现剃头有<a>袈裟</a>法服而已。比丘尼犍度竟。重物不得分。众僧田园池井。不得卖取余物。唯除换易众僧床席器物。不得分不得卖。唯除换易。眼药筒挑耳篦针綖小刀子户钩钥锡杖小桓铁器杖得分。余作器不得分。唯除斫杨枝斧。除刀子革屣伞具得分。若人布施竹草及土。不得分。若人布施药得分。箱箧不得分。若人布施僧房中所用器物。一切不得分。唯除盛油筒。法犍度竟。</p>
<p style="text-align: left">
	　　大德<a>舍利弗</a>问优波离律污出品</p>
<p style="text-align: left">
	　　<a>舍利</a>弗问优波离几罪以身得几罪以口得覆藏得几罪相触复有几</p>
<p style="text-align: left">
	　　优波离以偈答舍利弗以身得六罪口业复有六覆藏得三罪相触得五罪</p>
<p style="text-align: left">
	　　第二问明相出几罪三唱复有几于此几八事一切聚有几</p>
<p style="text-align: left">
	　　答曰明相出三罪三唱有二种于此一八事一切聚有一</p>
<p style="text-align: left">
	　　第三问如来分别结毗尼有几相毗尼重有几复有几粗覆</p>
<p style="text-align: left">
	　　答曰如来分别说毗尼有二相毗尼重有二覆粗亦有二</p>
<p style="text-align: left">
	　　第四问聚落间几罪渡江复有几啖肉几偷兰啖肉几突吉</p>
<p style="text-align: left">
	　　答曰聚落间有四渡江亦有四一肉偷兰遮九肉突吉罗</p>
<p style="text-align: left">
	　　第五问夜语几得罪昼日复有几布施得几罪受施得几罪</p>
<p style="text-align: left">
	　　答曰夜语有二罪昼日亦有二布施得三罪受施得四罪</p>
<p style="text-align: left">
	　　第六问几罪对首悔几罪须羯磨作已不可悔如来分别结</p>
<p style="text-align: left">
	　　答曰五罪可忏悔第六须羯磨一罪不可忏如来分别结</p>
<p style="text-align: left">
	　　第七问毗尼重有几佛说身口业非时几谷味几白四羯磨</p>
<p style="text-align: left">
	　　答曰毗尼有二重身口亦如是非时谷一味一白四羯磨</p>
<p style="text-align: left">
	　　第八问波罗夷有几几同和合地复有几失夜结二指有几</p>
<p style="text-align: left">
	　　答曰波罗夷有二和合地有二失夜亦有二结二指有二</p>
<p style="text-align: left">
	　　第九问打身有几种几种众僧破作初罪有几作白复有几</p>
<p style="text-align: left">
	　　答曰打身有二种因二破众僧作初有二罪作白亦有二</p>
<p style="text-align: left">
	　　第十问<a>杀生</a>有几罪重语有几种骂詈有几种行媒有几种</p>
<p style="text-align: left">
	　　答曰杀生有三罪重语有三罪骂詈亦有三行媒有三罪</p>
<p style="text-align: left">
	　　第十一问几人受具戒聚作有几罪灭摈复有几一语复有几</p>
<p style="text-align: left">
	　　答曰三人不得受聚作复有三灭摈亦有三一语亦有二</p>
<p style="text-align: left">
	　　第十二问盗戒有几罪淫戒复有几正断复有几因弃掷有几</p>
<p style="text-align: left">
	　　答曰盗戒有三罪淫戒有四罪正断亦有三因弃掷有三</p>
<p style="text-align: left">
	　　第十三问教比丘尼戒几波夜突吉于中几有新衣有几种衣</p>
<p style="text-align: left">
	　　答曰教尼戒品中波夜突吉罗有四信佛说与衣二种罪</p>
<p style="text-align: left">
	　　第十四问佛说尼有几波罗提有几食生谷有几波夜突吉罗</p>
<p style="text-align: left">
	　　答曰佛说比丘尼波罗提有八波夜提突吉因乞生谷故</p>
<p style="text-align: left">
	　　第十五问行时有几罪立时有几罪坐时有几罪眠时有几罪</p>
<p style="text-align: left">
	　　答曰行时有四罪立时有四罪坐时有四罪眠时有四罪</p>
<p style="text-align: left">
	　　第十六问波夜提有几一切非一种非前亦非后同一时而得</p>
<p style="text-align: left">
	　　答曰波夜提有五其类非一种非前亦非后一时俱得罪</p>
<p style="text-align: left">
	　　第十七问有几波夜提一切非一种非前亦非后同一时而得</p>
<p style="text-align: left">
	　　答曰有九波夜提其类非一种非前亦非后一时俱得罪</p>
<p style="text-align: left">
	　　第十八问有几波夜提其类非一种以身口忏悔如来分别说</p>
<p style="text-align: left">
	　　答曰有五波夜提其类非一种以口业忏悔如来分别说</p>
<p style="text-align: left">
	　　第十九问有几波夜提其类非一种几以口业忏如来分别说</p>
<p style="text-align: left">
	　　答曰有九波夜提其类非一种一以口业忏如来分别说</p>
<p style="text-align: left">
	　　第二十问有几波夜提其类非一种口语成忏悔如来分别说</p>
<p style="text-align: left">
	　　答曰有五波夜提其类非一种发语名字忏如来分别说</p>
<p style="text-align: left">
	　　第二十一问有几波夜提其类非一种聚性成忏悔如来分别说</p>
<p style="text-align: left">
	　　答曰有九波夜提其类非一种聚性成忏悔如来分别说</p>
<p style="text-align: left">
	　　第二十二问第三罪有几因食复有几食时得几罪因食得几罪</p>
<p style="text-align: left">
	　　答曰第三得三罪因食有六罪食时得三罪因五食得罪</p>
<p style="text-align: left">
	　　第二十三问一切第三过至处复有几复问罪有几诤事复有几</p>
<p style="text-align: left">
	　　答曰一切第三过罪至有五处善答罪有五诤事亦有五</p>
<p style="text-align: left">
	　　第二十四问论事复有几以几法用灭有几不得罪有几处成善</p>
<p style="text-align: left">
	　　答曰论事复有五以五法用灭清净有五种三处中成善</p>
<p style="text-align: left">
	　　第二十五问身业夜几罪身业昼几罪见时得几罪乞食得几罪</p>
<p style="text-align: left">
	　　答曰身业夜二罪身业昼二罪见时得一罪乞食得一罪</p>
<p style="text-align: left">
	　　第二十六问见恩有几种依人成忏悔驱出复有几善行复有几</p>
<p style="text-align: left">
	　　答曰见恩有八种依人成忏悔驱出说有三善行四十三</p>
<p style="text-align: left">
	　　第二十七问妄语有几处七日复有几波罗提舍几发忏悔有几</p>
<p style="text-align: left">
	　　答曰妄语有五处七日法有二十二提舍尼忏悔复有四</p>
<p style="text-align: left">
	　　第二十八问妄语有几观布萨有几观使者有几观外道有几法</p>
<p style="text-align: left">
	　　答曰妄语有八观布萨复有八使者亦有八外道有八法</p>
<p style="text-align: left">
	　　第二十九问受戒有几语复有几起敬几人应豫座教诫尼有几</p>
<p style="text-align: left">
	　　答曰八语受具戒起敬亦有八豫座复有八八法教诫尼</p>
<p style="text-align: left">
	　　第三十问几人不应礼不为作叉手有几突吉罗用衣复有几</p>
<p style="text-align: left">
	　　答曰十人不应礼不为作叉手有十突吉罗用衣复有十</p>
<p style="text-align: left">
	　　第三十一问有几作不善如来分别说于瞻婆律中一切不善作</p>
<p style="text-align: left">
	　　答曰十二作不善如来分别说于瞻婆律中一切不善作</p>
<p style="text-align: left">
	　　第三十二问随大德所问我亦随意答问问中即答无有一狐疑</p>
<p style="text-align: left">
	　　一者身得。二者口得。三者身口得。四者身心得。五者心口得。六者身口心得</p>
<p style="text-align: left">
	　　身业得六罪者。淫怒为初。口业得六罪者。虚诳妄语为初。</p>
<p style="text-align: left">
	　　覆藏得三罪者。一者比丘尼覆藏重罪。得波罗夷。二者比丘覆藏他重罪。得波夜提。三者比丘自覆藏重罪。得突吉罗。是名覆藏得三罪。</p>
<p style="text-align: left">
	　　相触得五罪者。一者比丘尼摩触波罗夷二者比丘摩触僧残。三者比丘以身触女人衣得偷兰遮。四者比丘以衣触女人衣。得突吉罗。五者比丘指挃他比丘波夜提。是名五罪。</p>
<p style="text-align: left">
	　　明相出得三罪者。一夜六夜七夜十夜过一月明相出。尼萨耆波夜提。比丘尼独宿明相出僧残。比丘自覆罪明相出突吉罗。是名明相出得三罪。三唱二种。一者比丘。二者比丘尼。当说戒时三唱。有罪不发露。得突吉罗。是名三唱二罪。于律中具八事成罪者。比丘尼波罗夷。是一切聚有一者。戒序中说。忆有罪应发露。发露者。五篇戒也。故言聚有一。如来分别说者。分别戒相轻重。毗尼有二重者。身口是。毗尼重有二者。波罗夷僧残是也。覆粗亦有二者。一波罗夷。一僧残。</p>
<p style="text-align: left">
	　　聚落间有四者。一比丘与比丘尼共期行。比丘初去时突吉罗。至聚落境界。比丘得波夜提罪。一脚在内一脚在外。比丘尼得偷兰遮。二脚尽入僧残。是名聚落间四罪。度江有四罪者。比丘与比丘尼共期船行。初去时比丘得突吉罗。上船比丘得波夜提。比丘尼一脚上岸。得偷兰遮。二脚俱上得僧残。是名度江四罪。一肉偷兰遮者。即是人肉九肉突吉罗。象马狗等肉。夜语有二罪者。若比丘尼。共男子入闇室屏处耳语。得波夜提。若比丘尼。共男子一处去二肘外。得突吉罗。是名夜语二罪。</p>
<p style="text-align: left">
	　　昼日亦有二者。比丘尼共男子屏处。若二肘半内得波夜提。二肘半外。得突吉罗。是名昼日二罪。布施得三罪者。比丘有杀心。布施毒药杀人。得波罗夷罪。杀非人得偷兰遮罪。杀畜生得波夜提罪。是名布施三罪。受施得四罪者。女人以手施与。比丘捉得僧残。女人以淫欲施比丘。得波罗夷。非亲里比丘尼施衣。得尼萨耆波夜提。若比丘尼染污心。知染心男子受食。得偷兰遮。是名受施得四罪。五罪可忏悔者。僧残偷兰遮。波夜提。波罗提提舍尼。突吉罗恶说。是名五罪可忏悔。第六须羯磨者。僧伽婆尸沙。一罪不可忏者。波罗夷是也。毗尼有二重者。一波罗夷。二僧残。身口亦如是者。结戒不过身口。非时谷一味者。稣毗盐以谷作。得非时服。是名谷一味。一白四羯磨者。差教诫比丘尼是。波罗夷有二者。一比丘二比丘尼是也。和合地有二者。一身和合。二法和合。失夜亦有二者。一行波利婆沙。二行摩那埵是也。结二指有二者。一比丘尼洗净。二头发长。不得过二指。打身得二罪者。比丘尼打身得突吉罗。啼得波夜提是。因二破众僧有。一羯磨。二捉舍罗是。初作有二罪者。一比丘作初罪。二比丘尼作初罪是。作白亦有二者。一白羯磨二单白。杀生有三罪者。人得波罗夷。非人偷兰遮。畜生波夜提。语重有三罪者。教偷教死向人说得圣利法。是名语有三重。骂詈亦有三者。若欲心骂女根谷道二僧残。骂余身分。得突吉罗。是名三罪。行媒有三罪者。受语时得突吉罗。往说偷兰遮。还报得僧残。是名三罪。三人不得受者。一远不闻。二身分不具足。<a>三根</a>不具足。衣钵不具足。身分所摄。十三难人。是根不具足所摄。聚作复有三者。一别众。二白不成就。三羯磨不成就。是名三。灭摈亦有三者。一比丘尼以身谤人。如慈地比丘尼。二沙弥坏沙弥。就他谷道行淫。三言行淫欲法不障道者。是名灭摈三罪。一语亦有三者。一羯磨三人一时得戒。是名三。盗戒有三罪者。五钱波罗夷。四钱偷兰遮。三钱乃至一钱突吉罗。是名盗三罪。淫戒有四罪者。一女根波罗夷。死女半坏偷兰遮。不触四边突吉罗。比丘尼以物作根自内根中。得波夜提。是名四罪。正断亦有三者。一断人命波罗夷。二断草木波夜提。三自截男根偷兰遮。是名三因。弃掷有三者。有杀心弃掷毒药。若人得死波罗夷。非人死偷兰遮。畜<a>生死</a>得波夜提。是名三弃掷。复有三。比丘弃掷精僧残弃掷大小便生草上。得波夜提。水中净地。得突吉罗。涕唾亦如是。是名弃掷三。波夜提突吉罗者。教诫比丘尼至日没。得波夜提先<a>说法</a>后说八敬。得突吉罗。有四信佛说者。一房舍。二戒。三如法作。四不如法作。是名四。与衣二种罪者。与非亲里具足比丘尼衣。得波夜提。与不具足戒比丘尼衣。得突吉罗。不具足戒者从比丘尼白四羯磨未从大僧白四羯磨。是名与衣二。波罗提有八者。比丘尼波罗提提舍尼是。波夜提突吉罗者。比丘尼乞生谷。得波夜提。食时突吉罗。行时有四罪者。比丘与女人共期。初去时得突吉罗。至村得波夜提。比丘尼独行去时。得偷兰遮。至村得僧残立时有四罪者。比丘尼共男子立在屏处。得波夜提。申手外得突吉罗。若比丘尼。明相欲出不随伴去。住离申手内偷兰遮。申手外得僧残。坐眠亦如是。波夜提有五者。酥油蜜石蜜脂。五器各受过七日服。得五波夜提罪。其类非一种者酥蜜等也。非前亦非后者。取聚置一处。并服一时。俱得罪。有九波夜提者。乞九种美食。一乳。二酪。三生酥。四熟酥。五油六蜜七石蜜。八肉。九鱼。是名九种。其类非一种各异也。非前亦非后者。因食时俱得罪。一时食也。有五波夜提者。其五波夜提。其类非一种。以口业忏悔。一时忏悔得灭。有九波夜提者。乞九种美食。得九波夜提罪。其类非一种者。酥油鱼肉相异。一以口业忏者。九波夜提罪。一语忏便得灭也。有五波夜提者。发语名字忏者列罪名而忏悔。有九波夜提者。取姓成忏悔者列罪名而忏。第三得三罪者。随举比丘尼三谏不舍波罗夷。比丘被僧三谏不舍僧残。比丘比丘尼恶见。三谏不舍波夜提。因食得六罪者。云何得六罪。一为饮食故。自称得过人法。二为饮食故行媒。三为饮食故言。若人住此寺者得<a>道果</a>。不自道名字故。得偷兰遮。四为饮食故。无病乞食。五为饮食故。比丘尼无病乞食。犯波罗提提舍尼。六为饮食故。比丘无病乞饭。得突吉罗罪。是名因食得六罪。食时得三罪者。比丘食人肉偷兰遮。象马龙狗等肉突吉罗罪。比丘尼食蒜得波夜提罪。是名食时三罪。因五食得罪者。比丘尼知男子染污心。从乞得人肉得蒜。得美食象马肉。受染污心男子食僧残。啖人肉偷兰遮。啖蒜波夜提。乞美食波罗提提舍尼。象马等肉突吉罗。是名因五食得罪。一切第三过者。比丘尼随举。初谏不舍突吉罗。一羯磨不舍偷兰遮。三羯磨不舍波罗夷。是名三谏三罪。罪至有五处者。比丘随举白不舍突吉罗。一羯磨不舍偷兰遮。三羯磨不舍波罗夷。若欲破僧三谏不舍僧残。恶见三谏不舍波夜提。是名五罪。善答罪有五者。比丘比丘尼式叉摩尼沙弥沙弥尼。五众具有三谏不舍罪。诤事亦有五者。五众俱有四诤。论事复有五者。论五众诤事。以五法用灭者。五众灭五众诤事。清净有五种者。五众犯罪忏悔得清净。三处中成善者。僧处众处白衣三处无诤。是名善也。身业夜二罪者。比丘尼与男子共业夜入屋。申手内波夜提。申手外突吉罗。身业昼二罪者。比丘尼昼日与男子共屏处。申手内波夜提。申手外突吉罗。见时得一罪者。比丘故看女根。得突吉罗罪。乞食得一罪者。比丘无病。不得为身乞食。得突吉罗。见恩有八种者。于拘睒弥犍度已说。依人成忏悔者。五众悔罪。要因人得悔。驱出说有三者。一覆藏。二未忏悔。三恶见。善行四十三者。摈人行四十三法得入众。不行此法不得入众。妄语有五处者。波罗夷僧残偷兰遮波夜提突吉罗。七日法有二者。七日药受七日法出界外。是名二。十二提舍尼者。比丘尼八波罗提提舍尼。比丘四波罗提提舍尼。合十二。忏悔复有四者。提婆达多遣人害佛。供养阿[少/兔]留陀。优婆夷离车子。众僧为作覆钵羯磨。沙婆伽比丘此四种人就佛忏悔。妄语有八观者。发心欲妄发口成妄语。妄语竟知是妄语。隐藏所知妄道余事。前人知解邪心。是名观也。布萨复有八者。八戒也。使者亦有八者。调达以非法欲破僧。僧差具八德人往说。调达所作。非佛法僧。是调达所作也。外道有八法者。外道欲出家。行波利婆沙八法者。不往五不应行处。闻赞佛法僧欢喜。八语受具戒者。比丘尼白四羯磨。比丘白四羯磨。起敬亦有八者。比丘尼八敬法也。豫座复有八者。大众集时。上座八人次第坐。余者随坐。八法教诫尼者。比丘有八德。堪教诫比丘尼。十人不应礼。比丘尼。式叉摩那尼。沙弥。沙弥尼。优婆塞。优婆夷犯戒人。眠人。食人。大小便嚼杨枝人。十人不为作者如前。十种人不得作叉手。有十突吉罗者。若为上十种人。作礼及叉手。得突吉罗。用衣复有十者。十种衣听着。十二作不善者。白不善。非法别众。非法和合众。法别众。白羯磨中有四非法。白二羯磨中有四非法。白四羯磨中有四非法三四合十二非法。</p>
		

	
	

		</div></div><hr><script charset='utf-8' src='../../js/footer.js'></script></body></html>