<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十四卷 根本说一切有部毗奈耶杂事' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十四卷 根本说一切有部毗奈耶杂事</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十四卷 根本说一切有部毗奈耶杂事</strong></p>
<p style="text-align: left">
	　　摄颂在前。</p>
<p style="text-align: left">
	　　尔时猛光王。在得叉尸罗淫女之舍。见增养来问言。卿何为来。即皆以事具答。王曰。我且欢乐待七日满当可共去。日既满已往石杵山。自驾其象象遂大吼。去斯不远有解相人。闻象鸣声作如是语。我听象鸣知其意趣。日行百驿还至南海饮水充虚。增养闻说遂即共王。同乘其象随路而去。至一陶家有坏瓦器。象便脚踏。瓦师见忧。增养曰。有如此人依地而活。王遂心疑作如是念。增养此言见讥于我。唯我一人依国地活。斯言何义后当忆念。默然而去。复于行路见鹡鸰鸟。当道生卵象脚踏碎。鸟见悲叫。增养见已便作是语。此不应作致有忧悲。王复生念。此言还是见讥于我。行淫女舍是不应行。后当重忆寻路而去。复于路边在一树下乘象而过。于树枝上有一黑蛇。纵身垂下欲蜇于王。增养见已便即拔刀。斩为敷段落地宛转。增养曰。此不应作而强作之。王复生念此言还是见讥于我。已经三度后当忆念。复于他日象乃速行。不肯缓去方欲至城。增养白王前有相师作如是语。象行百驿还向南海饮水充虚。看此急行定不肯住。当抱树枝纵身而下。王与增养抱枝而下。诣一园中任象走去。王语增养。卿今可去窃报安乐。云我今至在芳园中。即行具告。彼闻告已欢悦无极。时王愧耻不向大门。即便于一水窗欲入宫内。时有二女不识是王。遂相告曰。我闻大王已至。一云我意思量于此窗入。王闻其语便作是念。我令增养窃告夫人。彼乃随情遍语城邑。遂于别日情怀不忍。告增养曰。汝于我处。频作数种无益恶言而讥诮我。岂我一人受用大地。汝于某处作如是语。此诸人等受用大地。以自活命。复于某处作如是语。此不应作致有忧悲。造淫女舍我不应往。复于某处作如是语。此不应作而强作之。岂我向淫女处是不应作。又我与汝在芳园内。令汝独去窃报夫人。云我今来停在园内。汝便以语遍告城隍。是则于我作无利事。增养惊惧作如是语。灵只共鉴明察我心。实不讥王。前于陶家见有坏器。象脚踏破陶师见忧。我见斯事作如是语。此诸人等依地土活。中于路次见有小鸟。于道上生卵。象行踏碎鸟遂悲鸣。我见斯事作如是语。此于不应行处而生其子。后于树枝见蛇下树欲螫于王。我遂斩为数段在地我作是语于不应为处而强作之。于斯等事我直说之非讥王也又云令入宫内窃报夫人。便将此语遍告城邑者此亦不然。我唯独入窃语夫人。岂敢于王作无利事。王曰。任汝分疏云非是过。我于小门欲入城时。亲见二女作如是说。一云王来。一云从此道入。若不说者彼何得知。答曰。彼是飞行魅女。潜身密听闻王语声。此亦非我为无益事王曰汝今无过。可自安心勿为怖惧。又复我行去后有<a>婆罗门</a>。云王不来更立余者。咸须杀却今正是时。答曰。婆罗门且待。先杀飞行恶人。王曰。彼何能杀答曰。我作方计杀除望得。王曰。除恶为善。时此城中有大臣子。先闲明咒。增养诣彼问曰。飞行魅女残害生灵。如何设计得令除尽。答言。阿父我能擒得。即便斩取死人之手。变作嗢钵罗花。付人令卖。报言。汝可持此诣市中卖。若以钱来买者即不须与。如其笑者录取其名并记形状。其人一一依教而作。于此城中录笑者名得五百人。王闻是已报增养曰。有此多人如何能杀。答曰。我解方便王不须忧。王曰。随汝自作。遂于城边料理一处。令使净洁。复宣告令。王今欲作无遮大会求请天神。汝诸姊妹咸可来集。女闻王命意欲求财悉皆聚集。虽无名字亦为贪来。便有五百余人。彼大臣子皆以咒索禁缚使住增养令人持刀总杀。王曰。此妖虽殄尚有诸婆罗门。即令遍语我造无量不善之业。已杀五百飞行魅女。仁等为欲救济我故。日日应来一处受食。彼闻<a>欢喜</a>皆悉来受。王敕门人曰。诸有受食婆罗门众。汝宜好数来报我知。门人敬诺。王又告曰。汝等城邑诸人。宜作上食供养婆罗门。时婆罗门为贪好食。便受王请皆来集会。食罢欲出。门人数之总有八万。便即白王。数满八万。王闻思忖。如何一时能杀多命。遂令一一婆罗门正啖食时。屠人持刀背后而立。告言。若闻我道取酪声。汝等一时齐斩其首。如是教已。彼依言作。乃至悉斩其首。</p>
<p style="text-align: left">
	　　时王既杀众婆罗门已。即于其夜梦见地震。六字声空出六字声。复有八梦。地震六字者。谓六<a>无我</a>鄙心若空出六字者。谓诸谁平今彼我。云何八梦。所谓一者见白旃<a>檀香</a>泥遍体涂拭。二者见赤旃檀香水浇洒其身。三者见头上火然。四者见两腋。下垂大毒蛇。五者见二鲤鱼舐其两足。六者见二白鹅飞空而来。七者见大黑山当面而来。八者见白鸥鸟头上遗粪。是时彼王既作如斯众多梦已。即大惊怖遍身毛竖。作如是念。岂缘此事。王位有亏身命损失。便召解梦婆罗门至而告彼。彼作是念。王此好梦我当说恶。若言好者更增高慢。长其恶见。余婆罗门更见诛戮。作是念已共为筹议。报言。大王。此非善梦。王言。为说当有何报。答曰。此梦表王国位将亏身当殒殁。王闻是已生大忧恼。</p>
<p style="text-align: left">
	　　尔时彼王复作是念。颇有方便令我身存王位不失耶。我今宜可诣尊者迦多演那处请问吉凶。岂非与我为恶兆乎。既至彼已头顶礼足。在一面坐以梦具白。尊者答言。大王。颇于余处问此事耶。答言。圣者。于余亦问。于何人边问。答曰。于婆罗门处。彼何所记。王即以彼所说。具白。尊者答曰。大王。彼等常受欲乐。欣愿生天余何所识。王之所梦是其善瑞不须惊怖。不由此故失位身亡。所以者何。如王所闻地有六声。是何先兆。如是应知。即是于王共相警诫。令王改恶从善。昔有六王非法化世。身坏命终堕于<a>地狱</a>。此最初王在地狱中受大极苦。而说颂曰。即是初六字。</p>
<p style="text-align: left">
	　　六万六千岁地狱中烧煮</p>
<p style="text-align: left">
	　　现受大极苦未知其了时</p>
<p style="text-align: left">
	　　其第二王亦说颂曰。即是第二无字。</p>
<p style="text-align: left">
	　　无有苦边际了日终不知</p>
<p style="text-align: left">
	　　我类共同然此由前恶业</p>
<p style="text-align: left">
	　　其第三王亦说颂曰。即是第三我字。</p>
<p style="text-align: left">
	　　我所得衣食或理或非理</p>
<p style="text-align: left">
	　　余人餐受乐令我独遭殃</p>
<p style="text-align: left">
	　　其第四王亦说颂曰。即是第四鄙字。</p>
<p style="text-align: left">
	　　鄙哉我形命有物不能舍</p>
<p style="text-align: left">
	　　饮食不惠人令身无利益</p>
<p style="text-align: left">
	　　其第五王亦说颂曰。即是第五心字。</p>
<p style="text-align: left">
	　　心常欺诳我镇被愚痴牵</p>
<p style="text-align: left">
	　　地狱受苦时无人肯相代</p>
<p style="text-align: left">
	　　其第六王亦说颂曰。即是第六若字。</p>
<p style="text-align: left">
	　　若我生人趣常修于众善</p>
<p style="text-align: left">
	　　由其福业力必得上生天</p>
<p style="text-align: left">
	　　故此六声彰彼先业。又复大王。空中六声。是谁先兆如是应知。王住宅内有大竹竿。于中多有微细虫食。软者皆尽。遗余坚鞕。诸虫不乐恐命不全。共说此颂以告宅主。即是最初诸字。</p>
<p style="text-align: left">
	　　诸软处皆食唯有鞕皮存</p>
<p style="text-align: left">
	　　愿王知不乐更别安余者</p>
<p style="text-align: left">
	　　王去旧竹别安新者。遂令多虫而得存活。又复大王。王有掌马人。名曰近亲。先瞎一目。彼人于日日在乌巢中打破卵子。乌见子死心生怨恨。悉皆鸣叫而说此颂。即是第二谁字。</p>
<p style="text-align: left">
	　　谁复能相为刺人令眼瞎</p>
<p style="text-align: left">
	　　不杀我子孙除解心忧恼</p>
<p style="text-align: left">
	　　王当遮止勿使更然。</p>
<p style="text-align: left">
	　　又复大王。于王园中有游戏池水先平满。多有鱼鳖虾蟆所居。有一白鹭鸟常食其鱼。今池干无水。鸟见是事。遂生嗟叹而说颂曰。即是第三平字。</p>
<p style="text-align: left">
	　　平地水恒满多有诸鱼鳖</p>
<p style="text-align: left">
	　　取食以充躯今时水皆尽</p>
<p style="text-align: left">
	　　王今宜可以水添之驱鸟令去。</p>
<p style="text-align: left">
	　　又复大王。王此国中。有一大山名曰可畏。有雄象母象并悉生盲。唯有一子恒为供侍。为父母故出外求食。遇见雌象相随而去渐为诱诳。将至园所遂便被缚。忆念父母悲忧内疚。不食水草而说颂曰。即是第四今字。</p>
<p style="text-align: left">
	　　今父母孤独生盲无引导</p>
<p style="text-align: left">
	　　处在深山中无食谁看养</p>
<p style="text-align: left">
	　　王今宜可令放彼象。得与父母共为欢乐。</p>
<p style="text-align: left">
	　　又复大王。王住宅中。有被缚鹿既离昔群。心生忧恼而说颂曰。即是第五彼字。</p>
<p style="text-align: left">
	　　彼群皆受乐水草任情游</p>
<p style="text-align: left">
	　　唯我受拘系昼夜独怀忧</p>
<p style="text-align: left">
	　　王宜解放任往山林。</p>
<p style="text-align: left">
	　　又复大王。于王宅中有鹅被系。仰瞻空里。见有群鹅飞腾而去。情生忧恼而说颂曰。即是第六我字。</p>
<p style="text-align: left">
	　　鸟朋皆已去饮啄尽随情</p>
<p style="text-align: left">
	　　我身何罪业被系无聊生</p>
<p style="text-align: left">
	　　王起悲心亦宜解放。</p>
<p style="text-align: left">
	　　又复大王梦见八事是何先兆者。如见白栴檀香泥遍体涂拭者。有胜方国王送大白緂来奉大王。今至半路。经七日后必当来至。此为先兆。</p>
<p style="text-align: left">
	　　又见赤栴檀香水浇洒身者。有健陀罗国王送赤毛宝緂来奉大王。今至半路。经七日后亦当届此。此为先兆。又见头上火然者。有槃那国王送上金鬘来奉大王。在路而来。经七日后亦来至此此为先兆。又见两腋下垂大毒蛇者。有支那国王送二宝剑来奉大王。随路而行七日当至。此为先兆。又见二鲤鱼舐两足者。有师子洲国王送一双宝履。来奉大王寻路而来。七日当至。此为先兆。</p>
<p style="text-align: left">
	　　又见二白鹅飞空而来者。有吐火罗国王送二骏马来奉大王。寻路而来。七日当至。此为先兆。</p>
<p style="text-align: left">
	　　又见大黑山当面而来者有羯陵伽国王送大象王二头来奉大王。寻路而来。七日当至。此为先兆。</p>
<p style="text-align: left">
	　　又见白鸥鸟头上遗粪者。牛护之母安乐夫人。此为先兆。王自当知。然王不应于婆罗门处更起恶心。时猛光王闻是说已。欢喜踊跃如死重稣。深生<a>信仰</a>礼足而去。还至宅中如尊者教皆悉奉行。别安大竹遮掌马人。枯竭池中添水令满。放象并鹿及被系鹅。满七日已如所记事皆悉到来。王见是已。更于尊者极生敬重。作如是念。但我宅中所有吉祥。皆是圣者福力所致。我今且以初得大緂奉持供养。后以王位奉禅尊者。即告使者曰。可持此緂将奉尊者迦多演那。彼便将去奉授尊者。次告安乐夫人及星光妃牛护太子增养大臣曰。仁等当知。今此诸国所有大王。咸持国信来献于我。汝等爱者随意当取。时安乐夫人即取金鬘。星光少妃取赤毛宝緂。牛护太子取其二马。增养便取二剑。大臣取其宝履。唯余宝象王自取之。时猛光王他献五宝皆共分讫。便往尊者处礼双足已。在一面坐。白言。大德。慈造弘深事难具说。谨持国位奉献尊者。唯愿慈悲哀怜纳受。尊者报曰。<a>世尊</a>有教。遮诸苾刍不受王位。王曰。若如是者。当受半国。答曰。此亦不听。王曰。若作国主是佛所遮。受用五欲理应无损。我悉奉施。答曰。大王。所有诸欲佛皆不许。王曰。此不应者。所有受用及上受用供身资具。幸当为受随情而用。答言。大王。待我白佛王。言。任意请佛。</p>
<p style="text-align: left">
	　　尔时佛在室罗伐城逝多林住。是时大师无不知见。遂作是念。假令迦多演那。于诸受用及上受用自无所须。然为未来诸苾刍故应可受取。如是念已起世俗心。诸佛常法。若起世俗心时。乃至昆蚁亦知佛意。若作出世心时。声闻独觉尚不能了。何论畜类。于时世尊为斯事故。遥知迦多演那意趣。遂起世俗心。即令迦多演那天耳天眼彼此闻见。是时尊者即白言。世尊。苾刍得取受用之物及上受用不。佛言。为欲哀愍未来世中诸苾刍故。又令施主福报增故。是故我今听为四方<a>僧伽</a>。得取受用之物及上受用。非是别人。此中受用谓是村田。上受用者。谓是牛羊等。于时尊者请世尊已。白猛光王曰。世尊已许。为四方僧伽得取受用及上受用。为欲哀愍未来世中诸苾刍故。又令施主福报增故。时王即为尊者。遂造大寺四事供养悉皆充足。庄田牛畜施四方僧。佛告诸苾刍我今最初许邬波索迦。为诸声闻四方僧众施受用物。谓是嗢逝尼城猛光王为首。又最初许邬波索迦。为诸声闻四方僧众施其饼食。谓是鹫峰山摩揭陀主影胜大王为首。又我最初许邬波索迦。为诸声闻四方僧众施其卧具。谓是室罗伐城给孤长者为首。又我最初许邬波索迦。为诸声闻四方僧众造毗诃罗。谓是婆罗痆斯善贤长者为首。</p>
<p style="text-align: left">
	　　内摄前颂曰。</p>
<p style="text-align: left">
	　　猛光一切施影胜施饼初</p>
<p style="text-align: left">
	　　卧具谓给孤善贤造僧寺</p>
<p style="text-align: left">
	　　尔时猛光王曾于宫内。与安乐夫人一处夜食。王性爱酪。夫人持一酪碗在王前立。当时其星光被妙宝緂檐前而过。緂色内彻犹如电光。照王夫人悉皆明了。夫人见光便大惊怪。问言。大王。此何明照。为是电光。为是灯焰。答曰。此非电光亦非灯焰。然是星光披其宝緂。从此而过是彼光明。王曰如斯宝緂汝弃不取。乃取金鬘诚无识鉴。岂我宫中无金鬘也谁言。外方女能知物好恶。答言。大王。斯何得有如此智慧。岂非王教取宝緂耶。王曰。是彼自取。非我所教。王及夫人因相轻忽。便致嗔忿遂持酪碗掷王头上。王先闼额因被碗伤。便自手摩云我头破血流脑出。今时定死生路无由。命未断来且先杀却。便敕增养曰。汝今宜可杀此安乐无用妇人。增养闻已便作是念。王极于此深生爱念。由怀忿恨忽作此言。不应造次即断其命。待嗔定后更观意趣方杀不难。屏处且安勿令王见。作是念已。白言。如是。我当即杀。遂便藏举王既忿息。问增养曰。安乐夫人今在何处。答言。大王。奉敕令杀。我顺王言已断其命。王曰。斯为异事。亦当杀我及以星光牛护太子并一大臣。汝自灌顶为大国主。彼于我所作轻慢事。且为诫勖后更平章。岂合因斯即行刑戮。增养曰。王听譬喻。诸有智者因譬喻言得闲其事。</p>
<p style="text-align: left">
	　　内总摄颂曰。</p>
<p style="text-align: left">
	　　文鸠死赤体三种难不应</p>
<p style="text-align: left">
	　　观无厌不眠总收其七颂</p>
<p style="text-align: left">
	　　第一内子摄颂曰。</p>
<p style="text-align: left">
	　　林内文鸠死树下猕猴亡</p>
<p style="text-align: left">
	　　此世他世中四盲暗应识</p>
<p style="text-align: left">
	　　大王。于往昔时有一名山。泉流清泚果木敷荣。于大树颠有二鸠鸟。为巢而住。便采好果填满其巢。报雌鸠曰。贤首。此中贮果不应辄食。且求余物权自充躯。若遇风雨饮食难得方可其啖。答曰。善事。遂遭风日之所吹暴。果遂干枯巢中欠少。雄鸠问曰。我先语汝。果不应食。待风雨时方可餐啖。因何汝遂独食果耶。答言。我不食果问曰。我先以果填满此巢。今既欠少不食何去。答曰。我亦不知何缘欠失。二鸠皆云不食两诤遂致纷纭。时彼雄鸠嘴啄雌顶。因此而亡。雄鸠在傍看果而住。忽属天雨果复盈巢。雄鸠念曰。今还巢满。明非彼食。便就雌鸠。为忏谢曰。</p>
<p style="text-align: left">
	　　可爱彩鸠宜速起巢中欠果非汝食</p>
<p style="text-align: left">
	　　今看少处满如前汝今恕我斯愆咎</p>
<p style="text-align: left">
	　　时有诸天。空中见已。而说颂曰。</p>
<p style="text-align: left">
	　　汝共好文鸠乐在山林处</p>
<p style="text-align: left">
	　　愚痴无智慧杀后空忧恼</p>
<p style="text-align: left">
	　　是时增养。复说二颂。</p>
<p style="text-align: left">
	　　如彼愚痴鸠无辜杀同类</p>
<p style="text-align: left">
	　　不知形命尽忏谢苦生忧</p>
<p style="text-align: left">
	　　大王亦同彼无辜嗔所爱</p>
<p style="text-align: left">
	　　已遣加刑戮徒自生忧恼</p>
<p style="text-align: left">
	　　更说譬喻。王当晓之。又复大王。昔有长者。时届秋天担<a>黄豆</a>子诣田欲种。置于树下向回转处。树上猕猴下来偷种。把得一掬还上树颠。缘树上时遂遗一粒。便放满掬寻树而下觅一黄豆。长者见之即以杖打因此命终。时有树神。见说颂曰。</p>
<p style="text-align: left">
	　　如彼痴猕猴弃把求一粒</p>
<p style="text-align: left">
	　　由斯被他打<a>痛苦</a>至身亡</p>
<p style="text-align: left">
	　　王前遣我已杀夫人。为小嗔心便亡大利。今求重见其可得乎。王告增养曰。因何一语便杀夫人。答曰。王岂不闻。</p>
<p style="text-align: left">
	　　大师无有二所出唯一言</p>
<p style="text-align: left">
	　　决定不参差王言亦如是</p>
<p style="text-align: left">
	　　王曰。我情闇乱。令杀夫人。汝即随言岂成道。理增养曰。王岂不闻。世有二闇。即以颂答。</p>
<p style="text-align: left">
	　　大王今应识世有二种闇</p>
<p style="text-align: left">
	　　一谓是生盲二者不知法</p>
<p style="text-align: left">
	　　此世及后生复有二种闇</p>
<p style="text-align: left">
	　　一谓<a>罪恶</a>见二者坏尸罗</p>
<p style="text-align: left">
	　　第二内子摄颂曰。</p>
<p style="text-align: left">
	　　赤体空无用杵臼唯应一</p>
<p style="text-align: left">
	　　患害起疑心轻贱事须渐</p>
<p style="text-align: left">
	　　王语增养曰。汝杀安乐夫人。我今赤体。答曰。王岂不闻。<a>世间</a>有三赤体不为好相。云何为三。</p>
<p style="text-align: left">
	　　河无水赤体国无主亦然</p>
<p style="text-align: left">
	　　女人夫婿亡所向无归趣</p>
<p style="text-align: left">
	　　王曰。汝杀夫人遂令宫内唯见空虚。答曰。王岂不闻。世间更有三种空虚。云何为三。</p>
<p style="text-align: left">
	　　钝马道行迟设食无兼味</p>
<p style="text-align: left">
	　　家中有淫女是三种空虚</p>
<p style="text-align: left">
	　　王曰。彼好夫人。于五欲乐全未受用。汝遂杀却。答曰。王岂不闻。世有三事亦不被受用。云何为三。</p>
<p style="text-align: left">
	　　卖炭人好衣浣衣者鞋履</p>
<p style="text-align: left">
	　　女在王宫内无受用应知</p>
<p style="text-align: left">
	　　大王非直此三。更有三种不被受用。云何为三。</p>
<p style="text-align: left">
	　　幽涧春花发少女守贞心</p>
<p style="text-align: left">
	　　夫主远征行无用终朝夕</p>
<p style="text-align: left">
	　　王曰。汝便造次。杀却夫人。罪合杵臼。答曰。王岂不闻。更有余人合当杵臼。</p>
<p style="text-align: left">
	　　木匠不善察衣工用长綖</p>
<p style="text-align: left">
	　　御者不观车此三当杵臼</p>
<p style="text-align: left">
	　　大王非直此三合当杵臼。更有三种。云何为三。</p>
<p style="text-align: left">
	　　使者更遣使遣作令他作</p>
<p style="text-align: left">
	　　少女爱倡狂此三应杵臼</p>
<p style="text-align: left">
	　　大王非直此三。更有余三合当杵臼。云何为三。</p>
<p style="text-align: left">
	　　放牧于田内剃发居林薮</p>
<p style="text-align: left">
	　　常在于妇家此三应杵臼</p>
<p style="text-align: left">
	　　王曰。我出一语汝便杀夫人。诚哉大苦。答曰。王岂不闻。世间更有一语为定。乃有三种。云何为三。</p>
<p style="text-align: left">
	　　王但出一语女人一出嫁</p>
<p style="text-align: left">
	　　圣者一现身此三唯有一</p>
<p style="text-align: left">
	　　王曰。汝今自造患害。得我一语遂杀夫人。答曰。王岂不闻。世间有三自造患害。云何为三。</p>
<p style="text-align: left">
	　　力弱者着甲无伴有多财</p>
<p style="text-align: left">
	　　年衰畜少妇此三当自害</p>
<p style="text-align: left">
	　　王曰。我今疑汝别有异心。如何一道遂杀夫人。答曰。王岂不闻。世有三人见时令他起疑。云何为三。</p>
<p style="text-align: left">
	　　见浅智人修上行见勇健者无疮痕</p>
<p style="text-align: left">
	　　见衰老女说廉贞此三能使他疑惑</p>
<p style="text-align: left">
	　　王曰。汝极轻贱我。如何造次杀却夫人。答曰。王岂不闻。世有三事被他轻贱。云何为三。</p>
<p style="text-align: left">
	　　无事多言语身着垢弊衣</p>
<p style="text-align: left">
	　　不请赴他家此三被人贱</p>
<p style="text-align: left">
	　　王曰。汝欲渐渐长我怨家。杀爱夫人更有何物。答曰。王岂不闻。更有三种事须渐渐。云何为三。</p>
<p style="text-align: left">
	　　食鱼须渐渐登山亦复然</p>
<p style="text-align: left">
	　　大事不卒成此三须渐进</p>
<p style="text-align: left">
	　　第三内子摄颂曰。</p>
<p style="text-align: left">
	　　三种愚痴人离间有三别</p>
<p style="text-align: left">
	　　下品应车裂奸诈事应知</p>
<p style="text-align: left">
	　　王曰。汝是愚人。如何杀我所爱夫人。答曰。王岂不闻。世间亦有三愚痴相。云何为三。</p>
<p style="text-align: left">
	　　委付不相知供承急性者</p>
<p style="text-align: left">
	　　造次便相舍此谓三愚相</p>
<p style="text-align: left">
	　　王曰。汝是离间我之亲友杀却夫人。答曰。王岂不闻。世间亦有三种离间。云何为三。</p>
<p style="text-align: left">
	　　知友不亲近或复太亲密</p>
<p style="text-align: left">
	　　非时从乞求三种当离间</p>
<p style="text-align: left">
	　　王曰。汝是下品人。杀我夫人。答曰。王岂不闻。更有三种下品之人。云何为三。</p>
<p style="text-align: left">
	　　于他物起贪自财生爱着</p>
<p style="text-align: left">
	　　见他苦心悦斯为下品人</p>
<p style="text-align: left">
	　　王曰。汝合车裂。杀我夫人。答曰。王岂不闻。更有三种合车裂死。云何为三。</p>
<p style="text-align: left">
	　　性拙造机关画不知彩色</p>
<p style="text-align: left">
	　　壮儿无巧便此三皆合死</p>
<p style="text-align: left">
	　　王曰。汝大奸诈。杀我夫人。答曰。王岂不闻。更有三种奸诈之物。云何为三。</p>
<p style="text-align: left">
	　　女人三度嫁<a>出家</a>复<a>还俗</a></p>
<p style="text-align: left">
	　　网鸟脱笼飞此三解奸诈</p>
<p style="text-align: left">
	　　第四内子摄颂曰。</p>
<p style="text-align: left">
	　　难得为他事孤独事多虚</p>
<p style="text-align: left">
	　　相违合重打失去行无益</p>
<p style="text-align: left">
	　　王曰。难得夫人。汝今杀却。答曰。王岂不闻。世间更有四种难得。云何为四。</p>
<p style="text-align: left">
	　　兔头难得角龟背难得毛</p>
<p style="text-align: left">
	　　淫女难一夫巧儿难实语</p>
<p style="text-align: left">
	　　王曰。汝为他事。杀我夫人。答曰。王岂不闻。更有四种为他人事。云何为四。</p>
<p style="text-align: left">
	　　为他受寄物作保及证人</p>
<p style="text-align: left">
	　　为行无路粮愚人作斯事</p>
<p style="text-align: left">
	　　王曰。汝杀夫人。令我孤独。答曰。王岂不闻。更有四种孤独之事。云何为四。</p>
<p style="text-align: left">
	　　生时唯独来死时唯独去</p>
<p style="text-align: left">
	　　遭苦唯独受沦回唯独行</p>
<p style="text-align: left">
	　　王曰。汝之所作虚多实少。杀我夫人。答曰。王岂不闻。更有四种虚多实少。云何为四。</p>
<p style="text-align: left">
	　　贫苦行他乞鱼子及枣花</p>
<p style="text-align: left">
	　　秋日起重云此虚多实少</p>
<p style="text-align: left">
	　　王曰。汝所作事深是相违。杀我夫人。答曰。王岂不闻。更有四种相违之事。云何为四。</p>
<p style="text-align: left">
	　　光影及明闇昼夜<a>善恶</a>法</p>
<p style="text-align: left">
	　　此四于世间常是相违事</p>
<p style="text-align: left">
	　　王曰。汝合重打。杀我夫人。答曰。王岂不闻。更有四种合打之事。云何为四。</p>
<p style="text-align: left">
	　　帛打生光泽驴打即能行</p>
<p style="text-align: left">
	　　妇打依随婿鼓打即便鸣</p>
<p style="text-align: left">
	　　王曰。杀我夫人。汝可失去。答曰。王岂不闻。更有四种失去之事。云何为四。</p>
<p style="text-align: left">
	　　风起尘惊去众向失歌声</p>
<p style="text-align: left">
	　　承事无用人德处行违逆</p>
<p style="text-align: left">
	　　王曰。汝行不合事。杀我夫人。答曰。王岂不闻。更有四种不合之事。云何为四。</p>
<p style="text-align: left">
	　　国王为妄语医人患霍乱</p>
<p style="text-align: left">
	　　<a>沙门</a>起嗔恚智者事迷愚</p>
<p style="text-align: left">
	　　王曰。汝为无益。杀我夫人。答曰。王岂不闻。更有四种无益之事。云何为四。</p>
<p style="text-align: left">
	　　无益日下灯大海中降雨</p>
<p style="text-align: left">
	　　饱食更重食承事无事人</p>
<p style="text-align: left">
	　　第五内子摄颂曰。</p>
<p style="text-align: left">
	　　不应事不观不善合驱却</p>
<p style="text-align: left">
	　　惊怖不欢舍渴忆难思忧</p>
<p style="text-align: left">
	　　王曰。汝作不应事杀我夫人。答曰。王岂不闻。更有四种不应为事。云何为四。</p>
<p style="text-align: left">
	　　不请强教授他睡为<a>说法</a></p>
<p style="text-align: left">
	　　不应求强求共壮儿相扑</p>
<p style="text-align: left">
	　　王曰。汝不堪观杀我夫人。答曰。我虽不堪观。更有四种可观之事。云何为四。</p>
<p style="text-align: left">
	　　勇士战可观可观咒除毒</p>
<p style="text-align: left">
	　　亲会食可观可观能讲义</p>
<p style="text-align: left">
	　　王曰。汝杀夫人是不善事。答曰。王岂不闻。更有四种不善之事。云何为四。</p>
<p style="text-align: left">
	　　在家不勤务出家有贪欲</p>
<p style="text-align: left">
	　　国主不筹量大德为嗔恚</p>
<p style="text-align: left">
	　　王曰。杀我夫人汝合驱却。答曰。王岂不闻。更有四种合驱之事。云何为四。</p>
<p style="text-align: left">
	　　御者令车倾不解量牛力</p>
<p style="text-align: left">
	　　牸牛多[(殼-一)/牛]乳妇久住亲家</p>
<p style="text-align: left">
	　　王曰。杀我夫人见汝惊怖。答曰。王岂不闻。更有四种不应怖而怖。云何为四。</p>
<p style="text-align: left">
	　　鹪鹩与鹡鸰白鸥及苍雁</p>
<p style="text-align: left">
	　　如斯四种鸟恒常有怖心</p>
<p style="text-align: left">
	　　王曰。我无夫人情不欢乐。云何汝杀。答曰王岂不闻。更有四种不乐之事。云何为四。</p>
<p style="text-align: left">
	　　猕猴不乐村鱼鳖非石山</p>
<p style="text-align: left">
	　　盗贼非禅室狂夫厌己妻</p>
<p style="text-align: left">
	　　王曰。汝合弃舍杀我夫人。答曰。王岂不闻。更有四种合弃之事。云何为四。</p>
<p style="text-align: left">
	　　为家弃一人为村一家弃</p>
<p style="text-align: left">
	　　为国弃一村为身舍大地</p>
<p style="text-align: left">
	　　王曰。汝杀夫人。我之渴忆无满足期。答曰。王岂不闻。更有四种不知足事。云何为四。</p>
<p style="text-align: left">
	　　火无足草期及淫他妇女</p>
<p style="text-align: left">
	　　渴时掬中饮饮他酒难足</p>
<p style="text-align: left">
	　　王曰。汝杀我夫人。是难思量事。答曰。王岂不闻。更有四种难思之事。云何为四。</p>
<p style="text-align: left">
	　　国主嗔难知途中忽遇贼</p>
<p style="text-align: left">
	　　家中女妇斗难思施物来</p>
<p style="text-align: left">
	　　王曰。汝杀夫人是可忧伤。答曰。王岂不闻。更有四种可忧伤事。云何为四。</p>
<p style="text-align: left">
	　　老耄带淫情恶妇被夫遣</p>
<p style="text-align: left">
	　　淫女年衰朽出家有嗔恚</p>
<p style="text-align: left">
	　　如斯四种事皆悉可伤悲</p>
<p style="text-align: left">
	　　第六内子摄颂曰。</p>
<p style="text-align: left">
	　　无厌可爱事不共戏夺财</p>
<p style="text-align: left">
	　　不共争恶心无依伴不信</p>
<p style="text-align: left">
	　　王曰。安乐夫人我观无厌。汝便杀却。答曰。王岂不闻。更有五种无厌之事。云何为五。</p>
<p style="text-align: left">
	　　国主及象王名山与大海</p>
<p style="text-align: left">
	　　世尊身相好观时无有厌</p>
<p style="text-align: left">
	　　王曰。夫人可爱汝遂杀之。答曰。王岂不闻。更有五种可爱之事。云何为五。</p>
<p style="text-align: left">
	　　美貌出名家温柔不为恶</p>
<p style="text-align: left">
	　　妇德皆<a>圆满</a>斯人真可爱</p>
<p style="text-align: left">
	　　王曰。不应与汝共为戏乐。杀我夫人。答曰。王岂不闻。更有五种不可共戏。云何为五。</p>
<p style="text-align: left">
	　　小儿及毒蛇阉竖偏生子</p>
<p style="text-align: left">
	　　随宜无识者此不应共戏</p>
<p style="text-align: left">
	　　王曰。杀却夫人即是夺我财物。答曰。王岂不闻。更有五种夺人财物。云何为五。</p>
<p style="text-align: left">
	　　舞乐与医人贼及于典狱</p>
<p style="text-align: left">
	　　王家出入者此五夺人财</p>
<p style="text-align: left">
	　　王曰。杀我夫人汝今不堪共为争竞。答曰。王岂不闻。更有六种不共争竞。云何为六。</p>
<p style="text-align: left">
	　　大富及极贫下贱极高贵</p>
<p style="text-align: left">
	　　极远及极近此六不应争</p>
<p style="text-align: left">
	　　王曰。汝有恶心杀我夫人。答曰。王岂不闻。更有六种恶心之人。云何为六。</p>
<p style="text-align: left">
	　　虽见不相看违逆不亲附</p>
<p style="text-align: left">
	　　好说他过咎望报与他财</p>
<p style="text-align: left">
	　　虽施还拟索是恶心相状</p>
<p style="text-align: left">
	　　王曰。汝杀夫人我无依怙。答曰。王岂不闻。更有七种无依怙事。云何为七。</p>
<p style="text-align: left">
	　　老病僧恶王老家长恶口</p>
<p style="text-align: left">
	　　不闲于法律重病无医疗</p>
<p style="text-align: left">
	　　不依尊者教是七无依怙</p>
<p style="text-align: left">
	　　王曰。汝杀夫人不中为伴。答曰。王岂不闻。更有七种不中为伴。云何为七。</p>
<p style="text-align: left">
	　　调戏人乐儿博弈与淫女</p>
<p style="text-align: left">
	　　耽酒贼黄门此七不为伴</p>
<p style="text-align: left">
	　　王曰。汝杀夫人不中委信。答曰。王岂不闻。更有七种是难委信。云何为七。</p>
<p style="text-align: left">
	　　深水齐至咽猕猴及象马</p>
<p style="text-align: left">
	　　黑蛇头发竖面蹙少髭鬓</p>
<p style="text-align: left">
	　　于斯七事边应知难委信</p>
<p style="text-align: left">
	　　第七内子摄颂曰。</p>
<p style="text-align: left">
	　　不睡及不欲九恼无悲心</p>
<p style="text-align: left">
	　　十恶十相违十力夫人现</p>
<p style="text-align: left">
	　　王曰。汝杀夫人我不能睡。答曰。王岂不闻。世间更有八事令人无睡。云何为八。</p>
<p style="text-align: left">
	　　热病瘦病及咳嗽贫病思事极怀嗔</p>
<p style="text-align: left">
	　　心有惊怖被贼牵如斯八事令无睡</p>
<p style="text-align: left">
	　　王曰。汝杀夫人我不欲汝。答曰。王岂不闻。更有八种不可欲事。云何为八。</p>
<p style="text-align: left">
	　　病老死饥俭爱别怨家会</p>
<p style="text-align: left">
	　　遭雹国破亡八事人不欲</p>
<p style="text-align: left">
	　　王曰。汝于我处大为忧恼杀却夫人。答曰。王岂不闻。世有九种忧恼之事。如此等事现在前时当须含忍。云何为九。</p>
<p style="text-align: left">
	　　若爱我怨家或憎我善友</p>
<p style="text-align: left">
	　　及憎我己身已作现当作</p>
<p style="text-align: left">
	　　九事若现前当须自开解</p>
<p style="text-align: left">
	　　勿复生嫌恨自恼恼他人</p>
<p style="text-align: left">
	　　王曰。汝无悲心杀我夫人。答曰。王岂不闻。世间有十种无悲之类。云何为十。</p>
<p style="text-align: left">
	　　屠牛屠羊屠鸡猪捕鸟捕鱼猎诸兽</p>
<p style="text-align: left">
	　　罝兔作贼为魁脍斯之十恶无悲心</p>
<p style="text-align: left">
	　　王曰。汝是儜恶人。杀我夫人。答曰。王岂不闻。人有十恶云何为十。</p>
<p style="text-align: left">
	　　恶声恶口无羞耻背亲弃恩无有悲</p>
<p style="text-align: left">
	　　强贼窃盗食难供常作邪言是为十</p>
<p style="text-align: left">
	　　王曰。汝作相违事。是不可信。杀我夫人。答曰。王岂不闻。更有十种相违之事。是不可信。云何为十。</p>
<p style="text-align: left">
	　　所谓日月火水童女妇人</p>
<p style="text-align: left">
	　　苾刍婆罗门露形者人粪</p>
<p style="text-align: left">
	　　此中日相违者。冬时近下然不极热。春时极远然能毒热。月相违者。若初少时人皆拜礼。及其圆大无有礼者。火相违者。如有热病更须火炙。又如火炙疮火炙方差。水相违者。如冬月时池水冰冷人皆不饮。井水虽暖然人皆饮用。春阳之月。池水温暖人皆共饮。井水虽冷人不乐饮(此据西方国法论其违顺也)童女相违者。若未嫁时常忆夫家。及其嫁去寻常啼泣而忆本舍。妇女相违者。若女少年人皆乐见。翻将衣帔盖体而行。及至年老人不乐见。便露头面随路而去。苾刍相违者。若少年时所餐饮食皆有气味。食已消化然不能得。及其年老所食饮食皆无气味。食不能消然丰供养。婆罗门相违者。若小童子年七岁时未有欲意。而复令其<a>受戒</a>五年专修梵行。及至盛年欲情兴盛。而不禁止方纵行非。露形相违者。如露形外道。若在室中即披衣服。及其出外翻更露形。人粪相违者。若粪湿时水上浮出。及其干燥翻更下沉。是谓十种相违之事。王言。增养。如是诸事且不须论。我今重问。当依实答。以何势力杀我夫人。答言。大王。我于何处。得有势力敢害夫人。大王。当知。彼佛世尊如来应供正遍知明行足善逝世间解无上士调御丈夫<a>天人</a>师佛世尊。今有圣者迦多演那是彼<a>弟子</a>。彼佛世尊所有智力无能障碍。为法轮王成就十力<a>殊胜</a>之处。具大智慧转大梵轮。于四众中作师子吼。此可方名有大势力。云何为十。所谓处非处如实而知智力。由能成就如是智力殊胜之处。具大智慧转大梵轮。于四众中作师子吼。是为初力。又于众生三世业报。若处若事因缘异熟。如实而知。是第二力。又于静虑<a>解脱</a>三摩地三摩钵底烦恼净处。如实而知。是第三力。又于众生所有根性差别。如实而知。是第四力。又于众生所有胜解。如实而知。是第五力。又于种种世界。如实而知。是第六力。又于一切处遍行。如实而知。是第七力。又于前生种种生处皆悉忆知。所谓一生二生乃至十生。二十三十乃至百生千生万生无量万生。成劫坏劫乃至无量成坏。悉皆忆念。如是种类如是众生。我所住处某名某族。如是饮食所受苦乐。如是受生命有修短死此生彼。如是方国昔时生处。悉皆追忆。如是广说。如实而知。是第八力。又得清净天眼。超越人间能观众生所有<a>生死</a>。形色善恶族类卑高生善恶趣随业而往。如实而知。若有众生作身恶行。语意恶行谤毁贤圣心生邪见。由此恶业为因缘故。身坏命终生在地狱。若有众生作身善行。语意善行不毁贤圣心生<a>正见</a>。由此善业为因缘故。身坏命终生在天上。如前广说如实而知。是第九力。又得诸漏已尽。于无漏中得心解脱。能<a>自觉</a>了证圆满法。我生已尽。梵行已立。所作已办。不受后有。如前广说。如实而知。是第十力。</p>
<p style="text-align: left">
	　　成就此力殊胜之处。具大智慧转大梵轮。于四众中作师子吼。大王此是如来有大势力。余莫能加。是名有力。尔时增养说如是等诸要义已。猛光大王默然无答。增养念曰。王既默然一无言说。何用多时共相调诳。我今宜可将出夫人。即便引现流泪盈目。稽首王前敬礼双足。以妙伽陀而陈谢曰。</p>
<p style="text-align: left">
	　　王应于此了无常展转相承有家法</p>
<p style="text-align: left">
	　　王法见恶常含忍国大夫人幸当恕</p>
<p style="text-align: left">
	　　世间妙语王先闻我因问答聊陈说</p>
<p style="text-align: left">
	　　王力能调大狂象况此爱妇乖违事</p>
<p style="text-align: left">
	　　于夫尊重妇德具始终共聚唯此一</p>
<p style="text-align: left">
	　　我比为主作沉吟今此夫人见容恕</p>
<p style="text-align: left">
	　　尔时王见生大欢喜。亦以妙伽他答增养曰。</p>
<p style="text-align: left">
	　　汝宣如是美妙语皆是于我生爱心</p>
<p style="text-align: left">
	　　今赏赐汝曲女城安乐夫人我容恕</p>
		

	
	

		</div></div><hr><script charset='utf-8' src='../../js/footer.js'></script></body></html>