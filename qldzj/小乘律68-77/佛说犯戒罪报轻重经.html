<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说犯戒罪报轻重经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说犯戒罪报轻重经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛说犯戒罪报轻重经</strong></p>
<p style="text-align: left">　　如是我闻。一时佛住王舍城迦兰陀竹园。尔时尊者目连。晡时从<a>禅定</a>觉。往至<a>世尊</a>所。头面礼足却住一面。时尊者大目连。白佛言。世尊。意有所疑今欲请问。唯愿听许。佛告目连。听汝所问。当为汝说。目连。即白佛言。世尊。若<a>比丘</a><a>比丘尼</a>。无惭愧心轻慢佛语。犯众学戒。如是犯波罗提提舍尼。波夜提。偷兰遮。<a>僧伽</a>婆尸沙。波罗夷。得几所不<a>饶益</a>罪。唯愿解说。佛告目连。谛听谛听。当为汝说。若比丘比丘尼无惭无愧。轻慢佛语犯众学戒。如四天王天寿五百岁。堕泥犁中。于人间数九百千岁。佛告目连。无惭无愧轻慢佛语。犯波罗提提舍尼。如三十三天寿一千岁。堕泥犁中。于人间数三亿六十千岁。佛告目连。无惭无愧轻慢佛语。犯波夜提。如夜摩天寿二千岁。堕泥犁中。于人间数二十亿四十千岁佛告目连。无惭无愧轻慢佛语。犯偷兰遮。如兜率天寿四千岁。堕泥犁中。于人间数。五十亿六十千岁。佛告目连。无惭无愧轻慢佛语。犯僧伽婆尸沙。如不憍乐天寿八千岁。堕泥犁中。于人间数。二百三十亿四十千岁。佛告目连。无惭无愧轻慢佛语。犯波罗夷。如他化<a>自在</a>天寿十六千岁。堕泥犁中。于人间数。九百二十一亿六十千岁。时尊者目连闻佛所说<a>欢喜</a>奉行。</p>
<p style="text-align: left">　　尔时尊者目连。即说偈言。</p>
<p style="text-align: left">　　因缘轻慢故命终堕恶道</p>
<p style="text-align: left">　　因缘修善者于此生天上</p>
<p style="text-align: left">　　缘斯修福业离恶得<a>解脱</a></p>
<p style="text-align: left">　　不善观因缘身坏入恶道</p>
<p style="text-align: left">　　比丘谨慎乐放逸多忧谴</p>
<p style="text-align: left">　　变诤小致大积恶入火[火*分]</p>
<p style="text-align: left">　　持戒福致喜<a>破戒</a>有惧心</p>
<p style="text-align: left">　　永断<a>三界</a>漏尔乃得<a>涅槃</a></p>
<p style="text-align: left">　　戒德可恃怙福报常随己</p>
<p style="text-align: left">　　见法为人长众远三恶道</p>
<p style="text-align: left">　　戒慎除恐畏福德三界尊</p>
<p style="text-align: left">　　鬼龙蛇毒害不犯持戒人</p>
<p style="text-align: left">　　神仙五通人造世诸咒术</p>
<p style="text-align: left">　　为诸惭愧者断诸无惭愧</p>
<p style="text-align: left">　　如来制禁戒半月半月说</p>
<p style="text-align: left">　　已说戒利益稽首礼诸佛</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>