<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，沙弥尼离戒文' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>沙弥尼离戒文</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong><a>沙弥</a>尼离戒文</strong></p>
<p style="text-align: left">　　善女人字某言。某所受秽恶之身。充弊人流不堪下行。克己自悔。愿为<a>弟子</a>。受持正戒终身奉行。</p>
<p style="text-align: left">　　用何等故。作沙弥离。用归命佛归命法归命<a>比丘</a>僧故。用剃头被<a>袈裟</a>故。几戒沙弥离。有<a>十戒</a>。</p>
<p style="text-align: left">　　一尽形寿不得<a>杀生</a>。不得教人杀生。</p>
<p style="text-align: left">　　二尽形寿不得盗。不得教人盗。</p>
<p style="text-align: left">　　三尽形寿不得淫。不得教人淫。</p>
<p style="text-align: left">　　四尽形寿不得嫁。不得教人嫁。</p>
<p style="text-align: left">　　五尽形寿不得妄语。不得教人妄语。六尽形寿不得歌舞。不得教人歌舞。不得弹筝吹笛。</p>
<p style="text-align: left">　　七尽形寿不得着香华脂粉。不得教人着脂粉。</p>
<p style="text-align: left">　　八尽形寿不得于高好刻镂床上卧。不得教人作好床卧。</p>
<p style="text-align: left">　　九尽形寿不得饮酒。不得教人饮酒。</p>
<p style="text-align: left">　　十尽形寿过日中不得复食。不得教人食。</p>
<p style="text-align: left">　　威仪七十事。</p>
<p style="text-align: left">　　不得着缯彩衣不得作彩衣与人</p>
<p style="text-align: left">　　不得恶口相调不得教人作不急语</p>
<p style="text-align: left">　　不得与优婆夷相看形体大笑。</p>
<p style="text-align: left">　　不得于避处裸形自弄身体。</p>
<p style="text-align: left">　　不得照镜摩抆面目画眉。</p>
<p style="text-align: left">　　不得嗔恨羞惭恚语。</p>
<p style="text-align: left">　　不得思念与男子共交会问优婆夷何如。</p>
<p style="text-align: left">　　不得坐毛绵上。不得着靴履。不应作履。</p>
<p style="text-align: left">　　不得贪家钱财强索人物。</p>
<p style="text-align: left">　　不得坐。他妇女床上开器视衣言是好彼丑十六以上应作沙弥离。素无瑕秽贞良完具。无所毁辱。父母见听乃得为道。素不贞良不应为道。石人匿病不应为道。</p>
<p style="text-align: left">　　不得与比丘僧同室宿。不得共坐。不得相形笑。不得卧沙弥离衣被中。不得错法衣共器误着僧衣。不得手授男子物。设欲与物。当置着地却使取之。不得与优婆夷露浴。不得独至僧房问义。不得说浴事。不得笑经语。不得左右顾视。不得手据机上。</p>
<p style="text-align: left">　　受经有五事。当与长老尼共行。去坐六尺。长跪。但得问义。当识句逗。</p>
<p style="text-align: left">　　省师病有四事有亲应得省。三人共行。去床六尺。长跪问讯语讫应去不得论事。</p>
<p style="text-align: left">　　夜卧有五事。当头输佛。当伛卧不得申脚。不得仰向频申。不得袒裸自露。不得手近不净处。</p>
<p style="text-align: left">　　至檀越家有五事。当先到精舍<a>礼佛</a>。次礼师僧优婆夷请乃应入。当报师僧。直视六尺当独坐床。</p>
<p style="text-align: left">　　止檀越家。有五事不应法。不得至妇女房中语戏。不得至窖下坐食。不得与婢共私语。不得独至舍后。不得与人共上厕。不得上男子厕上。</p>
<p style="text-align: left">　　入浴室有五事。不得与优婆夷共洗。不得与婢使共洗。不得与小儿共洗。不得取他成事水。不得自视形体隐处。</p>
<p style="text-align: left">　　<a>烧香</a>有五事。不得左右远视。不得独与优婆塞共烧香。不得独与婢使。不掣脚。不得背像。朝起有五事。先当清净却着法衣。先礼经像。却礼师僧。去六尺问讯。却行出户。师与语有五事。问经戒义不知当请。若见责当即自悔过。不得覆藏。不得自理。不得恶眼视师。</p>
<p style="text-align: left">　　浣衣有四事。当于屏处当长跪。当弃恶水于屏处。不得于人道径中。当待燥燥应收。不得令堕地。</p>
<p style="text-align: left">　　行道有五事。当与三人共行。当与大尼共行。若当与优婆夷共行。当视前六尺。当着法衣。师云。女人受性大出杂态姿。则喜好淫泆无礼。故为女人。今以<a>自觉</a>。得蒙释迦文佛大恩。普<a>三界</a>开视道地得值法。其有自识本行。归<a>念佛</a>者少。</p>
<p style="text-align: left">　　佛言。观见人间。上至二十八天。下至十八<a>地狱</a>。皆苦无乐。故结戒以训后生。佛告诸弟子。为道至难。鲜能去家断绝六情。受佛重戒捐弃爱欲。有其然者少。</p>
<p style="text-align: left">　　佛告诸弟子。汝慎莫妄度沙弥离。女人姿态难保悦。在须臾以复更生恶意。譬如水泡一起一灭。无有常定。能见人根观其大行。见其宿罪。今以尽度。便得道者急当度之。自非<a>菩萨</a>阿<a>罗汉</a>。不可度尼。</p>
<p style="text-align: left">　　除觐说戒节度。</p>
<p style="text-align: left">　　维那先具舍罗筹香火戒文。净扫除精舍。却鸣揵槌。烧香礼佛呗咒愿意。咒愿鬼子母。各便就坐。整法服叉手静默。维那便行香火人。各说一偈。维那在户里三唱。白衣出除觐布萨竟。三弹指令白衣远去。莫令闻说戒音声讫。开户维那唱言。<a>静坐</a>除觐默今布萨。亦三过唱讫。便维那捉筹。上座尼前长跪。布萨人与一筹。亦自取讫。便还敛筹。别着一处。还取未布筹。手捉从上座尼前问。谁脱不受筹。未得者便当言未。已得者当默讫竟。维那数筹有几人。数知少多。维那唱言。除觐等若干人。随年号月。十五便言十五日。月尽便言三十日。于某州某郡某县某檀越精舍中说戒。愿持说戒功德归流。大檀越眷属一切安隐。命过者生<a>天人</a>中增益功德。十方厄难普使<a>解脱</a>。各咒愿讫。维那长跪上座尼前。请能说戒人令说戒。复请一人三呗<a>读经</a>。读经竟呗。呗讫。上座普咒愿。下座尼皆长跪受咒愿。维那唱。皆共礼佛礼般若讫。下坐尼皆礼大尼讫。便维那长跪唱言。随所安。</p>
<p style="text-align: left">　　请说戒读经人。共别坐一床上。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>