<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 大宗地玄文本论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 大宗地玄文本论</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四卷 大宗地玄文本论</strong></p>
<p style="text-align: left">
	　　深里出兴地藏大龙王道路大决择分第九</p>
<p style="text-align: left">
	　　如是已说深里出兴地藏大龙王大决择分。次当说深里出兴地藏大龙王道路大决择分。其相云何。偈曰。</p>
<p style="text-align: left">
	　　龙王道路中总有二十法</p>
<p style="text-align: left">
	　　谓二本藏中各有十法故</p>
<p style="text-align: left">
	　　论曰。就深里出兴地藏大龙王道路中。总有二十中<a>自在</a>法。所以者何。功德过患二种藏中各有十故。如偈龙王道路中总有二十法。谓二本藏中各有十法故。故彼二十法。名字形相当如何耶。偈曰。</p>
<p style="text-align: left">
	　　功德本藏十常坏俱及非</p>
<p style="text-align: left">
	　　自他俱并非无碍兼一全</p>
<p style="text-align: left">
	　　过患本藏十如一违无有</p>
<p style="text-align: left">
	　　对利融上下如次应观察</p>
<p style="text-align: left">
	　　如是二十法一一皆各各</p>
<p style="text-align: left">
	　　<a>圆满</a>广大故与本存等量</p>
<p style="text-align: left">
	　　论曰。就功德本藏之体中。则有十法。能摄一切无量功德。云何为十。一者本体自性决定<a>常住</a>不生不灭远离<a>流转</a>功德品。二者本体自性常恒移转是生是灭流转俱行功德品。三者决定常住常恒无常一时俱转无前后违功德品。四者出常无常二事不摄自体本性离脱亡行功德品。五者十种自自摄一切法无有所余独一无二一种一行功德品。六者无体无性从因缘起亦有亦无随应变转功德品。七者无余究竟俱转俱行不相舍离功德品。八者非自非他绝离有名住于非非自性决定功德品。九者于一切法随应无碍自体自性法尔道理性造如是功德品。十者五根一一根五尘一一尘一切诸法亦复如是功德品。是名为十。如偈功德本藏十常坏俱及非自他俱并非无碍兼一全故。就过患本藏之体中。亦有十法。能摄一切无量过患。云何为十。一者于一切法随顺如如如作逆事过患品。二者造作诸法同一业用一作逆事过患品。三者治道起时无有定体违作逆事过患品。四者染净诸法皆无所有无作逆事过患品。五者一切诸法皆总有有有作逆事过患品。六者随治同量如如现前对作逆事过患品。七者由治道力自类增益利作逆事过患品。八者由治道息发起自用融作逆事过患品。九者待上转者方得起用上作逆事过患品。十者以隐藏时方得起用下作逆事过患品。是名为十。如其次第住思止心。专心观察其理故明。如偈过患本藏十如一违无有对利融上下如次应观察故。如是二十法。与彼本方等无差别。是故有二十种本藏。无相违过。所以者何。其本藏中如是道理自然常有。不从本藏长建立故。何故处处皆存品字。如前所说二十种法。各各有百眷属类故。是故言品。例前应了。如偈如是二十法一一皆各各圆满广大故与本存等量故。如是已说建立名字门。次当说所诠义理门。且治及障对量差别。当如何耶。偈曰。</p>
<p style="text-align: left">
	　　如是二十法一一皆各各</p>
<p style="text-align: left">
	　　一德治诸过诸过障一德</p>
<p style="text-align: left">
	　　无有定次第而数品类等</p>
<p style="text-align: left">
	　　无失对量过如理应观察</p>
<p style="text-align: left">
	　　如说本存法说品类亦尔</p>
<p style="text-align: left">
	　　论曰。如前所说二十种法。一一各各一德治一切障。一切障障一德。无别对量。如偈如是二十法一一皆各各一德治诸过。诸过障一德无有定次第故。若如是说。今此门中对量轨则混成杂乱。虽无别对量而有总对量。是故无失。如偈而数品类等无失对量过如理应观察故。如本品尔例前应了。如偈如说本存法说品类亦尔故。如是已说治障对量差别门。次当说安立金刚位地门。其相云何。偈曰。</p>
<p style="text-align: left">
	　　此本法门中亦有金刚位</p>
<p style="text-align: left">
	　　依位有三门谓上中下门</p>
<p style="text-align: left">
	　　论曰。就此本法门中。亦有五十一金刚位。如上所说二十种法。依位安立。云何安立。谓诸位中皆具二十。无有前后一时转故。然则此中有三种门。云何为三。一者一向上转门。二者一向下转门。三者一向中转门。是名为三。如是三门各各一一位中具足俱转。不待初后际故。如说本法品类亦尔。以此小门广大回持。应广通达。如偈此本法门中亦有金刚位依位有三门谓上中下门故。</p>
<p style="text-align: left">
	　　大龙王重重广海无尽大藏大决择分第十</p>
<p style="text-align: left">
	　　如是已说深里出兴地藏大龙王道路大决择分。次当说大龙王重重广海无尽大藏大决择分。其相云何。偈曰。</p>
<p style="text-align: left">
	　　广海大藏中总有三种重</p>
<p style="text-align: left">
	　　谓初中后重初重有二十</p>
<p style="text-align: left">
	　　二亿十方界量法门大海</p>
<p style="text-align: left">
	　　二十种本藏各生一万量</p>
<p style="text-align: left">
	　　各别百眷属各生一千故</p>
<p style="text-align: left">
	　　是故数圆满住心应观察</p>
<p style="text-align: left">
	　　中后重倍此应广通达故</p>
<p style="text-align: left">
	　　论曰。就大龙王重重广海无尽大藏之自家中。总有三重。能摄诸位。云何为三。一者初第一有重。二者中安住居重。三者后建立转重。是名为三。就第一重中。则有二十二亿十方世界之量种种胜妙法门大海。此义云何。谓二十种本藏法中。一一各各出生一万法门大海。各各别别百眷属中。一一各各出生一千法门海故。以此义故名字圆满义理具足。如其次第安住其心定止其思。聪明观察其数量理及所诠意现了分明。如偈广海大藏中总有三种重。谓初中后重。初重有二十二亿十方界量法门大海二十种本藏。各生一万量。各别百眷属各生一千故。是故数圆满。住心应观察故。次二种重。如其次第倍前普布应广通达。如偈中后重倍此应广通达故。故大摩尼宝藏陀罗尼修集修多罗中作如是说。龙龙地地大无尽海藏中。有多十方之量法门轨则品类。最初名为转大法论具足一海无极无尽引导光明现照地地本业本用出生增长轨则大海法门。最后名为有性无性<a>无我</a>空理大利益广光明亦离脱亦合转具足具足无边摩诃行种地本藏法雨腾门出兴上味品类法门。唯取一界以为譬喻非取尘等。乃至广说故。</p>
<p style="text-align: left">
	　　无尽无穷尘尘数量道路大决择分第十一</p>
<p style="text-align: left">
	　　如是已说大龙王重重广海无尽大藏大决择分。次当说无尽无穷尘尘数量道路大决择分。其相云何。偈曰。</p>
<p style="text-align: left">
	　　尘尘道路中如前所说量</p>
<p style="text-align: left">
	　　亦有五十一决定金刚位</p>
<p style="text-align: left">
	　　依此位立相则有十种重</p>
<p style="text-align: left">
	　　以为道路量二因一果等</p>
<p style="text-align: left">
	　　论曰。就此门中有几数位。五十一种真金刚位。具足圆满无阙失故。如偈尘尘道路中如前所说量亦有五十一决定金刚位故。就此位中。则有十种变对法门。能摄门量。云何为十。一者二因一果门。二者一因一果门。三者少因多果门。四者因果一味门。五者无因无果门。六者自然安住门。七者因果门。八者果因门。九者言说门。十者言人门。是名为十。如是十门以为门量。如偈依此位立相则有十种重以为道路量二因一果等故。彼第一门形相如何。偈曰。</p>
<p style="text-align: left">
	　　以<a>信心</a>为初如次率自类</p>
<p style="text-align: left">
	　　取所余位初至于定心位</p>
<p style="text-align: left">
	　　则取如来地亦如其次第</p>
<p style="text-align: left">
	　　不退心为初率同品自类</p>
<p style="text-align: left">
	　　取余位第二至于愿心位</p>
<p style="text-align: left">
	　　亦取如来地<a>修行</a>位为初</p>
<p style="text-align: left">
	　　如次率自类取余位第三</p>
<p style="text-align: left">
	　　至于正心位亦取如来地</p>
<p style="text-align: left">
	　　不退位为初如次率自类</p>
<p style="text-align: left">
	　　取余位第四至灌顶住位</p>
<p style="text-align: left">
	　　亦取如来地离痴行为初</p>
<p style="text-align: left">
	　　如次率自类取余位第五</p>
<p style="text-align: left">
	　　至于无著行亦取如来地</p>
<p style="text-align: left">
	　　尊重行为初如次率自类</p>
<p style="text-align: left">
	　　取余位第六至于真实行</p>
<p style="text-align: left">
	　　亦取如来地随顺观众生</p>
<p style="text-align: left">
	　　回向以为初如次率自类</p>
<p style="text-align: left">
	　　取所余四位各数量契当</p>
<p style="text-align: left">
	　　余有如来地以同地为伴</p>
<p style="text-align: left">
	　　庄严一觉海各因及果称</p>
<p style="text-align: left">
	　　配释广观察其理当分明</p>
<p style="text-align: left">
	　　论曰。今此门中为明何义。为欲现示五十一位皆为同量。以二种因感得一果。广三宝海无穷尽故。此义云何。所谓信心及发心地之二种因。同一行相不相舍离。俱行合转住一所作。起无量具生无边德。具足庄严一大觉海。能生长因。名为最上第一出生增长决定真实本藏原母远离系缚庄严无胜地种子海会所庄严。果名为具足真金刚。圆满大慈悲法身<a>虚空</a>等无差别最初地地无上极海一尽大觉无二山王。次念心地<a>欢喜</a>行地之二种法。能长养因。具足庄严一大觉海。因名为安乐常明决定增长无苦无妄自然照达一切法性无所障碍种子海会。果名为常乐总明大虚空界甚深恒了无二山王。次精进心地救护一切众生回向地之二种法。能长养因。具足庄严一大觉海。因名为发起<a>殊胜</a>大悲光水远离<a>懈怠</a>常度常行本地自性具足通达种子海会。果名为慈悲光明常恒达慧无二山王。次慧心地逆流欢喜地之二种法。能长养因。具足庄严一大觉海。因名为大真金刚日月光明自性离苦除断闇品种子海会。果名为极极重地无上一体自然穷了无二山王。次定心地大极地地之二种法。能长养因。具足庄严一大觉海。因名为决定安寂远离散乱照曜无穷水水火火种子海会。果名为寂圆满地明圆满地具足德藏无二山王。如是诸佛皆悉各各作三大事。云何为三。一者兴化。二者<a>说法</a>。三者胜进。言兴化者。出兴一十方世界之尘量变<a>化身</a>故。言说法者。宣说一十方世界之尘量发心信地法门海故。言胜进者。向上上位如次入故。是名为三。就变化中亦皆各各有此三事。应广通达。如是如是随随如如。后后诸位例前应知。如偈以信心为初如次率自类取所余位初至于定心位则取如来地故。如是已说二因一果门。次当说一因一果门。其相云何。偈曰。</p>
<p style="text-align: left">
	　　五十一种位各不待他力</p>
<p style="text-align: left">
	　　独住自家中感得一果故</p>
<p style="text-align: left">
	　　因及果名字如其次第加</p>
<p style="text-align: left">
	　　种子大觉故配释应了知</p>
<p style="text-align: left">
	　　次第同前说增减不同耳</p>
<p style="text-align: left">
	　　论曰。今此偈中为明何义。为欲现示因果二法数量契当庄严觉道。三宝之海转广大故。如偈五十一种位各不待他力独住自家中感得一果故。故因及果称于本名字。加种子大觉之称故。如偈因及果名字如其次第加种子大觉故配释应了知故。次第转相与前所说等无差别。唯增数量减数量别各不同耳。如偈次第同前说增减不同耳。故如是诸佛皆悉各各作三大事。名同前说义有不同。言兴化者。出兴十十方世界之尘量变化身故。言说法者。宣说十十方世界之尘量各各因位法门海故。言胜进者。向上上位如次入故。就变化身中。亦有此三事。应广通达。如是已说一因一果门。次当说少因多果门。其相云何。偈曰。</p>
<p style="text-align: left">
	　　五十一位中一一皆各各</p>
<p style="text-align: left">
	　　感五十果位名少因多果</p>
<p style="text-align: left">
	　　论曰。今此门中为明何义。为欲现示唯一种因感五十果。无碍自在无所阙失。三宝之海转广大故。如偈五十一位中一一皆各各感五十果位名少因多果故。如是诸佛皆悉各各作三大事。名如前说义有不同。言兴化者。出兴百十方世界之尘量变化身故。言说法者。宣说百十方世界之尘量各各因位法门海故。言胜进者。向上上位如次入故。就变化中有此三事。应广通达。如是已说少因多果门。次当说因果一味门。其相云何。偈曰。</p>
<p style="text-align: left">
	　　五十一位中一一皆各各</p>
<p style="text-align: left">
	　　有五百果海五百果海中</p>
<p style="text-align: left">
	　　一一皆各各有五百因海</p>
<p style="text-align: left">
	　　如是平等故名因果一味</p>
<p style="text-align: left">
	　　论曰。今此门中为明何义。为欲现示因果二法数量契当无有增减。三宝之海转广大故。如偈五十一位中一一皆各各有五百果海。五百果海中一一皆各各有五百因海。如是平等故名因果一味故。如是诸佛所作三事。亦复同前唯义异耳。所谓千故。变化身相亦复如是。如是已说因果一味门。次当说无因无果门。其相云何。偈曰。</p>
<p style="text-align: left">
	　　五十一位法非因亦非果</p>
<p style="text-align: left">
	　　生千因果法名无因无果</p>
<p style="text-align: left">
	　　论曰。今此门中为明何义。为欲现示五十一位因而不有果。因出生千因之大海果而不有因。果出生千。果之大海。三宝之海转广大故。如偈五十一位法非因亦非果生千因果法名无因无果故。如是诸佛所作三事。亦复同前唯义异耳。所谓万故。如是已说无因无果门。次当说自然安住门。其相云何。偈曰。</p>
<p style="text-align: left">
	　　五十一位中一一皆各各</p>
<p style="text-align: left">
	　　经无量劫转不出自家故</p>
<p style="text-align: left">
	　　论曰。今此门中为明何义。为欲现示位位皆各经无量劫以修行成道等事转无其分际。三宝之海转广大故如偈五十一位中一一皆各各经无量劫转不出自家故。故如是诸佛所作三事。亦复同前唯义异耳。所谓亿故。如是已说自然安住门。次当说因果门。其相云何。偈曰。</p>
<p style="text-align: left">
	　　生五十一位生五十一位</p>
<p style="text-align: left">
	　　所生无尽故名为因果门</p>
<p style="text-align: left">
	　　论曰。今此门中为明何义。为欲现示能生能生无有穷尽。所生所生无有穷尽。三宝之海转广大故。如偈生五十一位生五十一位所生无尽故名为因果门故。如是诸佛所作三事。亦复同前唯义异耳。谓十亿故。如是已说因果门。次当说果因门。其相云何。偈曰。</p>
<p style="text-align: left">
	　　此义例前了无别意趣耳</p>
<p style="text-align: left">
	　　唯有数量增住心应观察</p>
<p style="text-align: left">
	　　论曰。今此门中为明何义。为欲现示五十一位亦因亦果各生无尽无尽因果大海法门。三宝之海转广大故。如偈唯有数量增故。如是诸佛所作三事。亦复同前唯义异耳。谓百亿故。如是已说果因门。次当说言说门。其相云何。偈曰。</p>
<p style="text-align: left">
	　　一切三宝海皆悉起言说</p>
<p style="text-align: left">
	　　无有穷尽故名为言说门</p>
<p style="text-align: left">
	　　论曰。今此门中为明何义。为欲现示一切三宝皆悉各各宣说无尽僧海无尽法海无尽觉海。三宝之海转广大故。如偈一切三宝海皆悉起言说无有穷尽故名为言说门故。如是诸三宝所作三事。亦复同前唯义异耳。谓千亿故。如是已说言说门。次当说言人门。其相云何。偈曰。</p>
<p style="text-align: left">
	　　一切三宝说如说量作人</p>
<p style="text-align: left">
	　　无有穷尽故名为言人门</p>
<p style="text-align: left">
	　　论曰。今此偈中为明何义。为欲现示如前所说诸三宝说如所说量。造作<a>行者</a>无有穷尽。三宝之海转广大故。如偈一切三宝说如说量作人无有穷尽故名为言人门故。如是诸人。成道已讫所作三事。亦复同前唯义异耳。谓万亿故。大明总持具足心地修多罗中。作如是说。譬喻十方无际无本无始无终道行足履地地法藏中。有十种殊胜转转增长倍倍具足圆满广大法门海会。乃至广说故。</p>
<p style="text-align: left">
	　　不可思议不可称量俱俱微尘本大山王大决择分第十二</p>
<p style="text-align: left">
	　　如是已说无尽无穷尘尘数量道路大决择分。次当说不可思议不可称量俱俱微尘本大山王大决择分。其相云何。偈曰。</p>
<p style="text-align: left">
	　　不思议海中则有三种法</p>
<p style="text-align: left">
	　　谓三重倍故配释应了知</p>
<p style="text-align: left">
	　　论曰。就不可思议本大山王体性中。则有三种。云何为三。一者法宝数量倍。二者僧宝数量倍。三者佛宝数量倍。是名为三。增几数量作倍义耶。谓增益亿亿十方世界之微尘数量三宝海故。如其次第。依道路十增一种倍。应审观察。如偈不思议海中则有三种法。谓三重倍故配释应了知故。末末三倍依本家说。应广通达。心地修多罗中。作如是说。俱尘无上不可思议根本性海分中。具足圆满亿亿大方<a>三德</a>大海。以大方分建立大方。乃至广说故。</p>
		

	
	

		</div></div><hr><script charset='utf-8' src='../../js/footer.js'></script></body></html>