<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 陀罗尼杂集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 陀罗尼杂集</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三卷 陀罗尼杂集</strong></p>
<p style="text-align: left">
	　　摩醯首罗天王咒一首。</p>
<p style="text-align: left">
	　　八臂那罗延天咒一首。</p>
<p style="text-align: left">
	　　大功德天咒一首。</p>
<p style="text-align: left">
	　　八龙王咒八首(并诸<a>菩萨</a>天王龙王发愿说偈)</p>
<p style="text-align: left">
	　　摩醯首罗天王咒</p>
<p style="text-align: left">
	　　我摩醯首罗天王今欲说神咒。愍念诸众生为除苦本。除其我慢心令修忍辱行。有咒名拘多吒咒。晋言慈悲忍辱。</p>
<p style="text-align: left">
	　　殊呼多(一)乌耆多(二)句多吒(三)乌苏蜜多(四)提梨帝吒(五)若蜜殊吒(六)句喻吒(七)乌苏蜜耆吒(八)句那吒(九)耶蜜耆吒(十)乌苏帝梨吒(十一)莎呵(十二)</p>
<p style="text-align: left">
	　　诵咒五遍。缕一色青结作十二结系两手。</p>
<p style="text-align: left">
	　　此大神咒。乃是过去七恒河沙诸佛所说。又我过去从诸佛所。得闻说此大神咒名。从是已来<a>神通</a><a>自在</a>。遍领三千<a>大千世界</a>。一切鬼王皆悉属我。我有神力悉能摧伏。我今说此陀罗尼咒。如王解髻明珠与人。譬如强力转轮圣王。威势自在无有前敌。未摧伏者力能摧伏。已调伏者增加守护。所须之物令无所乏。时转轮王威伏百姓。复能养育增加守护。犹如慈父等无有异。我今大摩醯首罗天王。神力自在亦复如是。典领三千大千世界鬼神诸王。养育守护亦复如是。摧伏外道及诸邪见。悉令靡伏安住<a>正法</a>。复以神通游腾十方。游诸佛国佐佛扬化。守护正法亦复如是。我今以此大神咒力。<a>六道</a><a>化身</a>度脱众生。现作鬼王降伏诸鬼摧灭邪见。内修菩萨清净戒行。久以得处法流水中。八住齐限功勋成就。当知皆是大神咒力。其诸行人欲得现世离众患难。欲护正法欲得安隐。欲得国土无诸灾疫丰实安乐。其王应当勤心读诵研精修习此陀罗尼。亦当劝厉后妃婇女诸王子等。勤心修习昼夜读诵极令通利。于月八日十四日十五日。离<a>常住</a>处在空靖地。净洁洗浴妙香涂身着新净衣。于夜后分明星出时。<a>烧香</a>散五色妙华。三种名香供养十方佛已。然后三称我名摩醯首罗大天王满我所愿。如是三说。令我所求皆得吉祥。作是愿已默然而坐。我于尔时当往其所。王于尔时即当诵此陀罗尼咒二十一遍默然而坐。其王尔时若于梦中若惺悟心。得见我身。在<a>虚空</a>中处白莲华台。放大光明照触王身。王见光已即得清净<a>解脱</a>无垢光三昧。得是三昧已心大<a>欢喜</a>。心欢喜故所愿悉得。我时当遣八部鬼神守护国土。国界清夷无诸灾横。当知是此大神咒力。</p>
<p style="text-align: left">
	　　八臂那罗延今欲说神咒。名阿波卢耆兜帝梨置。晋言护助<a>佛法</a>消诸奸恶。摧灭邪见建立法幢。</p>
<p style="text-align: left">
	　　度呵兜(一)支波兜(二)若勿兜(三)波罗帝兜(四)度呵兜(五)究吒兜(六)阿若勿兜(七)耶蜜兜(八)究吒兜(九)度呵兜(十)莎呵。</p>
<p style="text-align: left">
	　　诵咒五遍。缕青一色结作四结系项。</p>
<p style="text-align: left">
	　　此大神咒。乃是过去八恒河沙诸佛所说。我于过去从诸佛所闻是神咒。是故今日得此奇特威猛德力神通无碍。<a>三界</a>奇挺人无等双。移山住流手转日月。能接须弥掷置他方还置本处。令此四天王帝释诸天都不觉知。令此须弥入芥子中。四天王宫忉利诸天。悉皆不知已之所入。令四天下洲合为一洲。各还本处如本无异。其中众生不知往来。神通自在游腾十方。历事诸佛守护正法。当知皆是大陀罗尼力。若诸国土诸人王等。欲护己身及国土者。是王应当建立佛法当修十德。何等为十。一者以慈悲心养育民物。二者怨亲平等心无憎爱。三者治国正法不抂民物。四者退恶任善识贤别愚。五者谦下自卑不轻贤士。六者有来求者不违其意。随其所求悉皆给与。七者于三宝所其心纯厚。八者拯济贫穷愍诸孤老。九者国有贤士当征召之。十者普慈人民舍恨念旧。犹如慈父爱念其子。温润清流。若诸人王能行是德。当知是王诸佛所护。我等诸天亦护是王。不令邻敌来侵是界。有诸善人福德贤士皆集其国雨泽顺时不被灾霜。人民安乐恶龙摄毒无病苦者。是王若能修十善德。复能兼诵此陀罗尼。专念在心而不废忘。常于月八日十四日十五日。于正殿上若高楼上。香汤沐浴着新染衣正东而坐。日未出时烧香散华供养十方诸佛。然后礼我八臂那罗延天王。神力自在令我所求皆得如愿。尔时即诵此陀罗尼二七遍已。默然而坐经一食顷。我于尔时当往其所住虚空中。身出光明照触王身。其王尔时见光明已转复精进。以精进故所求皆得。随其所愿无不克获。当知此皆是大神咒力。</p>
<p style="text-align: left">
	　　我大功德天王今欲说神咒。名兜楼呼帝卢。晋言护助正法愍苦众生。</p>
<p style="text-align: left">
	　　耆摩罗呼帝卢乌昼呼帝卢句呼那呼帝卢若蜜耆帝卢莎呵。</p>
<p style="text-align: left">
	　　诵咒三遍。缕六色结作六结系项。</p>
<p style="text-align: left">
	　　是大神咒。乃是过去七恒河沙诸佛所说。我于过去从诸佛所得此神咒。令得此身端政殊妙。光明照曜诸天中胜。神智通达靡所不知。得他心智。来今往古如在目前。得<a>宿命</a>通。具足三明八解脱事。亦悉备足功德备举如初住菩萨等无有异。为度众生现作天女。见诸众生回波六趣。没溺<a>苦海</a>无能觉者。我今愍此诸众生故。以此神咒欲拥护之。若诸行人欲求所愿。病者求差贫者求富贱者求贵。若诸国王恶贼侵境。雨泽不时所种不收。疫病流行。尔时应当勤心读诵<a>修行</a>此陀罗尼。七日七夜六时不废。烧香散华供养十方诸佛。供养佛已。为我大功德天敷好妙坐。以三种妙华庄严此坐。赤白紫色三种妙浆。蒲桃石蜜安<a>石榴</a>浆以待于我。若在塔中若于静室。于一一时中勤心读诵此大神咒。七遍乃止默然而坐。我时当与天众龙众。往是人所受其供养。受供养已与其所愿。是人尔时若于梦中若惺悟心。即得见我大功德天。威颜相貌光明挺特。见已欢喜转复精进。已精进故所求皆得。当知是此大神咒力。</p>
<p style="text-align: left">
	　　我难陀龙王欲说一头陀罗尼。名耆那腻置。晋言护诸众生拔其四毒箭。</p>
<p style="text-align: left">
	　　若不帝梨那伊帝帝梨那伊无帝梨那若昼令帝梨那伊不帝梨那耆呼吒帝那莎呵。</p>
<p style="text-align: left">
	　　诵咒五遍黄色缕结作六结系项。</p>
<p style="text-align: left">
	　　此大神咒。乃是过去十恒河沙诸佛所说。我难陀龙王已得大神咒力故。常游诸国十方佛前。神通自在无有挂碍。诸佛所说悉能总持。为众生说如闻而行。拔其毒足补智慧膏。以萨婆若水洗除垢秽。拂拭摩搓令心调净。我难陀龙王常游诸国。观察众生有病苦者。随其偏发疗治救济令得脱难。乃至于王后宫变为女身。为诸女人演<a>说法</a>要。女人姿态多诸过恶。皆使令发菩提之心厌恶女身。皆因此大神咒力得阶十地。六道和光现龙王身。虽示龙身不同其尘。当知悉是大神咒力。日诵七遍。烦恼结使悉得消除。现在病苦悉得消灭。欲得如上所说大智慧方便。自利利人。勤修读诵此大神咒。诚谛不虚。</p>
<p style="text-align: left">
	　　我婆难陀龙王欲说一头陀罗尼。名陀摩罗提。晋言守护国土满众生愿。</p>
<p style="text-align: left">
	　　阿支不陀摩罗提乌苏兜那陀摩罗提破殊呵陀摩罗提乌苏兜那陀摩罗提若蜜耆陀摩罗提乌苏呵陀摩罗提置耆呼奴陀摩罗提支兜梨那陀摩罗提莎呵。</p>
<p style="text-align: left">
	　　诵咒五遍。缕七色结作十四结系项。</p>
<p style="text-align: left">
	　　此大神咒。乃是过去九十九亿诸佛所说。我于过去值遇诸佛。从诸佛所得此陀罗尼。有大神力神通自在。常游诸国度脱众生。在所国土若诸国王。欲以正法治国土者。以天位治世不抂人物。欲得国家无诸灾祸。欲得邻敌不生恶念。国王尔时应当深心敬重三宝。恩慧贫穷谦敬仁义。恩德普覆尊圣敬德。退恶任善谦敬理信。其如国王行此德者。十方诸佛常随护念。释梵四天王等龙王当随护助。为消灾害满其所愿。求愿与愿不违其意。是王尔时欲满愿故。应当读诵此陀罗尼。于宫殿内若正殿上。于月八日十四日十五日。日未出时正南而坐。香汤澡浴着净洁衣。于其国内诸人民等及诸邻敌。起慈悲心怜愍之心。尔时应当诵此陀罗尼二十一遍。烧殊妙香栴檀沉水及薰陆香。散七色华。先当供养十方诸佛。释迦如来应正遍知。诸大菩萨天龙八部。然后三称我名婆难陀龙王。烧香供养满我所愿。如是三说。我时当与天龙八部。随其所愿即得当与之。是王尔时即满所愿。云何当知得果其愿。若于梦中若惺悟时。见白龙象及白莲华。在虚空中当前而住。当知尔时即得所愿。</p>
<p style="text-align: left">
	　　我娑伽罗龙王今欲说神咒。名阿那耆置卢。晋言普雨法雨。于四天下中无不蒙润。除诸众生郁蒸热恼。诸渴乏者令得丰足。</p>
<p style="text-align: left">
	　　乌奢都波梨那奢摩都呼那苏耆蜜都呼那阿支不奴都呼那乌啄呵都呼那卑梨帝那都呼那温耆不都呼那莎呵。</p>
<p style="text-align: left">
	　　诵咒三遍驼毛缕结作八结系项。</p>
<p style="text-align: left">
	　　是大神咒。乃是过去十恒河沙诸佛所说。我娑伽罗龙王于七百阿僧祇劫已来。常修行此陀罗尼。以是之故。于诸龙王最上最胜。端正殊妙神通自在。能以神力声振三千。极佛境界无不蒙益。一四天下小千世界。四天下中三千大千世界无不蒙润。慈悲普覆等雨法雨。能令众生增长鞠育菩提根牙。若诸众生处在三恶三垢覆蔽。为开慧眼令睹光明。若诸国王渴乏须雨。我能给足令其丰实。四天下中普皆令等。而其国王欲得丰实。无他怨贼欲来侵境。于其国内炽然正法恩惠普覆。断理怨抂赈诸贫穷。有孤老者生怜愍心。若其国王能行是德。十方诸佛诸大菩萨。释梵四天王天龙鬼神。常随护助。求愿与愿无不获果。王于尔时应当修行此陀罗尼。于净洁处离大愦闹。于七日中不食酒肉五辛。白净<a>素食</a>。苏酪听食。香汤洗浴着白净衣。七日七夜受持八戒。烧众名香栴檀沉水及薰陆香。散五色华。供养十方诸佛我释迦如来应正遍知。尔时应当三称我名娑伽罗龙王。即便诵咒二七遍。于六时中从初一日。国王尔时心转淳厚。一日二日乃至七日。便见我身在其前住。若白龙象像若转轮圣王像。随其所求能满其愿。为除宿罪令得<a>道果</a>。</p>
<p style="text-align: left">
	　　我和修吉龙王今欲说神咒。名支富提梨那。晋言愍苦众生令出三界。</p>
<p style="text-align: left">
	　　忧波支兜那如波帝支兜那蜜若兜支兜那提梨帝那支兜那乌苏钦帝支兜那莎呵。</p>
<p style="text-align: left">
	　　诵咒三遍羖历毛缕结作十四结系项。</p>
<p style="text-align: left">
	　　此大神咒。乃是过去八恒河沙诸佛所说。我于过去从诸佛所得此陀罗尼句。不与诸龙同其事业。常游诸国修菩萨行。面睹诸佛咨受教诲。愍念众生佐佛化愚。常以正法摄持守护。于<a>生死</a>海拔济令出。身为大船口为法桥。心为大海出慈悲水。溉灌众生枯槁<a>福田</a>。悉令生长菩提根牙。我所<a>饶益</a>其喻如是。若诸国王欲求所愿。欲令其国丰实安乐。欲令无有他方怨贼。欲使国土无诸疫病。怨家仇对自然殄灭。众官承法不复恼人。其王尔时于其国内炽然正法。率诸群臣以正法教。温良恭俭<a>孝养</a>父母。慈悲怜愍孤穷众生。躬自回驾供养三宝。于三宝所不生疑悔。生父母师长想朋友知识想。于身命财生不坚想。我及国土如幻如化。愍伤众生如视赤子。若其国王能修是德复能读诵此陀罗尼。于月八日十四日十五日。净洁洗浴着新净衣。于正殿上若高楼上正东而坐。日未出时散三色华三种名香。栴檀沉水薰陆香等。供养十方佛已。应当为我和修吉龙王。敷置法坐正南而坐。以青氎覆我座上。三种华三种浆蒲桃石蜜安石榴浆。烧黑沉水以待于我。其王尔时正东而坐。叉手合掌诵此陀罗尼二十一遍。诵咒已讫其王即出。与诸群臣默然而坐。我和修吉龙王。当与诸天龙神八部八万四千到是王所。于虚空中默然而受其王供养。王于尔时若于梦中惺悟心得见我身。如转轮圣王七宝侍从。见已欢喜转更精进。以精进故我及天龙八部鬼神。便当勤心守其国土。求愿与愿不违其意。真诚如是。</p>
<p style="text-align: left">
	　　我德叉伽龙王我欲说神咒度脱诸众生。有咒名苏富罗。秦言度脱众生。</p>
<p style="text-align: left">
	　　阿低帝耆昼支富屠苏罗若蜜耆昼乌脯都呵昼卑梨那耆毗若蜜乌都昼莎呵。</p>
<p style="text-align: left">
	　　诵咒五遍缕紫白二色结作十二结系项。</p>
<p style="text-align: left">
	　　是大神咒。乃是过去七恒河沙诸佛所说。是咒能令诸失心者。还得<a>正念</a>度五逆津。获诸神通具足三明。超出三界独步<a>无畏</a>。我于往古从诸佛所。得闻读诵此大神咒。虽现龙身而无龙业。游诸佛国修菩萨行。游腾十方度脱众生出生死海。回波六趣悉能救接。扶持携将到<a>涅槃</a>岸。又我过去于阎浮提作国王女。王于尔时国土褊狭人民单索。恒畏怨敌来侵其境。又复薄福水旱不调。谷米勇贵人民饥馑。我于尔时在宫殿内。父王尔时愁忧不乐。语诸群臣当设何计。令国丰实人民还复。群臣尔时默无答者。我时见父愁忧如是。我念过去曾从诸佛。受持读诵此大神咒。是神咒力譬如大盖。能覆三千况此一国。普雨法雨无不蒙益。枯木石山皆能生华。强者能伏弱者能佐。作是念已即诣王所。礼觐问讯问王所忧。王时答我非汝所知。我时答王。有智慧者不问男女行之则是。王时欢喜言说之。我时答王。我念过去九十九亿诸佛所说大神咒王。设其功力如上所说。王于尔时躬自读诵。精诚克厉七日七夜。受持八戒六时不废。于一一时中忏悔十方。散七色华烧三种名香。一一时二七遍诵。王于尔时悔过自责。薄福不肖谬得为王。孤负天下惭愧自责。以惭愧故。十方诸佛大菩萨众。释梵四天王八部鬼神。诸大龙王风伯雨师。皆悉来集至其国界雨大法雨。枯木石山枯泉河井悉皆盈满。先逃人民还其本土。他国人民闻国丰实亦来投归。尔时邻敌悉来归伏拜为大王。八方靡伏遂致太平。我念往古大神咒力。神通自在乃致如是。若诸人王欲求所愿。皆应如是修行此德。</p>
<p style="text-align: left">
	　　阿那婆达多龙王今欲说神咒。名婆差卢晋言美音。赞叹三宝长众生信。拥护正法震大法雷。生长众生菩提根牙。鞠育我成就令得成办。悉皆令得无上佛果。</p>
<p style="text-align: left">
	　　支波昼提梨那阿若卢波昼提梨那和婆卢波昼提梨那阿那卢波昼提梨那阿支不提梨耶若蜜耆耶兜提梨那胡苏波吒兜提梨那苏副蜜耆阿支副乌奢支莎呵。</p>
<p style="text-align: left">
	　　诵咒三遍缕青黄二色结作六结系项。</p>
<p style="text-align: left">
	　　此大神咒。乃是过去七十七亿诸佛所说。是咒能令诸失心者还得正念。无智慧者令得智慧。无辩才者令得辩才。无陀罗尼者令得陀罗尼。狂者得正。哑者咒其舌根乃至七日还得能语。盲瞎者咒其眼根<a>三七</a>二十一日。日初出时病者东向坐心念口言。令我眼根随日而生。咒师尔时日日咒之。一日三咒日初出时日正中时日欲入时。乃至三七二十一日。眼根还生遂还得眼。若诸众生手脚[戀-心+足]癖。咒已还复如本无异。有诸<a>比丘</a><a>懈怠</a>不勤。触事滞碍闇钝[夢-夕+登]瞢。为诸罪垢之所覆蔽。当知是人曾于过去。或杀父母或杀和上阿阇梨。或杀发心于菩萨真人阿<a>罗汉</a>。或杀时君国政破塔坏僧。此人或曾于大众中。作大妄语轻毁众僧。或时在俗轻秤小斗欺劫百姓。见孤穷者轻毁凌蔑。为子不孝为臣不忠。见人行善轻毁憎嫉。见诸恶人防护佐助。造此众恶自缠其身。其人命终入阿鼻狱动经劫数。罪毕乃出还得为人。诸根闇钝示同人类。如是罪人若得值遇善知识者。得闻说此陀罗尼一经耳者。复能读诵修行通利惭愧自责。悔先罪咎谦敬自卑。敬诸比丘<a>孝顺</a>父母。恭敬师长耆旧宿长。生谦敬心爱语和顺。鄙掉自卑惭愧低头。或时诸人施与饮食。当持此食色香美味。施与诸佛和上阿阇梨。我之鄙恶不消此食。余殊滓恶我能敢受。施衣裳汤药亦复如是。不自高身卑下他人。恒自改悔无数劫罪。勤心读诵此陀罗尼。于四十八日在空闲处六时行道。供养<a>礼拜</a>十方诸佛。于一一时中七遍诵此陀罗尼。精诚改悔莫生疲厌。散五色华三种名香。栴檀沉水及薰陆香。满四十八日已。罪垢灭尽无有遗余。随其前世根有利钝。其利根者即得道果。第二第三终不能得阿<a>罗汉果</a>。其根钝者正得灭罪不堕<a>地狱</a>。我今所说饶益众生分别罪福。令其惺悟<a>善恶</a><a>报应</a>。是名<a>护法</a>美妙功德。今已说竟。</p>
<p style="text-align: left">
	　　摩那斯龙王今欲说咒。名陀摩叉帝。晋言为护法。故拯济群萌。拔生死苦令得脱难。</p>
<p style="text-align: left">
	　　陀无梨陀尼帝阿支昼尼梨帝毗梨帝那尼梨帝乌支昼尼梨帝胡梨帝那尼梨帝莎呵。</p>
<p style="text-align: left">
	　　诵咒三遍白叠缕结作七结系项。</p>
<p style="text-align: left">
	　　是大神咒。乃是过去七恒河沙诸佛所说。我于往昔在阎浮提作大国王。十六小国皆悉属我。我有威猛大策谋力。降伏诸国三十六国悉来属我。我时得病命垂欲终。薄福少男正有三子。最大太子闇钝少智。中者尪弱。其最小子聪明勇哲。博学多闻策谋威勇。见我欲终悉皆来集。一万大臣亦悉来集。一万夫人亦悉来集。王时欲终语诸群臣。言我三子中谁中为王。诸群臣言任大王意。王时答言不应任我。我去之后。治国之法霸王之事。汝等当知云何任我。诸臣咸言善哉大王。慈悲临覆心无憎爱。一万大臣同声唱言。第三王子堪任为王。一万大臣言已辞退。时王正殿身体疲懈。语诸子言我今欲卧第三王子抱父王头。中者捉脚。第一王子捉父王手。时王仰卧即便命终。群臣闻之号哭来集。一万夫人亦悉号哭举身投地。第三王子见父背丧呼号懊恼。自投于地良久乃苏。第一太子默然而坐。第二王子坐啼脚头。诸群臣言。诸王子等相貌有异。有一大臣是王叔父。大王在时恒以国事付此大臣。宰相念言。大王在时恒以国事付嘱于我。今此王子意志有异。我宜问之即前问言。今王背丧诸群臣等皆悉已集。父子之情不应如是。默然而坐而不涕泣。王子答言。我与父王都无因缘。第三王子独是王子。我等二人犹如宾客暂来相过。大臣答言不应如是。国是汝有非兄则弟。第三王子[口*睪]啕惋转前抱兄足。我小幼稚不应为王。愿兄临顾绍父王位。兄时答言。父王临终告敕于汝。我徒先生不见告敕是父王过非汝愆咎。我等二人且当入山。精诚克厉求神仙道。言已即去。精诚不久获得五通。移山住流手[打-丁+勉]日月。第三王子葬送父讫。得绍王位统领诸国四十八年。其后渐渐贪浊心起人民厌贱。诸小国王及诸群臣。咸皆思念山中神仙。无贪之性乃得为仙。我等往昔咸皆愚痴。聪圣王子以为愚痴。贪浊王子以为贤圣。作是念已咸相谓言。我等诸人当共入山。劝请神仙以为大王。兼有神化威伏诸国。作是念已。一万大臣皆共入山。推觅求索会遇见之。一万大臣拜觐问讯。神仙尊者我等顽愚不识正真。为此贪王之所恼乱。人民逃迸国将空虚。唯愿尊仙垂顾留眄。慈悲普覆令国还复。仙人答言我无是事。诸臣答言实不得止。仙人答言我宁此死。终不恋国还为人王。一万大臣咸相谓言。我若返国亦皆当死贪王所杀。不如住此求道神仙。饮水食果清闲寂漠。精诚不久皆获五通。飞腾清虚靡不周遍。尔时贪王心生惭愧。即舍王位<a>出家</a>学道。开父王藏欲大布施。见一金樻七处印印之。以手开樻得陀罗尼。是过去诸佛所说如前无异。得陀罗尼已。开父王藏着四衢道头。恣其人民担负而去。我于尔时得此陀罗尼已。即入静室七日七夜精勤修习。漏尽意解即获五通。尔时国王福德少故邻国侵境。风雨不时人民饥饿。是时国王即请比丘以为国师。共我治化。比丘是时即受其请。愍众生故为作国师。教其国王治化正法。不贪为本慈悲为性。赏善罚恶尊敬<a>道德</a>。慈愍人民如视赤子。尔时教王此陀罗尼句。王于尔时精诚至故。七日七夜精进不懈。已精进故。十方诸佛诸大菩萨。释梵四天王二十八部。诸大鬼神诸大龙王。拥护国土集其国界。雨泽时节谷米丰熟。人民安乐。已安乐故。诸小国土皆悉归属。当知皆是大神咒力威神乃尔。若诸国王于<a>释迦牟尼佛</a>。千载末头欲求所愿。亦应如是。古者国王等无有异。</p>
<p style="text-align: left">
	　　我沤波罗龙王今欲说神咒。名伊提姤摩。晋言称众生心不违其意。譬如大海七珍具足。取者皆得。其不取者非龙王咎。</p>
<p style="text-align: left">
	　　乌都胡卢都支波都宿佉都耆摩都乌吒都若蜜耆都毕梨帝那都乌苏都莎呵。</p>
<p style="text-align: left">
	　　诵咒三遍缕红白二色结作八结系项。</p>
<p style="text-align: left">
	　　此大神咒。乃是过去二十恒河沙诸佛所说。我从诸佛得此陀罗尼。从是已来百阿僧祇劫。有大神力神通自在。游腾十方历事诸佛。常以爱语软语。利益同事调伏众生。于诸众生犹如慈父。心意宽弘犹如大海。含受众生无所不苞。堪任荷负无量重担。愍苦众生施其安隐。若诸众生来求索者。随其所愿不逆其意。求官职者令得职爵。求大富者施其宝藏。疾病者施其安隐。若诸国王欲求所愿。我悉与之不违其意。求长寿与长寿。欲令国土无灾害。雨泽时节不旱不涝。正得其中无诸灾霜。谷米丰熟人民安乐。疫毒不行。满其所愿终不违意。是王尔时复能读诵上来所说陀罗尼句。兼以十善化诸人民。如我上说所修功德。其王亦应如是修行。修行得已兼复读诵此陀罗尼。曩劫所作极重恶业。皆悉消灭无有遗余。是王尔时罪垢灭已。其心泰然无众恼患。怨憎平等无有亲爱。常以月八日十四日十五日沐浴受斋。于清旦时日王未出。若正殿上若高楼上。正东而坐。七遍诵此陀罗尼咒。烧白栴檀及沉水香。散七色华供养十方佛已。尔时应当三称我名沤波罗龙王满我所愿。如是三说。即寻诵此陀罗尼句七遍乃止。是王尔时已精诚故。十方诸佛诸大菩萨。释梵四天王八大龙王。我沤波罗龙王。以慈悲盖覆其国土。以<a>甘露</a>水洒其国界。令其疾病疾毒恶气悉得消灭。是名大神咒力满愿不虚。</p>
<p style="text-align: left">
	　　文殊师利菩萨。我欲说有四弘誓。何等为四。一者覆育一切众生。犹如桥船度人无惓。二者苞含万物犹如大虚。三者愿使我身犹如药树。其有闻者患苦悉除。四者愿我当来得成佛时。所度众生如恒河沙。是为菩萨旷济之心。</p>
<p style="text-align: left">
	　　<a>虚空藏菩萨</a>我欲乐说菩萨摩诃萨。修行<a>净土</a>清净妙行。有四事何等为四。一者损已利人拯济群生。二者利衰毁誉不生忧戚。三者贞洁不淫戒行清净如白莲华。四者我当来世得作佛时。国土所有一切众生。妙行成就人天无别。是为菩萨庄严净土清净妙行。<a>观世音菩萨</a>复欲乐说。菩萨有四摄法何等为四。一者菩萨修行<a>六波罗蜜</a>。兼以化人拯济一切。二者生慈悲心育养群生。三者自利利人彼我兼利。四者病苦者其心怜愍如视赤子。是为菩萨四摄法摄取众生。菩萨广利众生。摄取净土妙善功德。</p>
<p style="text-align: left">
	　　救脱菩萨复欲乐说。有四弘誓不与声闻辟支佛共。何等为四。一者愿使我心犹如大地。一切草木<a>丛林</a>萌牙。因之增长地无憎爱。二者愿使我心犹如桥船。运度众生无有疲厌。三者愿使我心犹如大海。容受一切百川。众流投之不溢四者愿使我身犹如虚空。苞含万物犹<a>如法</a>性。是为菩萨四大弘誓。不与声闻辟支佛共。</p>
<p style="text-align: left">
	　　跋陀和菩萨我欲乐说。菩萨妙行有八事。何等为八。一者菩萨处于五滓世界。拔济众生不生疲厌。二者见诸众生兴起福事。营护佐助不生秽心。三者见人为恶敦喻诃谏令得舍离。四者有犯难者拯济怜愍如母爱子。五者有来求者不惜身命。六者有犯难处扶侍携接令得脱难。七者见邪见人怜愍敦喻令得<a>正见</a>。八者鞠育众生犹如赤子。所有功德悉持施与。共用回向无上菩提。是为菩萨八事利益无量众生。</p>
<p style="text-align: left">
	　　<a>大势至菩萨</a>复欲乐说。菩萨有四事。利益众生心无疲惓。何等为四。一者菩萨摩诃萨自舍已乐施与众生。见他受苦如已无异。慈心流恻痛彻骨髓。二者菩萨摩诃萨于没溺处设大桥船。运度众生无有疲厌。三者菩萨摩诃萨于生死海中众生回覆。自手牢捉令达<a>彼岸</a>。四者知诸众生往古来今犹如幻化。虽达此理度人无厌。是为菩萨四事。利益拯济群生。</p>
<p style="text-align: left">
	　　得大势菩萨复欲乐说。谁能于释迦牟尼佛遗法中作佛事者。我等八人常当拥护。略说有四事何等为四。一者亿无量苦。见众生苦如我无异。二者我等所持戒功德。悉舍施与众生。共用回向无上菩提。三者能忍苦事。荷负一切众生到于彼岸。四者发举一切众生心。犹如慈父念子无异。是为菩萨自利利人清净妙行。</p>
<p style="text-align: left">
	　　坚勇菩萨复欲乐说。菩萨妙行有四事。何等为四。一者愿我常生无佛世界。喻如日月行阎浮提。为其除冥。二者如以金錍决其眼膜令睹光明。三者作大药树一切众生。得闻香者病苦消除。四者常演说法如澍法雨。萌芽生长成就果实。悉发无上菩提之心。是为菩萨四大弘誓。</p>
<p style="text-align: left">
	　　我文殊师利今欲说妙偈</p>
<p style="text-align: left">
	　　令此经流布众生无疑心</p>
<p style="text-align: left">
	　　七佛菩萨众所说深妙法</p>
<p style="text-align: left">
	　　诸天龙王神言辞甚奇特</p>
<p style="text-align: left">
	　　纯说妙行咒护国及行人</p>
<p style="text-align: left">
	　　书写读诵者必共千佛会</p>
<p style="text-align: left">
	　　虚空藏菩萨今欲说半偈</p>
<p style="text-align: left">
	　　美叹书写者书写读诵者</p>
<p style="text-align: left">
	　　上来贤圣教称扬转教人</p>
<p style="text-align: left">
	　　言辞惋约美妙好无穷尽</p>
<p style="text-align: left">
	　　犹如大海水深广叵穷尽</p>
<p style="text-align: left">
	　　此人之功德亿倍过于彼</p>
<p style="text-align: left">
	　　我文殊师利今欲说偈。</p>
<p style="text-align: left">
	　　一切众生类回波淫鬼界</p>
<p style="text-align: left">
	　　无能觉之者唯我能救拔</p>
<p style="text-align: left">
	　　永断生死本普处寂灭乐</p>
<p style="text-align: left">
	　　梵天王所说二偈。</p>
<p style="text-align: left">
	　　今来至此闻妙言我常修行四无量</p>
<p style="text-align: left">
	　　今来至此闻妙言济拔众生生死苦</p>
<p style="text-align: left">
	　　永以无复忧恼患</p>
<p style="text-align: left">
	　　兜率天王今欲说三偈。</p>
<p style="text-align: left">
	　　我于往昔值诸佛得升兜率为天王</p>
<p style="text-align: left">
	　　今以得听一妙言决了心膜开慧眼</p>
<p style="text-align: left">
	　　其有众生一经耳不堕三涂升梵天</p>
<p style="text-align: left">
	　　他化自在天王欲说一偈半。</p>
<p style="text-align: left">
	　　闻此阎浮提诸大菩萨等</p>
<p style="text-align: left">
	　　演说微妙义我心大欢喜</p>
<p style="text-align: left">
	　　永拔生死种得升泥洹堂</p>
<p style="text-align: left">
	　　化乐天王所说二偈半。</p>
<p style="text-align: left">
	　　我闻阎浮提菩萨大士等</p>
<p style="text-align: left">
	　　各各说妙行四摄及弘誓</p>
<p style="text-align: left">
	　　我闻此句已心眼矐然开</p>
<p style="text-align: left">
	　　愿使诸天众得此净眼根</p>
<p style="text-align: left">
	　　永断生死流普得升泥洹</p>
<p style="text-align: left">
	　　炎摩天王欲说两偈如意珠。</p>
<p style="text-align: left">
	　　我等久处于天宫厌离三界生死苦</p>
<p style="text-align: left">
	　　何时如蛇脱故皮永得寂灭涅槃乐</p>
<p style="text-align: left">
	　　忉利天王欲说一偈半。</p>
<p style="text-align: left">
	　　久处于生死厌离欲淤泥</p>
<p style="text-align: left">
	　　兴起大慈悲济拔生死苦</p>
<p style="text-align: left">
	　　永脱生死苦得入涅槃城</p>
<p style="text-align: left">
	　　提头赖吒天王欲说四偈。</p>
<p style="text-align: left">
	　　四大天王中我最为第一</p>
<p style="text-align: left">
	　　我虽作天王不脱鬼神苦</p>
<p style="text-align: left">
	　　我作鬼神王已经五百岁</p>
<p style="text-align: left">
	　　东西常驰骋济度诸群生</p>
<p style="text-align: left">
	　　哀哉过去世曾作人中王</p>
<p style="text-align: left">
	　　治化不以理今作鬼神王</p>
<p style="text-align: left">
	　　有愿诸国王正治于国事</p>
<p style="text-align: left">
	　　莫作贪浊行复受鬼神身</p>
<p style="text-align: left">
	　　毗楼博叉天王欲说一偈半。</p>
<p style="text-align: left">
	　　我念过去世生于阎浮提</p>
<p style="text-align: left">
	　　豪富得自在谄曲不端直</p>
<p style="text-align: left">
	　　今虽作鬼王犹受鬼神苦</p>
<p style="text-align: left">
	　　毗楼勒叉天王欲说三偈。</p>
<p style="text-align: left">
	　　我今作鬼王得离三涂苦</p>
<p style="text-align: left">
	　　涉历四天下救诸病苦者</p>
<p style="text-align: left">
	　　忆念过去世曾作天中王</p>
<p style="text-align: left">
	　　放逸着五欲今受鬼王身</p>
<p style="text-align: left">
	　　又愿人中王谨慎不放逸</p>
<p style="text-align: left">
	　　度脱诸众生普得涅槃乐</p>
<p style="text-align: left">
	　　毗<a>沙门</a>天王欲说三偈。</p>
<p style="text-align: left">
	　　我于往昔修菩提为众生故作鬼王</p>
<p style="text-align: left">
	　　众生久处无明闇我以金錍开其眼</p>
<p style="text-align: left">
	　　慧眼既开度生死生死既脱升泥洹</p>
<p style="text-align: left">
	　　难陀龙王欲说二偈半。</p>
<p style="text-align: left">
	　　我现处龙宫欲度诸龙众</p>
<p style="text-align: left">
	　　闻诸菩萨众各各说妙行</p>
<p style="text-align: left">
	　　诸天龙神等咸皆侧耳听</p>
<p style="text-align: left">
	　　天众及龙众欢喜不自胜</p>
<p style="text-align: left">
	　　我及诸营从得脱诸龙身</p>
<p style="text-align: left">
	　　婆难陀龙王今欲说一偈半。</p>
<p style="text-align: left">
	　　我处于龙宫犹如蚕处茧</p>
<p style="text-align: left">
	　　愿得智慧力坏此无明闇</p>
<p style="text-align: left">
	　　济拔众厄难<a>超度</a>生死海</p>
<p style="text-align: left">
	　　娑伽罗龙王欲说二偈。</p>
<p style="text-align: left">
	　　我念过去世曾作人中王</p>
<p style="text-align: left">
	　　悭吝于宝藏今受龙王身</p>
<p style="text-align: left">
	　　又愿诸国王慈惠普拯济</p>
<p style="text-align: left">
	　　治化以正法莫复受龙身</p>
<p style="text-align: left">
	　　和修吉龙王欲说二偈半。</p>
<p style="text-align: left">
	　　我虽受龙身不受热沙苦</p>
<p style="text-align: left">
	　　又于过去世曾作人中王</p>
<p style="text-align: left">
	　　贪浊着世乐今受龙王身</p>
<p style="text-align: left">
	　　又愿诸国王厌离于世乐</p>
<p style="text-align: left">
	　　如囚厌于狱超出三界门</p>
<p style="text-align: left">
	　　德叉迦龙王欲说二偈半。</p>
<p style="text-align: left">
	　　又我于过去曾作人中王</p>
<p style="text-align: left">
	　　妻子及奴婢悉皆用布施</p>
<p style="text-align: left">
	　　坐以一嗔故今受龙王身</p>
<p style="text-align: left">
	　　又愿诸国王谦敬以仁义</p>
<p style="text-align: left">
	　　莫复自豪贵后受龙王身</p>
<p style="text-align: left">
	　　阿那婆达多龙王欲说四偈。</p>
<p style="text-align: left">
	　　我念过去世曾于阎浮提</p>
<p style="text-align: left">
	　　曾作国王女端政无等双</p>
<p style="text-align: left">
	　　父王甚爱重名曰白莲华</p>
<p style="text-align: left">
	　　嫁与邻国王不得适其意</p>
<p style="text-align: left">
	　　嗔恚自害死经历三涂苦</p>
<p style="text-align: left">
	　　今受龙王身又愿诸女人</p>
<p style="text-align: left">
	　　厌恶女姿态莫复怀妒忌</p>
<p style="text-align: left">
	　　后受毒龙苦难得脱苦时</p>
<p style="text-align: left">
	　　摩那斯龙王今欲说二偈半。</p>
<p style="text-align: left">
	　　久处于龙宫厌患诸龙臭</p>
<p style="text-align: left">
	　　腥臊如溷猪处厕不觉苦</p>
<p style="text-align: left">
	　　三界诸人天皆亦复如是</p>
<p style="text-align: left">
	　　乐在三界狱如猪不厌厕</p>
<p style="text-align: left">
	　　哀哉甚可伤不知求解脱</p>
<p style="text-align: left">
	　　沤波罗龙王今欲说五偈半。</p>
<p style="text-align: left">
	　　我于过去世曾于阎浮提</p>
<p style="text-align: left">
	　　<a>婆罗门</a>家子聪明甚黠慧</p>
<p style="text-align: left">
	　　时有邻国王女来娉我妻</p>
<p style="text-align: left">
	　　此女不贞良私外共人通</p>
<p style="text-align: left">
	　　我时伺捕得斩之于都市</p>
<p style="text-align: left">
	　　我时恶贼彼送之归本国</p>
<p style="text-align: left">
	　　思惟欲秽恶出家行正道</p>
<p style="text-align: left">
	　　复遇恶知识不值好同学</p>
<p style="text-align: left">
	　　引置诸淫人时我惋叹恨</p>
<p style="text-align: left">
	　　持刀自刎死经历三涂苦</p>
<p style="text-align: left">
	　　从是受龙身甚苦不可言</p>
<p style="text-align: left">
	　　胡苏低罗龙王今欲白一事。</p>
<p style="text-align: left">
	　　我于阎浮提典主十六国</p>
<p style="text-align: left">
	　　余国皆易化惟此国难教</p>
<p style="text-align: left">
	　　群臣皆谄伪贪浊多奸诡</p>
<p style="text-align: left">
	　　旱涝不均平莫不由此事</p>
		

	
	

		</div></div><hr><script charset='utf-8' src='../../js/footer.js'></script></body></html>