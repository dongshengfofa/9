<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十六卷 高僧传序录' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十六卷 高僧传序录</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十六卷 高僧传序录&nbsp;</strong></p>
<p style="text-align: left">
	　　原夫至道冲漠。假蹄筌而后彰。玄致幽凝。藉师保以成用。是由圣迹迭兴贤能异托。辩忠烈孝慈。以定君敬之道。明诗书礼乐。以成风俗之训。或忘功遗事。尚彼虚冲。或体任荣枯。重兹达命。而皆教但域中功存近益。斯盖渐染之方未奥尽其神性。至若能仁之为训也。考业果幽微。则循复三世。言至理高妙。则贯绝百灵。若夫启十地以辩慧宗。显二谛以诠智府。穷神尽性之旨。管一枢极之致。余教方之犹群流之归巨壑。众星之共北辰。悠哉邈矣。信难得以言尚至。乃教满三千。形遍<a>六道</a>。皆所以接引幽昏为大利益。而以净秽异闻升坠殊见。故秋方先音形之本。东国后见闻之益。云龙表于夜明。风虎彰乎宵梦。鸿风既扇。大化斯融。自尔西域名僧往往而至。或传度经法。或教授禅道。或以异迹化人。或以神力救物。自汉之梁。纪历弥远。世涉六代。年将五百。此土桑门含章秀起。群英间出迭有其人。众家记录叙载各异。<a>沙门</a>法济偏叙高逸一迹。沙门法安但列志节一行。沙门僧宝止命游方一科。沙门法进乃通撰传论。而辞事阙略。并皆互有繁简出没成异。考之行事未见其归宋。临川康王义庆宣验记及幽明录。大原王琰冥祥记。彭城刘俊益部寺记。沙门昙宗京师寺记。太原王延秀感应传。朱君台征应传。陶渊明搜神录。并傍出诸僧叙其风素。而皆是附见。亟多疏阙齐竟陵文宣王三宝记传。或称佛史。或号僧录。既三宝共叙。辞旨相关。混滥难求。更为芜昧。琅琊王巾所撰僧史意似该综。而文体未足。沙门僧祐撰<a>三藏</a>记。止有三十余僧。所无甚众。中书郎郄景兴东山僧传。治中张孝秀庐山僧传。中书陆明霞沙门传。各竞举一方不通今古。务存一善不及余行。逮乎即时。亦继有作者。然或褒赞之下。过相揄扬。或叙事之中。空列辞费。求之实理无的可称。或复嫌以繁广删减其事。而抗迹之奇。多所遗削。谓<a>出家</a>之士。处国宾王。不应励然自远高蹈独绝寻辞荣弃爱本以异俗为贤。若此而不论竟何所纪。尝以暇日遇览群作。辄搜捡杂录数十余家。及晋宋齐梁春秋书史。秦赵燕凉荒朝伪历。地理杂篇。孤文片记。并博咨古老。广访先达。校其有无。取其同异。始于汉明帝永平十年。终至梁天监十八年。凡四百五十三载。二百五十七人。又傍出附见者二百余人。开其德业大为十例。一曰译经。二曰义解。三曰神异。四曰习禅。五曰明律。六曰遗身。七曰诵经。八曰兴福。九曰经师。十曰唱导。然法流东土。盖由传译之勋。或踰越沙险。或泛漾洪波。皆忘形殉道。委命弘法。震旦开明一焉是赖。兹德可崇。故列之篇首。至若慧解开神。则道兼万亿。通感适化。则强暴以绥。靖念安禅则功德森茂。弘赞毗尼。则禁行清洁。忘形遗体。则矜吝革心。歌诵法言。则幽显含庆。树兴福善。则遗像可传。凡此八科。并以轨迹不同。化洽殊异。而皆德效四依。功在三业。故为群经之所称美。众圣之所褒述。及夫讨核源流商搉取舍。皆列诸赞论。备之后文。而论所著辞微异恒体。始标大意类犹前序。未辩时人事同后议。若间施前后。如谓烦杂。故总布一科之末。通称为论。其转读宣唱。虽源出非远。然而应机悟俗。实有偏功。故齐宋杂记。咸条列秀者。今之所取。必其制用超绝。及有一分通感。乃编之传末。如或异者非所存焉。凡十科所叙。皆散在众记。今止删聚一处。故述而无作。俾夫披览于一本之内可兼诸要。其有繁辞虚赞或德不及称者。一皆省略。故述六代贤异。止为十三卷。并序录合十四轴。号曰高僧传。自前代所撰多曰名僧。然名者本实之宾也。若实行潜光则高而不名。寡德适时。则名而不高。名而不高本非所纪。高而不名则备今录。故省名音代以高字。其间草创或有遗逸。今此一十四卷。备赞论者意以为定。如未隐括览者详焉。</p>

<p style="text-align: left">
	　　高僧传第一卷(译经上十五人)</p>
<p style="text-align: left">
	　　汉雒阳白马寺摄摩腾。</p>
<p style="text-align: left">
	　　汉雒阳白马寺竺法兰。</p>
<p style="text-align: left">
	　　汉雒阳安清。</p>
<p style="text-align: left">
	　　汉雒阳支楼迦谶(竺佛朔安玄严佛调支曜康巨康孟详)</p>
<p style="text-align: left">
	　　魏雒阳昙柯迦罗(康僧铠昙帝帛延)</p>
<p style="text-align: left">
	　　魏吴建业建初寺康僧会。</p>
<p style="text-align: left">
	　　魏吴武昌维只难(法立法巨)</p>
<p style="text-align: left">
	　　晋长安竺昙摩罗刹(聂承远聂道真)</p>
<p style="text-align: left">
	　　晋长安帛远(帛法祚卫士度)</p>
<p style="text-align: left">
	　　晋建康建初寺帛尸梨蜜。</p>
<p style="text-align: left">
	　　晋长安<a>僧伽</a>跋澄(佛图罗刹)</p>
<p style="text-align: left">
	　　晋长安昙摩难提(赵政)</p>
<p style="text-align: left">
	　　晋庐山僧伽提婆(僧伽罗叉)</p>
<p style="text-align: left">
	　　晋长安竺佛念。</p>
<p style="text-align: left">
	　　晋江陵辛寺昙摩耶舍(竺法度)</p>
<p style="text-align: left">
	　　高僧传第二卷(译经中七人)</p>
<p style="text-align: left">
	　　晋长安鸠摩罗什。</p>
<p style="text-align: left">
	　　晋长安弗若多罗。</p>
<p style="text-align: left">
	　　晋长安昙摩流支。</p>
<p style="text-align: left">
	　　晋寿春石涧寺卑摩罗叉。</p>
<p style="text-align: left">
	　　晋长安<a>佛陀</a>耶舍。</p>
<p style="text-align: left">
	　　晋京师道场寺佛驮跋陀罗。</p>
<p style="text-align: left">
	　　晋河西昙无谶(安阳[色-巴+(厂@矢)]道普法盛法维僧表)</p>
<p style="text-align: left">
	　　高僧传第三卷(译经下十三人)</p>
<p style="text-align: left">
	　　宋江陵辛寺释法显。</p>
<p style="text-align: left">
	　　宋黄龙释昙无竭。</p>
<p style="text-align: left">
	　　宋建康龙光寺佛驮什。</p>
<p style="text-align: left">
	　　宋河西浮陀跋摩。</p>
<p style="text-align: left">
	　　宋京师枳园寺释智严。</p>
<p style="text-align: left">
	　　宋六合山释宝云。</p>
<p style="text-align: left">
	　　宋京师祇洹寺求那跋摩。</p>
<p style="text-align: left">
	　　宋京师奉诚寺僧伽跋摩。</p>
<p style="text-align: left">
	　　宋上定林寺昙摩蜜多。</p>
<p style="text-align: left">
	　　宋京兆释智猛。</p>
<p style="text-align: left">
	　　宋京师道林寺畺良耶舍(僧伽达多僧伽罗多哆)</p>
<p style="text-align: left">
	　　宋京师中兴寺求那跋陀罗(阿那摩低)</p>
<p style="text-align: left">
	　　齐建康正观寺求那毗地(僧伽婆罗)</p>
<p style="text-align: left">
	　　高僧传第四卷(义解一十四人)</p>
<p style="text-align: left">
	　　晋洛阳朱士行(竺叔兰无罗叉)</p>
<p style="text-align: left">
	　　晋淮阳支孝龙。</p>
<p style="text-align: left">
	　　晋豫章山康僧渊(康法畅支敏度)</p>
<p style="text-align: left">
	　　晋高邑竺法雅(毗浮昙相昙习)</p>
<p style="text-align: left">
	　　晋中山康法朗(令韶)</p>
<p style="text-align: left">
	　　晋炖煌竺法乘(竺法行竺法存)</p>
<p style="text-align: left">
	　　晋剡东仰山竺法潜(竺法友竺法蕴竺法济康法谶)</p>
<p style="text-align: left">
	　　晋剡沃洲山支遁(支法度竺法仰)</p>
<p style="text-align: left">
	　　晋剡山于法兰(竺法兴支法渊于法道)</p>
<p style="text-align: left">
	　　晋剡白山于法开(于法威)</p>
<p style="text-align: left">
	　　晋炖煌于道邃。</p>
<p style="text-align: left">
	　　晋剡葛岘山竺法崇(道宝)</p>
<p style="text-align: left">
	　　晋始宁山竺法义。</p>
<p style="text-align: left">
	　　晋东莞竺僧度(竺慧超)</p>
<p style="text-align: left">
	　　高僧传第五卷(义解二十五人)</p>
<p style="text-align: left">
	　　晋长安五级寺释道安(王嘉)</p>
<p style="text-align: left">
	　　晋蒱阪释法和。</p>
<p style="text-align: left">
	　　晋泰山昆仑岩竺僧朗(支僧敦)</p>
<p style="text-align: left">
	　　晋京师瓦官寺竺法汰(昙壹昙贰)</p>
<p style="text-align: left">
	　　晋飞龙山释僧先(道护)</p>
<p style="text-align: left">
	　　晋荆州上明竺僧辅。</p>
<p style="text-align: left">
	　　晋京师瓦官寺竺僧敷。</p>
<p style="text-align: left">
	　　晋荆州长沙寺释昙翼(僧卫)</p>
<p style="text-align: left">
	　　晋荆州长沙寺释法遇。</p>
<p style="text-align: left">
	　　晋荆州上明释昙徽。</p>
<p style="text-align: left">
	　　晋长安覆舟山释道立(僧常法浚)</p>
<p style="text-align: left">
	　　晋长沙寺释昙诫。</p>
<p style="text-align: left">
	　　晋于替青山竺法旷。</p>
<p style="text-align: left">
	　　晋吴虎丘东寺竺道壹(帛道猷道宝道施)</p>
<p style="text-align: left">
	　　晋山阴嘉祥寺释慧虔(昙诫智明)</p>
<p style="text-align: left">
	　　高僧传第六卷(义解三十三人)</p>
<p style="text-align: left">
	　　晋庐山释慧远。</p>
<p style="text-align: left">
	　　晋蜀龙渊寺释慧持(慧岩僧恭道泓昙兰)</p>
<p style="text-align: left">
	　　晋庐山释慧永(僧融)</p>
<p style="text-align: left">
	　　晋庐山释僧济。</p>
<p style="text-align: left">
	　　晋新阳释法安。</p>
<p style="text-align: left">
	　　晋庐山释昙邕。</p>
<p style="text-align: left">
	　　晋吴台寺释道祖(慧要昙顺昙<a>说法</a>幽道恒道授)</p>
<p style="text-align: left">
	　　晋长安大寺释僧[(丰*力)/石](弘觉)</p>
<p style="text-align: left">
	　　晋彭城郡释道融。</p>
<p style="text-align: left">
	　　晋长安释昙影。</p>
<p style="text-align: left">
	　　晋长安释僧睿(僧揩)</p>
<p style="text-align: left">
	　　晋长安释道恒(道标)</p>
<p style="text-align: left">
	　　晋长安释僧肇。</p>
<p style="text-align: left">
	　　高僧传第七卷(义解四三十二人)</p>
<p style="text-align: left">
	　　宋京师龙光寺竺道生(宝林法宝慧生)</p>
<p style="text-align: left">
	　　宋京师乌衣寺释慧睿。</p>
<p style="text-align: left">
	　　宋京师东安寺释慧严(法智)</p>
<p style="text-align: left">
	　　宋京师道场寺释慧观(僧馥法业)</p>
<p style="text-align: left">
	　　宋京师祇洹寺释慧义(僧睿)</p>
<p style="text-align: left">
	　　宋京师彭城寺释道渊(慧琳)</p>
<p style="text-align: left">
	　　宋京师彭城寺释僧弼。</p>
<p style="text-align: left">
	　　宋东阿释慧静。</p>
<p style="text-align: left">
	　　宋京师祇洹寺释僧苞(法和)</p>
<p style="text-align: left">
	　　宋余杭方显寺释僧诠。</p>
<p style="text-align: left">
	　　宋江陵辛寺释昙鉴(道海慧龛慧恭昙泓道广)</p>
<p style="text-align: left">
	　　宋庐山凌云寺释慧安。</p>
<p style="text-align: left">
	　　宋淮南中寺释昙无成(昙冏)</p>
<p style="text-align: left">
	　　宋京师灵味寺释僧含(道含)</p>
<p style="text-align: left">
	　　宋江陵瑟琶寺释僧彻(僧庄)</p>
<p style="text-align: left">
	　　宋吴虎丘山释昙谛。</p>
<p style="text-align: left">
	　　宋寿春石涧寺释僧导(僧因僧音僧成)</p>
<p style="text-align: left">
	　　宋蜀武担寺释道汪(普明道訚)</p>
<p style="text-align: left">
	　　宋山阴天柱山释慧静。</p>
<p style="text-align: left">
	　　宋长沙麓山释法愍(僧宗)</p>
<p style="text-align: left">
	　　宋京师北多宝寺释道亮(静林慧隆)</p>
<p style="text-align: left">
	　　宋丹阳释梵敏(僧籥)</p>
<p style="text-align: left">
	　　宋京师中兴寺释道温(僧庆慧定慧嵩)</p>
<p style="text-align: left">
	　　宋京师中兴寺释昙斌(昙济昙宗)</p>
<p style="text-align: left">
	　　宋京师何园寺释慧亮。</p>
<p style="text-align: left">
	　　宋下定林寺释僧镜(昙隆)</p>
<p style="text-align: left">
	　　宋京师灵根寺释僧瑾(昙度玄运)</p>
<p style="text-align: left">
	　　宋京师兴皇寺释道猛(道坚慧鸾慧敷慧训道明)</p>
<p style="text-align: left">
	　　宋山阴灵嘉寺释超进(昙机道凭)</p>
<p style="text-align: left">
	　　宋吴兴小山释法瑶(昙瑶)</p>
<p style="text-align: left">
	　　宋京师新安寺释道猷(道慈慧整觉世)</p>
<p style="text-align: left">
	　　宋京师冶城寺释慧通。</p>
<p style="text-align: left">
	　　高僧传第八卷(义解五二十七人)</p>
<p style="text-align: left">
	　　齐伪魏济州释僧渊(慧记道登)</p>
<p style="text-align: left">
	　　齐伪魏释昙度。</p>
<p style="text-align: left">
	　　齐京师庄严寺释道慧(玄趣僧达)</p>
<p style="text-align: left">
	　　齐京师中兴寺释僧钟(昙纤昙迁僧表僧最敏达僧宝)</p>
<p style="text-align: left">
	　　齐京师天保寺释僧盛。</p>
<p style="text-align: left">
	　　齐京师湘官寺释弘充(法鲜)</p>
<p style="text-align: left">
	　　齐高昌郡释智林。</p>
<p style="text-align: left">
	　　齐京师灵根寺释法瑗(法爱法常智兴)</p>
<p style="text-align: left">
	　　齐蜀齐后山释玄畅。</p>
<p style="text-align: left">
	　　齐上定林寺释僧远(道凭法令慧泰)</p>
<p style="text-align: left">
	　　齐荆州竹林寺释僧慧(昙慎慧敞僧岫)</p>
<p style="text-align: left">
	　　齐上定林寺释僧柔(弘称僧拔慧熙)</p>
<p style="text-align: left">
	　　齐山阴法华山释慧基(曾行慧恢道旭慧求慧深法洪)</p>
<p style="text-align: left">
	　　齐京师谢寺释慧次(僧宝僧智法珍僧向僧猛法宝慧调)</p>
<p style="text-align: left">
	　　齐京师何园寺释慧隆(智诞僧辩僧贤通慧法度)</p>
<p style="text-align: left">
	　　齐京师太昌寺释僧宗(昙准法身法真慧令僧贤法仙法最僧敬道文)</p>
<p style="text-align: left">
	　　齐京师中兴寺释法安(慧光敬遗光赞慧福道宗)</p>
<p style="text-align: left">
	　　齐京师中兴寺释僧印(慧龙)</p>
<p style="text-align: left">
	　　齐琅琊[山*聶]山释法度(法绍僧朗慧开法开僧绍)</p>
<p style="text-align: left">
	　　梁京师治城寺释智秀(法整僧若僧璇道乘)</p>
<p style="text-align: left">
	　　梁荆州释慧琳。</p>
<p style="text-align: left">
	　　梁京师灵曜寺释僧盛(法欣智敞法冏僧护僧韶)</p>
<p style="text-align: left">
	　　梁山阴云门山寺释智顺。</p>
<p style="text-align: left">
	　　梁京师灵味寺释宝亮(道明僧成僧宝)</p>
<p style="text-align: left">
	　　梁上定林寺释法通(圣进)</p>
<p style="text-align: left">
	　　梁京师招提寺释慧集。</p>
<p style="text-align: left">
	　　梁剡法华台释昙斐(法藏明度)</p>
<p style="text-align: left">
	　　高僧传第九卷(神异上四人)</p>
<p style="text-align: left">
	　　晋邺中竺佛图澄(道进)</p>
<p style="text-align: left">
	　　晋罗浮山单道开。</p>
<p style="text-align: left">
	　　晋常山竺佛调。</p>
<p style="text-align: left">
	　　晋洛阳耆域。</p>
<p style="text-align: left">
	　　高僧传第十卷(神异下十六人)</p>
<p style="text-align: left">
	　　晋洛阳盘鸱山揵陀勒。</p>
<p style="text-align: left">
	　　晋洛阳娄至山呵罗竭。</p>
<p style="text-align: left">
	　　晋襄阳竺法慧(范材)</p>
<p style="text-align: left">
	　　晋洛阳大市寺安慧则(慧持)</p>
<p style="text-align: left">
	　　晋长安涉公。</p>
<p style="text-align: left">
	　　晋西平释昙霍。</p>
<p style="text-align: left">
	　　晋上虞龙山史宗。</p>
<p style="text-align: left">
	　　宋京师杯度。</p>
<p style="text-align: left">
	　　宋伪魏长安释昙始。</p>
<p style="text-align: left">
	　　宋高昌释法朗(法整)</p>
<p style="text-align: left">
	　　宋岷山通云寺邵硕。</p>
<p style="text-align: left">
	　　宋江陵琵琶寺释慧安(僧览法卫)</p>
<p style="text-align: left">
	　　齐京师枳园寺<a>沙弥</a>释法匮(法揩)</p>
<p style="text-align: left">
	　　齐荆州释僧慧(慧远)</p>
<p style="text-align: left">
	　　齐寿春释慧通。</p>
<p style="text-align: left">
	　　梁京师释保志(道香僧朗)</p>
<p style="text-align: left">
	　　高僧传第十一卷(习禅明律)</p>
<p style="text-align: left">
	　　习禅(二十一人)</p>
<p style="text-align: left">
	　　晋江左竺僧显。</p>
<p style="text-align: left">
	　　晋剡隐岳山帛僧光。</p>
<p style="text-align: left">
	　　晋始丰赤城山竺昙猷(慧开慧真)</p>
<p style="text-align: left">
	　　晋长安释慧嵬。</p>
<p style="text-align: left">
	　　晋广汉阎兴寺释贤护。</p>
<p style="text-align: left">
	　　晋始丰赤城山支昙兰。</p>
<p style="text-align: left">
	　　晋蜀石室山释法绪。</p>
<p style="text-align: left">
	　　晋伪魏平城释玄高(慧崇)</p>
<p style="text-align: left">
	　　宋长安寒山释僧周(僧亮)</p>
<p style="text-align: left">
	　　宋长安太后寺释慧通。</p>
<p style="text-align: left">
	　　宋余杭释净度。</p>
<p style="text-align: left">
	　　宋始丰瀑布山释僧从。</p>
<p style="text-align: left">
	　　宋广汉释法成。</p>
<p style="text-align: left">
	　　宋京师中兴寺释慧览。</p>
<p style="text-align: left">
	　　宋荆州长沙寺释法期(<a>道果</a>)</p>
<p style="text-align: left">
	　　宋成都释道法。</p>
<p style="text-align: left">
	　　宋蜀安乐寺释普恒。</p>
<p style="text-align: left">
	　　齐京师灵鹫寺释僧审(僧谦法隐超志法达慧胜)</p>
<p style="text-align: left">
	　　齐武昌樊山释法悟(道济)</p>
<p style="text-align: left">
	　　齐钱塘灵苑山释昙超。</p>
<p style="text-align: left">
	　　齐始丰赤城山释慧明。</p>
<p style="text-align: left">
	　　明律(十三人)</p>
<p style="text-align: left">
	　　宋江陵释慧猷。</p>
<p style="text-align: left">
	　　宋吴闲居寺释僧业(慧光)</p>
<p style="text-align: left">
	　　宋京师长乐寺释慧询。</p>
<p style="text-align: left">
	　　宋京师庄严寺释僧璩(道远)</p>
<p style="text-align: left">
	　　宋彭城郡释道俨(慧曜)</p>
<p style="text-align: left">
	　　宋江陵释僧隐(成具)</p>
<p style="text-align: left">
	　　宋广汉释道房。</p>
<p style="text-align: left">
	　　宋京师闲心寺释道营(慧祐)</p>
<p style="text-align: left">
	　　齐钟山灵曜寺释志道(<a>超度</a>)</p>
<p style="text-align: left">
	　　齐京师多宝寺释法颖(慧文)</p>
<p style="text-align: left">
	　　齐蜀灵建寺释法琳。</p>
<p style="text-align: left">
	　　齐京师安乐寺释智称(聪超)</p>
<p style="text-align: left">
	　　梁京师建初寺释僧祐。</p>
<p style="text-align: left">
	　　高僧传第十二卷(亡身诵经)</p>
<p style="text-align: left">
	　　亡身(十一人)</p>
<p style="text-align: left">
	　　晋霍山释僧群。</p>
<p style="text-align: left">
	　　宋彭城驾山释昙称。</p>
<p style="text-align: left">
	　　宋高昌释法进(僧导)</p>
<p style="text-align: left">
	　　宋魏郡廷尉寺释僧富。</p>
<p style="text-align: left">
	　　宋伪秦蒱阪释法羽(慧始)</p>
<p style="text-align: left">
	　　宋临川招提寺释慧绍(僧要)</p>
<p style="text-align: left">
	　　宋庐山招隐寺释僧瑜。</p>
<p style="text-align: left">
	　　宋京师竹林寺释慧益。</p>
<p style="text-align: left">
	　　宋蜀武担寺释僧庆。</p>
<p style="text-align: left">
	　　齐陇西释法光。</p>
<p style="text-align: left">
	　　齐交阯仙山释昙弘。</p>
<p style="text-align: left">
	　　诵经(二十一人)</p>
<p style="text-align: left">
	　　晋河阴白马寺释昙邃。</p>
<p style="text-align: left">
	　　晋越城寺释<a>法相</a>(昙盖僧法)</p>
<p style="text-align: left">
	　　晋山阴显义寺竺法纯。</p>
<p style="text-align: left">
	　　晋蜀三贤寺释僧生。</p>
<p style="text-align: left">
	　　宋剡法华台释法宗。</p>
<p style="text-align: left">
	　　宋京师南涧寺释道冏。</p>
<p style="text-align: left">
	　　宋庐山释慧庆。</p>
<p style="text-align: left">
	　　宋临渭释普明。</p>
<p style="text-align: left">
	　　宋京师道场寺释法庄。</p>
<p style="text-align: left">
	　　宋京师瓦官寺释慧果。</p>
<p style="text-align: left">
	　　宋京师东安寺释法恭(僧恭)</p>
<p style="text-align: left">
	　　宋京师彭城寺释僧覆(慧琳)</p>
<p style="text-align: left">
	　　齐京师高座寺释慧进(僧念)</p>
<p style="text-align: left">
	　　齐永兴柏林寺释弘明。</p>
<p style="text-align: left">
	　　齐京师灵根寺释慧豫(法音)</p>
<p style="text-align: left">
	　　齐上定林寺释道崇。</p>
<p style="text-align: left">
	　　齐上定林寺释超辩(法明僧志法定)</p>
<p style="text-align: left">
	　　齐山阴天柱山释法慧(昙游)</p>
<p style="text-align: left">
	　　齐京师后冈释僧侯(慧温)</p>
<p style="text-align: left">
	　　梁上定林寺释慧弥(法仙)</p>
<p style="text-align: left">
	　　梁富阳齐坚寺释道琳。</p>
<p style="text-align: left">
	　　高僧传第十三卷(兴福经师导师)</p>
<p style="text-align: left">
	　　兴福(十四人)</p>
<p style="text-align: left">
	　　晋并州竺慧达。</p>
<p style="text-align: left">
	　　晋武陵平山释慧元(竺慧直)</p>
<p style="text-align: left">
	　　晋京师瓦官寺释慧力。</p>
<p style="text-align: left">
	　　晋京师安乐寺释慧受。</p>
<p style="text-align: left">
	　　宋京师崇明寺释僧慧。</p>
<p style="text-align: left">
	　　宋山阴法华山释僧翼。</p>
<p style="text-align: left">
	　　宋豫州释僧洪。</p>
<p style="text-align: left">
	　　宋京师释僧亮。</p>
<p style="text-align: left">
	　　宋京师延贤寺释法意。</p>
<p style="text-align: left">
	　　齐南海云峰寺释慧敬。</p>
<p style="text-align: left">
	　　齐南海藏薇山释法献。</p>
<p style="text-align: left">
	　　齐上定林寺释法献(玄畅)</p>
<p style="text-align: left">
	　　梁剡石城山释僧护。</p>
<p style="text-align: left">
	　　梁京师正觉寺释法悦。</p>
<p style="text-align: left">
	　　经师(十一人)</p>
<p style="text-align: left">
	　　晋中山帛法桥。</p>
<p style="text-align: left">
	　　晋京师建初寺支昙籥。</p>
<p style="text-align: left">
	　　宋京师祇洹寺释法平。</p>
<p style="text-align: left">
	　　宋京师白马寺释僧饶。</p>
<p style="text-align: left">
	　　宋安乐寺释道慧。</p>
<p style="text-align: left">
	　　宋谢寺释智宗。</p>
<p style="text-align: left">
	　　齐乌衣寺释昙迁。</p>
<p style="text-align: left">
	　　齐东安寺释昙智。</p>
<p style="text-align: left">
	　　齐安乐寺释僧辩。</p>
<p style="text-align: left">
	　　齐白马寺释昙凭。</p>
<p style="text-align: left">
	　　齐北多宝寺释慧忍。</p>
<p style="text-align: left">
	　　唱导(十人)</p>
<p style="text-align: left">
	　　宋京师祇洹寺释道照。</p>
<p style="text-align: left">
	　　宋长干寺释昙颖。</p>
<p style="text-align: left">
	　　宋瓦官寺释慧璩。</p>
<p style="text-align: left">
	　　宋灵味寺释昙宗。</p>
<p style="text-align: left">
	　　宋中寺释昙光。</p>
<p style="text-align: left">
	　　齐兴福寺释慧芬。</p>
<p style="text-align: left">
	　　齐兴福寺释道儒。</p>
<p style="text-align: left">
	　　齐瓦官寺释慧重。</p>
<p style="text-align: left">
	　　齐正胜寺释法愿。</p>
<p style="text-align: left">
	　　齐济隆寺释法镜。</p>
<p style="text-align: left">
	　　右十三卷十科凡二百五十七人。</p>
<p style="text-align: left">
	　　<a>弟子</a>孤子曼颖。顿首和南。一日蒙示所撰高僧传。并使其掎摭力寻始竟。但见伟才。纸弊墨渝迄未能罢。若乃至法既被名德已兴。年几五百时经六代。自摩腾法兰发轸西域。安侯支谶荷锡东都。虽迹标出没行实深浅。咸作舟梁大为利益。固宜缁素传美铅椠定辞照示后昆揄扬往秀。而道安罗什间表秦书。佛澄道进杂闻赵删。晋史见舍恨局当时。宋典所存颇因其会。兼且搀出君台之记。糅在元亮之说。感应或所商搉。幽明不无梗概泛显傍文未足光阐。间有诸传又非隐括。景兴偶采居山之人。僧宝偏缀游方之士。法济唯张高逸之例。法安止命志节之科。康泓专纪单开。王秀但称高座。僧瑜卓尔独载。玄畅超然孤录。唯释法进所造。王巾有着意。存该综可擅一家。然进名博而未广。巾体立而不就。梁来作者亦有病诸。僧祐成兰既同法济之责。孝秀染毫复获景兴之诮。其唱公纂集最实近之。求其鄙意更恨烦冗。法师此制始所谓不刊之鸿笔也。绵亘古今包括内外。属辞比事不文不质。谓繁难省云约岂加。以高为名既使弗逮者耻。开例成广足使有善者劝。向之二三诸子前后撰述。岂得挈长量短同年共日而语之哉。信门徒竟无一言可豫。市肆空设千金之赏。方入簉龙函上登麟阁。出内琼笈卷舒王笥弟子虽实不敏少尝好学。顷日尪余触途多昧。且获披来帙斯文在斯。钻仰弗暇讨论何所。诚非子通见元则之论。良愧处道知休奕之书。徒深谢安慕竺旷风流殷浩惮支遁才俊耳。不见旬日穷情已劳。扶力此白以伐诉尽。弟子孤子王曼颖顿首和南。</p>
<p style="text-align: left">
	　　君白一日以所撰高僧传相简。意存箴艾。而来告累纸。更加拂拭。顾惟道藉人弘理由教显。而弘道释教莫尚高僧。故渐染以来昭明遗法。殊功异行列代而兴。敦厉后生理宜综缀。贫道少乏怀书抱筴自课之勤长慕铅墨涂青扬善之美。故于听览余闲厝心传录。每见一分可称。辄有怀三省。但历寻众记繁约。或编不同列参差。或行事出没。已详别序兼具来告。所以不量寸管。辄树十科。商搉条流。意言略举而笔路苍茫。辞语陋拙。本以自备疏遗。岂宜滥入高听檀越既学兼孔释解贯玄儒。抽入缀藻内外淹劭。披览余暇脱助详阅。故忘鄙俚用简龙门。然事高辞野久怀多愧。来告吹嘘更增[怡-台+典][怡-台+墨]。今以所著赞论十科。重以相简。如有纰谬请备斟酌。释君白。</p>
<p style="text-align: left">
	　　此传是会稽嘉祥寺慧皎法师所撰。法师学通内外善讲经律。着<a>涅槃</a>疏十卷梵网戒等义疏。并为世轨。又着此高僧传十三卷。梁末承圣二年太岁癸酉避侯景难来至湓城。少时讲说。甲戌年二月舍化。时年五十有八江州僧正慧恭经始葬庐山禅阁寺墓。龙光寺僧果同避难在山。遇见时事聊记之云尔。</p>
		

	
	

		</div></div><hr><script charset='utf-8' src='../../js/footer.js'></script></body></html>