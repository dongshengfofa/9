<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修华严悬谈会玄记卷第十八' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>华严悬谈会玄记卷第十八</center></div><div class='fo'><center>经文出处:来自无量光明网</center><br/><br>
			<p>
	<strong>　　华严悬谈会玄记卷第十八</strong></p>
<p>
	　　苍山再光寺<a>比丘</a>　普瑞集</p>
<p>
	　　疏提胃虽说戒善等者玄义云彼经但明<a>五戒</a>不明十善唯是人教则非天教纵以此为人天教者诸经皆明戒善亦应是人天教耶又彼经云五戒为诸佛之母欲求佛道读是经欲求阿<a>罗汉</a>读是经又云欲得不死地佩长生之符服不死之药持长乐之印长生符者即三乘法是长乐印者即泥洹道是云何独言人天教耶又云五戒天地之根众灵之源天持之和阴阳地持之万物生万物之母万神之父大道之元泥洹之本又四事本(四大)五阴本六衰本(六尘)四事本净五阴本净六衰本净如是等意穷源极妙之说云何独是人天教耶(余引不起等与今抄同)言又违密迹经者疏主新加也。</p>
<p>
	　　钞提胃波利者行集经云一名帝利富婆(此云胡菰)旧名提胃二名跛梨迦(此云金挺)旧名波梨此二<a>居士</a>者身居俗室道同真侣即居家士夫也百法钞云是碎叶国人因与五百贾人南海采宝遂至如来成道之处菩提树神现霖霪车马泥滓不能前进遂祭树神欲希止雨树神报言悉达太子于此成道汝若供养功德无穷提胃闻已即往佛所说偈问言未审谁家子亲族是何人安然寂不动今者何所须<a>世尊</a>答曰我是金轮王净饭王太子成道来七日无人施我食于是提胃即献蜜麨如来受已即说三归五戒等言钻龟易卜者是将此土阴阳之名以目西域阴阳之法也。</p>
<p>
	　　▲言四天王奉钵者梵语钵多罗此云应量器是过去维卫佛钵入<a>涅槃</a>后龙王将在宫中供养释迦成道龙王送至海水上四天王欲取化为四钵各得一钵以奉如来如来受已重迭四钵在于左手以右手按合成一钵此是绀琉璃石钵也。</p>
<p>
	　　▲钞此约小乘相者结前虽说戒善也。</p>
<p>
	　　▲不妨为大者起后得道皆通三乘也。</p>
<p>
	　　▲言五逆者法华疏引萨遮尼乾子经云一破塔坏寺焚烧经像窃盗及用三宝财物二谤三乘法言非圣法障碍留难隐蔽覆藏三于一切<a>出家</a>人所若有戒若无戒持戒<a>破戒</a>打骂诃责说其过失禁闭牢狱或挽<a>袈裟</a>逼令<a>还俗</a>责役驱使责其法调(余处或云课调债负)断其命根故大集经云说一破戒比丘过过出万亿佛身血四杀父害母杀阿罗汉出佛身血破和合僧五起大邪见谤无因果长夜<a>修行</a>十不善业此是大乘五逆若小乘说五逆者即是此中第四所摄言四大本净者净是空义寂照云皆了本空故决择记云悟彼性空举体即真百法钞云于四大等中二我本无故云本净。</p>
<p>
	　　▲钞得不起法忍者即无生忍菩提留支云即是初地无漏智印忍无生之理故或是八地仁王五忍中第四无生忍三品是七八九地此当中品柔顺忍者顺后无生即四五六地分顺忍为三品故(五忍者一伏忍二信忍三顺忍四无生忍五寂灭忍)明知不只是人天教也。</p>
<p>
	　　▲言三百龙王得不起法忍者问龙趣难身何能入圣答愿力为龙非是业系岂碍圣道亦犹独觉出无佛世岂为难耶。</p>
<p>
	　　▲钞又普曜等者经具云佛宿夜七日不从坐起观察道树化七十一亿令生道心思惟寂然地六种震动时有梵天厥号识干见佛新得<a>道果</a>快坐七日未有献食者时有离胃波利五百贾人以识干力故使踬不行天说偈言如来成佛道所愿已满足汝等贡上食因是转法轮时五百贾人献佛麨蜜四天王奉钵如来咒愿毕已即食食已即为授记言已是得本于将来世诸贾客等当得作佛名曰密成如来十号具足(今云齐成应是密字)。</p>
<p>
	　　▲钞提胃塔者探玄记第八云<a>真谛</a><a>三藏</a>引<a>十二因缘</a>经八人应起塔一如来露盘八重已上二<a>菩萨</a>七重三缘觉六重四罗汉五重五那含四重六斯陀含三重七须陀洹二重八轮王一重见轮王塔不得作礼非以<a>圣人</a>故今提胃已得不起法忍即初地等应起七重露盘之塔故钞偏举之不尔何忽言其塔耶。</p>
<p>
	　　▲钞此经即大宝等者此经总四十九会百二十卷今疏所引别行经检大宝积当密迹金刚力士会四十九会中当第三会也言卷当第八者然第三会起自第八卷今所引者即第十一卷末并十二卷初文也经文稍广不能繁引要者寻彼是西晋竺法护译。</p>
<p>
	　　钞拣去不定等者寂照会解皆引广钞云初空后有先大后小是不定也今拣去之则先小后大初有后空之判无失非谓指前不定教也(指玄等正是指前不定教也)彼于渐顿中不定故前抄云金光明经既非第一顿教又非第二渐中末后而明<a>常住</a>明是不定故顿渐中不定也此唯渐教五时中不定也故云拣去不定则无克定之失评曰今详抄意指玄之义似长也既前抄云又非第二末后而明常住岂非亦约渐教五时明不定教耶况今抄云不违密迹等经者以上难五时之教有二例难一约所立时难二约所立名义难初约时者如难第二时中云十二年后方制广戒又云始从得道乃至涅槃常说般若难第五时有小乘见难人天教即引密迹经钞举第四等上三难意云此之四难皆拣去之以属前不定教摄故(非谓拣去前不定故而不用之也)故云拣去不定故集玄云显不定教顺理也二约所立名义难者如第一难有相教而言有空等乃至难提胃经谓通三乘等今从多分说亦不成过也故抄云不违自所立名义也。</p>
<p>
	　　疏后魏光统律师等者传云慧光姓杨氏定州卢人年十三随父入洛四月八日往<a>佛陀</a>禅师所从受三归陀异其眼光外射如??深惟必有奇操留之诵习博通人号圣<a>沙弥</a>也陀曰此沙弥非常人若受大戒先宜听律律是慧基若初依经论必轻戒纲于道覆律师所听习后从辨公参学经论声扬赵郡会佛陀任少林寺主勒那初译十地光预其席自此地论流传命章开释四分一部草创并其华严涅槃维摩十地持地等并疏其奥旨初在京洛任国僧教后转为国统故云光统。</p>
<p>
	　　钞孝文见重等者传云孝文敬隆诚至别处禅林凿石为龛(云云)见本传后随帝南迁定都伊洛复设静院敕以处之而爱幽栖林谷是托属往嵩岳高谢人世有敕就少室山为之造寺今之少林是也后知则天所取遂指山水透谷而西流寻水而西去时又入洛将度有缘时慧光年十二在大街井栏上反蹋蹀堶(音陀抛砖戏也)一连五百众人諠竞异而观之佛陀因见而怪曰此小儿世戏有功道业亦应不昧意欲引度权以杖打头声响清彻既善声论知堪<a>法器</a>乃问能出家不光曰固其本怀耳遂度之(前传云四月八日往少林者应今许后十三岁方出家也)又令<a>弟子</a>道房度<a>沙门</a>僧稠此化行东夏唯此二贤得道之记谅有深拟言稠禅师得道者传曰僧稠姓孙元出昌黎末居钜鹿之瘿陶焉幼学世典备通经史征为大学博士讲解坟索声盖朝廷将处观国羽仪庙廷道机潜扣欻厌世烦一览<a>佛经</a>涣然神解时年二十有八投钜鹿景明寺僧寔法师出家初从道房禅师受行止观房即佛陀之神足也既受禅法北游定州嘉鱼山敛念久之得定常依涅槃圣行四念处法居五夏又诣赵州漳洪山道明禅师受小六时胜法钻仰积序节食鞭心九旬食米唯四升石上单敷不觉晨夕布缕入肉挽而不脱或煮食未熟入定并为禽兽所??又常修死相遭贼所之<a>无畏</a>仍为说诸业行皆摧弓箭<a>受戒</a>而去又尝于鹊山<a>静坐</a>有神来娆抱肩筑腰气项上师以死要心因证入深定经九旬起定情想澄然觉<a>世间</a>全无乐者便诣少林呈己所证佛陀曰自葱岭已东<a>禅学</a>之最汝其人矣(故今云得道也)乃更授深要住嵩岳寺等后诣怀州西王屋山修习前法闻?下两虎交斗咆响震岩经日不已遂持锡解之虎各分退广如彼说。</p>
<p>
	　　疏上达下上妙智慧了达随分阶升佛境界人也<a>解脱</a>者即作用解脱或通离障究竟果德者拣因德也圆极者拣偏也秘密者权小不测故六相十玄等名<a>自在</a>法门也。</p>
<p>
	　　钞不同延公大小等者以后刊定难中正约机难顿渐故今拣此不同延公约机今亦约化仪以立故致刊定所难皆通也故今预拣之。</p>
<p>
	　　疏此亦约化仪以立者以前南中诸师所立三教约于化仪故此云亦更有一义如抄中释二句<a>疏文</a>有二义释一云上句总标二教故标宽也下句唯局渐教故释狭也二云言前后者通释三教前渐次顿后圆但说有前后故。</p>
<p>
	　　钞义多顺理者以判华严为圆此师创意多顺道理故且不辨其违然于渐中不分权实亦有小违非全无也。</p>
<p>
	　　▲钞同时说空不空者只是一会中说故名同时非一念中名同时说不滥圆教。</p>
<p>
	　　钞今不以根定于顿渐者意云既昔曾受化名为根熟即显根熟不约顿立根熟既非由顿立根生亦不约渐故。</p>
<p>
	　　▲钞况初心下进显一也问上达分阶佛境分为二义似涉穿凿答前义但置汝举发心谓非分阶佛境然经自说初发心时便成正觉岂不名分阶佛境人耶又准法华玄义云光统亦判四<a>宗教</a>一因缘宗指毗昙六因四缘二假名宗指成论三假三诳相宗指大品三论四常住宗指涅槃华严等。</p>
<p>
	　　疏隋末唐初吉藏法师者传云吉藏俗姓安本安息国人祖世避仇移居南海遂家于交广之间复迁金陵而生藏年在孩童父引见真谛三藏乞名詺之谛问其所怀可为吉藏遂名焉后出家为道(云云)故内学之长勿过于藏注引宏广咸由此焉讲三论一百余遍法华三百余遍大品智论华严维摩等各数十遍春秋七十五武德六年五月坐灭详本传。</p>
<p>
	　　钞依法华等者七卷成部者当第五八卷者当第六言从地涌出者玄赞云涌谓上升出谓显现明依四安乐行以持经涌出<a>生死</a>之地故(四安乐一正身行二正语行三意离恶自利行四正修诸善利他行远怖曰安适悦身心曰乐)言问讯世尊者执言曰问通问曰讯讯者辞也言少病少恼等者法华钞云依佛化相身顺世俗而问也佛金刚体何有病恼言安乐<a>行者</a>行字通平去二音若平声者即问四威仪安乐行不若去声者依<a>化身</a>相顺世俗为问也如有病恼即迁流造作义故名行也即是目于<a>五蕴</a>亦名五行故盖问佛之身安乐不故云安乐行不法华文句云一问如来安乐二问众生易度如来答安乐易度两事相成易度则安乐安乐则易度为二一根利德厚始入佛慧二根钝德薄后入佛慧余如前释。</p>
<p>
	　　钞唯有大小等者以初后皆大亦不判权实中间枝末唯指学小乘者今以此判于法华已前诸经应皆是小乘故致违理故前半满顺违即此顺违。</p>
<p>
	　　▲钞法华别为一类滞小之机者如下立十门化仪此但摄末归本门中一类机尔此一类机虽历前二三等时然皆滞于小见言执三疑一者亦由小见不除故执三乘为了三若为了即存小乘故成彼见小今皆显实小见方除也若不执小见者在前二三时中宜得大益则非法华所会也而<a>天台</a>亦然根钝后熟令入佛慧故<a>如法</a>华唯为一类钝根耳言则抑诸大乘者以经但云除小乘故。</p>
<p>
	　　▲钞开宗立教中收者若考之下文正是总相会通中依本起末门摄末归本门中收之初门先大后小即今根本法轮后起枝末也次门先小后大即今摄末归本也今云开宗立教中收者恐失对会故或可立教中三终教说二乘得成道收此中学小乘者今闻法华入于佛慧五圆教中收<a>华严经</a>一分为本之义小教即是枝末法轮故此约义说而无显文言先出经意下即前钞文法华别为一类下是也正是会小归大即摄末归本也。</p>
<p>
	　　疏梁朝光宅法师者润州江宁县梁武帝潜龙时宅尝七日夜放光帝曰非我所居乃舍为寺今约处称名故云光宅法师即释法云也姓周氏宜兴阳羡人晋平西将军处士之七世孙也母吴氏初产在草见云气满室因以为名七岁出家更名法云从师住庄严寺为室亮弟子亮每曰我之神明殊不及也方将必当栋梁大经矣年三十建武四年夏初于妙音寺开法华净名学徒海溱时人呼为作幻法师矣讲经之妙独步当时齐中书周颙琅玡王融彭城刘绘东菀徐孝嗣等一代名贵并莫逆之交孝嗣每曰见云公俊发自顾缺然初云年在息慈雅尚经术于妙法华研精覃思品酌理义始末照览乃往幽嵓独讲斯典竖石为人松叶为拂自唱自导兼通难解所以垂名梁代诚谓有闻尝于一寺讲<a>法华经</a>忽感天华状如飞雪满空而下延于堂内飘飖不坠讫讲方去有宝志神僧道超方外与云互相敬爱呼为大林法师每来云所辄停住信宿尝言欲解师子吼请法师为说即为剖析志便弹指赞言善哉微妙微妙矣仪同陈郡袁昂云有常供养僧学云法华日夜发愿望得慧解等之忽梦见一僧曰云法师灯明佛时已讲此经那可卒敌也大通三年三月二十七日卒于住房春秋六十有三两宫悲恸琅玡王筠作铭志湘东王萧译为制文。</p>
<p>
	　　钞四衢即<a>四谛</a>者此亦智者意文句云四衢道中者旧云四浊障除如四达路更得一浊除如露地坐(以经云于四衢道中露地而坐故也)今谓不尔五浊直明垢障之法未论治道不应譬衢道衢道正譬四谛四谛观异名名四衢四谛同会见谛如交路头见惑虽除思惑犹在不名露地<a>三界</a>思尽名露地住果不进故云而坐故今用之以譬四谛大般若中说四衢道为四谛故今就三乘同观四谛理中引入真实一乘也。</p>
<p>
	　　钞有三所以故三乘是权者由古人多不许三中大乘不得车故是权故立多难今出三所以辩大乘通索皆是权也言而义势连环者何以三皆是权一俱不得故云何不得二并无体故何以得知无体三诸子皆索故。</p>
<p>
	　　▲钞昔指三乘三界门外者法华疏云三乘之教合为门理出教外故名门外言菩萨出三界岂有真实证者但约教说人见道后出界实未出界。</p>
<p>
	　　▲钞尽智无生智是二乘车体者出三乘体也据天台文句出此体云旧解小车者小果也果有有为无为功德正取有为以譬车运运入无余也有为果中具有福慧为正福属余度具其慧有十而八通因果(一法智二类智三苦智四集智五灭智<a>六道</a>智七它心智八世俗智此八通因果九尽智十无生智)尽智无生智唯是果位乃取二智以譬车果以是义故车在门外若依大品云是乘从三界出到萨婆若中住若未出时已乘是乘争出火宅何故复言车在门外若先在门外乘何而出然但乘通因果三十七品断见思惑皆是因乘尽智无生智皆名果乘要因因乘断惑尽方得果乘尽智无生智故言车在门外若内因断结运义名乘外果不运云何名乘然果无断惑之运要以尽无生智入无余涅槃方是妙运也(上皆彼文)评曰天台引古释亦应光宅等义也故今亦以尽智无生智为体然尽无生二智通大通小十地疏云因亡曰尽即尽智也后果不起名为无生即无生智也(上大乘义)智小乘者现在惑亡名为尽利根之人保彼烦恼更当不起名曰无生此尽无生是其灭体无学之智如是而知今取小义即是果乘车体言丈六浅智(有本云权智义或通也)是牛车体者问此约何智名丈六浅智耶答亦尽无生智但拣小乘不成丈六果佛故云丈六智也问云何知是尽无生耶答如光宅尚以大白牛车亦尽无生智为体况三中大乘不指此耶光宅云佛果究竟尽无生二智为车体达出五百由旬之外对昔为高具含万德对昔为广(以经云各赐诸子等一大车其车高广等也)以此推之古师凡论车体皆以尽无生智为体以此二智皆通大小乘今取大乘义也又唯约果说乘义虽通因果然今正约果论故唯此也问此丈六浅智是大乘中佛耶小乘中佛耶答此丈六应佛通大小乘如天台藏通二教但是界内教并以门外三乘为自位果但机有利钝分二教谓一拙一巧也如藏教?色明空故拙通教体色明空故巧虽巧拙不同而同断见思同出分断同证偏真故故通教果头佛与藏教果头佛齐故今通约一类从界内出至门外为三乘自位果也(上会解意丈六与浅智不分)若寂照释云小乘中说大乘菩萨三十四心成丈六佛身获生空权智是牛车体唯广钞第三云丈六佛智是牛车体及般若中说菩萨二空果智大乘自说大乘四智菩提皆名权智以体是有为非真实故皆是牛车体(准此则有三种大乘中说大乘般若中破相大乘深密等中<a>法相</a>大乘今抄唯言初一影后二也三皆是权为牛车体)若助正云丈六是化身权智是报身法身是所证之法此出果体唯约于智不可言于法身故云丈六权智而言权者对一乘实故昔大为权耳评曰上之解初师则有昔三无法相大乘之失次师则钞文有缺略之失后师则有昔三无破相之失亦违光宅本义故今三师总取解之丈六者通小乘中说大乘成佛及通教中拣小乘不成为自乘成佛也言浅智者(有云权智)亦通三义或破相二空果智或法相四智菩提皆望一乘深智为浅故言二乘之智既非真实等者二乘果智若就自乘各实证得即有其体今以一乘佛慧映夺但是佛智少分功能故得出界恐认为究竟故夺云无体丈六权智等皆谓是实今以一乘佛慧映夺亦云无体非如兔角名并无体无有一人唯成丈六佛及般若深密等中所说佛果也故知皆入一乘如戏场内加三人为官二为小官一为大官执为实有后实官者云二小官劣既非实得大官更胜岂实得耶法合可知。</p>
<p>
	　　钞然上不得下拣一二两所以成别也不得二字指前第一所以非是遮词有解云是遮词也即不得约人就法者误也以正是约人就法故。</p>
<p>
	　　▲钞羊车鹿车下彼疏云羊多附人如声闻鹿多静处如独觉牛能负运如菩萨二利(彼抄云因位牛车者根本智名牛有二功能一能证理二能引后智初如能负后如能运等)钞一者机索者即密索也二口索者即显索也。</p>
<p>
	　　▲钞三乘之人以<a>佛教</a>门下寻言趣理出三界苦故问三乘出界俱至本果不答二乘到极果菩萨未到极果问三乘皆虚指何以偏二乘至果菩萨不至耶答二乘不求作佛得至小果菩萨意欲成佛至法华时三祇之行未满故问既菩萨未至果何故此中谓究竟答小乘已得果谓为究竟菩萨但闻故说谓为究竟此时虽未解索一乘法已被三乘法门淘炼既久堪受一乘<a>根器</a>发起上扣击于佛心密有索义也。</p>
<p>
	　　▲钞<a>三根</a>者身子为上根第一周法说即解故四大声闻(<a>须菩提</a>迦旃延迦叶目连也)为中根第二周喻说方解故富楼那等五百声闻等为下根第三周闻宿世因缘始解故言求法求记者如方便品<a>舍利弗</a>三请即求法也如四大声闻等闻<a>舍利</a>弗授记而有以譬喻等皆是求法求记也如方便品开示悟入即为说也如譬喻品授鹙子记等八处授记即与记也问二乘自知小果非真求记可耳菩萨自知当得大果何故亦求记耶答般若深密所化菩萨在见道前元意各趣当教之果今自生疑悔故别求一乘记也。</p>
<p>
	　　▲钞<a>弥勒</a>序品陈四众疑者由佛放光弥勒与四众咸疑问文殊(云云)何缘世尊现斯神变放光照东方等征佛定因也(欲回未达令入实故岂弥勒犹有疑也应知菩萨出界方始求记亦但约教道若约证道修进记深入地之后心入实故)又偈云佛坐道场所得妙法为欲说此(即求法也)为当授记(即求记也)即一人发言言三人之心也。</p>
<p>
	　　▲钞诸求三乘人等者若非三乘皆索比中文殊何故许断三乘人疑也。</p>
<p>
	　　▲钞开权显实已是略赐未曾有法亦是许与菩提之记。</p>
<p>
	　　▲钞法说索车者此直就法索一乘是当可闻可得故索不合前喻故云法说亦不同前喻中不见三车故索三车身子三请在前方便品故喻索三车在后譬喻品故。</p>
<p>
	　　▲钞腾疑白佛者时舍利弗既得授记复白佛言我今无疑亲于佛前得记是诸千二百心自在者昔住学地佛常<a>教化</a>言我法能离生老病死究竟涅槃而今于佛闻所未闻皆堕疑惑善哉世尊愿说因缘令离疑悔即腾举众疑启白世尊请说譬喻之车除彼疑悔。</p>
<p>
	　　▲钞弥勒陈疑者以下方菩萨从地踊出而佛言皆是我化时弥勒及无数菩萨心生疑惑怪未曾有云何世尊于少时闻教化无量无边阿僧祇菩萨令住菩提父少而子老举世所不信。</p>
<p>
	　　▲钞开示知见者答前身子三请说佛寿量答前弥勒请说果车由佛三身寿量长远故能化尔许菩萨也等字等于譬喻品火宅喻等赐牛车答前请说喻。</p>
<p>
	　　▲钞菩萨闻是法下即方便品文亦酬前身子之请即彼第三请中云及余求佛者是等闻此法则生大<a>欢喜</a>今既闻已即疑网除故云欢喜既云菩萨疑网除明是地前菩萨疑唯分别入见即除故。</p>
<p>
	　　▲钞故合喻云下初得佛知见中道智光如日无明在如夜自得中道智光如日慈悲入生死如夜常行悲智二法劫数游戏三乘之人同入佛智故云与诸菩萨及声闻众缘觉摄在声闻之中。</p>
<p>
	　　疏此则前三等者此师以法华之前皆名三乘权教由未明说唯为一事出现于世一切众生皆得成<a>佛法</a>华名实教一乘则依乘及时以立四乘今一昔三权实异故不违教理。</p>
<p>
	　　钞则抑昔大乘了义之经者华严圆觉等了义大乘皆悉为权彼亦说一切众生皆得作佛等义何抑为权耶。</p>
<p>
	　　钞若尔等者若昔大明权实尔(即蹑前答问转有此难也)应超间读文若会三归一昔应无实无实乃不抑昔时圣教故若会二归一昔应无权无权则四乘之义不成汝何许我四乘义耶此是光宅难清凉所辨顺违皆不应理(超下)故为释云下清凉答也会权归实则是会三为一昔时有权教大乘故许汝四乘之义为顺理也若破小显大即是会二归一明昔有实教大乘而汝抑昔圣教故名违理也昔之权实二义亦存汝何不分昔大权实耶言尔耳者上言尔即如是也乃指此段疏文下言耳者即是语助(超上)。</p>
<p>
	　　▲言若作此宗难者清凉复难光宅昔有权教大乘故说会三归一昔既有实教大乘会二归一义则分明汝何不说耶然有本钞是北字若北宗难者即唯识宗也对光宅是南宗故云北宗此二宗皆难清凉也所以知者以天台然师云今时言北宗者谓俱舍唯识据此然师与清凉同时则北宗正是唯识也难意云既昔有实昔三中大乘是实唯会二归一义则明矣(以彼宗不立四乘故)今答意云约昔有实唯会二约昔有权则会三二义俱成等汝宗何独立三乘耶准此则北字为胜若作清凉难光宅则与答文不相应也。</p>
<p>
	　　钞谓有问言等者此一段钞科分为二。初文前悬辨(二)初问答总明二段大意(二)初问(谓有)后答(二)初为取二字约理行(二)初正明(故今)后释意(初会)后通废二字约教果(二)初正明(后明)后释意(若约)后泛明四字以彰通局(二)初约局(然开)后约通(二)初总明通义(若约)后别释开字(言开)后正消疏文(今疏)</p>
<p>
	　　钞约会取则下释为取之意也问今言为取昔之三乘为取何乘故此答也问三乘是权一乘是实权实既异何故取权为实耶以其理不可分下答也理体无二故行虽曲直不同皆是一乘佛因故。</p>
<p>
	　　▲钞若约废音等者释归废之意也问言废昔归今者昔三乘中为废何乘故此答也问权外无实何须废耶以其约教下答也彼教但假名引导众生故废果但虚指化城故废。</p>
<p>
	　　▲钞然开废等者以科有为归二字疏有开废二言故钞复泛明四字以彰通局也或可上总明中但有会废二义于会中含开于废中含归今明通局则分或开会废三于会中复有会为会归故成四义以对教理行果四法也言约教则废者昔三乘之教虚设故废别立一乘言教昔所未说而今说之令证入故言约理则开等者广钞云各以所证为真实则无由见圆通法性故言约行则会三为一者以三乘之行各趣自果今会为究竟佛因既达真理人天施戒尚皆佛因况三乘行耶故云汝等所行是菩萨道等言约果则会三归一下大乘教说之果皆是究竟佛果少分之义夺果成因咸归一果故全性之果无别新生二乘之果但是三昧权教大乘之果但举之以为所忻作起行方便究竟无实故华严中说修因契果行相方名生解望当所证一乘之果皆为方便故俱名因但前行为远因今夺果为因义稍近故以为异耳。</p>
<p>
	　　钞若约通者下废但配教此犹是局谓三乘教是虚设一向须废别立一乘令入证故问准前后说废通于果今何唯教答果有二义一约果相虚设则废二约果体为因则不废今从后义前后废果约初义也言开会等言者等取会为会归(淮此则为归二字等会字开出故举会字从其二字)即以开为归三义通配理行果三法今言并通四种者四字误书应是三字广抄中亦是三字彼疏云废立局教余三通三钞释云初句犹局谓三乘教是虚设名言已定一向须废不可开会唯立一乘令证入故次句方通也言余三者开显摄会为会归等也言通三者理行果以此照之义甚明矣(上寂照及会解等意)今详广钞别是一理今钞既是四字不可不同广钞判为错也不错无妨以此标云约通今废字已局余三不通于教则又局矣其通义安在如经云此经开方便门岂不约教为开岂非开字通于教耶又前云会于昔三归今之一归字亦通于教其为字者三乘之教所诠行果亦许为因其能诠教岂不许为一乘因之能诠耶又经云如世间一切语言皆与实相不相违背世间语言尚取况出世三乘言教耶故以四字为正问次段开字通中何不言通教耶答教上有三义一局定义二为因能诠义今约后义次约初义例如果上二义故钞欲具显二义故前后互彰也智者详之言今疏从此者从此通义也但于疏文若开权显实则三是一更无别一等中含此通意。</p>
<p>
	　　钞约开三显一者此有二释一云取义牒疏也若开三(疏中权字)显一(疏中实字)则三即是一(与疏文同)者(正牒疏文)一云牒通义中开字释通以例为归二字也后义为正以在后方牒疏文分科故然犹悬释疏意也二义无别以今疏从通义故言今示法身是同者法华论云示者同义二义可知已上开义通理行果三法皆开无别诠取其体故若例为义通三法者以三别理别行别果皆为一理一行故昔三果为能成一果之因二乘取其果体大乘取其教说佛果皆以三别而为一总若例归义通三种者以昔三乘理行果咸归今一乘理行果其犹众流归海同一海故钞疏先明已上悬解此下方消疏文。</p>
<p>
	　　钞后彼经云下一段钞文科分为二。初悬明两节引文大意(二)初总指二段经义(彼经)后别显所会大意(二)初总标(良以)后别释(二)初会自行不成佛(一谓)二会大行非已有(二谓)二引彼经文次第正释(二)初药草品(二)初引(今初)后释(二)初正释(释曰)后会疏(今但)二信解品(二)初引(言先)后释(二)初正释(释曰)后会疏(今疏)</p>
<p>
	　　钞故净名云下即彼经不思议品仍是义引文云一切声闻闻是不思议解脱法门皆应号泣声振三千<a>大千世界</a>一切菩萨应大欣庆顶受此法肇公云所乖处重(小乘之人尚不许<a>唯心</a>变一切法及即空之浅义况今闻室容高座等不思议法岂不乖处重耶)故假言应号泣耳二乘忧悲永除尚无微泣况震三千乎以抑扬时听故然上云不思议解脱法者即室容高座芥纳须弥等法也言我等何为永绝其根者彼抄云永绝其根者大乘菩萨心根也言败种者朽败种子种之不生芽也今不能发菩提心义亦如是矣。</p>
<p>
	　　▲钞今但引等者会疏也问经说行果二义疏何但引会行之言故此答也意云欲明三乘行今会之即为一乘行故若约果者三乘果非即一乘果但为因故故疏不引(淮此故知果教皆有二义前后互彰)又废果是废权约局中义今约通义开权故不引也。</p>
<p>
	　　▲钞复经少时下天台疏云鄙弃先心欲求大道大根发也何名少时一云说般若竟于异处游观寻思所领大乘法门心生贪乐为失不为失如此寻思即是大机发时也此时去法华未远故言少时又当说无量义时大乘机发既闻无量义者从一法生思惟昔三皆从一法生如是三乘亦应入一如是思惟渐已通泰大心即发故云成就大志昔受化者名子法身菩萨影响者为亲族诸经益根兴废有时部部不同名国皆言第一即王弥勒等皆是等觉为大臣初地至九地为刹利法王种姓中生故三十心为居士实从我受学从我起解是我所生我实曾于二万亿佛所曾教大法故实是父背此大乘起无明闇遁入生死故言舍吾逃走伶偋者切韵云行不正也备经六趣故云五十余年以修罗或天趣等摄故复言余昔在下自昔法身地中常以二智观觅可化之根始于今日感应道交故曰忽于等一切财物万德万行也。</p>
		

	
	

		</div></div><hr><script charset='utf-8' src='../../js/footer.js'></script></body></html>