<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修华严悬谈会玄记卷第六' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>华严悬谈会玄记卷第六</center></div><div class='fo'><center>经文出处:来自无量光明网</center><br/><br>
			<p>
	<strong>　　华严悬谈会玄记卷第六</strong></p>
<p>
	　　苍山再光寺<a>比丘</a>　普瑞集</p>
<p>
	　　疏隐显俱成等者经云譬如月轮阎浮提人见其形小而亦不减月中住者见其形大而亦不增释曰见大则大显小隐见小则小显大隐而无增减前是秘密俱成余一切法类此可知。</p>
<p>
	　　钞八九夜月者下疏云月者缺也有亏缺故下面颇胝迦宝水精所成能冷能照长阿含云其城方正一千九百六十里高下亦尔王座二十里遥看似圆而实方正(日天同此)俱舍云近日日影覆故见月轮缺(以日行稍疾月行稍迟行度有异如月时尽渐近日轮日光赫奕发辉照彼月轮映夺不现)乃至对照或隔须弥不被照时即全体现今取映夺一半之八九夜月为喻也言不同晦月者初学记云晦者月尽之名晦者灰也火死为灰月光尽而似之也弘决志云晦者暗也言望者初学记云望者满月之名日月相望也然此喻有二种隐显从上喻及法合异体隐显也如东方下先对异体而东方入处下彰其同体或但喻其隐显并通同异体义。</p>
<p>
	　　疏重重交映下今疏虽八皆举喻若就门为言唯此一门从喻受名若就法立应云重现无尽门。</p>
<p>
	　　钞亦如下以喻显喻也以重现之理深远难测帝网之喻世不见形故以近事以况远旨。</p>
<p>
	　　疏念念<a>圆融</a>下意谓念劫圆融今随文对故言念念然念与劫皆有相即相入等义而与诸门异者余就所依法此约能依时所依之法既自融通能依之时亦融通也。</p>
<p>
	　　钞十种说三世者应云以三世说为十种也。</p>
<p>
	　　▲钞现在说平等者下疏云现在即事可见故但对前后立现在名言未来说无尽者下疏云未来是续起法故未来之未来名为无尽言三世说一念者下疏云现在一念是过去家未来是未来家过去则自具三世言三世相因者此三世中现在因过未现中有过未过去因现未过中有现未未来因过现未中有过现以果从因出不异因故则九世为别一念为总也。</p>
<p>
	　　▲钞一夕之梦经于数世者如黄梁南柯之梦亦如下钞西域隐士等事可检于此说之言庄生者即内篇云昔庄周梦为蝴蝶翔翔然蝴蝶也自喻适志欤不知周也等言假寐者毛诗注云不脱衣冠而眠也。</p>
<p>
	　　疏法门重迭等者随举一法即是一切无尽法门如云起空欻然重迭遍空故。</p>
<p>
	　　钞下经云者有指回向者经无显文今义引升兜率宫品由彼有三段经文含于四义谓初一段文有十句明多因以成多果经云百千亿那由他先住兜率诸<a>菩萨</a>众以从超过<a>三界</a>法所生离诸烦恼行所生周遍无碍心所生甚深方便法所生无量广大心所生坚固清净行所生增长不思议善根所生起阿僧祇善巧变化所成就供养佛心之所现无作法门之所印(即多因也)出过诸天诸供养具(多果也)供养于佛释曰上即多因生多果也若取前多因一一别生诸供具即第四句多因生一果(即今钞意也)然钞中即义引彼第二句一因生一果文尔文云无生法忍所生一切衣今举此华从无生法忍所生者即义引也又加等字为多因故下疏所引仿此可知。</p>
<p>
	　　▲钞非是托此别有所表者不同法华等衣表忍辱室表慈悲但以一事表于一义复离能表别有所表故今明一事即人即法即依即正具无尽德故。</p>
<p>
	　　钞至相等者终南山至相寺唐时智俨法师华严第二祖也禀受于文殊<a>化身</a>杜顺和尚心既精通自有文释勒成一卷立十玄门中有纯杂贤首即其门人也故教义中仍立纯杂至探玄记方改为广狭门言然有二意下出改之意也初意中复有二意初滥理事无碍设如下假设牒彼救词亦滥单约事说二者下纵成事事无碍而复夺其滥于即入。</p>
<p>
	　　▲钞今以至相约行为异者清凉出至相意应例前难云一者事如理遍故广不坏事相故狭亦滥事理无碍答取其能如理者与不坏相明无碍何滥理事无碍若尔至相亦取能契理明无碍故问其能如理之事如理广遍更无余法不坏相故则有余法此二门异亦不成事事无碍答即广即狭何有二门异耶若尔至相亦即纯即杂何有二门异耶二者如金刚围山数无量悉能安置一毛端如是广之与狭不相障碍者则事事无碍义成而复毛中存诸山相入门也若毛即山相即门也答虽有即入意取广狭无碍故若尔虽有即入意取纯杂无碍若如向说其理则齐今以贤首通一切法至相但约行以明义则似局故圭山云纯杂约万行与贤首为小异耳今以主伴一门在前说仪周普之中欲成十义故复出之即不遗古德之义以妙理无方故已上辨古今取舍言比华开下方消<a>疏文</a>万行芬敷披拆比况华开于锦上虽青黄等五色之线相间宣通锦上而华色各异喻纯杂也。</p>
<p>
	　　钞总显高深者高约权深约小然可互通亦由深故权不测高故小绝闻故新经序云一极唱高二乘绝听今约义顺故作此明由法门高远权虽闻而不信由法门深妙故小虽在坐而不闻所以分此高深而不互通也。</p>
<p>
	　　▲钞又前下问此大段既明成益何前二而非益耶故此答也言反劝者未入权小不令入彼令于圆教生<a>信仰</a>故入者回令入圆即成益也。</p>
<p>
	　　▲钞泰华倚天者泰华即五岳之二泰山为东岳言万物皆相通泰于东方也华山为西岳华之为言获也言万物生熟可得获也言岷峨拂汉岷峨亦二山之名汉谓天汉河汉倚天拂汉皆言其高也言<a>论语</a>云者即子罕第九篇颜渊喟然叹曰仰之弥高钻之弥坚瞻之在前忽焉在后彼美夫子之道今借初句赞此经之高也。</p>
<p>
	　　钞出现品云下疏云文先反显设有之言似当假设望慈氏赞善财言余诸菩萨于百千万亿那由他劫乃能满足菩萨行愿今善财一生即能净佛刹等斯则举权显实非假设也言那由他者十万为亿十亿为落叉十落叉为俱胝十俱胝为那由他刊定记云第九数当万万也言大威德法门者镜心录云即一真心也问若实有此菩萨为在何位下疏答云义当三贤以入证圣必信圆故若约教道三祇亦未入玄故下钞云若约教道施设三祇教道既未真则成佛义亦非真也教不实故以心存<a>妄念</a>带此妄念<a>修行</a>多劫虚事劬劳毕竟不成佛果若约证道三祇修行必已克证修权既深入见道后则能入实方始证知妄念本空等所以凡夫顿能信者宿因闻熏为种别故今更不信当来岂闻言若得闻下后顺释言生如来家者摄论云于真如证会名生佛家言等字者等余文云随顺一切如来境界具足一切诸菩萨法安住一切种智境界乃至深入如来无量境界等。</p>
<p>
	　　钞如鱼登龙门下吕氏春秋曰龙门未开河水于孟门东大溢是谓洪水禹凿龙门始南流今降州龙门县是也<a>尚书</a>注云龙门山在河东郡之西界其山高五千仞(七尺曰仞)而有三级其水流注于下赤色鲤鱼每年于春暄之际会此山下逆水而上若有分者登过龙门自有天火烧尾脱鳞驱雷驾电兴云致雨得化为龙(如入华严之机也)若登不过者自有红朱点额不得再登曝腮于龙门之下(如此假名菩萨)故谢玄晖诗云戢翼希骧首乘流畏曝鳃即其意也。</p>
<p>
	　　疏深不可窥下即法界品初如来入频呻三昧会中菩萨大众皆见逝多林及宫殿<a>虚空</a>三处有种种庄严境界事又闻不思议等法诸大声闻不见不闻故云尔也言嘉会者易曰亨者嘉之会也又云嘉会足以合礼今借以目如来说经之会也。</p>
<p>
	　　钞悉觉<a>真谛</a>等者下疏钞云然此声闻皆是菩萨欲显深法托为声闻故所叹德言含本迹今释为二门一就迹约小十句皆声闻德一得现观于四真谛善觉了故(即俱舍见缘事三现观也正是初一兼其后二)二皆证实际者即入正性离生无方便慧已作证故(烦恼如生食在腹已行纯熟无生涩故)三深入法性者所觉已穷故法华云我等同入法性即三兽度河理无二故四永出有海者生分已尽由阙大悲故自永出(如鹿獐透围)五依佛功德者有为无为(有余依无余依)之德依佛成故即逮得己利六离结使缚者即已尽有结谓九结(爱恚慢痴疑见取嫉悭也)十使(即根本十烦恼难解故名结役心故曰使)<a>现行</a>离故七住无碍处者无烦恼碍种子亡故八其心寂静犹如虚空者即心善<a>解脱</a>(离定障故又彼相应心得离缚故)寂如虚空九永断疑惑者即慧善解脱(离性障故又离无明贪等体故)于佛无惑(由证此二获得有为无为二种功德)十于佛智海深信趣入者即明非定性皆可回心信入佛智(法华云<a>舍利弗</a>尚于此经以信得入况余声闻经即佛慧)二约本就菩萨叹者明此皆是权故一觉第一义二方便已具善能入于无际际故(智论云法性为实证实为际凡但有实而无际)三二空真理穷其源故四具足大悲能入不染方永出故五依十力等离小见故六不断不俱方能离故七已净所知无二碍故八处乱恒寂了本空故九佛不共德虽未证得亦无疑故(发心品中菩萨于佛十力虽未证得亦无疑故)十一切种智证信入故(初地已上皆依佛智海故)问既具本门之德何得聋盲耶答下疏云然皆废本从迹以显一乘因果不共深玄故。</p>
<p>
	　　钞逝多林者唐言战胜即波斯匿王所立太子太子初生王战得胜故以为名以须达买太子之园以施佛太子施林是以名焉表依善友胜出魔军及凡小故。</p>
<p>
	　　▲钞<a>舍利</a>弗(此云鹙子或云鹙鹭子大乘法师云是百舌鸟亦云春莺其母眼睛明利似彼鸟故从母立名具云舍利弗怛罗即子也增一云智慧无穷决了诸疑第一)大目犍连(此云采菽氏上古有仙居山食豆母是彼种拣余此姓云大增一云<a>神通</a>轻飞能到十方第一)摩诃迦叶(此云大饮光本族仙人及尊者身光饮蔽日月增一阿含云罗阅祇大富长者名迦维罗妇名檀那子名毕钵罗子妇名婆陀其家千倍胜瓶沙王十六大国无与为邻毕钵罗即迦叶名也其父祷此树而生故付法藏传云毗婆尸佛灭后其塔像金色缺坏贫女得金珠请匠为薄金师<a>欢喜</a>治莹佛毕立誓为夫妇九十一劫天上人间身恒金色恒受快乐最后为迦叶夫妇畏胜王得罪减一犁但用九百九十［双］牛金犁又云其家有?最下品者直百千两金以钉钉入地十尺?不穿破如本无异六十库金粟一库管三百四十斛又云［欻］浮耶陀金在浊水底光彻水上在闇闇灭迦叶身光胜于此金光照一由旬增一云<a>佛法</a>中行十一头陀行大迦叶第一拣余迦叶故云大也)离婆多(此云星室祀之生故亦云假和合悟之得道智论云此人于空亭止宿见二鬼争尸皆言我先持来二鬼共言取其分判此人实见小鬼持来及被鬼问窃自思惟我随言一持来彼不得者必当见害我宁实语而死终不以虚而终遂如实答小圣者持来被其大鬼援其手足随而食之得尸之鬼便取其尸手足随安彼鬼食竟拭口而去及明忧恼不测谁身言假和合初常疑云若我本身眼见损去若是他身复随我行住疑惑犹豫逢人即问见我身不众僧见之云此人易度而语之云汝身本是他之遗体非己有也悟此假合因即得道以常问故亦云常作声也)<a>须菩提</a>(此云善现善吉空生生而室空相师占之见善相故解空第一)阿?楼?(此云无灭贤愚经说弗沙佛末世时饥馑有辟支佛名利吒行乞空钵无获有一贫人见而悲悼白言胜士能受稗不即以所啖奉之食已作十八变后更采稗有兔跳抱其背变为死人无伴得脱待暗还家委地即成金人拔指随生用脚还出取之无尽恶人告王欲来夺之但有死尸而无所睹即是金宝现报如是九十一返天上人间财宝无有灭尽也)难陀(此云欢喜性极聪敏音声绝伦即牧牛难陀也根本乃牧牛之人问佛放牛事佛答牧牛有十一事一不在高山二不居深?三草无硬涩四水有<a>三德</a>不令冷热咸五住处须平六头六加刷七向水徐行八一日三饮九一饮三歇十出入须明十一主常随后彼因知佛具一切智遂求<a>出家</a>获阿<a>罗汉果</a>)劫宾那(此云黄头仙人之族又译云房宿有二义一父母祷此宿感此子故二云与佛同房宿故谓初诣佛所欲出家时夜值雨寄宿陶师房中以草为坐晚又有一比丘寄宿即推草座与之<a>自在</a>地坐夜中相问欲何之答曰觅佛后比丘即<a>说法</a>辞去豁然得道后比丘即佛也增一云善知星宿日月第一)迦旃延(此云剪发种［止］古多仙山中静处年岁既久鬓发稍长无人为剃<a>婆罗门</a>法要剃发故一仙有子兄弟种人觐父小者乃为诸仙剃之诸仙愿获后成仙道尔来比亦皆称剪发增一云论议第一)富楼那(又具云弥多罗尼子此云满慈子又云满愿父于江边祷梵天求子正值江满父梦七宝器盛满中宝入母怀母遂怀子父愿获满从此立名又四围陀中有慈行品其母诵之以为母名增一云说法第一)皆悉不见下疏云神力(十力等)严好(六根二业除意)境界(分齐所缘)游戏神变(重阁同空等神变也不坏本相游戏也)尊胜(智最胜故)妙行(悲智无碍无功用行)威德(四<a>无畏</a>等)住持(谓胜力住持令有所作)净刹(<a>华藏</a>世界)亦复下明不见因初总即分齐境大会下别显(会通新旧)入(身遍刹尘智入诸法等)至(即新来众也)诣(即此往彼皆言普者一横竖普遍故二一即一切故)余句可思何以故下释不见所由善根不同故一句总标(以大小善根不同故)初明不见佛果之因次二句不赞果余句不修因等不见菩萨之因言劣者不见下结疏意也是知日月丽天盲者不睹雷霆震地聋者不闻道契则邻不在身近菩萨自远而来声闻在会不知者矣。</p>
<p>
	　　疏见闻为种等者十地论云<a>转生</a>难处益谓具金刚种虽八难而闻经以彰闻经益深远种子无上故言八难者一<a>地狱</a>二饿鬼三畜生四北洲五盲聋喑哑六佛前佛后(此是古说若新译云法前法后后译胜也)七世智辩聪八长寿天故论云以不堪受教难入佛法中谓于此身中不能入三乘圣道难之言障障圣道故今疏意有二一难不障闻谓虽在八难而见闻得坚种故二难不障圣若已熏种者虽居八难而得成圣故云十地之阶也。</p>
<p>
	　　钞即随好品乃至及初地云等者引据也以此经八难容闻唯凭此二段经为证故问若据此二文则唯地狱畜生并长寿天何故便以此通八难耶答此由天亲论以海水为畜生即恶趣劫火为长寿天即善趣故诸祖取此义通八难容闻也何者论中经偈云虽在于大海及劫尽火中决定信无疑必得闻此经(今经上半顺明下半反显论经唯顺明也)今经堪受即决信义疏钞中释云若有信有机为堪受者无问恶道善道难处生皆得闻经以难不障闻故言虽也(以不信障闻非难障闻故)海水劫火即是转生时难处也。</p>
<p>
	　　钞海水是龙等者海水即是恶道畜生趣故论云龙世界长寿亦得闻此经以昔见闻修一乘观有余恶业故生恶趣问既堪闻法何生难处答一乘缓戒急事戒不犯三种观心了不开解以戒生人天虽见佛不能开解冀善知识化导修乘即得解脱今不修乘百千佛出终不得道二乘急戒缓德薄垢重事戒既犯专守离相之戒观行相续故佛会中多列龙鬼等三乘戒俱急事理之戒无瑕妙观相续即于今生便应得道必当升善处闻华严等四乘戒俱缓具犯众戒永堕泥犁神明暗塞无得道期勉旃学徒愿留心法要故<a>涅槃</a>云于戒缓者不名为缓于乘缓者乃名为缓。</p>
<p>
	　　钞劫火是天者即是善趋而言长寿天是难者如有经说右胁着地未动之间已经贤劫千佛出世更一转亦尔但暂卧息尚尔况其一生言火灾及初禅下论云虽在<a>色界</a>光音天等亦得闻此经此即指二禅已上为长寿天也问论释劫火无长寿天之言今何判劫火为长寿天耶答此中虽无长寿言而前龙趋下却有长寿二字且三恶为难不必长寿恐是译人误将此中长寿入前文故问劫火唯在初禅何故论释于二禅闻经耶答以火起时初禅无人二禅不为其坏于中得闻故论言等字等取三禅四禅免水灾风灾长寿天难乃至无色亦是得闻今举初摄后及对水成文故云劫火(谓火至初禅二禅已上闻经水坏二禅三禅已上闻经风坏三禅四禅已上闻经故云劫尽火中等也)案智论通上二界除五净居皆长寿难(然智论有四师义异一云长寿天者非想非非想处八万大劫二云一切无色定通名长寿以无形可化不任得道常是凡夫处故三云或通无想天亦<a>无心</a>任得道故四云初禅至四禅除五净居皆名长寿以着禅味邪见不能受道故梁摄论及成实论皆同第三师说然上诸论皆以上二界为长寿天)今地论不取初禅者以(彼有梵王多好说法)有觉有观闻法障轻(一因也)又正已烧故不说之(二因也)然三灾坏三禅者以初禅同下界有寻伺故火灾坏也二禅同下界有喜受故水灾坏也三禅同下界有出入息故风灾坏也今初禅以前二因故非难也言光音天者即二禅第三天也二禅三天初名少光二名无量光三名光音智论亦云第二禅通名光音彼天语时口出净光故有云彼无寻伺言语亦无用光代语故名光音瑜伽名极光净谓极光遍照自他处故以此天已上为长寿者少光天寿二劫无量光天寿四劫光音天寿八劫从此已上三禅三天四禅九天倍倍增长至色究竟天一万六千劫初空二万劫二空四万劫三空六万劫四空八万劫故云长寿天也上顺论释八难之中<a>善恶</a>二趋已成二难。</p>
<p>
	　　钞地狱天子者从地狱出得生天上故从旧立名即拣别依主也。</p>
<p>
	　　▲钞佛会鬼神等者前三难依文有据此下五难以理而言也然准下疏云修罗地狱容在海中鬼神亦有文也言火灾之时兼佛前佛后者下疏云劫坏之时无佛出故准此则亦有文也故下疏钞释劫火一义不唯约长寿天也疏云正在火中亦容得闻众生见烧烧处有不烧故钞云即法华意华藏品云劫烧不思议所现虽败恶其处常坚固即明火中闻也如火浣之布火中之鼠炎铁团内而有虫生众生业殊岂妨火中闻法方对海水之内正在其中也言人天异道者下钞但云世智辩聪亦不妨闻言聋者目视者下钞云其盲等正绝见闻不可说闻但潜益耳忽生耳目亦容见闻今且约其分缺者说耳。</p>
<p>
	　　钞皆容见闻为种之义者已上难不障闻言为种者所熏种子性相不同若依相宗前七王所俱为能熏唯第<a>八识</a>独为所熏其色心种体胜义之法不可诘其形相若依法性自有三说一终教则二法缘起真妄互熏即有染净缘起有二一者无明熏真如成三细等染缘起二者真如熏无明有始觉等净缘起真妄互熏为因义边以为种体二顿教中有二一若约从终入顿之种如前终教二若直就于顿则无种之种也三圆教中二法缘起一切诸法唯一心现故亦二染缘熏时令真如上有一分随染气用现诸染法净缘熏时令真如上起一分随净气用现诸净法则以真如上一分染净气用以为种体若不尔者何为种耶今言见闻为种者则以见闻为能熏法界理体为所熏由见闻熏故即于法界理体之上起一分明朗智用以为种体用不离体故后经中有食少金刚喻要穿其身出过于外不与肉身杂秽居故是以或遇光或圆修有顿超圆证之益也种体甚深何教及之问然此八难中种有二类一由昔有闻种今方难处获闻坚种既成出难证入如下地狱天子等地狱既尔余八亦然二者或昔未闻今虽处难而获闻以为坚种乃经之通意也。</p>
<p>
	　　▲钞超十地之阶下释难不障圣也问证圣之时非在难处何云难不障圣答有二意故一云望其本故如云地狱天子等二云虽出难方证圣由前难中闻经之力而方证圣故。</p>
<p>
	　　钞宝手菩萨者当令宝重起信手故言足下者推下苦趋放足轮光(瑜伽论云于父母种种供养于诸有情诸苦恼事种种救护由往来等动转业故委悉修故得足下千辐轮相)言<a>圆满</a>王者(德用周备摄益自在)放四十光者(表四十位无不照故)清净功德者(净感成德)能照下(所照分齐)随诸众生下(显净感成德之义)阿鼻下(以重况轻)此中略无堕狱之因必前修乘戒行宽故。</p>
<p>
	　　▲钞尔时诸天子下当果获益准下疏科此文为二。先一重益(尔时)二展转益(二)初闻香益(又云其诸)后见盖益(二)初正明得益(次云若有众生)二摄化转益(后又复云是)</p>
<p>
	　　言得十地故者故字义似牒前为因见佛为益然前来未有得十地等处为何所牒是以晋经皆无故字应将初句故字安回向下得字之上加一便字下句去其故字应云闻说普贤广大回向故便得十地获诸力庄严三昧等即上句得位下句成行分得十力为庄严故言以众生下即见佛益于中忏悔即见佛因(即忏见佛之障以无尽三业遍法界忏故)即见下<a>正见</a>佛也言乃至者中间经云彼光明中有众生数等诸佛随众生心而为说法而犹未现毗卢遮那菩萨离垢三昧少分之力言以华散菩萨上者即敬心兴供也经云化作众生数等众妙华云散于毗卢佛身上住(顺下正科此中应云第一重得十地也)言又云等者依前经中诸天子闻天鼓音已化作供具中有一万华云一万香云一万盖云一万音乐云一万幢云一万歌赞云今即其香云成益也具云身蒙香者其身安乐譬如比丘入第四禅一切业障皆得消灭言乃至者中间云若有闻者彼诸众生(上身触此鼻闻)于色声香味触其内具五百烦恼其外亦有五百烦恼贪行多者二万一千瞋行多者二万一千痴行多者二万一千等分<a>行者</a>二万一千了知如是悉是虚妄如是知已下与钞引同今云灭八万四千者约总数说也谓根本烦恼一贪二瞋三慢四无明五疑六身见七边见八邪见九见取<a>十戒</a>禁取然一惑力复各有十即为一百计应分为九品上品重故开为三品中下轻故各为一品合为五百于自五尘总起五百于他五尘总起五百名本一千又于自他五尘一一各别起五百为五千别迷<a>四谛</a>为二万并本一千为二万一千依三毒各增及等分(如上经说)各有二万一千故成八万四千也(对法十三云谓有猛利长时贪欲虽下劣可爱境起上品贪故嗔痴亦然名三毒各增等分行者随境势力烦恼现行故惑与境等名等分行也)问经但云了知是虚今钞何云灭也答了惑本虚则居然不生不生即灭言香幢云者即九地也璎珞经云九地白云宝相轮晋经云白净宝网今经有云字合成璎珞白云宝义也惑亡故清净智显故自在光明善根成就。</p>
<p>
	　　▲钞释曰此即第一重得十地也者问此上一节经文准前科是第二展转益中义今钞何断属第一重答若正得益与展转益相对此合是第二重故前依下疏科判若依此闻香所得益相准璎珞经但第九地进不同第二重轮王得十地退非是第一重天子得十地今以得十地为三重顿圆故摄入第一重即第一重十地后转化义尔故下疏会云此品总有三重得十地一谓诸天子闻天鼓说法得十地二此天子毛孔化出华盖见者得轮王位即是十地也三轮王放光遇者后得十地此三位皆齐等同时顿成据此与今三节全同。</p>
<p>
	　　钞种清净金辋轮王一恒河沙善根者下文广释今撮略以明大分为二一且顺晋经释二直就今经释且初顺晋经释者盖诸经中十信寄铁轮王十住寄铜轮王十行寄银轮王十向寄金轮王初地已上但增宝相初地七宝二地八宝三地九宝四地十宝五地十一宝六地十二宝七地十三宝八地已上不增宝数但云大应宝九地三经有异璎珞白云宝相轮晋经白净宝网今经香幢云自在光明十地百万神通宝光璎珞无畏珠宝相轮今若会者晋经云种一恒河沙转轮圣王所种善根所谓白净宝网轮王等等者据此经文是多个轮王之善根非一轮王之善根也其白净宝网轮王等者是寄第九地菩萨位故若依此经第九地香幢云自在光明清净善根若依璎珞第九地是白云宝相轮王则晋经白字今经云字合成璎珞经白云宝也璎珞白云既是第九地菩萨则知晋经白净之言是第九地也此则晋经等字从第九地白净宝轮王向下等白净为能等一恒河沙轮王是所等以第十地菩萨为能种白净宝网轮王下一恒河沙轮王善根为所种则今经金网之言以为所等数也(已上依晋经什)若依今经金网顺晋经释者准璎珞经金网之言寄十回向位从十回向位当中向上等金网却为能等一恒河沙轮王及晋经第九地白净宝网却为所等亦晋经得金网等一恒河沙轮王所植善根也以第十地菩萨为能具金网等一恒河沙轮王善根为所具则金网无失二直就今经释者则金网之言便是第十地菩萨是一轮王有多善根也若如是则金网非能等亦非所等是第十地菩萨也何者有三义故证成一璎珞经中第十地菩萨名无畏珠宝相轮其无畏珠者是清净义故二以摄化分齐同第十地故次经云住此转轮王位于百千亿那由他佛刹微尘数世界<a>教化</a>众生正同十地经中第十地摄报果中所化分齐也三以转益文证成即次下经文此王放光遇者尚得十地位故知此王即是第十地也但经金字璎珞虽无余经或有故金刚顶经广说金轮佛顶故其义交杂故须略释勿厌繁文。</p>
<p>
	　　▲钞后文云下此节文前更有一节经俱此在其后故云后文云也然俱是第三重得十地之意不劳繁引。</p>
<p>
	　　钞十种清净眼者一肉眼见一切色故二天眼见一切众生心故三<a>法眼</a>见一切众生诸根欲故四慧眼见法实相故五佛眼见如来十力故六智眼知见诸法故七光明眼见<a>佛光</a>明故八<a>生死</a>眼见涅槃故九无碍眼所见无碍故十一切智眼见普门法界故言十种清净意者一上首意发起一切善根故二安住意深信坚固不动故三深入意随顺佛法而解故四内了意知众生心乐故五不乱意一切烦恼不离故六明净意客尘不能深着故七善观众生意无有一念失时故八善择所作意未曾一处生过故九密护诸根意调伏不令驰散故十善入三昧意深入佛三昧<a>无我</a>我所故乃至之言超中间四根皆清净故。</p>
<p>
	　　疏解行在躬一生圆旷劫之果者在躬语出<a>礼记</a>彼云清明在躬气志如神言旷劫果者是行布教中多劫所成之果今一生皆圆故。</p>
<p>
	　　钞慈氏赞善财云等者疏云解心顺理曰善积德无尽曰财言乃能满足下愿即十向该地前诸位行即十地亲近诸佛即等觉也以近妙觉佛果故于一生内者约圆融说即凡身一生问约法圆融可尔岂实有凡身一生成办答依实教修悉皆能尔朗不勉旃千年之鸟不及朝生之凤普贤生位互融摄故(普贤即等觉位善财亦至此位因满之果故由普贤位与众生位互融摄故故云尔也)约行布说亦解行生由前世是见闻生入地为证入生言则能下十句者初二句总明通诸行位三入十住四五入十行六入十回向后之四句有二说一云通诸地位一云第七句十地位后三句等觉因圆也。</p>
<p>
	　　▲钞及大威等者即毗卢遮那品说一生历事四佛而得因圆言大威光者有大威德其道光明故经云初逢一切功德山须弥胜云佛见光即时证得十种法门次闻法获得彼佛宿世所集法海光明又得一切法聚平等三昧智光明又得一切法悉入最初菩提心中住智光明等十一种光明疏云初发心时便成正觉故二遇波罗蜜善眼庄严佛先得十千法门次与眷属等同得清净智名入一切净方便等十法门疏云达一切法本来清净名清净智不取净相是名方便即初地入证之智下九句即余九地三遇最胜功德海佛得三昧名大福德普光明疏云五度皆福定为最大寂无不照名普光明遇于初佛但得十者自力未胜故次佛十千者道转深故今唯一者道已满故四遇名称普闻莲华眼幢佛威光命终为忉利天王供佛闻法得三昧名普门欢喜藏疏云以闻此佛说大方便普门遍照经正受安住法喜无尽故名曰藏由此证达诸法实相等然初劫之中十须弥山尘数如来经但列四又阙结会现证得益等疏主云经来未尽若结会者应云尔时威光太子者毗卢遮那身是等。</p>
<p>
	　　▲钞上二皆明速证者结前见闻解行二段也以顿超十地圆旷劫果于见闻解行之中皆是速证之益故总科云成益顿超然此二所明之证由见闻解行为因得果非佛果名果(此二望佛果为远因非近因也佛果唯取等觉位行为因故)。</p>
<p>
	　　钞又此经宗下蹑前速证明三生义恐有难言若上二皆明速证何殊第三顿证耶故别分三生前二虽有速证意成见闻解行之益故第三科方是正明证入之义也然此三科下句皆是速证益三生不同为门别也贤首云约报明位唯有三生如约善财明三生者一见闻位即善财次前生身见闻如是普贤法故成顺解脱分善根(法华分别功德品云又复如来灭后若闻是经而不毁訾起<a>随喜</a>心等<a>天台</a>云此下明五品一直起随喜心二加自受持读诵三加劝化受持读诵四加兼行<a>六度</a>五加正行六度在十信前自行名<a>弟子</a>化他名法师)二解行位顿修此住行向地等觉之五位行法如善财此生所成至普贤位是三证入位即因位穷终没同果海善财来生是也清凉云此解甚顺经宗但更有一理谓历位而修得见普贤一时顿具据此一生历诸位是解行普贤身中顿证法界为证入生故今次文众海顿证即为证入生不必要没同果海也。</p>
<p>
	　　▲钞上二句至即下二句者有二意一云前二段中各上二句为见闻解行二生各下二句为证入也二云上二句即总目前二科也虽各有速证之言但从见闻解行而说故属前二生下二句即顿证超权二句总目为证入生也后意为胜。</p>
		

	
	

		</div></div><hr><script charset='utf-8' src='../../js/footer.js'></script></body></html>