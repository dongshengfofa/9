<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修华严悬谈会玄记卷第三' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>华严悬谈会玄记卷第三</center></div><div class='fo'><center>经文出处:来自无量光明网</center><br/><br>
			<p>
	<strong>　　华严悬谈会玄记卷第三</strong></p>
<p>
	　　苍山再光寺<a>比丘</a>　普瑞集</p>
<p>
	　　疏剖裂玄微昭廓心境者玄微与心境即所诠之义剖裂与昭廓即能诠之经钞外略申三解一拣偏显圆释二上通下总释三迎前带后释初者如五教相望小教诠生空等虽曰玄微望始教二空则为浅近也如次终教理事无碍顿教绝待真理虽曰玄微望<a>华严经</a>皆浅近也故独此经得剖裂玄微之称言昭廓心境者小乘心外有境始教虽摄境<a>唯心</a>犹存<a>八识</a>终顿虽明真心然犹未得心境无碍一即一切故独此经昭廓心境二上通下总释者上句通指上法界宗体剖裂在于经中下句总廓心境收一切法故钞云因果万法心境普收三迎前带后释者以今玄微心境即上法界宗体必迎前所诠目此能诠又剖裂昭廓虽是能诠若不带后说主是谁剖等。</p>
<p>
	　　钞故难思议者以上所诠难思议故能诠亦难思议也谓以虽昭廓而言无在而昭廓等不可作言与无言之思议也。</p>
<p>
	　　▲钞谓于无障碍法界者然此法界非界非非界非法非非法无名相中强为立名名为无障碍法界问上云玄微即前法界多义今剖玄微为心境何独剖无障碍法界耶答上虽有多义法界皆不离无障碍法界约能归有多所归唯一故。</p>
<p>
	　　▲钞一真法界者未分理事等殊绝待曰一非妄曰真问上云无障碍今云一真有何异耶答无异也约离过义名为一真约具德义名无障碍体即一也体绝对待本无内心外境一理多事等殊为引生悟入义分心境为趣入之门也。</p>
<p>
	　　▲钞故下裕公云者下宗趣疏中引即灵裕法师也彼谓法界门中义分为心境诸佛证之以成<a>净土</a>法界即是一心诸佛证之以成法身等此但证义分心境非证能所证也从则二皆所证下是钞出彼意也问上立义以心为能证境为所证今引证如何却以心为所证耶答心有王所不同若总望境为言则王所皆名心故得为能证若约人运智则王所别明故心为所证心所中智为能证也故诸佛语其总体克性唯智能证心境皆为所证此所证唯在果。</p>
<p>
	　　▲钞所证之境下却以心为能证也能所证通因果故以佛华严为能证也。</p>
<p>
	　　▲钞文中广说者既配一题此即经字准此则亦剖裂于心境及前法界多义也。</p>
<p>
	　　钞若凡等者地前为凡地上为圣等觉已下为因妙觉为果此等心境广明故。</p>
<p>
	　　▲钞出现品下以佛果心境例余心境也佛境者经云云何知应正等觉境界佛子<a>菩萨</a>摩诃萨以无障无碍智慧知一切世界境界是如来境界(一)一切三世境界(二)一切刹土(三)一切法(四)一切众生(五)真如无差别(六)法界无障碍(七)实际无边(八)<a>虚空</a>无量(九)无境界之境界是如来境界(十)一切<a>世间</a>境界无量如来境界亦无量乃至无境界无量又云应知如来智海无量从初发心修菩萨行皆佛境界应如是知疏云正显分齐之境兼辨所缘之境分齐即因果理智凡圣有无等即无分齐之分齐境所缘则齐佛所知二义相成皆难思之境界矣如来心者出现亦云如来心<a>意识</a>俱不可得但应以智无量故知如来心譬虚空为一切物所依而虚空无所依如来智慧亦复如是为一切世间出世间智所依而如来智无所依等总有十相如经。</p>
<p>
	　　▲钞诸位心境例此可知者如三四五会明内凡三贤心境第六一会明十地菩萨心境第七会初六品明等觉心境广如经说下皆准此。</p>
<p>
	　　▲钞如云欲知下亦以观佛心例余也此偈即出现品如来心也长行如次上所引疏云诸乘之智依佛智生而佛智果满更不依他问岂不依心及依理耶答此中王所无二故无智外如故然此中言令观佛心者如何观耶钞主云欲言其有同如绝相欲言其无幽灵不竭欲言其染万累斯亡欲言其净不断性恶欲言其一包含无外欲言其异一味难分欲谓之情无殊色性欲谓无情无幽不彻口欲谈而词丧心将缘而虑亡亦由果分不可说故是知佛心即有即无即事即理即王即所即一即多心中非有意亦非不有意意中非有心亦非不有心王中非有数亦非不有数数非依于王亦非不依王一一皆示<a>圆融</a>无碍即观佛心义也。</p>
<p>
	　　▲钞又云若有下出现品偈后空心境中亦引当具释之疏云初二句总以喻显后二句约法别显别显有二妄取如彼净空无云翳故斯则真止二触境无滞如彼净空无障碍故斯即真观此观不作意以照境则所照无涯此止体性离而息妄故诸取皆寂若斯则不拂不莹而自净矣无净之净则闇蹈佛境此为心要后学思行既远离<a>妄想</a>空能观之心及空所取之境令心所向皆得无碍。</p>
<p>
	　　▲钞又云若有欲得下十地品文疏云劝修利益初句所求次句空妄心也次句不许断常通达平等空妄境也亦无平等之念以远离微细念故能如是修疾作人天大导师也。</p>
<p>
	　　▲钞云何张小下意云心境不互全收皆名为小心境互收张小使大也故下经云者即回向品文疏中自有三释一约如体性空故如外无智等二如智一味同一真体安得智外更有如耶三事事无碍举一全收佛智称真收法界尽差别事法皆随所依理在佛智中况所证如宁在智外评曰第一义顺前心境空义次义即下终教中所引义今正用第三义故证如智相收也。</p>
<p>
	　　钞真心真境下通难也此牒难辞然此难与答真妄影略问准答妄具难应云真心真境本自无涯无可张小妄心妄境本自局小如何使大答中应云真体虽尔若非经说无由得知妄随情局经说即真名张小使大也。</p>
<p>
	　　▲钞经云下问明品文疏云上句总标体深次句分量广大故佛地论引经释云诸佛境界唯除虚空无能为喻下二句云一切众生入而实无所入。</p>
<p>
	　　▲钞又云下法界品文疏释云即二十一种功德中于所知一向无量转功德也谓佛无障碍智于一切事品类差别无著无碍故今唯取其如空广大之义下句云其心本来常清净。</p>
<p>
	　　▲钞知妄本自真下须弥偈赞品文疏钞云遍计所执理本是无今既知妄本真则见依圆名见佛清净也。</p>
<p>
	　　▲钞如心佛下晋经夜摩偈赞文也下释云心为总体悟之名佛成净缘起迷作众生成染缘起虽有染净心体不殊然上三各有二义总心二者一染二净佛二义者一应根随染二平等违染众生二者一随流背佛二机熟感佛各以初义成顺流无差各以后义为返流无差上约横论若约一人心为总相佛即本觉众生即不觉无差可知。</p>
<p>
	　　▲钞皆张妄心者影取妄境故以上文中亦有妄境即真之义也或云此约唯心门境不离心故。</p>
<p>
	　　▲钞因果万法等者问经中昭廓无边之法何以但言心境故此答也如或有别说不同则随一一事皆有张廓也准此则前三义别说因果万法亦然。</p>
<p>
	　　疏穷理尽性彻果该因者大意如钞今钞外别伸二解一望前总别解二望后拣余解初者科云别显深广者由上总明能诠剖裂玄微昭廓心境然未知玄微心境穷理尽性彻果该因否故此别显前总中玄微等理无不穷性无不尽果无不彻因无不该故云尔也二望后拣余者对下结法所属唯华严有穷理尽性等反显余经于理未穷于性未尽于果未彻于因未该也<a>如法</a>华等尚于事事无碍理趣未穷况余权教耶又余经虽明<a>佛性</a>未显法界性虽明三身之果未彻十身满果又彻果唯属果未能属因故又虽该因未彻五周圆融之因又该因唯属因不能属果故并非深广以拣之也。</p>
<p>
	　　钞理谓理趣道理等者理性各二义释然理虽通真理今对性字故唯目理理二训然理趣则义有所归道理则但可诠显如言火但诠显火而非水等名道理若言要火本欲成食温身等名理趣余则例然今皆穷极故云穷理性二训约法约心分二义也如在有情数中名佛性在无情性中名法性之类也其体是一然下疏云法性者法谓差别依正等法性即彼法所依体性即法之性故名法性又性以不变为性即此可轨亦名法性此则性即是法故名法性此二并不变释一切法各无性故名为法性即<a>随缘</a>之性法即性也钞释云法性三义前之二义虽依主持业不同然皆与法不得相即以不变之性非妄法故第三随缘与法不离不即不离方为真性评曰今通此三故约深也二心性者若与妄心为体故云心性即心之性若与真心为体心即性故依主持业二释如次上之二性今经皆尽故云尽性也。</p>
<p>
	　　▲钞昔者<a>圣人</a>作易下彼疏云昔者圣人之画卦作易也本意将此易卦以顺从天地生成万物性命之理也。</p>
<p>
	　　▲钞注云者即韩康伯注也言生之极等者有本以极字皆是传写误耳准易注皆极字彼疏释云命者人之禀受有定分从生至终有长短之极故云命者生之极也此所赋命乃自然之至理故穷理则尽其极也。</p>
<p>
	　　▲钞即以极字下钞主释也言取意即别者即上二理二性也。</p>
<p>
	　　钞言彻果该因等者一段钞文准指玄略为科排分二。初今四字通深广二义(二)初略标二义(言彻)后广释二义(二)初证释成(二)初释广(彻究)后释深(若云)后重料拣(二)初辩其广义直目能诠经(上约)后释其深义转归能诠经(二)初证释却是所诠(今约)后通妨转归能诠(而其)后古八字唯局深一义(然因)</p>
<p>
	　　钞言彻究五周之果者一所信因果(即初会六品后二品是)二差别因果(从第二会至七会中随好已前是也谓第七会中前之六品并前六会是因不思议等三品是果亦名生解因果)三平等因果(即第七会中后二品也普贤行品为因出现品为果亦名出现因果)四成行因果(即第八初明六位之因后明八相之果亦名出现因果)五证入因果(即第九会中初明佛果大用后显菩萨起用修因因果二门俱证入故也)言六位之因者即第二会十信第三十住第四十行第五十向第六十地第七等觉。</p>
<p>
	　　▲钞若云因该果海等者释深义初发心时便成正觉即梵行品意具如下引言虽得佛道不舍因门者法界品意位后普贤故寂照云文殊虽已果满反为佛子(证果彻因源也)迦叶上位菩萨却礼初心(因彻果也以<a>涅槃</a>中彼说偈云发心毕竟二无别如是二心初心难自未得度先度他是故敬礼［而］发心等是也)。</p>
<p>
	　　▲钞上约广义等者指玄云上字缘文隔越指前广义名上今字无隔指上深义名今言以因彻彼果故者彻字误书应是该字上释彻果此解该因故或是行文影略互显不错无妨。</p>
<p>
	　　▲钞而其能诠者释妨也问既深义约所诠者如何科云别叹能诠故云尔也。</p>
<p>
	　　▲钞然因该果海下显用文字以上句用易即全用其文而不取其意下句用古人之言然欲含其深广故略彼四字也。</p>
<p>
	　　疏汪洋等二句既结且叹上句别叹深广下句总叹深广虽广大悉备合当广义然约深广皆悉备谈故云尔也谓上句四字即为四句汪即是深洋即是广冲即非深非广冲者中也以双遮显中故融即亦深亦广下句即四句皆备也。</p>
<p>
	　　钞冲亦深也者以双非故深言中也者准道教则道体离天地之二边故中今以离理事二边故中也和者唯准道教释也。</p>
<p>
	　　▲钞老子云者即彼道冲章第四中文也彼注云道出冲和之气而用生成万物有生成之功而不盈满云或似者于道不敢正言彼疏云冲虚也谓道以冲虚为用也。</p>
<p>
	　　▲钞融者融通下无不融通谓之广难穷源底谓之深。</p>
<p>
	　　▲钞故肇公云下即涅槃无名论意也意云汪哉甚深洋哉甚广四生九类何有不由此本性清净之涅槃也。</p>
<p>
	　　▲钞八师经者梵志此云净行言闇旬者捡本即耶旬或是别译但<a>梵音</a>轻重耳彼经次云巍巍堂堂犹星中月神智妙达众圣中王诸天所不及黎民所不闻愿开盲瞑释其愚痴所事何师以致斯尊天尊答曰快哉斯问发开大行吾前世师其名难数吾今自然神曜得道非有师也然师有八谓一杀二盗三淫四妄五酒六老七病八死吾见此八事多诸过患因而<a>修道</a>离苦获安故曰八师释曰前五即戒防非故无<a>六道</a>之业断集也发善故为出世之因修道也后三由见苦果即知苦也以斯成道即证灭也今但取其汪洋之言所出耳。</p>
<p>
	　　▲钞亦如冲和等者上唯引文所出此下方配释经谓所如即冲和之气用生成万物无有盈满能如之经即出生无尽义理无有盈满时也问上引三文证其汪洋冲之三字何故唯约老子配释答虽引三文余二文约法显其深广故不须配唯老子冲字对此是喻故须配释也。</p>
<p>
	　　▲钞融通下出上融字深广之相也上句广下句深故。</p>
<p>
	　　▲钞兼三才者说卦云立天之道曰阴与阳立地之道曰刚与柔立人之道曰仁与义兼三才而两之故易六画而成卦也彼疏云八卦小成但有三画于三才之道阴阳所以重三为六立天之道有二种之气曰成物之阴于施生之阳立地之道有二种之形曰顺成之柔于持载之刚天地既立人生其间立人之道有二种之性曰爱惠之仁与割断之义也。</p>
<p>
	　　▲钞强配之者明非正义遮后人之妄解也。</p>
<p>
	　　▲钞九会玄文下有二意一云只<a>现行</a>经权小不测故难思深广故称海也二云无尽时会之大经名难思教海于现行八十卷中可见难思之经如观牖隙见无尽空故。</p>
<p>
	　　▲钞说真妄等下通人及法上句人下句法也。</p>
<p>
	　　▲钞法华佛知见一义者即问明品文殊答九首菩萨问佛境界之知偈也偈云非识所能识亦非心境界其性本清净开示诸群生疏钞云了别非真知了见心性亦非真知故云非识此遣学南宗失意之病意谓真知唯无念方见故瞥起亦非真知起心看心令心不起亦是妄想故云非心境界此遣学比宗失意之病是以真知必忘心遗照言思道断矣心体离念即非有念可离故云本性清净众生等有惑翳不知故佛开示皆令悟入谓开除惑障显示真理令悟体空证入心体即法华一经不离开示悟入佛之知见也。</p>
<p>
	　　▲钞一章必尽其体用者即出现品出现涅槃一章有其十相一体性真常二德用圆备三出没常湛四亏盈不迁五示灭常存六随缘起尽七存亡互现八大用无涯九体离二边十结归无住此一章必尽涅槃经圆净性净之体及方便净应化之用也。</p>
<p>
	　　▲钞三天偈文者谓般若多明性空忉利夜摩兜率各十方来集菩萨说偈赞佛多明性空义也以般若是意此赞佛知故同也。</p>
<p>
	　　▲钞一大藏教等者盖别说难尽故总收之以藏教虽广皆此所流末不离本又一部之经亦不离本题故谓有人有法有体有用有因有果有喻有法摄义无边故也是谓下约佛及性相以结叹也上约收教此约收宗故云广大悉备者矣。</p>
<p>
	　　疏故我<a>世尊</a>等者故字蹑前能所诠而起我者疏主自称寄居传云西域南海称我不是慢词设令道汝亦非轻称但欲别其彼此故不并神州将为鄙恶若其嫌者改我为今(上会解意)寂照则云我者尊仰之称如言我国家等即他[邱-丘+(看-目)]君王非我国主天魔外道非我所尊(后意为优)言世尊者目遮那也此有三释若顺常途具上九号为世所尊故曰世尊若顺下经即菩提身具无边德为世所尊或亦可世即三世间佛为尊故言十身初满正觉始成者以经中释初成正觉之相别有十德疏主以配十身一三业普周(即钞所引经是也此别当菩提身)二威势超胜三福德深广四随意受生五相好周圆六顺身演法七<a>化身</a><a>自在</a>八法身弥纶九智身穷性相之源十力持身持自他依正若顺经义应云始成正觉十身初满今顺文之平仄故倒举也问既云始成何故下经云我见释迦成道已经不可思议劫答旧佛新成新佛旧成故况念劫圆融初后一际者哉。</p>
<p>
	　　钞该下二段者即此说主难思兼下说仪周普二文之中前具四身后有六身十身具矣今疏初句约菩提身上总标十身下二段别释十身则始成正觉一句别为菩提身之相也总中有别故。</p>
<p>
	　　▲钞此下当列远则依主中列近则次二段文中列也。</p>
<p>
	　　▲钞经云下妙严文也此即三业普周之文而言等者等余九身经文也经次文云譬如虚空具含众象于诸境界无所分别又如虚空普遍一切于诸国土平等随入(上即喻三业也)身恒遍坐一切道场菩萨众中威光赫奕如日轮出照明世界(即威势身超胜也)乃至云三世诸佛所有神变于光明中靡不咸睹一切诸佛不思议劫所有庄严悉令显现(即第十力持身持自他依正也)故知等字等如是经方是十身初满之相故钞断云是初满也问钞中何不具引以释十身初满之义答钞见后二段之中显其九身之义故不必具引重释也但引菩提身以释始成正觉一句也言别语菩提之身者以对初句为别故言以是总故者出所以也问既是十身初满何故别说此身故此答也谓要成正觉余之九身方<a>圆满</a>故言始觉下但终教义言下当广释者三业普周之文本文广释今当粗引疏云具无尽德为世所尊(释世尊也)座相现时(释尔时也)身即安处(经云其师子座高广严好摩尼为台莲华为网清净妙宝以为其轮众色杂华而作璎珞乃至广说庄严之事故安处此座也)又智处诸法无前后故(上释处于此座也)言于一切法者示所觉境即二谛三谛无尽法也成最正觉者示能觉智开悟称觉离倒曰正至极名最获得名成此当相解若拣别者一对凡名觉对小名正对因名最对满名成二对凡曰觉对外道曰正对小曰最对因曰成我佛独具故云成最正觉言智入下一意业也即二智三智四智无障碍智二智者一如量达俗名入三世二如理达真名悉平等言三智者一俗智觉三世二真智觉平等三中道智觉三世平等言四智者四智通缘三世境故并入三世言悉皆平等者镜智离分别故依持平等现行功德之依种子功德之持故平等性智自他平等妙观察智观一切法自相共相平等成所作智普利平等四智圆融无二性故修生本有非一异故不失经宗其身下二身业也以是十身之总故此其身之言通于三身十身充满三世间故并是圆遍非分遍也谓一一刹土一一尘等佛皆圆遍非分遍也总看亦现别看亦现其音下三语业也一顺异类音经云一切众生语言海一言演说尽无余二顺所宜如来于一语言中演说无边契经海三顺遍佛以一妙音周闻十方国又圭峰华严纶贯中云智入三世平等充满一切世间普顺十方国土其身入三世平等充满一切世间普顺十方国土其音入三世平等充满一切世间普顺十方国土经各举一边互影略故言正觉始成者则有五教不同小乘三十四心断结五分法身初圆名始成正觉是实非化大乘之中约化八相示成约报十地行满四智创圆名曰始成正觉据实即今古情亡心无初相名之曰始无念而照目之曰<a>正见</a>心<a>常住</a>称之为觉始本不二名之曰成约顿则法身<a>自觉</a>圣智无成无不成若依此经以十<a>佛法</a>界之身云遍因陀罗网无尽之时处念念初初为物而现具足主伴摄三世间此初即无量劫之初无际之初一成一切成无成无不成(一觉一切觉无觉无不觉)言穷虑绝不坏假名故云正觉始成也释曰前二成事次一事同理成次一唯理后一皆无碍也。</p>
<p>
	　　疏乘愿行以弥纶者应先问云果满十身由何致耶故此答也愿以希求为义欲胜解信三法为体即四弘誓愿等也行即<a>六度</a>万行无尽之因行也言弥纶者双彰愿行果用普周之状意云昔愿行既普周法界故佛身则遍刹利生也。</p>
<p>
	　　钞即是愿身者然愿不是身是愿之身依士释也问乘因有二何独以愿立身答行由愿立从其本故但是愿身十身之中不立行身者义亦同此。</p>
<p>
	　　▲钞易与天地准者彼疏云准者准拟如干健以法天坤顺以法地之类也弥者弥缝补合纶谓经纶牵引能补合牵引天地之道也今则取其包遍之义可知。</p>
<p>
	　　疏混虚空为体性者因上愿行弥纶故得佛身同空包遍下说虚空有四义同于佛身一含摄义二无分别义三普遍义四遍入义出现品身业第二喻云譬如虚空宽广非色而能显现一切诸色而彼虚空无有分别亦无戏论合中云如来身亦复如是一切众生诸善根业皆得成就(即含摄义)而如来身无有分别(即第二义)又云譬如虚空遍至一切色非色处非至非不至如来身亦复如是遍至一切法一切国土等(即普遍义)亦非至非不至(即平等遍入义)若约法喻说即法性身若唯约法说即虚空身如钞所明。</p>
<p>
	　　钞亦有二义者初义钞亦有二一故下经云下约诸法本空故云混虚空即是性空之义也此性空即法身疏中虚空即体性也二又云下约喻以明即虚空之体性也法身离垢清净故以虚空为喻也上即理空此即事空俱目法性身也二者约外空下唯约事空为虚空身亦虚空即体性也下八地疏钞云虚空不可见今世人见者但见空一显色成实论及涅槃经说虚空唯一不可眼见世人见者但见空中光明之色想心于中知无实物作虚空解便谓见空其实不见又下经云知虚空身无量相周遍相无形相无异相无边相显现色身相今混此六相为佛体性也。</p>
<p>
	　　疏富有万德荡无纤尘者孟子云富有天下系辞云富有之谓大业今遮那富有法界无尽之德可谓大业也万德据法纤尘约喻又万德据总数以彰无尽纤尘约微细以例粗惑乃文之巧妙也。</p>
<p>
	　　钞故下经云下即法界品末一偈假设四喻以赞佛德也。</p>
<p>
	　　▲钞尘沙无明等者谓无明之数广有尘沙而皆有种子现行及习气三也然习有二一业习如阿难迦叶二者烦恼习如迦留陀夷有贪习身子有嗔习周利盘特有痴习毕陵伽婆蹉有慢习等今佛位中三皆断尽故。</p>
<p>
	　　▲钞总即二障等者问尘沙无明与二障何别答此有二义一云尘沙无明即别以所障非一能障亦多不唯二障故言二障者即总束也其中障菩提者皆为所知障涅槃者皆为烦恼故云总也二云尘沙是总约大数故通二障也所障不同分二障别今约初义。</p>
<p>
	　　▲钞细中之细等者用起信文势释前种现习气粗细之异起信则约六染以成四句一粗中之粗凡夫境界(谓六染中执相应染是内凡三贤所觉境故)二粗中之细(谓不断相应染及分别智相应染)三细中之粗(谓能现能见二不相应染也)菩萨境界(十地已还菩萨所知境也)四细中之细是佛境界(根本业不相应染唯佛能了故)今此三种分四句者种子一义独得二句谓望现行是粗中之细望习气即细中之粗余二各当一句故云等字可知。</p>
<p>
	　　▲钞若总配<a>三德</a>等者问智断恩与般若等三德何别答智断恩唯果德般若等通性德也问下断德可当法身今何二句皆福德身耶答若三德别配三身则尔今约三皆名德即福德身也问既上下诸句皆是别德应皆是福德身答虽皆是德然约别义配于余身等但以总句为福德身也问万德为总以含诸德何要<a>解脱</a>法身配上下句答就文显故。</p>
<p>
	　　疏湛智海之澄波虚含万象者科云所依定即海印三昧也三昧此云等持平等持心趣一境故若言定者谓心一境性今云三昧科云定者疏主云然三昧为定虽非敌对由平等持心至一境故义旨相顺故略云定义如钞释。</p>
<p>
	　　钞今初说经所依三昧等者一段钞文前后广略。口科分二初悬明疏意(二)初例举诸教(今初)二正明此经(二)初标名指广(今说)后略示相(二)初约喻(二)初远喻(今略)后近喻(亦犹)后约法(二)初现所应根(二)初正释(如来)二引证(故下)后现能应象(二)初正释(非唯)二引证(贤首)后正消<a>疏文</a>(然此)</p>
<p>
	　　钞无量义处三昧者彼经云尔时世尊四众围绕供养恭敬尊重赞叹为诸菩萨说大乘经名无量义教菩萨法佛所护念说此经已结跏趺坐入于无量义处三昧身心不动等玄赞云观无相理定名无量义处三昧处谓处所无量义者是教所诠众义因真理故说真理名处言依等持王三昧者彼经云尔时世尊于狮子座上自敷尼师坛结跏趺坐端身正愿住对面念入等持王妙三摩地诸三摩地皆摄入此三摩地中是所流故贞元疏云大智度论说一切三昧皆入此中故名为王体即如如如如本寂真智契此故名三昧言说涅槃等者彼经第三十卷云我于双树间入大寂定大寂定者名大涅槃今钞云不动三昧者依下经出现品云佛子如来应正等觉示涅槃时入不动三昧疏云究竟灭也由寂无动故无所不动耳则名异义同问若尔何以智论说降魔已得不动三昧成无上道则应说华严经亦依不动三昧答已却诸魔成无上道孰可动耶与入涅槃时不动三昧名同义异望说华严时同定别。</p>
<p>
	　　▲钞海印三昧者海印之三昧海印即三昧二释皆通问经中诸会入定但有藏身等定曾何言入海印而说此经耶答如藏身等定当会别义今海印定即一部通义此应古德义取海印炳现以为所依不然岂得诸会皆一念顿演耶故指涅槃不动亦以此经之文义显他经之意故知义取尔。</p>
<p>
	　　▲钞贤首品疏广说之者彼疏云今以十义释之以表无尽一<a>无心</a>能现义经云无有功用无分别故(此句即贤首品)二现无所现义经云如光影故出现品云普现一切众生心念根性欲乐而无所现故三能现与所现非一义四非异义经云大海能现能所异故非一水外求像不可得故非异此显定心与所现法即性之相能所宛然即相之性物我无二五无去来义水不上取物不下就而能显现三昧之心亦尔现万法于自心彼亦不来罗身云于法界未曾暂去上之五义与镜喻大同六广大义经云于一念顷遍十方悉能包含无所拒故明三昧心周于法界则众生色心皆定心中物用周法界亦不离此心七普现义经云一切皆能现故出现品云菩提普印诸心行故此与广大义异者此约所现不拣巨细彼约能现其量普周又此约所现无类不现彼约能现无行不修八顿现义经云一念现故谓无前后一念顿成九常现义非如明镜有现不现时十非现现义非如明镜对至方现经云现于四天下像故谓四兵罗空对而可现(此拣也如经云如净水中四兵像各各别异无交杂等)四天之像不对而现故云非现现也以不对待故是故常现该三际也(释成横竖九竖十横所以异也)具上十义故称海印诸佛穷究菩萨相似。</p>
<p>
	　　▲钞今略示其相者法喻交互亦略具前十义初远喻中即前第十兼第九义问凡镜水印物对至方现如何海印不对而现耶答此即海上有希奇之德也贤首品经云海有希奇殊特法能为一切平等印众生宝物及川流普悉包含无所拒无尽<a>禅定</a>解脱者为平等印亦如是等。</p>
<p>
	　　▲钞亦犹下以香水海世人不能见故再举近水以喻之无来无去即前第五义非有非无即第二义非一即第三义非异即第四义。</p>
<p>
	　　▲钞如来智海下约法说此中具四义无心即第一义顿现即第八义一切众生心念根欲下即六七二义虽十义无遗而不广释故云略示又法喻影略而示故云略示也。</p>
<p>
	　　▲钞故下经云者即出现品偈唯证第七义。</p>
<p>
	　　▲钞非唯下上句显前有缺下正显本义。</p>
<p>
	　　▲钞贤首品云下然经有六偈纯显现十法界之化用具云或有刹土无有佛于彼示现成正觉或有国土不知法于彼为说妙法藏无有分别无功用于一念顷遍十方如月光影靡不周无量方便化众生于彼十方世界中念念示现成佛道转<a>正法</a>轮入寂灭乃至<a>舍利</a>广分布(此三偈顿现佛化用)或现声闻独觉道或现成佛普庄严如是开阐三乘教广度众生无量劫(此一偈现三乘化用)钞中二偈(初偈现余六类化用后一偈总结大用所依之定)意明顿现十法界能应之身应一切众生心念根欲故也。</p>
<p>
	　　▲钞能应所应皆为万像者前义即所应后义即能应二义同时方为智海含万像也。</p>
<p>
	　　疏皎性空之满月顿落百川者问新经疏序云星罗法身影落心水钞约感应相对分四句中今此疏文唯有一二两句缺三四两句谓一一星落一川如一佛应一机二一星落百川如一佛应多机(此二句今疏可说)三一切星落一川如多佛应一机四一切星落一切川如多佛应多机(此二句今疏义缺)今文既缺岂得称满答今所以不同彼者唯取一多无碍义故虽有多佛本唯一无障碍身云故兼顺彼文不起树王罗七处之义故又新旧影显义方足故。</p>
<p>
	　　钞第二明能应身。一段钞文口科分二初略消疏文(此之)后具释疏意(二)初喻显(谓若)二法合(二)初能依所依异(三)初总法合(能空)二引证(二)(故一)初月喻身(二)初水喻机(故出)后水喻刹(智幢)后月喻法(若准)三结显(上皆)二能依所依同(三)初总法合(若以)二引证(二)(故一)初月喻身(二)初水喻机(故出)后水喻刹(智幢)后月喻法(若准)三结显(则空)</p>
<p>
	　　钞唯性字是法等者影显前对亦智字是法余皆是喻以智该之皆含法喻也今言以性该之余文皆含法喻二意也含喻可知含法者以法性为所依有报圆之智月分百川之应化月影也无劳异说。</p>
<p>
	　　▲钞若秋空下喻及法中皆三身对详可了。</p>
<p>
	　　▲钞譬如下以月喻身唯证化身也喻中四义一映众星光二随时圆缺三澄净水中影无不现四一切见者皆对目前法中亦四一智圆映二乘众二常身随宜现寿延促三净心器中影无不现四见佛之者皆谓对前。</p>
<p>
	　　▲钞智幢偈云者双证报化二身喻及法中各初后一句是报身中间二句皆化身言水亦喻刹者前以百川喻物根明有善皆见今亦喻所依刹显无所不周。</p>
<p>
	　　▲钞若准离世间品下若依前自具十身故下钞配为化身则唯证化身若依融三世间为十身则此偈证菩萨身及法身之二身也以经云菩萨净法轮故或唯证法身是菩萨之法轮故唯取法轮喻月也言不为世所杂者悲不失智故虽处世而无染准此则水亦喻于世间。</p>
<p>
	　　▲钞若以相归性者喻中如摄月归空离所依空无能依月故言空亦名佛者即性空真佛也。</p>
<p>
	　　▲钞则空色照水等者以空天之色照现净水则天之晴空影落净水言天犹空也者此中晴天字即疏中空字也若次第归者月影化身归本月报身本月报身归晴空法性物根及刹土净水与晴空一际则唯一法性也又若唯前义则似法报相分若唯次义则法报冥一今双明二义不即不离方为圆畅。</p>
		

	
	

		</div></div><hr><script charset='utf-8' src='../../js/footer.js'></script></body></html>