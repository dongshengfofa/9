<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修华严悬谈会玄记卷第三十六' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>华严悬谈会玄记卷第三十六</center></div><div class='fo'><center>经文出处:来自无量光明网</center><br/><br>
			<p>
	<strong>　　华严悬谈会玄记卷第三十六</strong></p>
<p>
	　　苍山再光寺<a>比丘</a>　普瑞集</p>
<p>
	　　疏统收所计不出四见等者亦即唯识意彼论云然诸外道品类虽多所执有法不过四种一执有法与有等性其体定一如数论等彼执非理所以者何勿一切法即有性故皆如有性体无差别又若色等即色等性色等应无青黄等异二执有法与有等性其体定异如胜论等彼执非理所以者何勿一切法非有性故如已灭无体不可得便违实等自体非无亦违<a>世间</a>现见有物又若色等非色等性应如声等非眼等境三执有法与有等性亦一亦异如无惭等(应等勒沙婆也此云苦行或是无惭梵语)彼执非理所以者何一异同前一异过故二相违体应别故一异体同俱不成故勿一切法皆同一体或应一异是假非实而执为实理定不成四执有法与有等性非一非异如邪见等(疏云若<a>提子</a>此是六师之数具云尼犍陀若提子据此即尼犍也故偏云邪见尔)彼执非理所以者何非一异执同一异故非一异言为遮为表若唯是表应不双非若但是遮应无所执亦遮亦表应互相违非遮非表应成戏论又非一异违世共知有一异物亦违己宗色等有法决定实有是故彼言唯矫避过诸有智者勿谬许之。</p>
<p>
	　　疏则因中有果者数论计自性谛中有二十三谛即因中有果也胜论计大有离实德业外别有一法即因中无果也。</p>
<p>
	　　钞皆广如百论者以彼论有破因中有果品破因中无果品此二品广申立破故也其略去若因中先有果先无果二俱无生何以故若因中无果者何以但泥中有瓶缕中有布若其俱无泥应是布缕应是瓶若因中先有果者是因中是果生是事不然何以故是因即是果汝法因果不异故因中若先有果若先无果是皆不生复次若因中先有果者乳中有酪酥若果中先有因者酥中有酪乳等若乳中有酪酥等则一因多果若酥有酪乳等则一果中多因如是先后因果一时俱有过若因中无果亦如是过是故因中有果无果是皆无生又云若瓶与泥团不异者瓶生时泥团不应灭泥团亦不应为瓶因若泥团与瓶异者瓶不应生瓶亦不应为泥团果是故若因中有果若因中无果物不应生物(以上无生破彼执也)又云外曰若诸法空无相者世间人尽不信受内曰是因缘法世人信受所以者何因缘生法则是无相汝谓乳中有酪酥等童女已妊诸子食中已有粪又除梁椽等别有屋除缕别有布或言因中有果或言因中无果或言离因缘诸法生其实空不应言说世事是人所执谁当信受我法不尔与世人同故一切信受。</p>
<p>
	　　疏从<a>虚空</a>生即是无因者问前十一计所等之中自有无因何故此中指虚空为无因耶答前约所等自有无因此约能等十计相望虚空对余众情所见共云无体故指虚空为无因也。</p>
<p>
	　　钞无而忽有下有二初略释二因得如乳生酪下逆次广明二因先释邪因后一切诸法下释无因配属可见者指于<a>疏文</a>离<a>佛法</a>外总结释也。</p>
<p>
	　　钞有物混成先天地生者唐明皇注云将欲明道立名之由故云有物言有物混然而成含孕一切寻其生化乃在天地之先寂兮寥兮至为天下母者注云有物之体寂寥虚静妙体湛然常寂故独立而不移改应用遍于群有故周行而不危殆而万物资以生成被其茂姜之德故可以为天下母言不知其名至远曰返故者注云吾见有物生成隐无名氏故通生表其德字之曰道以包含目其体强名曰大妙用无方强名不得故自大而求之则逝而往矣自往而求之则远不及矣若能了悟则返在于身心而证之。</p>
<p>
	　　▲钞注云因其所大下即释上道大天大地大王亦大之文也。</p>
<p>
	　　钞域中者八极之内也言人谓王也等者广钞第七云由前所说人从天地生天地从道生故为人王者还法于本也言意在道法自然者谓钞中由文相摄虽委细引之然疏本意唯在道法自然耳故上虽广说以自然为极也钞道动下释道生一也于生物下增一名二释上一生二也阳气不能下释二生三也积冲和下覆释上义以归经文言万物负阴而抱阳下注云万物得阴阳冲气生成之故负抱阴阳含养冲气以为柔和也。</p>
<p>
	　　钞大宗师篇者彼第三篇也注云虽天地之大万物之富其所宗而师者<a>无心</a>也言有情有信等者彼疏云明鉴洞照有情也赴机若响有信也恬淡寂寞无为也视之不见无形也。</p>
<p>
	　　▲钞可传而不可受者彼疏云寄言诠理可传也体非数量不可受也方寸独悟可得也离于形色不可见也。</p>
<p>
	　　▲钞自古以固存下彼疏云自从也存有也虚通至道无始无终从本已来未有天地五气未兆吾道存焉。</p>
<p>
	　　▲钞神鬼神帝下彼疏云言大道能神于鬼灵神于天帝开明三景生立二仪至无之力有兹功用斯乃不神而神不生而生非神而神非生而生者也故老经云天得一以清神得一以灵也。</p>
<p>
	　　▲钞在太极之先下彼疏云太极五气也六极六合也且道在五气之上不为高远在六合之下不为深邃先天地生不为长久长于万古不为耆艾言道非高非深非久非老故道无不在所在皆无也。</p>
<p>
	　　钞狶韦氏下彼疏云狶韦氏文字已前远古帝王号也得灵通之道故能驱驭群品提挈二仪又作契字者契合也言能混同万物符合二仪者也伏牺三皇也能伏牛乘马伏牺牲故谓之伏牺也袭合也气母者元气之母应道也为得至道故能画八卦演六爻调阴阳合六气也维斗北斗也为众星纲维故谓之维斗忒差也古始得于至道故历于终始维持天地必无差忒日月光证于一道故得始终照临竟无休息者也昆仑山名也在北海之北堪杯昆仑山神名也袭入也堪杯人面兽身得道入昆仑山为神姓冯名夷弘农华阴潼乡提首里人也服八石神丹得水仙大川黄河也天帝锡冯夷为河伯故游处孟津大山之中也肩吾神名(司马云山神不死至<a>孔子</a>时亦有)得道故处东岳为大川之神黄帝轩辕也采首山之铜铸鼎于荆山之下鼎成有龙垂胡髯以迎帝帝遂将群臣及后宫七十二人白日乘云驾龙以登上天仙化而去。</p>
<p>
	　　▲钞又云知天之所为等者彼疏云天者自然之谓至者造极之名天之所为者谓三景晦明四时生杀风云舒卷雷雨寒温也人之所为者谓手捉脚行目视耳听心知巧拙凡心施为知天之所为悉皆自尔非关造作岂由智力是以内放其身外冥于物浩然大观与众玄同穷理尽性故称为至也。</p>
<p>
	　　钞即<a>庄子</a>文者具云夫鹄(有本又作[鴳-女+隹]同胡各切)不日浴而白乌不日黔(其金切黑也)而黑(自然各已是也)彼疏云夫鹄白乌黑禀之自然岂须日日浴染方得如是以言物性其义例然言亦<a>涅槃</a>经者即第四十云纳衣梵志说如刺生自然尖飞鸟自然色别毒蛇生已自然食土鱼见钩饵自然吞食龟陆生已自能入水犊子生已自能饮乳谁有教者佛言善男子是义不然若言入水非因缘者何不入火若言饮乳非因缘者何不唼角等。</p>
<p>
	　　钞二引<a>周易</a>等者下等者二字剩也言系者系属也下彼疏云谓系词者凡有二义论字取系属之义<a>圣人</a>系属此辞于爻卦之下故又音为系者取纲系之义卦之与爻各有其辞以释其义则卦之与爻各有纲系所以音为系也夫子本作十翼申说上下二篇经文系辞条贯义理别自为卷总曰系辞言此上应加是故二字者以本文中有是故二字故彼文云是故易有太极等。</p>
<p>
	　　▲钞注云者即韩康伯注也言孔云者即孔颖达疏也谓混元下问老子一生二前谓冲气之一生第二阳气何故今云太极生两仪即老子一生二也答广钞第七云谓道动出冲元之气道生一也于物之理未足又生阴阳二气一生二阴气下凝为地阳气上腾为天和气中为人伦二生三也三才成八卦万物生焉三生万物也文通二意引证家取意有异故不相违。</p>
<p>
	　　▲钞彼注云质性也又释太易指周易太极者即汉张湛注也今具书其注文庶见其始末<a>列子</a>云有太易太初太始太素(注云此明物之自微至着变化之相因袭也)太易者未有气也(易者无凝滞之称凝寂于虚之域将何所见即如易系之太极老氏之混成也)太初者气之始也(阴阳未判即下说所谓浑沦也浑沦者言万物相浑沦而未相离也)太始者形之始也(阴阳既判则品物流形也)太素者质之始也(质性也既为物矣则方圆刚柔静躁浮沉各有其性故也)。</p>
<p>
	　　▲钞此则太初非太易等者会孔疏意谓张湛既指太易是太极则孔谓太初者非也(以太初是第二名既同太易则非第二名也)然钞文少倒应云此则太易(意云是太易也)非太初便成太极在初文理方顺智者详之。</p>
<p>
	　　▲钞若准易钩命下会太极却在后也然易谓太极乃取有之所极处即是无也勾命决谓之太极取其形质圆具极处说也一是有初之极(故上同太易)一是有终之极(故在四运之后)故名同义异也而圭山原人论注云彼始有太易五重运转乃至太极(即勾命第五重)太极生两仪评曰清凉两存故钞云虽小异同皆是元气生天地耳圭山直以易之太极同勾命决之太极似不顺今文然勾命决以一气有五运则一气同耳于理无妨。</p>
<p>
	　　▲钞谓震木离火等者四方四时也又巽同下四维也说卦云干为天为圆为君为父为玉为金等故同兑金也巽为木为风为长女等故同震木也言八卦既立者从西北为首干坎艮震巽离坤兑若约卦象干三长坤六短离中虚坎中满震仰盂艮覆碗兑上缺巽下短又干为天坤为地离为火坎为水艮为山兑为泽震为雷巽为风此为八卦也爻象相推者一卦有八重八有六十四卦每一卦有六爻总计有三百八十四爻如此相推有吉凶故。</p>
<p>
	　　钞一阳一阴之谓道阴阳不测谓之神此二句非连次之文故钞重牒初句引注释之也其阴阳不测谓之神者注云神也者变化之极妙万物而为言不可以形诘者也故曰阴阳不测。</p>
<p>
	　　疏然无因邪因乃成大过等者圭山原人论云儒道二教说人畜等皆是虚无大道生成养育谓道法自然生于元气元气生天地天地生万物故愚智贵贱贫富苦乐皆禀于天由于时命故死后却归天地复其虚无者今略举而诘之所言万物皆从虚无大道而生者大道即是<a>生死</a>贤愚之本吉凶祸福之基基本既其常存则祸乱凶愚不可除也福庆贤善不可益也何用庄老之教耶又道育虎狼胎桀纣夭颜冉祸夷齐何名尊乎又言万物皆是自然化生非因缘者则一切无因缘处悉应生化谓石应生草草或生人人生畜等又应生无前后起无早晚神仙不籍丹药太平不籍贤良仁义不籍教习庄老周孔何用立教为轨则乎又言皆从元气而生者则歘生之神未曾习虑岂得婴孩便能爱恶骄恣焉若言歘有自然便能<a>随念</a>爱恶等者则五德六艺悉能随念而解何待因缘学习而成又若生是禀气而歘有死是气散而歘无则谁为鬼神乎且世有鉴达前生追忆往事则知生前相续非禀气而歘有又验鬼神灵知不断则知死后非气散而歘无故祭祀求祷典籍有文况死而苏者说幽途事或死后感动妻子仇报怨恩今古皆有耶且天地之气本无知也人禀无知之气安得歘起而有知乎草木亦皆禀气何不知乎又言贫富贵贱贤愚<a>善恶</a>吉凶祸福皆由天命者则天之赋命奚有贫多富少贱多贵少乃至祸多福少苟多少之分在天天何不平乎况有无行而贵守行而贱无德而富有德而贫逆吉义凶仁夭暴寿乃至有道者丧无道者兴既皆由天天乃兴不道而丧有道何有福善益谦之赏祸淫害盈之罚焉又既祸乱返逆皆由天命则圣人设教责人不责天罪物不罪命是不当也然则诗刺乱政书赞王道礼称安上乐号移风岂是奉上天之意顺造化之心乎故知专此教者未能原人。</p>
<p>
	　　钞即唯大乘者问今以小乘因缘破彼彼应迷小乘因缘何故此中亦迷大乘因缘耶答若约彼迷何分大小若约破时但用小乘因缘是破于彼何用大耶言十地有文者经云<a>三界</a>所有唯是一心如来于此分别演说十二有支皆依一心而得成立。</p>
<p>
	　　▲钞谓心法<a>刹那</a>等者谓第<a>八识</a>心为诸识本刹那刹那前灭后生各各自类相续故无始时界者界者因义即种子识展转传来前灭故不常后生故不断此等心法依凭因缘对待而有非禀气而成唯是识心为缘为对故岂同下显异于彼也至耶字文势稍长而义易知。</p>
<p>
	　　▲钞即净名经者上句全是经文下句义引言从痴有爱者痴即无明有爱谓三有之爱也此二为本生死无穷故言一无明发业等者(此明大乘二世一重因果也谓无明乃至爱取有十支为现在因生老死二支为未来果)言无明发业者谓能发虽通三毒无明为正故唯识云此中无明唯取能发正感后世善恶业者以为其体即分别全俱生一分言爱能润业者能润虽该三毒三有之爱偏增唯识云于润业位爱力偏增说爱如水能沃润故要数溉灌方生有芽言二过去下(若大乘义三世一重因果若小乘义三世二重因果)大乘义者唯识云此十二支十因二果定不同世(彼疏云以异熟自非造业身即受果故约身死生为同世十因二果定不同世)因中前七与爱取有或异或同(若顺生受业爱初生时其世必同第二生已去乃至后报业等世不同也今身造业后二世将受果时方起爱取故评曰若同世即前二世义若异世即今三世义)若二<a>三七</a>各定同世(生老死二爱取有三无明等七各定同世由痴发业熏发报种即识等五故前七支必定同世起爱取水润先行识等六种转名为有亦非异时非异时非起能润隔世异时方成所润生及老死同世可知若前七在过去爱取有三在现在生老死二在未来即十二支通三世有)言小乘唯后义者说有三世现在爱取之义虽同却有二重因果谓过去无明行二支为因现在识等五支为果现在爱取有三支为因未来生死二支为果也言虽由三毒下释疑可知涅槃下引证。</p>
<p>
	　　▲钞小乘立三毒下由贪嗔痴发身口意造非福业感三涂总报恶业及人天别报苦业若造福业感欲界人天此上皆在欲界若造不动业中修四静虑感<a>色界</a>报修四空定感四无色界报也。</p>
<p>
	　　▲钞众生痴所覆下复说无明为生死本已上三节一痴爱言发润也二三毒言因之造业受果也三无明言为本胜也。</p>
<p>
	　　▲钞然外道下释疑疑云数论立萨埵等<a>三德</a>亦翻贪嗔痴和合能成诸法与<a>佛教</a>何殊答意云彼不知三毒是心王所有相应之心所能令造业等乃有诸法又计三德从冥谛而起用故是邪推求耳。</p>
<p>
	　　▲钞若大乘说下<a>唯心</a>亲种为因痴爱发润为缘也若小乘以痴爱是根本故为因能招业等为缘言亦以者意显或可业种为因痴爱为缘也大乘或以业种为缘名言种子为因言亦以者或通业种为因故。</p>
<p>
	　　钞性空通初顿终教者若因缘生法无性故空即破相始教义若因缘所生诸法自性本空真理挺然露现即顿教义若因缘无别自体即真如<a>随缘</a>而有今推无性即理故云性空即终教义言妙有即是实教者此不同前性通权通实故云即实教也若以性空融于妙有交彻具德即是圆教。</p>
<p>
	　　钞三拣滥显邪等者总拣此土西方外道言相滥同释教盖随己邪思安立全乖正理谓易云下系辞文也注云至神者寂然而无不应斯盖功用之母此滥佛教真如不变随缘也。</p>
<p>
	　　▲钞礼云下注云言性不见物则无欲亦滥随缘之义。</p>
<p>
	　　▲钞老子云下即道经窈冥不测生成之用精妙甚存窈冥之精本无假杂物感必应亦滥真如之义也庄子下注云任之而自尔非伪也有滥一心之义。</p>
<p>
	　　▲钞如今时成英尊师者奘<a>三藏</a>传云道士蔡晃成英等竞引释论中百之意用通道经奘曰佛道两教其致天殊安用佛言用通道义穷核言迹本出无从晃归情曰自昔相传祖凭佛教至于三论晃所师遵唯义幽通无不同会故引解也如僧肇著论咸引庄老狷白申明不相为怪佛言似道何爽论言奘曰佛教初开深文尚拥老谈玄理微附佛言肇论所传引为连类岂以喻词而成通极今经繁富各有司南老子但五千言论无文解自余千卷多是凿方至如此土贤明何晏王弼周颙萧怿顾顗之徒初数十家注解老子何不引用乃复旁通释氏不乃推步逸踪乎(故知当时亦不许彼引用也)。</p>
<p>
	　　▲钞即涅槃经第三下先依彼疏科条后逐难解释。</p>
<p>
	　　科文分二。初问(二)初问佛差别(尔时)二难使无别(二)初举邪正二常(如佛)后就其设难(二)初难佛常同世常(若言)后征世常同佛佛常后答(三)初明邪异正(二)初喻(七)初过佛说经喻(佛告)二外道[穴/耤]法喻(长者)三无师自摄喻(贼得)四<a>学佛</a>求常喻(尔时)五求常不得喻(我等)六妄加己情喻(尔时)七加情损失喻(以水)二合分(二)初正合前五喻(五)一合第二喻(凡夫)二合第三喻(诸凡)三合第五喻(以是)四合第六喻(如彼)五合第七喻(宝亦)后重显加水之相(是诸)二辨正异邪(三)初法(是故)二喻(六)一如来出现喻(如转法轮)二外道退散喻(福德)三<a>正法</a>无损喻(牛无)四付人修学喻(时转)五修学得常喻(是人)六得常广益喻(以醍)三合(六)一如来出现喻(如转法轮)二外道退散喻(诸凡)三正法无损喻(尔时)四付人修学喻(为众)五修学得常喻(<a>菩萨</a>)六得常广益喻(复合)三结劝修学(二)初结(以是)后劝(迦叶)</p>
<p>
	　　钞性常者即数论师自性谛常也后征中言世性者弘决云谓世间由冥谛而有即冥谛为世间本性也。</p>
<p>
	　　▲钞譬如长者下长者喻过佛牛喻行法行门差别名色种种同显一诠名共一群委<a>修行</a>者随缘修习名牧放人随逐水草为得涅槃不期余报名但为醍醐不求乳酪菩萨如牧牛者依法思量说之为构得义充神名为自食。</p>
<p>
	　　▲钞长者命终下过佛示灭名为命终诸外道等盗佛正法安置己典名为群贼之所抄掠(上楚孝切夺也下力约切取也劫也)。</p>
<p>
	　　▲钞贼得牛下彼无善巧解释之师名为妇女出情图度名自构捋忆想作解以用充神名得已食。</p>
<p>
	　　▲钞彼大长者下远寻圣意我等下学佛求常夫醍醐下叹其所求。</p>
<p>
	　　▲钞我等无器下外道自忖身无道机名无器依法修善名为得乳无有道机录彼善行名无妄处外道唯有世俗善机收录彼善故唯有皮囊不能观察破相求实不知攒摇(正观名攒旁推名摇)世善颇生名浆犹难得<a>道果</a>绝分名况生酥。</p>
<p>
	　　▲钞以醍醐故下欲得常果于生死中妄相建立宣说<a>自在</a>天等以为常乐。</p>
<p>
	　　▲钞以水多下由加妄情失于世善名为失乳失于贤圣所<a>修道</a>行名为失酪不得涅槃名失醍醐此等应得不得故名失也。</p>
<p>
	　　▲钞凡夫亦尔下但合五喻略不合第一第四合第二喻中先正合何以下释如彼下举喻以帖。</p>
<p>
	　　▲钞凡夫虽得<a>戒定慧</a>者即说三学文也合贼得牛无有方便不能解说者合无妇女。</p>
<p>
	　　▲钞以是义下合浆犹难得况复生酥如彼下举喻以帖。</p>
<p>
	　　▲钞如彼群贼下先牒举前喻凡夫下举法以合。</p>
<p>
	　　▲钞实亦不得下合乳酪等一切俱失如彼下举喻以帖。</p>
<p>
	　　▲钞是诸凡夫下人天少善如所加乳妄说常等名为加水。</p>
<p>
	　　▲钞如转轮王者轮王喻佛出现世间名出现于世言以诸牛下喻佛以正法附诸菩萨言是人方便即得醍醐下喻菩萨巧修证会常法以己所得化佗同证令出生死名无患苦。</p>
<p>
	　　▲钞所谓如来常乐我净者喻中云无患苦合中言得常乐言左右耳。</p>
<p>
	　　▲钞抨驴乳等者抨字二切若披耕切训弹也若补耕切训使也从也二训皆通若训弹则弹捋之义若训使即用谓故用驴乳不成酥酪又从驴出乳安成酥酪。</p>
<p>
	　　▲钞依外教修行但招苦果者不能出生死故如西域记第二说人寿百岁时波你尼仙造千颂声明论盛行于世后五百年有大<a>罗汉</a>见梵志为小童诵其声明不及乃打之罗汉因而大哭梵志问其所以罗汉曰闻昔波你尼仙人否彼答曰曾闻今诵声明即所造也罗汉曰今小童即彼仙人后身也但以强识玩习世典不究真理神智唐捐<a>流转</a>未息是知习世俗之典展转愚暗无所成益。</p>
<p>
	　　钞然西方下已上正消疏文自下文外别叙以对外宗之异先举西方外道之胜尚去佛道悬远言真源小差者由不了自心何知正道从颠倒慧增长诸恶是故诃为邪说况此方下以全迷三世因果故又不及西方外道之多云何三教得同也。</p>
<p>
	　　▲钞善止一身者谓行善只在现在一身虽<a>礼记</a>云父母亡殁君子有终身之忧小人有三年持孝而不虑父母他世之何如。</p>
<p>
	　　▲钞齐死生一荣枯者庄子云古之真人不知悦生不知恶死又云其有旦夜之常天之道也穷达贫富命也言聚散气为生死者庄子云人之生也气之聚也散则为死言归无物者道经云绳绳不可名复归于无物(注云绳绳者运动不息之意妙本湛然故云复归于无物也)此上之说彼皆为至极之道若方之释教如以十岁之童望百岁之老不合言其同年也。</p>
<p>
	　　钞弃智者亦即道经注云弃凡夫智诈之用淳朴淳朴则巧伪不作绝聪者庄子云黜聪明注云内不觉有一身外不觉有天地然后旷然与变化为体而无不通也言万行会本者性本清净由无明颠倒故生死长往能知真净法身灵鉴真心即不妄认四大缘虑身心无边烦恼秪为此身既不认此身即贪嗔自息贪嗔既息则不造业无业则无<a>六道</a>之报念念离过念念称性修行而显恒沙性德契会本性矣。</p>
<p>
	　　▲钞以聚气下系辞云精气为物游魂为变注云精气氤??聚而成物聚极则散而游魂为变也游魂言其游散也言死则归天天地等者上天字误书应是夫字礼记云魂气归乎天形魄归乎地。</p>
<p>
	　　▲钞纵言慎其所习也如云修身慎行子张学干禄子曰多闻阙疑慎言其余则寡尤多见阙殆慎行其余则寡悔等此虽言身慎德秪在此身岂知习<a>解脱</a>之因而出生死等也。</p>
<p>
	　　▲钞蠕飞者音软又音喘皆虫动之貌也即虫类也飞即羽族也。</p>
<p>
	　　▲钞四相迁流者生住异灭也言皆由缘力者由心生灭等缘万法岂能<a>常住</a>又缘聚则生缘离则灭非由日月令迁也言力负自尔者即庄子云藏舟于壑藏山于泽谓之固矣然而夜半有力者负之而走昧者不知也(彼?云夜半暗冥以譬之理玄远也有力者造化也夫藏舟于海壑正合其冥隐山于泽中谓之得所然而造化之力相负而趋夔故曰新骤如游水凡惑之徒心灵愚昧而不知也)。</p>
<p>
	　　钞故谋未兆下德经云其安易持其未兆易谋(言人正性安静之时将欲执持令不散乱次虽欲起心尚未形兆谋度绝之使令不起并甚易尔)其脆易破其微易散(欲心初染尚自危脆能绝之者则易破祸患初起形兆尚微将欲防之则易散)言故受而喜之者庄子云受而喜之(不问所受者何物过之而无不适也)忘而复之(复之不由于识)疏云上句喜所遇下句反未生也言绝于圣下即道经具云绝圣弃智注云绝圣人言教之迹则化无为言不住不染者若心不住着不染污道谛也迥超生死之外体性离断离常灭谛也高出空有之巅又灭谛无在云不住性静故不染迥超生死之外道谛离断常之见高出空有之巅又道于诸境无住云无住灭本无其方所云无住道能除漏云不染灭性本寂云不染言因心下依心造业集也三界轮回苦也较言下明二宗迥异比较其言无一可得同也。</p>
<p>
	　　钞染非染下老以等者道经云绝仁民复孝慈失道而有兼爱之仁绝兼爱之仁则复于大孝慈言欲害下道经云常有欲以见其徼常无欲以观其妙言利累于下道经云绝巧弃利盗贼无有注云人矜偏能巧必有争利之心故绝巧则人不争弃利则人自足则不为盗贼矣言礼出于乱下德经云夫礼者忠信之薄而乱之首(注云制礼者为忠信衰薄而以礼为救乱之首尔)又庄子云礼者道之华而乱之首言理由于道下德经云不出户知天下不窥牖见天道(注云垂拱无为不出教令于户外是知理天下之道人事知则天象顺故不烦窥牖而天道可知也)其出弥远其智弥少(若不能无为假使出入弥远其智理天下之道弥少)不为而成(不为言教而天下化成)为者败之(凡情不能因任营为分外为者求遂理必败之)言得在于时下道经云将欲取天下而为之吾见其不得已(天下者大宝之位也有道之者必待历数在躬若暴乱之人将欲以力取而为之主者故或云吾见其不得矣)言不在于争也者有本云不在于事然争字为正言欲为生死下圆觉云一切众生从无始际由有种种恩爱贪欲故有轮回既能绝之故超生死言教方既别者方者法也二教所诠之法既别二教全异之理易知。</p>
<p>
	　　钞归非归异者有本云归异归别有本云归别归异然皆约所归辩异也言可搴可拔者搴音褰又音蹇皆训取也言控御下已上皆始末信解自下并如理修行言迥登下克证菩提妙智无所不达如登高台而远鉴故仁王经云如登高台普观一切无不明了涅槃具德圣灵游集谓之园苑湛然下覆释二依妙果存泯无碍嶷(鱼力切高也)。</p>
<p>
	　　钞生与死命也下庄子云死生存亡贤与不肖命也捍(音旱抵也)则能安处下庄子云是遁天倍情亡其所受(天性所受各有本分不可逃亦不可加)安时而处顺哀乐所不入也(夫哀乐生于得失也今玄通合变之士无时而不安无顺而不处冥然与造化为一则无住而所我矣将何得何失孰为生哉故任其所受而哀乐无所措其间矣)言孤劭者一音翘二音邵若翘音即精意之意若劭音即勉也即孤然得精意于寰中亦自勉于寰中也言澹然下庄子云澹然无极而众美从之平易恬澹则忧患不能入邪气不能袭(泯然与正理俱住)故无天灾(灾生于逆天故)无物累(累生于逆物故)泊音怕也言所归既异下总结以所归究竟既异能归发迹亦殊其一人东行一人西往相去渺然何限千里。</p>
<p>
	　　钞此上之十异即冀审思慎之深衷等者似劝勉于学者思之然有本云李思慎之深衷姓李名思慎故准弘决云自古先贤久判真伪近代名德仍因是非不如儒俗犹分清浊如李思慎十异等文故知姓李名思慎也不须异释言衷者正也是此人甚深中正之理故言多以小乘等者钞主断词显少用大乘故有本云多用大乘者非也况乎下方是大乘故五教可知。</p>
<p>
	　　▲钞无得下遮过习邪下明损圆。</p>
<p>
	　　▲觉疏云宿遇邪宗既熏其心积习成种故于圣道难起<a>信心</a>传授之人下更偏诫<a>说法</a>之人于上邪正不善拣择为人演说闻者信顺如指引盲故<a>圆觉经</a>云若诸众生虽求善友遇邪见者未得正悟是则名为外道种性邪师过谬非众生咎也。</p>
		

	
	

		</div></div><hr><script charset='utf-8' src='../../js/footer.js'></script></body></html>