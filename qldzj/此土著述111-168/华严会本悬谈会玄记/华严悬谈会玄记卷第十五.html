<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修华严悬谈会玄记卷第十五' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>华严悬谈会玄记卷第十五</center></div><div class='fo'><center>经文出处:来自无量光明网</center><br/><br>
			<p>
	<strong>　　华严悬谈会玄记卷第十五</strong></p>
<p>
	　　苍山再光寺<a>比丘</a>　普瑞集</p>
<p>
	　　疏普贤行品云等者下疏云一颂知四种<a>说法</a>而刹说等者略有三义一约通力二约融通一说一切说故三约显理是说<a>菩萨</a>触境皆了知故则触类成教如香饭等钞中云即三<a>世间</a>及时为四若时分三世则成六种若于三世各三世间则有九种总一切说即是十义。</p>
<p>
	　　钞有情者下佛名有情虽无<a>情爱</a>等而有情爱识纯无漏故。</p>
<p>
	　　▲钞上之七下问下明三世佛说等者则但是上之七种何有十耶若于七外唯取三世并上七种开十之义则成为复三世说义云何答若不言三世但为上七一时之间可有说义今尽于三世中取上七种皆恒说故则别为七总为三时中取法于义异故。</p>
<p>
	　　钞三俱融者疏云人法同一缘起随义相分融摄无二四俱泯者谓平等果海离于言数缘起性相俱不可得若尔何有说义答令当根解俱泯之义已名为说五无障碍者谓合前四句于彼人法一异无障存亡无碍<a>自在</a><a>圆融</a>故。</p>
<p>
	　　▲钞初门十等者一事法界谓十重居宅等二理法界者谓一味湛然等三境法界所知分齐等四行法界悲智深广等五体法界谓寂灭无生等六用法界谓胜通自在等七顺法界谓<a>六度</a>正行等八逆法界谓五热无厌等九教法界谓所闻言说等十义法界谓所诠旨趣等此十法门同一缘起无碍镕融一具一切。</p>
<p>
	　　▲钞人法界等者疏云此十并缘起相分参而不杂善财见已便入法界故名人法界。</p>
<p>
	　　▲钞外道者即遍行外道也余皆可知。</p>
<p>
	　　▲钞百一十城者即善财所经之处问今此说友何举城耶答下疏云有二义一者友必依城则一城一友二者于一城值于多友或求一友历于多城而要一百一十以顺表法故(表法如前)然此一百一十善友诸说不同一云理应具有但文脱漏二贤首前后诸友总五十四分出德生有德为二则五十五人各有自分胜进故有一百一十刊定破云经言一百一十已方至<a>弥勒</a>弥勒等三非一百一十之数明矣三刊定解云成数十耳实唯一百八人谓此前除遍友但五十一人各有主伴成百二人遍友指示众艺虽非主友而是伴友为一百三更加无厌足王处空天瞿波处无忧德神摩耶处莲华法德身众神及妙光明神守<a>护法</a>堂善眼罗刹合前总有一百八以空天等相问答故得在友数非前主友称名指示故非主友但名伴友清凉破云若尔违下余城之言下自释云前至童子童女已经一百一十今更后文殊所故云余也谓若此为百八加慈氏尚始百九并后文殊方至百十何有余耶(上皆叙昔)四清凉会释云若会通者三释皆得一种取更加不动优婆夷处<a>觉悟</a>菩萨如来使天足成一百一十则余亦成以彼二圣亦教善财故得为伴友。</p>
<p>
	　　▲钞三千知识者再见文殊已后即见三千<a>大千世界</a>微尘数善知识皆亲近受法修习成熟断障证真等。</p>
<p>
	　　疏声闻说者即<a>舍利弗</a>为六千比丘广叹文殊十德等。</p>
<p>
	　　钞经云等者妙严品文也疏云以如如力则智演法音音还如性故无尽极广多故无尽竖长故无极无间故称恒。</p>
<p>
	　　▲钞师子座说下亦妙严品文也疏云人中师子处之又说<a>无畏</a>之法得法空者何所畏哉说即教从法空所流问此等无情而得说者贞元疏云略有四意一业用佛菩萨力故二德相法尔能如是故三显法则常是说四性融以性力故一无不具是故一说即一切说以性从相有说不说会相归性都无所说以性融相一说一切说无说无不说若约观心但随自心有说不说。</p>
<p>
	　　▲钞善慧地云下以居大法师位故能演法自在。</p>
<p>
	　　疏略有十类者妙严品疏一影响众诸佛菩萨为主伴如影之随形响之应声二常随众如普贤等作辅翼三守护众如执金刚神等诸佛住处常勤护故四严会众如道场神等常为严净佛宫殿故五供养众如偈赞法供华幢财供等六发起众如<a>解脱</a>月等诸请难者七当根众且言即时在会者若准根感通现未来根八表法众十首表信十林表行等及座出菩萨等显容持故亦通表万行俱成佛故九证法众证法佛菩萨等证说不虚故十显法众如声闻显法不共除当机是因中机感以亲能起教故为因余九非正是所化疏能起教名为缘。</p>
<p>
	　　钞<a>列子</a>云等者操(七到切)勘彼文有少加减此云必得之彼云必善得其意又游泰之阴者彼云过于泰山之阴音曲每奏彼云曲每奏贵令易解耳夫志想象犹吾心也者彼注云言心闇合与己无异。</p>
<p>
	　　▲钞文选等者即司马迁报任少卿书具云盖钟子期死伯牙终身不复鼓琴何则士为知己者用女为悦己者容若仆大质之亏缺矣虽才怀随和行若由夷终不可以为荣适足以见笑而自点耳。</p>
<p>
	　　疏然唯约说者下唯约能说所有智慧等则前依说人是总体此依德本是别法问何不依教主之德答教主之德是果德故当行人所求是经所诠故属说因也问说者前人此法而俱是缘教主是人宿因行愿是别法何故人属说缘法属说因答以宿因故令佛出世宿因胜故属因令说者别法乃是助佛说教疏故为缘也。</p>
<p>
	　　疏智慧最为首者为人说法若非智慧明了何以说耶故为最胜问智既最胜何不别开三昧亦是说人别法何以别开答智由三昧深照所缘亲冥法性外感诸佛三业加被有此胜能故别开明从定起已对根说法智慧最胜并余行愿并为德本余行愿者此一余言而有二意一前智慧之余以非最胜故二化主行愿之余以非根本有力故。</p>
<p>
	　　疏若感者善根下拣疑滥也前疏云所修诸善根力恐滥相感中善根相感中善根望所说教有力亲故为因此德本中善根非正有力起教疏故为缘又前疏云汝修一切诸行愿力恐滥化主行愿故此拣也智慧无滥故不拣之问显果德中正果彰地位中果位与缘中依主及加者何别而分因缘不同耶答果德乃当根所求此是别义地位则行人所历是其总义总别既异所以分之此所诠义望能诠教亲故为因依主但遮那一佛故别望根心上起教但增上缘故加者通十方佛故总是以分之加者与说人之力展转更疏故并为缘。</p>
<p>
	　　钞五性通焉者<a>论语</a>疏引白虎通云五性者何谓仁义礼智信也仁者好生爱人义者宜也断决得中礼者履也履道成文智者知也于事见微知著信者诚也专一不移也紫玉精歌者不知所出今引意者有云称其风云水山四德凄凄者风之德溶溶者云之德潺潺者水之德苍苍者山之德今详四德皆显玉之德释疏中山有玉而滋润之义以况说者内有德本方能说故。</p>
<p>
	　　疏现相品当辨者疏钞云请有二种一言请二念请答亦二种一言答二示现答交络相望应有九句一言请言答即第一会中三昧品内以言重请下之三品亦以言答及第八会(普慧二百问普贤二千答)二言请示相答三言请言及示相答四念请言答五念请示相答即第九会显以心传心唯证相应离言说故又令目击而自证故(海会念请如来入定示相答也)六念请言及示相答如第二会海会念请佛示相答菩萨言答佛心自在不待兴言佛力<a>殊胜</a>现相能答七言念请言答八言念请示相答九言念请言及示相答如第一会现相品长行念请共声言请初光示法主现华表义现众表教即示相答在文唯四约义有九故云诸会有无然其有无所以者初二后二有问中间五会无问下疏云初会标果起因故问第二寻因至果故问但因有差别寄六会以答之果无差别第七当会答也然诸会更有问者并当会别义以总收之或重明于前非大位问第八会因果纯熟故须有问谓<a>修行</a>无碍六位顿成故当会答第九会明称性因果故别有问谓俱入法界无差别故亦当会答四处都有三百一十句问为初及第二各四十问第八二百第九三十中本广本问则难思问大众同请岂无当根又如来请为此摄否答当根善根即是因收以内有根外陈言请义相稍疏故在缘收如来请者疏云不以常口求请而以云台发言不以常身展敬而以光业代者为不轻尊位故要复请者为重法故光台说偈请名为加请复是教主上别义故请人中摄约与说者之力即是加者十地疏说前加分中遮那但意加今具身口故复重加或以加从请但请者中摄故彼疏云因加劝说目之为请加即是请故云加请。</p>
<p>
	　　钞民罔常怀等者彼注云民所归无常以仁政为常鬼神不保一人能诚信者则享其祀故以下文中下即十住品疏云谓无作三昧显<a>自觉</a>智寂不失照同契佛心故现三业加也。</p>
<p>
	　　疏然佛若等者僧祇随好皆佛自说不待加故如第七会其中除上二品余品普贤等说要假佛加仍是冥加无显加(有本云第九会者误书也)言第八会下说所成行依前六会之法而修前六既已有加此不异前故略无加或可略故无加别为一义经文缺略也言二七等者第二会不入定无有加言七字亦误书应是九字下疏云普光法界无显有冥故以第九会佛虽入定菩萨不入而普贤文殊二圣开发皆云承佛神力故有冥加而无显加已上二七八九之四会约无显加故云无加也。</p>
<p>
	　　钞皆与智劝说者与智故意同劝说故说同也。</p>
<p>
	　　▲钞上显通方下既此方说与十方佛同说故知是通方之法此一人说即是一切佛说显圆融无碍之教也。</p>
<p>
	　　▲钞故十地经云下上二句云一切佛神力咸来入我身论释云下全是论文下疏云若直望论意即指义大为果分故不可说说大为因分是则可说更以义取略有二种一唯就十地以明以证智为果分方便寄法等为因分此复二义一以修证相对则方便造修为因分息修契实为果分二以诠表相对则以守法显地差别为因分真实证智为果分二约究竟佛果对普贤因说义通一部谓即此证智冥同究竟果海为果分如迹处之空不异太虚地相之因同普贤因以广说则有无量差别事以胜愿力复过于此故是则迹处之空随于空处之迹亦有说地智亦可寄言标举故。</p>
<p>
	　　疏若尔僧祇等者若诸佛同加即同说及一说一切说佛不说显果海无言加菩萨说表因相可说尔僧祇随好二品皆佛自说应非一切佛通方之法亦非一说即一切说亦应表果海可说因相不可说此上蹑迹相翻例难也。</p>
<p>
	　　钞对前同说等者以初意答前二难僧祇微细随好难知故佛自说或可僧祇难知下位难知故随好微细法深益胜故或可双通二品钞各举一隅耳言僧祇数量重重者疏云是圆教所明深广无涯唯佛方测不同凡小所知如黄帝算法但有二十三数始从一二终至正载(谓一至十为十次有十三数谓十十为百十百为千十千为万次亿兆京秭垓壤?正载是也)已说天地不容小乘六十已至无数此有百二十四倍倍变之故非余测故数终寄不可说况复偈初更积不可说历诸尘刹以显无尽所以佛自答者正表难思故(此与今初意同)又明此品统语因位终德故佛说之(此等觉位故云终德别是一表也)随好光明者下疏云佛自说者有二意故一僧祇因终此品果终(二品说果随好最后)故二皆佛说二好用劣相(足下一光)而用难思(三重顿圆)恐物不信故佛自说(初意别是一表后意即今初意)。</p>
<p>
	　　▲钞超出因果下后意答后一难若一向加菩萨说则说与不说二相定然今以相待意答。</p>
<p>
	　　▲钞如鸟迹同者地经云如空中鸟迹难说难可示。</p>
<p>
	　　钞约表小异者由法理微隐故托事以表彰应知大意必均何得触途生滞。</p>
<p>
	　　疏加有二种者下疏问云加之与定何先何后若先定后加则不应言汝能入是三昧此是诸佛共加于汝若先加后定则不应在三昧分后又散心不能受加古人通云加定一时难云为因不成不同俱有因义加定可分故示正义云加有二种谓冥与显冥加在定前加令得定显加在定后要得定方堪受加故。</p>
<p>
	　　钞然意与智等者广钞第一云由身语表意意亦成显加也冥唯与智者意加为冥无身语显时与显具三业不同。</p>
<p>
	　　钞二七两会等者二会如前第七会佛入定普贤等说主不入定说十定品等皆承佛威力故唯冥加。</p>
<p>
	　　▲钞第八会下问前释入定为受佛加今第八会普贤既入定何无佛加故此纵答也以缺佛加一分经文故但有下唯有一分发起作用经文经云入此三昧时十方一切世界六种十八相动出大音声靡不皆闻疏云动地警群根故出声令闻法故前诸会表解可从它得故有它加此表行由己立故自力发起又表行依解起无别法故无显加问既无加何须入定答摄解成行亦须入定是故圣旨多端不可一准。</p>
<p>
	　　▲钞法界品下释法界品无显有冥然有二义初显无以是如来自说非唯无显亦无冥加故二普贤文殊下显有冥加即如来入师子频呻三昧已次下普贤开发文殊述德是也有本云第七普贤第二文殊者误也此由后人不晓钞意误有改作次前已说(由二七不入定等是也)今何复云又此释法界无显有冥既如来自入三昧不可有冥加岂成释疏耶故知此示下开发述德经中皆言承力故是法界品中无显有冥义也。</p>
<p>
	　　▲钞以如来下佛有力能与有慈能普常有冥加即是通义申未入定缘缺无显加即是别义上释前冥即未必有显。</p>
<p>
	　　▲钞显加之时下释上显必有于冥也显加之时是别义冥常不舍即是通义此恒加也。</p>
<p>
	　　▲钞有多义门下如随经疏会说之故云随文具显也。</p>
<p>
	　　钞各以异名拣之者谓世亲摄论无性摄论梁摄论。</p>
<p>
	　　▲钞即十胜相者谓应知依止胜相(体即阿赖耶识相也)二应知相胜相(体即依圆计三自性)三应知入胜相(体即唯识性也)四应知彼入因果胜相(体即<a>六波罗蜜</a>)五应知彼修差别胜相(体即十地)六应知修差别中增上戒胜相(体即菩萨禁戒)七应知增上心胜相(体即三摩地)八应知增上慧胜相(体即无分别智)九应知果断胜相(体即无住<a>涅槃</a>)十应知果智胜相(体即诸佛三身)故钞云等十相皆言应知者即理事等法皆应知也皆言胜相者以能说主所说法皆殊胜故或能所诠皆胜故然此十胜相即正标论中所摄义也非该二<a>三藏</a>义。</p>
<p>
	　　▲钞疏家转将者摄论及庄严论释藏者摄义疏转释云摄者包含义故标云藏者以含摄故。</p>
<p>
	　　疏正翻为线等者探玄记第一云正翻名线何故称经谓线能贯华经能持纬义用相似但以此方重于经名不贵线称是故翻译逐其所重废线存经唯识疏亦云线华奥旨等则知先古诸德多同此译故次钞云此中总举先古诸德不唯贤首一师。</p>
<p>
	　　疏五印度者梵语也一切经音义云<a>天竺</a>者相承音竺准梵声合云笃也古云身笃或云贤豆新云印度皆讹传也正云印特迦罗此翻云月也彼方月有千名斯乃一称如此土蟾蜍桂影等也西域记云良以彼土佛日既隐贤圣挺生相续开导如月照临故以彼国而得此名。</p>
<p>
	　　钞有三失下一经是敌对言非敌对故失二契字是义不是名而以为名故失三三藏十二分各有两重总别但分一重故以修多罗为别名非总名故失。</p>
<p>
	　　▲钞既无欲底下结难也既梵语中无欲底二字但云修多罗明知名中本无契字。</p>
<p>
	　　▲钞集起下即第<a>八识</a>集诸种子起<a>现行</a>故讵者何也。</p>
<p>
	　　▲钞刊定记文犹似难见者以彼将藏与部合说似觉文难故清凉为释分藏部别各分两重义即易见。</p>
<p>
	　　▲钞虽标总称即受别名者如云第一契经藏对三藏言但是一藏故别对余二藏亦有贯穿所应说义摄持所化生故即修多罗却得总名以用贯摄二字释修多罗名故十二部中修多罗总别准知。</p>
<p>
	　　▲钞若不通者结难也言契理合机者以契理释前贯字合机释前摄字非以契字为修多罗名也。</p>
<p>
	　　钞今谓下清凉自释也亦是破刊定之义然三藏中但有一重总别十二分中却有二重总别皆破刊定各于后重总别中各有一失初约十二部中后重以通为局失谓十二部中修多罗本通自余十一部及于三藏故涅槃云佛说十二部经出修多罗等故知十二部中修多罗为本而彼局唯通自十一部不通三藏故有此失其刊定所立总别亦不得成何者总则不该三藏总不成也别则本通余三藏对彼名别而汝不通别不成也后约三藏中后重以局为通失以三藏中修多罗唯通当藏十二部不通余二藏故局而刊定却通余二藏故有此失其总别亦不成也以依十二部中部帙分成三藏故三藏中各有十二分一代时教总分为十二分如十二味香分为三藏如香分为三丸三藏中各有十二分如三丸中各有十二味今修多罗藏唯通当藏中十二分如第一丸自通当丸中十二味由部帙各别故不通余二藏如第一丸不通余二丸故三藏中无第二重总别问余二藏中有契合义否答虽有属总十二分中修多罗分通之问修多罗藏从总十二分中分之通当藏中十二分余二藏亦从总十二分中分之何不亦通当藏中十二分答以名中云修多罗藏故余二藏不例问修多罗皆通当藏中十二分应复是一重总别答若欲作十二分中总别今以修多罗藏通之故义不成欲作三藏中总别又不通余二藏故不更为一重总别问三藏中各以修多罗分通各自当藏中余十一分更作一重总别复有何妨答前以总十二分中修多罗一分通总十二分中余十一分竟义已通尽何须更说问三藏不出总十二分既前已通十一分何要更通三藏答一代时教大分为二一十二分者义类别故二三藏者部帙异故故皆通之。</p>
<p>
	　　▲钞破于远公三修多罗者次下引当。</p>
<p>
	　　▲钞初全纵者约名敌翻则四句皆敌而古德以言线为敌言经非敌则古德之义如其所破。</p>
<p>
	　　钞二半夺也者若约义翻一敌三非而刊定但言经线皆敌不言敌是圣教故半夺也。</p>
<p>
	　　▲钞今引意者下即本论假修多罗名欲拣尽滥释论云圣教明知是翻译修多罗为圣教也。</p>
<p>
	　　钞儒即儒教等者<a>庄子</a>疏云昔有郑人名绥学于求氏之地三年艺成而化为儒儒者祖述尧舜宪章文武行仁义之道辨尊卑之位故谓之儒也而绥弟名翟绥化其弟遂成其墨墨者禹道也尚贤崇礼俭以兼爱摩顶至踵以救苍生此谓之墨也言九经五经者一<a>周易</a>二<a>尚书</a>三毛诗四<a>礼记</a>五春秋(五经)加周礼(六经)又加论语孟子<a>孝经</a>为九经也。</p>
<p>
	　　▲钞双含二义者一此方既以<a>圣人</a>言教方得称经今译<a>佛教</a>经各不失圣教之义二四实中经能持纬今经亦能持法持根故但言经双含此二义也言俱顺两方者顺北方名顺西方义故或可顺此方常也典也之二义亦顺西方席经圣教之二实也。</p>
<p>
	　　▲钞古人既以等者蹑上所说通前以义为名失也古人既以敌对单立线名无有契字明知古人经上加于契字是半从义耳问准前所释若直译为圣教诸过皆离何须委曲作此解耶似涉穿凿答故妙严钞说苟文小左右贵为旨不乖中有理可通则为出意释之使夫后人不轻圣教若理不可通则正之以梵本须为辨明令邪正区分今既有理可通故出意释之。</p>
<p>
	　　疏意义相似者泛言皆有贯摄之义今以圣教上贯摄义取之含具上三实之义也。</p>
<p>
	　　疏义同井索等者经中义味无竭展转无穷本为汲引有情令通达法性故揩定邪正者若不依圣言取决邪正何由定耶言能持于纬者即摄持义理及摄持根心故言线能贯华者即贯穿<a>法相</a>及贯穿根行故并前无竭滋多汲引有情皆是圣教贯摄显理度生之意故上云义意相似圣教一名义多含也。</p>
<p>
	　　钞依古疏等者即探玄记也言取义便者先涌而后出也然是古人依附论文助意以义为次欲令易解非是后人理长于论主也。</p>
<p>
	　　▲钞一通二局者由论云能贯能摄(上通举能贯摄)所应说义所化生故(此并举所贯摄)既能所并举故初约通释然诸家疏钞多唯约局说则分贯穿对所应说义摄持对所化生也故探玄唯云贯穿法相摄持所化圆觉疏钞亦唯局义故下引论释贯穿唯约贯穿法相尔。</p>
<p>
	　　▲钞说经因缘者所被机是因十方佛是加者解脱月是请者此二为缘此唯约人中说因缘也故此引梁摄论云是人又笈多所译摄论云依处依人依所为故。</p>
<p>
	　　▲钞即说经意者问发心品文准前第二钞释俱是因缘中收何以此文不名因缘而名说意耶答总说因缘此之三义不出因缘今又立一说经处二根为因加之与请为缘三以所说法为欲利益无尽智照诸法令行妙行故开本新<a>佛性</a>令至佛果为实义故等俱为经家所贯穿之法故异于前然前十句中佛神力故<a>世尊</a>本愿力故二句属前佛加故今唯引为欲下诸句也等字等余五句言是用者利生行行开显佛性是经胜用故。</p>
<p>
	　　▲钞言相者乃至更无余相者问经说三谛等义云何更无余相答中道谛亦依二谛但义别故亦不离三谛又第一义谛依真开之或二谛通所依体体不离义故。</p>
<p>
	　　钞一一皆通二谛者约八谛四重前后相望故一切诸法皆通二谛也言蕴即<a>五蕴</a>者光明觉钞云色受想行识五名蕴者积聚义也若过去若未来若现在若内若外若粗若细若劣若胜若近若远如是一切略为一聚名蕴一色蕴中可见有对色为粗不可见无对为细又不可见有对望上为细望不可见无对为粗不可见无对色唯是细染污名劣不染污名胜现在名近过未名远余蕴例然但粗细一门有异谓意相应四蕴为细五识相应四蕴为粗依五根故或约九地下地为粗上地为细广说八蕴谓色四地水火风心四受想行识中说记蕴略说二蕴所谓色心言十八界者谓六根六境六识也界者一种族也是生本义二族类义种类自性各不同故十二处者谓六根六境也处者生门义谓六根六境是心所长处亦名十二入璎珞经云六根六境为识所入处故然上三科愚心所为我故说蕴愚色说处愚心色说界又上根闻略得悟说蕴中根闻中得悟说处下根闻广方了故说十八界又乐略乐中乐广故说三不同言<a>十二因缘</a>者谓一无明即根本烦恼内痴一法为体二<a>行者</a>造作为义以身语意三业思为体三识者了别义然唯种子约当生现行位言有了别次下四支义准于此即取第八识亲因缘种子为体四名色者四蕴心心所种子为名色蕴种子为色五六处者即内六根是六识生灭之处故六触者以能触对前境故取第八识相应触及前六识一分异熟无言说触种子为体七受者谓缘境时有领纳义亦取第八相应受前六一分异熟无记受种子为体八爱者耽染于境名之为爱唯取贪一法为体此通取现行能所生种子也九取者执着追欲义也即全界烦恼为体十有者即识等五现行果<a>法事</a>是<a>三界</a>所有名有十一生者起义即有支种子生起现行故十二老死者坏灭义将死正死故名老死言<a>四谛</a>者苦以逼迫为义集以增长<a>生死</a>为事道以除患为功灭以累尽为名四皆真实故名谛也言食即四食如世亲论第十初说者论云四种食者一不清净依止住食谓段等四食(等于触思识之三食即通说之四食也)令欲缠有情不净依止而得住故二净不净依止住食谓触等三食(等思识也)令色无色缠有情净不净依止而得住故由此依止已离下地诸烦恼故说名净未离上地诸烦恼故说名不净是故名净不净依止如是依止由触意思食而住三一向净依止住食谓段等四食令声闻等清净依而得住故四唯示现依止住食谓即四食诸佛示现受之得住是故诸佛食此第四示现住食者为令能施诸有情类净行为因福德增长虽现受食不作食事如来食时诸天受取施佛意许诸余有情由此因故彼诸有情速证菩提(上皆论文)若起世经云何等众生段食如阎浮提人豆麨等余三天下食细段食六欲天亦然<a>色界</a>以<a>禅悦</a>为食也二触食即一切卵生得身者也三思食如鱼蛇等以意思而润身也四识食即<a>地狱</a>及识处天也评曰前摄论段等四食义通凡圣唯色无色界无段食起世经约别义各说乃增胜义边非不通凡圣也言四静虑者一有寻有伺静虑二无寻无伺静虑三离喜静虑四离乐静虑俱舍颂云初寻伺喜乐后渐离前支是也言四无量者即慈悲喜舍缘无量有情起无量行解感无量果故名无量言四无色者即四空处一空无边处二识无边处三无所有处四非想非非想处言八解脱者一内有色想外观色解脱(谓于内有色想贪为除此贪观外不净青淤等色令贪不起故名解脱)二内无色想外观色解脱(谓于内身无色想贪离已除贪为坚固故观外不净青淤等色令贪不起名为解脱)第三净解脱身作证具足住(谓观净色令贪不起名为解脱观净色者显观转胜此净解脱身中证得具足<a>圆满</a>得住此定名具足住)四空无边处解脱五识无边处解脱六无所有处解脱七非想非非想处解脱(四无色定为此次四解脱各能弃背下地贪故名为解脱也)第八灭受想定解脱身作证具足住(弃背受想名为解脱)此八亦名八背舍谓未发真无漏慧断三界诸业即名背舍断已即名解脱言八胜处者华严孔目云胜于境界胜于烦恼故名胜处智论云譬如人乘马能破前阵亦能自制其马故名胜处亦名八除入(谓于前八背舍后次入是观也)一内有色想外观色少好色恶色(谓用前观而不多观者若缘多则长而不能转变故不得随心自在少则能观不净心得自在不起憎爱)二内有色想外观色多好色恶色(心既调顺则观多无妨得自在通达不净境故)三内无色想外观色少好色恶色(义意如前)四内无色想外观色多好色恶色五内无色想外观青色青观青光(观青色转变自在少能多多能少光色照耀胜于背舍所见青相亦不起法爱)六黄七赤八白准上言之(初二如初解脱次二如第二解脱后四如第三解脱谓初二解脱各分多少有四后四即青黄赤白伏心境胜前故)言十遍处者谓青黄赤白地水火风空识观十方青等十法无二无量故名遍处言三十七品者即四念处四正勤四神足五根五力七觉支八圣道如前已明四无碍解者法义词乐亦如前辨无诤三昧即空定也既迥绝诸相岂有诤耶。</p>
<p>
	　　钞如说一切等者不显了故名密所说三性等即显了说言四意趣者普贤三昧钞引摄论无著说一平等意趣谓如说我昔曾于彼时名毗婆尸(此云胜观)正觉等者无性释云谓一切佛由资根等互相似故说彼即我非昔毗婆尸即今释迦楞伽中约四义释一意等二语等三身等四法等云真实故说即彼而实非彼二别时意趣谓如言若但诵多宝如来名者便于无上菩提已得决定又由唯发愿便得往生<a>极乐世界</a>无性释云谓观<a>懈怠</a>不能于法精勤学者故作是言此意长养先时善根如世间说但由一钱而得千钱解云以后别时得彼千也以一钱为千钱因<a>念佛</a>为菩提因发愿为安乐因三别义意趣谓如说言若己逢事尔所殑伽沙佛于大乘法方能解义无性释云意约证相大乘不约教相大乘故作是说四补特伽罗意乐意趣谓如如来先为一人赞叹布施后还毁者谓随此人得成何心故若人于财物有悭吝心为除此心先为赞施若乐行施施是下善欲令渴仰余胜行故毁之不达者言互相违余行例然此等皆佛意趣耳言四随者出于禅经问明疏云一随乐将护彼意称乐其心故二随宜附先世习令易受行习已成性故三随治观病轻重设药多少故四随义随根熟时闻即悟故等字等取四悉檀智论第一云有四悉檀(此云义宗也)总摄一切十二部经八万四千法藏皆悉是实无有相违一世界悉檀有法从因缘和合故有无别性人亦如是五众和合故有无别人二各各为人悉檀观人心行而为说法于一法中或听或不听如为断见人说杂业故杂生等为常见说无人得触得受等三对治悉檀对治则有实性则无如酸咸等于风病名药余病非药不净等于贪等亦尔(治贪是药治嗔非药)四第一义悉檀一切法一切言论差别皆悉平等一味又广钞云<a>天台</a>释意分别令称根适悦是世界令生善心是为人令恶除灭是对治令入圣道是第一义又云双说空有是世界单说有为人单说空是对治非空有是第一义义等无方也。</p>
<p>
	　　▲钞所作事名义者既云所作事故名义则显非所诠名义也。</p>
<p>
	　　钞谓佛世尊于彼方所者即前是处也为彼有情者即前由此也依彼所作诸行差别者即前为此也上三同摄论依故演说无量蕴相应语乃至广说者即摄论相故法故也何者前云蕴等诸法一一皆通二谛即是相故蕴等即法故(其表故在乃至)中或即次云能引义利是前义故前义故是次义利故前义为正。</p>
<p>
	　　钞名为法本者经云法轮者法本如重颂如受记如不诵偈如无问自说如乃至十二部经皆云如既十二部中初合云契经如而云法本如明知译修多罗为法本也十藏品疏远公以五义释之一教为理本二经为论本三总为别本四初为后本五略为广本后三即三修多罗也名直说言者总相而言名为直说一一语言多义分别名非直说圣教及经义如前说。</p>
<p>
	　　▲钞又远公下一总相谓涅槃十五云始从如是我闻终至<a>欢喜</a>奉行皆名修多罗即总为别本二别相谓就前总相分出十一余十一不收者还复摄在修多罗中名为别相用斯别相望祇夜等为其本故名初为后本三略相于彼别相十二分中初总标举名修多罗后广释者随别名之如言色者即是根本略相复云青黄等者是名广相故云略为广本刊定记破于后二者彼云别相无圣教亦乖正理略相违杂集杂集云修多罗者谓长行缀缉略说所应说义刊定释云略说所应说义者即是长行缀缉曾无先略标举后广释之相当知略者总之异名(谓修多罗一分是总)余十一分是别今修多罗依藏部中总相业用而立其名余藏部名依藏部中别相业用所以者何修多罗业能贯摄故余藏余部所诠所化由此贯摄彼方成故涅槃十五云始从如是我闻终至欢喜奉行皆修多罗故评曰此即刊定立破意许其总相修多罗无后二修多罗也准知前立二重总别中后重总别亦取远公总相之意非新自立也言并在十藏品中救之者下疏云然其后二不违杂集长行缀缉等(言缀缉即是十)一所不摄者如贤首品云尔时文殊师利说无浊乱清净行大功德已等类名长行缀缉此是结集缀缉非佛正说故云十一所不摄者若长行缀缉即是总相修多罗尔既即总相何但言长行拣偈颂耶(此成别相)其略说所应说义者即是略为广本如贤首品欲显示菩提心功德故即其类也即是略相略标下之所说亦顺成实论名直说语言此通十二分皆有此一则不违杂集论也(此成略相)若十二分中修多罗并通前三种若三藏中修多罗唯局总相但开杂集别义以成后二有不晓者妄非先贤等问有总相处必有别略二相何以三藏中修多罗唯局总相答据义合尔理已极成今欲彰十二分中修多罗具通余十一分及于三藏故云具三相以从总相立于经藏拣异二藏名局故不通二藏设有别相略相但局当藏中者不能收余二藏中别相略相又此三藏中总相修多罗若望总十二分中修多罗亦但是少分若尔余二藏中岂无总十二分中修多罗之分耶答虽略有少分而立调伏对法之名不名修多罗故十藏钞云余二藏有契合者即十二分中修多罗耳此约义该何须更立两重总别则三藏中修多罗为唯总相是故不通余二藏也是知三藏中修多罗虽言总相仍狭如十二分中总相此即言总意别也。</p>
<p>
	　　疏调练通于止作者于三业不行恶曰止行恶曰作此约恶而言止持作犯也又于三业行善曰作不行曰止此约善而言作持止犯也故南山云言止持者方便<a>正念</a>护本所受禁防身口不造诸恶目之曰止止而无违戒体光洁顺本所受称之曰持言作持者恶既离已事须善修必须策勤三业修习戒行有善起护名之为作持义如前说言作犯者<a>出家</a>五众内具三毒我倒在怀鼓动身口违理造境名之为作作而有违污本所受名之为犯言止犯者痴心怠慢行违本受于诸胜业厌不修学故名为止止而有违反彼受愿故名为犯然今疏意通上义文唯止恶作善故云通于止作等言契经藏中类有此释者应云能诠藏上有契理合机之功能名有财释也。</p>
<p>
	　　钞准刊定记者辨异翻也言证称为律者弘决志云不取律吕之律但约如世律令陶虞所造萧何以为九章渐分轻重委悉故也尔雅云法也法律所以诠量重轻犯不犯等虽举此欲令人知不犯此正依素律师也。</p>
<p>
	　　▲钞素律师者名怀素按开元释教录云俗姓范氏京兆人世袭冠冕真观九年出家投礼袭三藏为<a>弟子</a>立性聪敏专寻经论进具之后偏肆志毗尼依道成律师学四分律不淹时序而为上首先居弘济后住太原学侣云奔教授无辍以先德所集多不依文率己私见妄生增减乃检寻律藏出戒心羯磨任取成文非妄穿凿可谓嗣征迦叶继轨波离又控四分记钞兼经论疏记等五十余卷现行于世今此即四分律疏第一卷中文也(此与章书怀素但名同尔彼与颜鲁公同时与素律师相去近于百年)言或云是[鞥-合+(白-日+田)]泥迦毗那耶等者律钞解云明了论言本音毗那耶此略言毗尼有五义故一能生种种胜利谓引生世出世善二能生身口二业清净及正直三能灭罪障(此同次疏)四能引胜义在家者引令出家乃至引到梵住圣僧住无余涅槃五胜人所行事谓最胜人是佛次独觉及声闻是胜人等皆行其中若凡夫行者亦是胜人方能行故言传有讹略者下三讹上一略俱不得其正名。</p>
<p>
	　　钞东塔又云者以素律师住东塔寺故亦第一疏故言又云。</p>
<p>
	　　▲钞释曰下清凉评义也今既毗腻多此云已调伏是灭义准母论毗尼翻为灭则毗尼是毗腻多之略梵语也与前段云毗尼是毗奈耶之讹略翻为调伏之义有乖此即难意也而上又云下蹑前释之既毗尼含调伏与灭二义故前段云毗尼是毗奈耶之略称即翻为调伏今第二解又以毗尼翻为灭也故疏云毗尼或翻为灭或是不定之辞故不可定取也。</p>
<p>
	　　▲钞灭有三义下谓律行之体非即是灭今云灭者前二义从灭得名后一义从所得果为名故云灭也言不杀盗等者即三业七支等灭未起之非也。</p>
<p>
	　　钞故律中有犯毗尼有诤毗尼者亦彼<a>疏文</a>也然有本钞云有净毗尼者净字误书也诤字为正故四分律毗尼有二种有犯毗尼有诤毗尼如四十七八卷中广说今当略示其相谓所灭之病是其四诤一言二觅三犯四事能灭之药是七毗尼谓现前忆念不痴自言治多人语罪处所草覆地此七毗尼能灭四诤名七灭诤也(即有犯毗尼也示灭七种违犯之过故)一言诤者谓辨法相是非邪正各执己见而生其诤诤由言起故曰言诤二觅诤者比丘犯过理须为除制有<a>三根</a>(无贪无恚无痴是为不诤根)五德(有二五德一自恣五德二举罪五德如常)举彼同来诣僧伺觅前罪令其除殄因举彼犯遂生于诤诤由觅生故曰觅诤三犯诤者有过在怀宜须忏荡罪相难识词各纷纭遂生诤竞由犯起诤故曰犯诤四事诤者羯磨彼事义在精明片有乖违即不成遂独情忍易同和理难各执一见无能辨事因斯致诤诤起由事故曰事诤上四是病起之源有犯毗尼即七灭诤者一者应与现前毗尼当与现前毗尼缘中如佛在舍卫国迦留陀夷与六群比丘往阿夷罗跛提河中浴时迦留陀夷先出错着六群比丘衣去六群后出不见衣止见迦留陀夷衣即言迦留陀夷偷我衣人不现前便作灭槟羯磨迦留陀夷闻已有疑即往佛所以此因缘白佛佛言汝以何心取答言谓是我衣不以贼心取佛言不犯不应不看衣而着不应人不现前而作羯磨呵责羯磨灭槟羯磨等乃至自今后谓诸比丘结现前毗尼灭诤应如是说现前毗尼(灭于言诤即无其言也)二者应与忆念毗尼当与忆念毗尼缘中佛在舍卫国时沓婆摩罗知僧事六群得恶房卧具恶请处起嗔谤言有爱有恚有怖有痴遂将淫事诬诤亲于众中僧问处实彼言我从生来乃至梦中不行此事况于觉悟比丘以事白佛佛令反结问六众便言沓婆摩罗清净无如是事佛言沓婆摩罗无著人无有故犯应白四羯磨与忆念法也(此灭觅诤为举人过须令忆念)三应与不痴毗尼当与不痴毗尼缘中佛在舍卫国难提比丘得癫狂病往来出入不顺威仪多犯众罪比丘诘问便言病时造罪病瘥不作以事白佛佛言有三种痴一常忆来二不忆不来三或忆不忆或来不来此人应白四羯磨与不痴毗尼正病时造罪非犯瘥后不作应僧清净得足僧数故因制法(亦灭觅诤也)四应与自言治当与自言治缘中佛在瞻波国僧说戒时佛在众中坐默然不说阿难请佛说戒佛言欲令如来于不净众中说戒佛无有此理时大目连入定观见犯戒者近佛而坐即以牵出白佛众已清净应说戒佛言从今后不应如是为凡有犯须取自言方得治罚因制此法(灭犯诤也)五应与多人语当与多人语缘中佛在舍卫国时诸比丘诤事不息遂至僧中断不可了白佛佛言应与多人语为诤法不定应行除取多人语行时有三一显露二覆藏三耳语若上座向<a>如法</a>人显露贵望多人俱随若向非法人覆藏耳语行恐多人随之(此灭诤也)言六应与罪处所当与罪处所缘中佛在婆兜释翅搜国象力释子能善论议得外道问前后相违僧中亦尔比丘以事白佛佛言应白四羯磨与彼羯磨治取本罪夺三十五事若伏首本罪者应白四羯磨如法为解故立此法(亦灭觅诤也)七应与如草覆地当与如草覆地缘中佛在舍卫国比丘共诤七年难灭以事白佛佛听彼二众相对共忏各众上座互白云我等行来出入多犯诸罪共长老作草覆地灭白已彼此和合罪诤俱灭更不相举如草覆地不得举起有斯制也(此灭犯诤若灭事诤通上七毗尼也)。</p>
<p>
	　　钞是发业之本者业是所发即前七支等业皆以烦恼为本烦恼即发业之无明也言调伏贪等者等痴慢疑恶见即六根本发业烦恼也灭此令尽故灭烦恼。</p>
<p>
	　　钞三得灭果者律钞云萨婆多言毗尼四义余经所无一戒是<a>佛法</a>平地万善由之生长二一切<a>佛弟子</a>皆依戒住一切众生由戒而有三趣涅槃之初门四是佛法璎珞能庄严佛法具斯四义功强于彼今即第三义也言便得第一等者即得灭果也。</p>
<p>
	　　钞或名尸罗下疏翻云清凉律钞云尸罗言冷无<a>破戒</a>热及三恶道热故探玄记云三业过非由如火然戒能息灭故云清凉又素律师疏云恶能令生心热恼戒能安适故曰清凉又恶能招恶道热恼戒招善趣故曰清凉又究竟解脱寂然常乐清凉果也故云双从因果得名。</p>
<p>
	　　钞非是定共者具云定共戒新云静虑律仪以法尔一切上二界有漏定俱现行思上有防欲界恶戒功能为体道共者具云道共戒新云无漏律仪亦名圣所<a>受戒</a>以法尔一切上地所有无漏道俱现行思上能防欲界犯戒功能为体唯识云戒依定中止身语恶现行思立故是假有本疏述曰谓依定中止身语恶现行思上立定道戒不约种子此名随心转故现行思可尔种子不尔故止身语恶者假色为色所由(由此势力遮防身语恶色杀盗妄等令不现前遮防色故此无表假立色名)言是远离下此释能拣之别解脱戒谓于师前虔恭合掌口陈乞戒之词心所熏种羯磨竟时种体之上防非发善功能倍倍增长此防发功能是别解脱体问此三种戒虽种现不同何故皆取思之一法答以造作义名思力最胜故以此戒异定道之戒故云为别别则别于他定道戒有余胜能复立别名然此疏中第二意名三业七支别别防非等者谓随一一戒各能遮防一种过非令不起故名别三业诸过能令行人不得自在故如羁缚招果不失谓之业缘由是无始至今不得出离今以此戒悉能远离故名解脱。</p>
<p>
	　　钞即第三名中别义者是唯从果为名也疏中有为无为二种解脱果者即有余无余二涅槃果也示可理智名无为有为种体之上防非发善功能随顺此果解脱名前解自体名解脱此解从他名解脱故遗教经下证唯从果为名也又相续解脱经云下亦可证双从因果得名依此下钞释也依此经故五分法身及涅槃名解脱果由受持此戒为殊胜因能得彼果故以随顺为因也然此第三名后疏中有第四名曰性善者性能发善故又能止恶故言守信者是第四名中别义也昔于师前期心受戒性遮并护始卒无亏以文义易故钞不释也。</p>
<p>
	　　▲钞又刊定下皆是四异名外更有异名初离障解脱次作用解脱后之三名非今所用因便拣之。</p>
<p>
	　　钞谓制伏过非等者一灭业非不杀盗等也二灭烦恼调伏贪等令尽故即皆是止行调练三业者即前疏云调练通于止作如跳行倚住不跏趺坐左胁卧等应止而不行行仿象王之步住如山王不动坐必跏趺卧右胁等此皆应作口则不风邪言非顺道等此应不说有益始发言故意则<a>妄念</a>分别止令不起出离观行勤而行之言性善守信通于止作者谓受持衣钵等应作之离衣畜长等应止之故云通于止作言毗尼以止恶作善为宗者是恶应止是善应行如前所说应止者止即成持作乃成犯应作者作乃成持止乃成犯故云律宗其唯持犯等此上总意下虽别说示不出此故云总为显相。</p>
<p>
	　　钞五众罪者笈多译云五篇罪今云五众约能犯之人以目所犯罪也即比丘<a>比丘尼</a>式叉磨那<a>沙弥</a>沙弥尼各有所犯如比丘犯二百五<a>十戒</a>等或云于五篇中有多条数故云众也然五篇名义繁广恐学者欲知当依律钞各示其相南山云五篇七聚约义差分正结罪止树六法今依六聚且释其名一波罗夷二<a>僧伽</a>婆尸沙三偷阑遮四波逸提五波罗提提舍尼六突吉罗此上六名并无正译但用义翻略知途路(又云今五七不同具有三义则入五中一者名均二则体均三则究竟均不其此三通义入聚摄而六七差别者六合吉罗以同体故七离于恶说以过多故身名恶作口名恶说此聚分二也)初波罗夷者义当极恶三意释之一者退没由犯此戒<a>道果</a>无分故二不共住非但失道而已更不入二种僧数说戒羯磨三者堕落舍此身已堕在阿鼻地狱故十诵云堕不如意处四分云譬如断人头不可复起若犯此法不复成比丘二僧伽婆尸沙者善见论云僧伽者为僧婆者为初谓僧前与覆藏羯磨也言尸沙者云残谓末后与出罪羯磨若犯此罪僧作法除故从境立名婆沙云僧伽者为僧婆尸沙者是残若犯此罪垢缠行人非全净用有残之罪由僧除灭故也四分中证明僧残便成上解又云有余以行法不绝为名也毗尼母云僧残者如人为他所斫残有咽喉故名为残理须早救故戒律云若犯此罪应强为波利婆沙等由邻重罪故也三偷兰遮者善见云偷兰名大遮言障善道后堕恶道体是鄙秽从不善体以立名者由能成初二两篇之罪故也又翻为大罪亦言粗恶声论云证音为萨偷罗明了论解兰为粗遮那为过粗有二种一是重罪方便二能断善根所言过者不依佛所立戒而行故言过也然偷兰一聚罪通正从体兼轻重律列六聚七聚并合偷兰或在上下四波逸提者义翻为堕十诵云堕在烧煮覆障地狱故也四分僧有百二十种分取三十因财事生犯贪慢心强制舍入僧故云尼萨耆也余之九十单悔别人若据罪体同一品忏出要仪云尼萨耆旧翻舍堕五波罗提提舍尼聚者义翻向彼悔从对治境以立名僧祇云此罪应发露也即此律戒本中具明悔过之辞六突吉罗聚者善见云突者聚也吉罗者作者声论正音突悉吉粟多四分律戒本云式叉迦罗尼义翻云应当学胡僧云守戒也此罪微细持之极难故随学随守以立名十诵云天眼见犯罪比丘如驶雨下岂非专玩在心乃名守戒也然七聚中分此一部以为二聚身名恶作口名恶说者或云突吉罗恶说也然二不定法托境以言通该六聚若论罪体生疑不信是突吉罗又影三罪二罪者略举生疑之事矣七灭诤中罪亦通有但为竞于四诤彼此未和故制七药用以除殄而僧尼同数共成通戒焉。</p>
<p>
	　　▲钞等起等者释中由四因故而犯诸罪则四因皆能等诸罪一无知故者从受后不学律故无知或可虽学以愚暗故无所知识二放逸故者放纵逸荡不检三业故三烦恼盛故者以贪嗔等增盛不能制故四不尊敬故者以无惭愧故不尊重敬爱如来所制清净禁戒或可四义相蹑而起由无知故放逸放逸故烦恼盛烦恼盛故无惭愧也。</p>
<p>
	　　钞还净等者上二约犯此下约治也言由意乐者二师异说寂照云谓设有违犯悔惧交至自陈所犯不由他举方受治罚如昔所受律法仪式随犯轻重诚心忏悔既洗涤已戒还清净此是通相之意若会解云由意乐者以造业时但起心念未曾发动身口故忏悔时但须责心不须治罚故律钞云若不动身口则轻责心即灭若动身口则重对人方灭今初义也又云轻罪者但云不应起如此心是名责心忏悔又云行淫时先起心未动身口责心即灭即今由意乐不由治罚也故笈多译论云由心净非治罚言如受律仪者次引梁论云如本受持时受持由责心即对治故二释之中后释近宗先治轻后治重故。</p>
<p>
	　　钞出离等者七种中一各各相对者如犯第五篇罪二人各各对首发露遮相续故律钞云提舍尼此翻为各对应说对人说所作罪也又吉罗中动身口罪亦对人忏灭也此二望前诸聚亦唯出离轻罪尔二誓受治罚者此治重罪如僧残罪请二十僧六夜行摩那埵供给承事(摩那埵此云折伏贡高亦名下意谓承事众僧僧祇云折伏下意即今誓受治罚之义也)七日满僧为羯磨除罪还令戒净如本所受等故得出离三等有妨害等者谓等所制有罪则妨余事(如制僧不得故弄阴出精后有僧梦遗疑犯复开云除梦中又如尼萨耆中制不得畜长衣后阿难得一贵价纳衣欲与迦叶十日方还后佛开云过十日不净施犯律中先等制后有妨害余事复开者极多故云等有妨害)亦如律中比丘不得畜八不净物(一田宅二种植三贮积谷帛四畜诸奴仆五畜养群畜六钱宝七象牙毛毯等八银铁钗钏等)言还开许者如第一田是妨道别人不开善见云<a>居士</a>施田宅地别人不得用若供养僧者得受二种植中除供佛供法供僧为僧得也三贮积谷帛者僧祇云若比丘斋时作念此后时恐贵今籴此谷我当依是得诵经坐禅行道四畜奴仆中僧祇云若人言施供给僧男净人听受若施别人一切不得若施净人若料理僧故别人得受五畜畜生中若人施畜生不应受谓马驴猪羊等若见比丘不受云我当杀之应语今自施水草勿令伤害等余皆例之四别立等者谓随时随处众僧和合立所制法则后还舍众所制法即是随方毗尼众既制已犯必有罪如今堂仪等后僧和合还舍所制先犯罪人是时出离此意出梁摄论又如律中佛听旷野中行多比丘于布萨日应和合当下道集一处结小界说戒白二羯磨(即别立止息也)结界说戒已还作白二羯磨以解小界而去(即僧和合已舍所制也)五转根者集玄云比丘比丘尼共住犯不共罪若转男根以为女时与尼共住即无所犯尼转反上六真实观者上五约事云离今六七兼理观证道也嗢拖南或云[鬱-山+止]拖那缊陀南此云集施又集总散又总摄又散又摄施与集法义施他也或云邬拖南此云标相无常是有为法标相苦是有漏法标相<a>无我</a>是诸法标相涅槃寂静是无为法标相或名四法印能作无常等观出离众罪故瑜伽四十六云复次有四种嗢拖南诸佛菩萨欲令有情清净故说四种如前无常等故钞云诸行相观等七由法尔等者即见道位见谛理故任运出离诸罪也。</p>
<p>
	　　钞毗奈耶复有四义者此别明戒相也补特伽罗此云数取趣数数造业取诸趣故此虽名总别目人趣即是约人律仪唯局人中制所学处声闻之戒不许余类故(天多乐逸地狱苦逼鬼处羸苦畜生痴暗故不能受持律仪唯人是<a>法器</a>故)。</p>
<p>
	　　▲钞白彼补特伽罗所犯者如第二篇中第一故弄阴失精者佛在舍卫国迦留陀夷欲意盛于房中漏失比丘白佛因制此戒五篇皆有缘起即因彼彼人所犯已大师集僧制所学处而言处者瑜伽云一自利处二利他处三真实义处四威力处五成熟有情处六成熟自佛法处七无上证等菩提处由尸罗不清净三昧不现前以依定故方得法慧是故偏得学处之名根本能生故名为处是处应学故名学处故遗教经云戒是正顺解脱之本故。</p>
<p>
	　　▲钞三分别者如十二年后方制广戒是也。</p>
<p>
	　　▲钞四决择等者集玄云如杀戒中杌作人想坏而有罪人作杌相坏而无罪又如鲜白比丘尼远道诣佛路遭强者逼而无乐想故亦无罪此等之类皆决判所犯也。</p>
<p>
	　　钞然明了论等者此释前第七出离中小随小之义也此依彼论取义释之如论正文云(论具名二十二明了论)偈云解小随小非小戒释曰佛世尊立戒有三品一小戒二随小戒三非小戒小戒者僧伽胝施沙等(即僧伽婆尸沙也论有等言应等余篇罪也)随小戒者是彼不具分罪(今钞云二种方便者以是第二篇方便故云彼不具分言二种方便者偷兰遮突吉罗也律钞云一远方便如行淫时先起心未动身口责心即灭二次方便谓动身就彼或说欲作此等对人忏即灭通名吉罗三近方便至彼人边或欲磨触身未交通是偷兰遮期行淫事故磨触非为戏乐故偷兰遮不成僧残此对人忏除评曰初次二方便皆是吉罗近方便即偷兰遮为二种方便既云不成僧残即今论云彼不具分罪也然偷兰但为一方便唯有吉罗为二方便故律钞云［彼］逸提三十九故成一百二十而无偷兰有二吉罗今为第二篇方便故通兰吉也)非小戒者四波罗夷(今唯前二)复次小戒者诸戒中性罪(今但云性罪然是余四篇中性罪非是四波罗夷之性罪也)随小者诸戒者所有制罪(与钞文不受持衣钵因佛制之方成罪也问性罪是小罪云何是大耶答望四波罗夷名大罪故故次文而云)非小罪者四波罗夷等(上二二释异第三二释同)然彼论释性罪制罪云佛所立学处有三种一性罪二制罪三二罪此中性罪者若是身口意恶业所摄或由随及惑等流故犯复于此过犯中故意所摄有染污业增长与此俱有罪相续流是名性罪异此三因所犯或由不了别戒或由失念或由不故意过犯此中若无惑及惑等流及无念念增长是名制罪若具二相是名制性二罪准此今云性罪则诸罪中三业烦恼等俱念念相续故名性罪见谛道中断分别烦恼故无此罪其四波罗夷律中虽有忏辞然现身不得道果(故今七种出离唯约后四篇也)。</p>
<p>
	　　钞那引小教者以虽引摄论等文皆是论中明小乘戒相故此难也答中今更下以菩萨摄律仪戒亦以七众戒为体但持心异戒条名意大同故得引小乘戒相又上所引下是钞主第二意也次大乘律中此土多阙故。</p>
<p>
	　　钞又上云者下逐难释之即如初受戒后而持之其或有犯如其轻重治令清净故疏相者性也下体性有同有异异者相据于外性主于内体者性相之通称则宽狭之不同然今性是体性故名相也问所对法中既唯四谛之境涅槃之果何太局耶答然以四谛有生灭无量无作不同通大小乘权实等义又涅槃通三乘所证故对法藏中四谛等摄一切法尽也。</p>
		

	
	

		</div></div><hr><script charset='utf-8' src='../../js/footer.js'></script></body></html>