<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修华严悬谈会玄记卷第七' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>华严悬谈会玄记卷第七</center></div><div class='fo'><center>经文出处:来自无量光明网</center><br/><br>
			<p>
	<strong>　　华严悬谈会玄记卷第七</strong></p>
<p>
	　　苍山再光寺<a>比丘</a>　普瑞集</p>
<p>
	　　疏师子奋迅等者此第九逝多园林会本会顿证法界故上句教主入定下句当机权益。</p>
<p>
	　　钞尔时<a>世尊</a>下<a>疏文</a>分三初一句入定缘领前海众念请故二大悲为身下入定因有其四种悲以为入定益物之本各有二义初身二义者一是入定所依之身悲所熏故二身者体义依义欲深入定全依大悲而为体故二门二义者一佛有大智大定大悲门等今欲益生唯依悲门令物入故二者定为所入悲为能入故三首二义者一首初义凡所益物皆以大悲为先导故二者胜上义谓非不用智定之门此增胜故四方便二义者一悲智相导互为方便今以悲为入定益物之方便故二者以是即智之悲故不滞爱见故名方便方能令物普入法界此上四悲皆遍<a>虚空</a>亦有二义一广周故二<a>无缘</a>故三入师子下正明入定以定业用从喻为名师子乃兽中之王哮吼一声百兽脑裂以喻法中王也言频呻者展舒四体通畅之状此言犹通于人如婆须密女亦云见我频呻也言奋迅之义就师子说者即奋跃迅起<a>自在</a><a>无畏</a>正就师子以义显故约法即用之体寂而造极则差别万殊无非法界即体之用不为而普周故大小相参缘起无尽名颦呻自在之义。</p>
<p>
	　　▲钞普贤开发者由佛入定现于<a>净土</a>显于法界普贤主法界故方能开发也经云<a>普贤菩萨</a>为诸<a>菩萨</a>以十种法句开发显示照明演说此师子频呻三昧何等为十所谓演说能示现等法界一切佛刹微尘中诸佛出兴次第诸刹成坏次第(云云)然上佛入定现相令众睹亲证今假言开显使未证者寻言契实也。</p>
<p>
	　　▲钞言如来眉间放光者经云尔时世尊欲令诸菩萨安住如来师子颦呻广大三昧故眉间白毫放大光明其光名普照三世法界门以不可说佛刹微尘数光明而为眷属释曰眉间放者表即法界中道无漏正智方能证前所现之法界故令寻智光以为能证。</p>
<p>
	　　▲钞尽法界虚空界等者下疏云空即事空法界之言义兼理事谓非但遍空亦遍空内色心等事及空有称真之理又云深等法界广齐虚空。</p>
<p>
	　　▲钞是故皆得等者因昔善根故能顿尔证见故有十一句初总余别别十句显无尽故。</p>
<p>
	　　▲钞广说以十能入者经云彼诸菩萨以种种解(一鉴达非一故)种种道(二正道无量故)种种门(三无常集门故)种种入(四所证差别故)种种理趣(五意旨不同故)种种随顺(六无根不顺故)种种智慧(七)种种助道(八)种种方便(九)种种三昧(十)下疏云即此能入亦是所益钞中云此有两重能所一遮那光照是能益得解等十即是所益二此解至三昧等是能入法身色身等是所入不因<a>佛光</a>不得能入安得所入故能所入皆是成益也。</p>
<p>
	　　疏象王回旋下上句化主回观<a>法器</a>下句当根得益象王即六牙香象也以高大故称为王履地则知其虚实度河则彻其源底今唯取其回旋为喻也具如钞中。</p>
<p>
	　　钞超权益者有三义一者小乘自位名权今小乘人超出自权入华严实名曰超权二者权即始终顿三教理应小乘回心先入始教次入终入顿后入圆教今超三教而直入华严实教故云超权同教一乘亦为权故三者权唯目三乘权教谓权教中说纵无学回心但得十信今华严二乘见道前回心直得十大法门十地后十通之用等故云超权也。</p>
<p>
	　　钞末会之初者望本会为末从佛本会而流出故然于末会之中复有三会初六千比丘会显小入大故二诸乘人会通收诸权入实故三善财会显纯一乘根故今此当其初也言六千比丘者表六根性净可入法界故贞元疏云前之六信可不退故(以第六名不退)千表无尽该果海故比丘五义一怖魔<a>出家</a>时魔宫震故二乞士下从檀越乞食以资身上从诸佛乞法以练神三净持戒渐入僧数应持戒故四净命三业无贪不邪活命故五破恶渐依圣道灭烦恼故经云出家未久疏云未证实际易可回故言身子令六千比丘等者初文殊辞佛往于人间时<a>舍利弗</a>承佛神力与六千比丘辞佛同往此六千比丘是<a>舍利</a>弗自所同住所谓海觉善生福光大童子电生净行天德君慧梵胜寂慧等其数六千悉曾供养无量诸佛深植善根解力广大信眼明彻其心宽博观佛境界了法本性<a>饶益</a>众生常乐勤求诸佛功德皆是文殊师利<a>说法</a><a>教化</a>之所成就时舍利弗在行道中观诸比丘告海觉言汝可观察文殊师利菩萨清净之身相好庄严(经文稍长今当录其十德科名)一身相胜德(即上经文)二常光胜德三放光胜德四众会胜德五行路胜德表常依八正道故六住处胜德举足下足无非道场随心转故七福庄严胜德常观心地之下如来藏恒沙性德<a>无心</a>亡照任运寂知故八树林胜德表树立万行严法体故九自在胜德于我<a>无我</a>得不二解自在主中为尊胜故十摄上胜德心常上摄诸<a>佛法</a>故言六千请往下经云即白尊者舍利弗言唯愿大师将引我等往诣于彼胜人之所时舍利弗即与俱行至其所已白言仁者此诸比丘愿得奉觐尔时下回观法器言如象王回旋者身首俱转无轻躁故表令向机无遗隐故言比丘与愿之者如仁所有如是色身如是音声如是相好如是自在愿我一切悉当具得言十种无疲厌心者一积集一切善根心无疲厌二见一切佛承事供养三求一切佛法四行一切波罗蜜五成就一切菩萨三昧六次第入一切三世七普严净十方佛刹八教化调伏一切众生九于一切刹一切劫中成就菩萨行十为成就一切众生故<a>修行</a>一切佛刹微尘数波罗蜜成就如来十力如是次第为成熟一切众生界成就如来一切力(下九皆有心无疲厌)下疏释云法门无尽众生无边取相而修多生疲厌厌则退堕二乘若无爱见而修则无疲厌矣无疲厌则佛果非远况我身耶言得三昧名无碍眼者疏有三义一能见离障故二所见无拥故三一具多用故谓一无碍眼中有天眼天耳他心宿住等多用也虽具此能而无见相故云三昧言得此三昧故下别明定用有四一悉见下天眼用二及亦闻下天耳用三亦能观下他心用四亦能忆下宿住用下疏云一眼具斯四用故称无碍言十转法轮者一具足清净四无畏智二出生四辩随顺音声三善能开阐四<a>真谛</a>相四随顺诸佛无碍<a>解脱</a>五能令众生心得净信六言不唐捐能拔诸苦七大悲愿力之所加持八随出音声普遍一切世界九阿僧祗劫说法不断十生起根力觉道解脱三昧等言十种说法者一皆从缘起说一切法二皆悉如幻三无有乖诤四无有边五无有依止六犹如金刚七皆悉如如八皆悉寂静九皆悉出离十皆住一义本性成就(上九皆有说一切法四字)言十辩才者一无分别辩才二无所作三无所著四了达实五无碍暗六佛加被七自<a>觉悟</a>八文句分别善巧九真实说十随一切众生心令<a>欢喜</a>(上九皆有辩才二字)贞元疏云神境漏尽等义在结中集玄记云今钞有六通前四可知又即下漏尽通尔时文殊下神足通开六成十故有十通天眼约现未分成二四(二天眼通四尽未来际劫)天耳约音声言词分出五七(五无障碍清净天耳七善分别一切言词)神足约业用色身分成六八(六无体性无动作往一切刹八入无数色身)漏尽约定慧分成九十(九一切法智通十入一切法灭尽三昧)一三不分(一他心通三知过去宿住通)故六成十上依集玄若寂照意又即下通显多门无二定之用既尔多门无尽例然言十千菩提心者谓四无量心(大慈大悲大喜大舍)<a>六波罗蜜</a>(布施持戒忍辱精进<a>禅定</a>智慧)为十十十相资为(百百百相资为千千千相资为)万万即十千也言十千三昧者一普光明大三昧二妙光大三昧三次第遍往诸国土四清净身心行五知过去庄严藏六智光明藏七了知一切世界佛庄严八众生差别身九法界自在十无碍轮(下八皆有大三昧言)亦十十相资为百为千为万亦然十千波罗蜜者约十度说可知言尔时文殊下授胜进法亦二先教劝上但明大心无疲今令广住行愿进取普修言以成就下明展转获益问此六千比丘望前三位何位所摄答有三说一云准下疏云末会三类之机前二会(比丘诸乘会)居信未久尚不定故善财信终可入证故故六千位虽居十信见闻生摄问若尔何能得地后之十通耶答圆教摄根创立大心以始摄终故二云义当解行生遍摄于五位法故得至十通等也若唯位居十信即同权教回小入大但从十信次第而修岂得云超权耶问若尔下疏所说当云何通答下疏以前二会机不历参善友故表居信未久等善财遍参表当终心此约表法一义不坏次第故当信位然此信位遍摄五位故异余宗由顿具一切法故方曰道成非十信定位也故钞约具十通用成就一切佛法即是道成三云即证入生也前钞已云三证入生即下二句岂非顿证超权二段为二句耶若唯以顿证疏文为二句者即有上下二句不齐之过上二句已兼二益故故知兼指此段为证入生也问准此唯遍摄五位至于十通十通即等觉位故何有证入之义耶答其无碍眼虽唯遍摄五位其胜进法中云住普贤行住普贤行已入大愿海乃至成就大愿已心清净等岂不同善财于普贤身中顿证法界之义耶然此三说各据一理任情去取约今钞意后解为胜。</p>
<p>
	　　疏启明东庙等者毛诗云东有启明尔雅云明星谓之启明注云太白星也晨见东方为启明昏见西方为太白据此今启明即东方明星之名也今顺福城东又启发善财之智明故特云启明也表初启智明<a>信心</a>创立故庙者貌也先祖形貌所在也今塔中即世尊形貌所在故云庙也庙在福城之东故云东庙下句即智照无二相具如钞释。</p>
<p>
	　　钞劝发心等者即不坏相六千当发心位也下疏云如发心品说既指如发心品虽是初心即摄位究竟不同三乘发心也。</p>
<p>
	　　▲钞福城者其城居人多有福德故曰福城城表防非即一真法界一切众生自此出故真界中居人有福遮防过非故东为群方之首亦启明之初表顺福分善十信入道初故又表福智入位本故娑罗此云高远以林木森耸故表当起万行庄严摧伏故往昔诸佛下表所依法界本觉真性诸佛同依言大塔庙者即归真之所梵语窣堵波此云高显昔云塔波义曰归宗之所日照<a>三藏</a>云此城在南<a>天竺</a>城东大塔庙是古佛之塔佛在世时已有此塔三藏亲到其所其塔极大东面鼓乐供养西面不闻于今现在此处居人多唱善财歌此城内人并有解脱分善根三贤堪为道器。</p>
<p>
	　　▲钞文殊师利童子者前云菩萨此云童子者表创入佛法故亦显非童真行不能入故释名云儿年十五曰童童者独也自七岁至十五岁皆称童者以太和未散故然经中呼文殊善财宝积宝月等诸大菩萨为童子者即非稚齿如智论云如文殊师利十力四无畏等悉具佛事故住鸠摩伽(此云童子)地又云若菩萨从初发心断欲乃至菩提是名童子又有释云内证真常而无取着如世童子于色无染故言五百优婆塞等者下疏云皆五百者表五位证入通四众故共成二千普贤行也言善财是一者正生时财现是其善相称曰善财小圣尊空生而空室大士贵德生多法财又解心顺理曰善积德无尽曰财言别观等者知其不群特回圣眷善财名会因此而立言又令忆念等者使不自轻故言随宜说法者余非此根随宜更演故言而说偈言者偈云三有为城郭憍慢为垣墙诸趣为门户爱水为城堑愿轮大悲毂信轴坚忍辖功德宝庄严令我载此乘等然此中文殊自往福城者以根尚微故未发心故大悲深故德云已去善财往求者机渐胜故已发心故显重法故末后普贤不就善财不往显法界位满无去来故。</p>
<p>
	　　▲钞言智照无二相者谓行圆究竟朗悟在怀照前行等唯一圆智更无前后明昧等殊故其犹尘尽镜明何有前后明昧等殊。</p>
<p>
	　　▲钞经云是时下信解双绝故不见现身而返照未移信心故伸右手又不见乃为真见但了自心空般若故言过一百一十由旬者表十地及等觉一一皆具诸地功德故三贤行相不殊十地故不开三贤若以等觉为十地胜进即开十信言过者彻过前位故始信该于极果故曰遥申随顺行成故曰右手然超数量故过由旬按顶表于摄受亦以普法置于心顶信至极故作如是言下诲示法门即举失显得文有九句前七阙因一阙行本二求小故心劣处<a>生死</a>而忧悔三横一不具四竖不进五滞一善六不广求七不起无住行愿后二阙缘可知然此九种以初为本若阙初一余八皆阙虽举后八意在最初此中反显赞初信心是经大意也思之言不能了知下亦显若阙信心不能成益有十五句前五约所知理事即教理行果四法也初句真谛理次句俗谛理三句教四句行五句果后十约能知分齐思之可知。</p>
<p>
	　　▲钞信智无二者修生之信心与<a>圆满</a>之终智无二也言若约不动智为初者即文殊本事佛名不动表本觉智名初始觉名后以始合本故亦无二。</p>
<p>
	　　疏寄位南求等者善财为能寄诸位为所寄诸善友为寄处若约别明分为五相从文殊师利乃至瞿夷四十一人名寄位修行相二从摩耶已下十一人名会缘入实相三<a>弥勒</a>一人摄德成因相四再见文殊名智照无二相五见普贤名显因广大相今约通明上句始见文殊寄十信下句终见普贤表因圆言南求者疏主云地前知识多在南方地上无方地后兼二然云南者古有五义初一约事余四约表一举一例诸一方善友已自无量况余九方二者明义表舍暗向智南方之明万物相见<a>圣人</a>南面盖取于此三者中义离邪僻东西二边契中正一实道故四者生义南方主阳生长万物表善财增长行故五随顺义背左向右右即为顺西域土风城邑园宅皆悉东向自东之南顺日月转(今始于福城之东发心次南方进求背左北而之右)显于善财顺教理故地上正证离于证相不以南表地后业用有无无碍今亦约通义皆云南求也故新经序云明正为南方尽南矣言因圆下如钞。</p>
<p>
	　　钞德云者即初住善知识也下疏云具德如云故云有四义一普遍二润泽三荫覆四霔雨如次配于定福悲智也言至瞿波者超中间三十八人也谓至慈行寄十住从善见比丘至遍行外道寄十行从鬻香长者至安住地神寄十向从婆珊夜神至瞿波寄十地瞿波既是佛妃此云守护大地在家为父母守护太子储备守护国地既为其妃依主得名表十地既圆无地不护然太子有三妃一名瞿波二名耶输陀罗三名摩奴舍今因位之极故取其第一。</p>
<p>
	　　▲钞摩耶已下者即是佛母具云摩诃摩耶此云大术了法如幻故故得大愿幻智解脱门为会缘入实之总相后九参为别相谓天主光天女得幻智念力遍友童子得幻智师范众艺童子得幻智字母贤胜优婆夷得幻智无依解脱长者得幻智无著妙月长者得幻智智光无胜君长者得幻智无尽相最寂静<a>婆罗门</a>得幻智诚愿语德生有德得幻智智归幻门故总十参十一人为会缘入实相今约通说兼次弥勒并见文殊二相皆为等觉也。</p>
<p>
	　　▲钞文云下同普贤化生又云下较量所入刹海言毛孔刹中等者总结平等周遍(如是而行下总结亦不于下平等念念周遍下周遍)言如是而<a>行者</a>以前经云善财于一毛孔刹中行一步过不可说不可说佛刹微尘数世界如是而行尽未来劫犹不能知一毛孔中刹海次第等言亦不于此刹没等者以没现相<a>如法</a>性故斯则没而无没现而无现真法性中无出没故此约事理无碍此彼相即故即事事无碍相即有三一此刹即彼刹一刹即多刹二此步即彼步一步即多步三一念即无量劫又此彼相炳然具故秘密隐显俱成故此彼时处互相在故帝网重重同时具足皆不动故。</p>
<p>
	　　▲钞当是之时下明位满齐佛初句自得余皆等上初一等因圆次一等果满一身下别显等相下疏云此即义当等觉以等佛故因位既满更无所修故但说等不更趣求斯则一生顿成因果行布亦足非唯理观初后<a>圆融</a>。</p>
<p>
	　　疏剖微尘下尘喻情念经喻佛智喻中既剖一一尘中之经法中念念相应果智则众生情尘因中显斯果智故科云显因成果益也新经序云情尘有经智海无外。</p>
<p>
	　　钞出现品等者即彼品意业中文言大经者佛智无涯性德圆满也量等三千界者智如理故言三千界者俱舍颂云四大神洲日月须弥六欲天梵世各一千是名小千界此小千千倍是名中千界此千倍大千俱同一成坏言在一尘中者一妄覆真故二小含大故三一具多故一切尘亦然者无一众生不具佛智故有一聪慧人下出经益物佛智下合显因也<a>妄想</a>合尘诸佛合聪慧人令其下合成果为益又经云下示念念果成之文也亦即彼品出现菩提中文下疏云明普遍诸心念念常成无有际畔故此征释云不离者有二义一众生身心即佛所证故显因也二全即菩提性故念念与此菩提之性相应则念念成菩提矣成果为益也。</p>
<p>
	　　钞成就行愿益者问余教皆云众生无边誓愿度何独此经彼岂不成益耶答彼虽尽生之愿与今同则无尘尘行满之义故异也以彼不约一切尘中诸刹内穷劫化生以满其愿故若尔余教岂虚其愿耶答不然但于诸刹中修行以化生耳今约尘尘称性故得遍诸刹尘思之言故十地品云者即彼正说分初地中有十种大愿结无尽中文彼有十种无尽今唯举其一耳今众生界虽无有尽下通难问生界既无尽菩萨何发尽生界之愿耶故此答也普开之者发十大愿欲尽无尽之众生也。</p>
<p>
	　　钞常恒之说者贤首旨归文也无有一国下十地品文经文佛子我不见有一佛国土其中如来不说此十地者言有说不说者总结上二通时及处皆常遍故言一一称理故者出现品云随顺法性演说如来出现不思议故我法海中下下疏云先返显无不能舍一文尚无所不舍况一部耶以一文是即一切之一如海一滴故。</p>
<p>
	　　钞即智明映夺喻者约法目喻也能喻应云日光夺曜喻言初升之日谓之杲日者日在木下曰杳日在木中曰东在木上曰杲即升明之义也言丽者着明者<a>周易</a>离卦彖曰离丽也日月丽乎天百谷草木丽乎土注云丽犹着也言日月著于天得其所著之宜也今用其意耳言此经犹如杲日下问上云智明映夺则杲日喻智今何喻于经耶答约此经所诠之智境界以夺余经也即大明下法喻合释问说此经时未有余经何言斯经大阐众典无辉答有二义一云约后时说故疏云寻斯玄旨却览余经非约说时先后也二云约说时亦可映夺诸乘也又出现品夺假名菩萨法界品夺在座声闻等能依之人既夺所依之教居然夺也。</p>
<p>
	　　钞高胜难齐喻者亦约法目喻能喻应云山王形夺喻前喻其明此喻其高既高且明无若是经也须弥亦云苏迷卢此云妙高妙有十义一体妙(谓四宝所成)二相妙(谓八方四级)三色妙(谓四正色北金东银南吠琉璃西颇胝迦一切草木鸟兽等物随所至处即同其色自常不变也)四德妙(谓八方猛风不能动故)五眷属妙(谓七金山七重围绕七香水海海印漩流也)六依持妙(唯天依住得通者居)七作业妙(不离本处而镇四洲映蔽日月而成昼夜)八生果妙(谓波利质多能益天众)九为首妙(于四洲地最在先成)十坚固妙(于轮围中最在后坏)言高者高八万四千由旬入水亦尔下据金轮上邻空界顶上纵广量亦如之独出九山故称妙高也言群峰者即余九大山也(一雪山二香山三鞞陀利山四神仙山五持双山六马耳山七持边山八轮围山九计都末底山)今并其高也法中可知言七金等者俱舍颂云苏迷卢处中次逾健达罗(此云持双以山顶有二道脊山能持此故以为名夜叉居)伊沙陀罗山(此云持轴山峰上耸犹如车轴山顶持故)竭地洛迦山(俱舍疏云此即西方树名檐木山上宝树形似彼故)苏达梨舍那(此云善见见者称善即五通神仙居住)案湿嚩羯拏(此云马耳山形似彼故出一切诸果)毗那恒迦山(此云象鼻以形似故)尼民达罗山(俱舍疏云鱼名其鱼觜尖山形似故华严音义释云此云持边山大力龙神所居)于大州等外有铁轮围山前七金所成(即上七山因此名七金山也)苏迷卢四宝入水皆八万妙高出亦然(七金入水与须弥同出水即不同也)余八半半减广皆等高量(谓持双山出水四万乃至轮围出水三百一十二逾缮那广量各与出水量等无差别也)言培塿者上蒲口切下郎斗切谓小阜也问法华亦云如须弥岂不相违答彼约破小显大会权归实难信难解诸经莫比此约为诸教本圆极不共最为胜故各据一理故不相违。</p>
<p>
	　　钞五百年者合云六百年有云佛去世三百年后出寿七百岁若尔亦应六百年方入龙宫尔新经疏云大师晦迹六百年后方出五天千二百年始传东夏(谓佛<a>涅槃</a>至晋义熙十四年经千二百岁也)探玄记序亦云舍那创陶甄于海印二七日后爰兴龙树终俯察于虬宫六百年后方显言龙树者亦云龙猛然龙猛二字皆唐言树字通唐梵义净三藏云阿离野(此云圣)那伽(此云龙或云象)曷树那(义翻云猛)按别传云其母树下生之以龙宫成其道故曰龙树即二字皆正翻也<a>天台</a>云树生生身龙成法身今从此也。</p>
<p>
	　　▲钞事如别传及纂灵记者传中唯有入龙宫缘纂灵记中却有搜求得经之缘故今双引以证也如下传译感通中具引。</p>
<p>
	　　钞正取觉贤者梵云佛度?陀罗此师所译此经于东晋故正取也所以科云弘阐元由言兼余等者以晋经是智俨亲往西域从<a>佛陀</a>先受禅法因请觉贤归东夏译此经故也而慧严慧观润文法业笔授日照三藏次于大唐永隆元年译晋经脱文实叉难陀此云喜学于证圣元年翻译唐经言等者等取同译诸师谓义净弘景圆测神英等师也。</p>
<p>
	　　钞神洲大夏者下钞亦云葱岭之东地方数千里曰赤县神洲即有唐中华之国也唯识枢要义苑钞云言神洲者谓此东土燧古已前未有人民唯鬼神所居故名神洲言大夏者存三代时国号也言一文一句者即海云所持普眼经一偈即觉林菩萨所说若人欲了知等一光即<a>地狱</a>天子三重顿圆之光也广如下说。</p>
<p>
	　　钞何幸像法等者<a>论语</a>疏云凡事应失而得曰幸生居下应失也反顾下而得也自幸之义例此可知言不减<a>正法</a>等者世尊别记正法一千年(有教有行有得果证)像法一千年(有教有行而无果证)末法一万年(有教无行亦无果证)由度女人正法减半然有二说一云虽说八敬不减正法由彼不行正法还减二云若不说八敬全无行者正法欲灭即有行者正法依定(上萨婆多宗下大众部说)今依后义也(八敬法者后当具示)。</p>
<p>
	　　▲钞大师涅槃等者周昭王二十六年四月初八日生周穆王五十二年壬申二月十五日入灭至今大元致和元年岁次戊辰计二千二百七十七年正当末法之际翻闻难思之经亦庆幸之致也。</p>
<p>
	　　钞大集月藏分等者金刚刊定记云前前胜后后劣解脱者证也即三乘圣果禅定者行也即漏无漏大小乘事理等定也多闻者解也即顿渐偏圆空有等(上三前必具后后未必具前也)塔寺者不求至道多好有为以身外资财修<a>世间</a>福业等斗诤者此明佛法之中多有诤论且如西天大小乘分河饮水大乘之内性相又殊小乘之中二十部异各皆党己自是他非爰及此方未免于是若相若性南宗北宗禅讲相非彼此朋党互不相许名斗诤也言牢固者人多相袭决定不舍然此但就增胜而说非不相通佛灭后一百年育王造塔岂局第四耶又菩萨藏经云后五百藏无量善人修禅定解脱岂唯一二三耶。</p>
<p>
	　　钞今值圣明天子者即唐德宗也塔记云兴元元年甲子岁造疏贞元丁卯岁功就皆德宗年号以贞元得二十一年故至贞元丙子岁方译新经次造疏名新经疏亦贞元中作也言列刹相望者梵语掣多罗西土更无别幡竿即于塔覆钵柱头悬幡今云刹者讹略也(此寂照解)玄赞中亦如是说又要览云梵语剌瑟致此云竿今略名刹即幡柱也言相望者望者无放反说文出望在外望其还也若音无放反说文月满与日相望也今取后音言钟梵交响者梵即梵呗要览上卷云梵云呗匿华言止断由外事已止已断尔时寂静住为<a>法事</a>又云诸天闻梵心则欢喜故须作之法苑云夫呗者赞咏之音也当使清而不弱雄而不猛流而不越凝而不滞远听则汪洋以峻雅近瞩则<a>从容</a>以和肃此其大致也昔魏陈思王曹子建游鱼山忽闻空中梵天之音清响哀婉其声动心独听良久乃摹其节写为梵呗撰文制音传为后式<a>梵音</a>兹为始也。</p>
<p>
	　　钞闲居学肆者此一句是肇公涅槃无名论文光瑶注云肆者陈也周孔云(有说周公<a>孔子</a>未敢详定疑是周礼也)学中陈列书史如市肆陈列货物也今陈列圣教以为异耳要览云后汉张楷字公超学徒随之所居为市故今学处而称肆焉言探赜玄门者探字他含反探者尝试取其意也赜字士责反刘献注周易云赜幽深之极称也玄门可知。</p>
<p>
	　　钞得在<a>灵山</a>下问清凉山何名灵山耶答以古有大孚灵鹫寺即山形似鹫鸟故也西域灵鹫山亦略云灵山今亦略云灵山也或可此山灵应既多故曰灵山。</p>
<p>
	　　▲钞大圣虽周下即举总称别尊其德故不指其名如今山中称念只云大圣菩萨也。</p>
<p>
	　　▲钞万圣幽赞于五峰即菩萨住处品文殊与一万菩萨住清凉五峰之内等言百祇者如南山感通传时有<a>天人</a>姓陆名玄畅诣宣律师所师问清凉山文殊之事答曰文殊是诸<a>佛祖</a>师<a>随缘</a>利见应变不同大圣之功非凡境界不劳评薄但知多在清凉五台之中往往有人见之不得不信又周穆王时已有佛法此山灵异文殊所居穆王于中造寺供养阿育王亦依置塔如斯不一故云百祇传庆等言大孚等者即汉明帝所立言大孚者弘信也如前题目中已说言一介微僧者周易法云介纤介也盖自谦德之柄也言爰愧多生者有二解一云爰者于也愧者荷也感荷于多生善根之力今得滥居胜处(多生属过去)二云爰者发语之词荷宿善之力今居胜处此之庆幸多生岂能忘耶(多生属未来)言不入余人之手者出现品云此法门不入一切余众生手疏云权小于斯无圆信手不尽能受是故不为言何幸者法集经云是经虽行阎浮提于能信深法者<a>常住</a>如是众生心手中行言手舞何阶者子夏诗序云情动于中而形于言言之不足故嗟叹之嗟叹之不足故咏歌之咏歌之不足不知手之舞之足之蹈之也疏主意云此虽为极喜亦不及我庆跃余莫能知我心唯圣贤之能知也。</p>
<p>
	　　钞下有十门者一通显得名二对辨开合三具彰义类四别释得名五展演无穷六卷摄相尽七展卷无碍八以义圆收九摄在一心十泯同平等言字各十义者即第三俱彰义类中也言略有六对等者问下广释但有五对此有六对则此广彼略答释此疏文解题目七字祇以二义释之对下言略钞中作对疏外叙之又此六对与下互有具阙今但直作对更不广释下乃释之总别一对者纲要说严通能通所通人通法故总上五字各据一义故别性相一对者问前云上二字是体方字是体今何却为相耶答以相归体俱名体体相别分则是相。</p>
<p>
	　　钞故此七字即七大性者故字蹑前而起上说六对何得蹑此而为七大性耶应合云又字或云然字必恐后人传写误耳言七大性者下疏云如摄大乘论等七种大性不离于此下钞释云等取杂集瑜伽般若大同小异瑜伽云一法大性二发心大性三胜解大性四增上意大性五资粮大性六时大性七圆证大性若无著般若论第七云果大性杂集十一说七大性者一境二行三智四精进五方便善巧六证得七业(七皆云大性)今体大即第三智大之中所知无我之理二相大亦所知摄亦法大性即境摄故三用大即方便大而是即体之用亦摄境故四果全同五因大摄其五大性一发心二胜解三行大四精进五资粮六智大全同七教大即是境由是义故今云七字即七大性也言七字皆相者依下疏合云七字皆法今对上大即体故云相也等字七字皆广等也(上是下对辨开合及具彰义类中少分之义钞家因便叙之欲彰今疏略义)今各以下正释疏文。</p>
<p>
	　　▲钞故下经云法性遍在一切处下问其第三句应是常义云何证遍义耶答于时中皆遍何失或可但取上半因便故来耳言法性无作下引出现品文上半是本文下半义引也彼云诸<a>佛性</a>净亦如是本性非性离有无释曰无作故无前际无变易故无后际如虚空故如中际既如三际即常也。</p>
<p>
	　　钞并持自性通上二义者释疏自持二字以正法二义有其通别别则正者无偏法者轨范通则并是持自性义言恒沙性德者举同影别故言不偏伪者不偏拣小不伪拣外故言佛令住正法者双证上二义亦唯要上半为证也。</p>
<p>
	　　钞然亦二义下疏文语略故言周即是偏义而不言包义然此包遍二义前体大中包遍相须故合为一并出常义以足二义今用称体亦应具常遍二义以常义就用说则隐也且就显相论故开包遍为二义理实用大亦有不断常亦互影故言犹如虚空者妙严品文也具云譬如虚空具含众像于诸境界无所分别下疏云含摄喻也无所不包故遍至一切下出现品文也具云譬如虚空遍至一切色非色处疏云虚空周遍喻此以事空况于理空上皆是体包遍二义为所称今是即体之用还称其体亦具包遍二义上体中引涅槃无性真如为体当经即无障碍理为体相中恒沙性德举同影别用中一尘包无边世界时遍无尽法界举别影同同别无碍皆圆教之三大也又三大互望亦复无碍咸为所证无障碍法界也。</p>
<p>
	　　▲钞为妙觉者三谛相融为妙三觉无碍为觉亦可俱通以三谛是所觉故能觉所觉皆玄妙故。</p>
<p>
	　　▲钞感果等者下疏云华有二义一草木华喻万行因二严身华通金玉等喻于<a>神通</a>众相等唯与果俱故今引证中以神通众相证也。</p>
<p>
	　　钞严上大方广下大方广法虽性本净若非万行无由可显如镜虽本明若非磨莹终不能显言成佛果人者凡非是佛以万行功德成佛如玉不是像犹雕琢故成像则饰本有法成修生人为二义也言又饰本体等者能饰万行皆契大方广之本体以称本性修故如像严饰金本体无二故言以行等者以万行为因成佛果之人因不即果因果殊故如巧匠能造像匠非是像其体异故则能饰所饰不异能成所成不一为二义也又上能莹非所莹喻行饰本体而行即本体故而二像饰金体喻能饰所饰不二(饰法二字具不一不异二义也)器离玉无喻行成人而即人故不二巧匠非像喻能成非所成故而二(成人二字亦具非一非二二义)然上消文且约一相如其就法亦有新义从本非内外等中约义分心境等故佛亦有本义佛果海中旧来益竟故其能饰之行亦有本义随顺法性修檀等故非真流之行不契真故亦有新义由人立故准此则前四句喻初句约法本有修生二句约人修生本有三句约行本有四句约行修生四句圆融方为严矣。</p>
<p>
	　　钞然亦唯二者中间二句也初句涌泉即是所摄义味之者即贯中收也问何不言所贯义味耶答显二义互通摄亦摄义贯亦贯机故言常乃通于上三者贯摄皆常故言余处释云者即慈恩法华疏序也彼钞云轨者轨则规模之义百者十之极数取极多义人中最胜无尊于王故云百王以百王皆用此经而作规模故云经者为常常者恒也百王不易以恒定故理契至真无易义故言<a>法眼</a>常全无缺减等者贤首品文也下疏云智眼证如如永常故既如证而说岂不常耶常恒下以旨归文意而释成也言终古不忒者借<a>庄子</a>文也彼云日月得之终古不忒郑玄注周礼云终古犹言常也忒差也常说则无其差忒故云可得称常。</p>
<p>
	　　钞即三世间者世谓时也谓诸有为法堕去来今三世中间名为世间具于三义谓性有为可破坏隐真理故名世间其世间别有其三种名三世间带数释也言一众生世间者众生即世间即所化机二器世间者若感者所变器界器即世间若佛器界世谓隐覆从真性起同无为法即隐覆有为可破坏世亦器即世间即所化处也三智正觉者若入见已上等觉已下智正觉与世间异作相违释以五八二识犹有漏故堕去来今名为世间无漏之智正觉性故名智正觉若佛是智正觉是世间之智正觉约所化以彰名依士释也即能化之主言主谓君主即佛及王下释主字也器世间之主众生世间之主或众生世间即主以位在等觉已还故智正觉世间即依主持业释也言亦总化上二者应有问言众生与器可名世间佛非世间何故云并称世主耶故此答也言上二者有二意一云众生及器名二也二云众生主及器主为二也后解为胜统遍前三方该前三世间故。</p>
<p>
	　　钞法门为能严唯局于主者如各自主所得法门唯局主故言自严己众下此有三重能所严一谓各别法门为能严自主为所严二复将上主及法门为能严自众为所严三一切众生主及众法门皆能严佛为所严故云并用严佛问成佛说经何要三种世间皆严耶答众生不严不感佛兴正觉不严不能为主器界不严非真佛处复由佛严显遇者有德众生严辅显佛超胜如是互严方为妙严也。</p>
<p>
	　　钞用当诸经之序品者有二意一云已上疏序已竟用当诸经序分也二若会解则以妙严品当诸经之序分此解难依前解为正释教迹竟。</p>
		

	
	

		</div></div><hr><script charset='utf-8' src='../../js/footer.js'></script></body></html>