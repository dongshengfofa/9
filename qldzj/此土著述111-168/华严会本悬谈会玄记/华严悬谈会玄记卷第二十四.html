<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修华严悬谈会玄记卷第二十四' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>华严悬谈会玄记卷第二十四</center></div><div class='fo'><center>经文出处:来自无量光明网</center><br/><br>
			<p>
	<strong>　　华严悬谈会玄记卷第二十四</strong></p>
<p>
	　　苍山再光寺<a>比丘</a>　普瑞集</p>
<p>
	　　疏以义分教者教章云就法圭山云法对能诠之文总名为义对后展转解释之义即名为法也清凉云法约自体义约差别是也今文正立教辩所诠当处即明故直云以义分教探玄亦然故云法云义不无所以然皆所诠之义但于所诠中约自体差别之异故有法义之名是则虽云法云义皆约所诠深浅以分能诠教殊也。</p>
<p>
	　　▲言教类有五者易曰各从其类则于一代圣教以类相从唯有此五故无增减也。</p>
<p>
	　　▲言即贤首所立者然草创云华周流贤首而但言贤首立以取文义大备故云尔也言贤首者传云释法藏字贤首姓康康居国人也风度奇正利智绝伦薄游长安弥露锋颖属奘师译经应名僧义学之选始预其间后因笔受证义润文见识不同而出译场(此段与纂灵记异至下当会释)至天后朝实叉难陀赍华严梵夹至藏与义净复礼再登其职寻于义净译场又与胜庄大仪充证义昔者炖煌杜顺作华严法界观传<a>弟子</a>智俨讲授此晋译之本俨后附藏尝与则天说帝网义帝于此茫然乃指镇殿金师子为喻使径挺易解帝闻开悟洎诸梵僧罢译帝于圣历二年己亥十月八日诏藏于佛授记寺讲新经至<a>华藏</a>世界品讲堂及寺中地皆震动都讲维那僧弘景具表(云云)所以华严一宗推藏为第三祖也。</p>
<p>
	　　▲言广有别章者即华严一乘教义分齐章也。</p>
<p>
	　　▲言大同<a>天台</a>但加顿教者以下云初即藏教二即通教三即别教第五名圆唯顿教新加故云尔也虽大同不无小异若圭山云相及三四皆是别教自释云始教中<a>法相</a>宗行布历别而修故终教依一如来藏性显<a>戒定慧</a>等历别故顿教迥显真性不融通性相故评曰此约少分义同故作此配今约大同故逐一别配各一义耳。</p>
<p>
	　　▲言今先用之后总会通者今先用贤首五教后总会上来诸师违顺中顺义显不违前师如云华创立名义未周故贤首改之尚未全备至清凉别不立教但于贤首五教中其未至者改诸庶反扶古德也此如始教中合深密二时始分皆通空相后总会通易于探玄教章以中间三教为三乘但判第三教为一乘尔又如下立宗中余易七八九门被机中以权为易于转为如此等义皆是为改易也易之令名义周备反成贤首教也故下宗趣中亦云依后二师而颇为改易亦改贤首义也(二师一即光统也)。</p>
<p>
	　　疏一小乘教二大乘始教等者此约大小分二则大乘字虽标始教之初义贯下之四教若圭山列云四一乘顿教等此约前三为渐始终皆是大乘第四为顿有异于渐故别标一乘也。</p>
<p>
	　　疏初即天台藏教者此约义同而名异故云初即等至相立云愚法二乘教此约褒贬拣显立名既言愚法故即显不愚人空此褒也又既云愚法是未达法空此贬也所以贬也拣下始教中二乘分解法空故也贤首教章中犹存此名至探玄中改为小乘今依探玄也谓小大对立拣贬亦彰不必更加愚法也但下释所诠中此义自显故。</p>
<p>
	　　钞初小乘教易故不释者如下四教皆有释名一科此小乘之名其名易见故疏不释至如教章约所诠义尚云小乘异大乘理无疑故不待说也同今立名易故不释。</p>
<p>
	　　▲言以见天台等者问彼立藏教之名为有<a>六度</a><a>菩萨</a>三十四心断结成佛大乘之义不名小乘乃云藏教今却立为小教小教其义云何答若望大乘皆属小教问广钞第三云但不收六度菩萨故唯云小六度菩萨却入始<a>教化</a>相中收若许尔者何以此说所摄法门不异于彼答若据七十五法则同言总意别故又天台意云义似大乘唯藏教中说故属藏教大乘化相复深于此贤首意云是大乘化相欲引小乘复浅说之以二乘无分故属始教此约夺之又探玄记云彼宗所断所证所入<a>涅槃</a>亦与小乘无差别故此约与之不应一准。</p>
<p>
	　　疏深密二三时合为一教者然教章以深密第二时为始教第三时说三性不空理立为终教与探玄中方以第三时定有二乘与第二时合为始教今依探玄故云尔也问深密三时中第二时说一乘何言同许定性二乘具不成佛答以彼判般若为第二时教今详般若之中亦有五性之义故合为一也故圭山云深密经中判三时教第二第三时教中皆说众生有五种性故也若尔彼第二时如何说众生有五种性耶答彼经第二云乃至更<a>说法</a>要谓相无自性性生无自性性胜义无自性性乃至诸声闻乘种性有情亦由此道此行迹故证得无上安隐涅槃一切声闻独觉菩萨皆共此一妙清净道皆共此一究竟清净更无第二我依此故密意说言唯有一乘非于一切有情界中无种种有情种性或钝根性或中根性或利根性有情差别解云此约三乘同一所观无性道故密意说此名一乘理实三乘各证涅槃非是一也评曰此是深密第二时许二乘俱不成佛故与第三合为始教也问深密第二时是破相前益物渐次中皆许成佛今何尔耶答人法不同今疏直依深密中自指二三两时之教非是指两宗之人为同许不成佛义也又空宗人自说属第三故非以智光宗为深密第二也问智光宗说皆成佛正凭般若般若既有五性岂不违自一性宗耶答兼正有异成佛一性义正凭妙智经空义正明般若经问既宗般若般若五性之义终违自宗一性义故答权实不同清凉会云般若是权实双行带权说实之教权说五性实唯一性问般若既有五性同深密第三时何却判为第二时耶答彼从多少分故夫判教者就正不就兼就多不就少般若空义多故在第二时五性义少不属第三时问准此则空相二宗皆是始教性宗在于后三教摄何故前说此方性相二宗源出西域二师之下应其空宗在于性宗何判为始答总相出彼不言全同故无违也。</p>
<p>
	　　钞以趣寂难成下阐提虽亦难成犹且有法体趣寂二乘一向落空成义更难故偏举耳其一分不定亦不许成略故不言。</p>
<p>
	　　疏此既未尽下起信钞说破相云始法相云分即贤首意故起信疏云但说诸法皆空未尽大乘法理故名为始但说一切法相有不成佛故名为分今此疏清凉意破相法相各得始分之名故上云颇为改易也谓各约法有未尽理名始各约人有不成佛名分然探玄记第一云二始教者以深密第二第三时教同许定性二乘俱不成佛故合之总为一教未尽大乘法理故名始教准此亦非清凉新意清凉但加分义耳。</p>
<p>
	　　钞谓何名初教等者科分为二。初双征(谓何)二双释(二)初释成二皆名始(二)初别为解释(三)初总答(由合)二别释(言未)三总结(故初)二种为征释(二)初破相名始(云何)二法相名始(若尔)二释成二皆名分(特由)</p>
<p>
	　　钞以法鼓经中以空为始不空为终者问引彼经证但说空理名有余说唯是此经是无上说者何不第二名有余教第三名无上教而言始终耶答诸祖皆言始终之名依法鼓经立者正例同天台通别二教依智论共不共立转名通别二教今依有余无上转名始终以天台欲兼通余义故今欲避妨难故何者若云有余教应有难云三四二教岂非有余以未显圆故何得第二独受此名又小乘亦是有余故又若第三名无上教者应有难言此后更有二教那云无上故转名始终也今钞皆云初者即转释始名初也。</p>
<p>
	　　▲钞特由此义者特由第三时未显一极为初不及第二时以空为初为此义故加分教名意显虽依第二时有不成佛立分教名不及第三时有不成佛立分教也此中意显虽空相皆通始分约空始正分兼约相分正始兼也思之问何故约空法与未显一极法上不立分名及约有不成上不立始名耶答人法异故人上有分成义故立分名法上有未尽理义故立始名<a>疏文</a>明有所属不可相滥(指玄以互通者非正义也)。</p>
<p>
	　　疏定性二乘等者定性菩萨及不定性菩萨前教已许成佛故不言之定性二乘无性阐提前教不说成佛故偏举之又一分不定性亦许成佛以通从别故略不言又从显说故。</p>
<p>
	　　钞亦对第二教二义下亦科分二。初双标能所对(二中)二双释能所对(二)初牒所对二名(由前)后释能对二名(二)初终单对始(今既)后实双对二(立实)</p>
<p>
	　　钞故名为分亦名为始者钞家行文影略应言未尽法理故名为始以影在能对之中故此略也诸家外钞不知此影略故言有不成佛之义义通始名致今释义繁杂误之甚矣问上疏云二始教亦名分教今何反之耶答今对疏中先言成佛后言尽理故作此举也。</p>
<p>
	　　▲钞今既尽理所以名终者终字唯对始字立故然若别对前空相二始者说但空故名始说妙有尽理故名终说三乘隐一极故名始显说一极方尽理故名终然有说此终名亦对分得名者非也。</p>
<p>
	　　▲钞立实教名双对前二者若前终名亦对二者何故此中方标双对前二以拣异也故知终名单对于始实名双对始分以前始分虽别皆是权教故一实名双对前二也。</p>
<p>
	　　▲言非唯说空下对始名实然唯约空始说影相始也若约对相始名实应言非唯说于三乘复说一极故称实理。</p>
<p>
	　　▲言既非分下对分为实通空相二义易故可知问既始分二各皆对实名权何不前教亦名权教答有深理故谓若三乘约为权一乘为实前二教皆权非唯第二若约顿渐分权实则前三皆权若约偏圆前四皆权所以第二不偏受权称也若尔其实教名亦通后二何独第三受是称耶答以此教初尽理故独受此名后二教虽不立是名不妨是实也例如见道初照理故独受见名非后地不见道也权教不尔故不独称。</p>
<p>
	　　疏上二教下所以结前者初小大为对次始终为对今以顿教双对前二俱约地位为渐故第四无位名顿此之顿渐直约化法以判也。</p>
<p>
	　　疏四顿教者但一念不生等者但者约截之词也意云约截而言最初一念根本妄心不生即此便名为佛故经云离妄即觉亦无渐次即是顿义也。</p>
<p>
	　　钞心有也等者妄心不有永不复生若得真实<a>刹那</a>正觉复何疑耶恐但寻言生解故经遮云不可得思量也。</p>
<p>
	　　钞文显易了者言得诸法正性者证前一念不生义言不从下证前不依地位可知。</p>
<p>
	　　▲钞于第一义等者谓第一义中无有次第相续之所说既无所说即是无所有妄相之寂灭法也或可说字属下其义甚妙言同证如矣者以此二地是因位证如之始终故偏举耳言初地不为烦恼所动者初地分别烦恼不动八地俱生烦恼不动同不动故言第九同第七无生忍者约仁王五忍配也一伏忍当地前三贤二信忍当初二三地三顺忍当四五六地四无生忍当七八九地(上之四忍各各分上中下故皆有三也)五寂灭忍当十地佛地(此合等觉在第十地唯有上下二也)今文所用对此可知言七八二地同纯无相观者即唯识意然有少异故分二地彼论云第七地中纯无相观虽恒相续而有加行八地已上纯无相道任运起故又无加行等言颂上经文者以颂对上长行也可知言一句之要者以初句十地即为初深即为浅难见超间之相唯第二句超间义显故云要也然正意在无所有何次谓本无所有何论次第耶即是无位之义言等余经文者谓上唯引四卷楞伽中文等余七卷十卷中文或等一代时教中似此之文皆顿教中摄故。</p>
<p>
	　　钞若诠三乘下广钞云先小后大先空后不空先相后性等即是渐教若诠事事无碍何所不通故云即是圆教今顿诠言绝之理立名顿教故皆从所诠立名也言何得难言及迷之甚矣者二句钞主责刊定也中间更何是理一句牒其难词有本云是教然理字为正又复难言下更叙彼二种难也亦是遮救可知言但用一句诸难皆破者但用疏中顿诠此理名为顿教一句则诸难皆破何者以贤首不约即言亡言等立故或前难既破遮救自亡也。</p>
<p>
	　　▲钞形虽入室等者<a>论语</a>云回也升堂入于室也由也升堂矣未入于室也今反用此。</p>
<p>
	　　钞四教分之者非是以贤首顿教分为四分各配天台四教天台四教虽各有绝言之理随教浅深不同所以悟者得益胜劣亦异言并令亡诠会旨者即当教下得意忘言犹得鱼忘筌尔。</p>
<p>
	　　▲钞今欲下明于前四绝言之外别有甚深绝言顿理于彼四教根外别为一类离念顿根也不尔岂天台预分后人贤首义耶何言不有此门逗机不足耶。</p>
<p>
	　　▲钞即顺<a>禅宗</a>者禅源诠云经是佛语禅是佛意诸祖相承观风化物无定事仪未有讲者毁禅禅者毁讲达磨见此方学人多未得法唯以名数为解事相为行令知月不在指法在乎心故但以心传心不立文字显宗破执故有斯言今时学禅者以经论为别宗讲说以禅门为别法闻谈因果修证便推属经论之家不知修证正是禅门之本事闻说即心即佛便推属襟之禅不知心佛正是经论之本意等。</p>
<p>
	　　▲钞若不指一言等者谓标与其名曰心直示其体曰知如达磨令二祖绝诸缘诸缘绝已问断灭否答虽绝诸缘亦不断灭问以何证验云不断灭答了了自知言不可及师即印云秪此是自性清净心更勿疑也若所答不契即但遮诸非更令观察终不先言知字直待自言方验实是亲证其体然后印之令绝余疑故云默传心印问今钞有即心是佛四字应非一言答然一言有二义如子贡问一言而可以终身行之者乎子曰其恕乎又五言四言诗等皆以一字为一言也二如云诗三百一言以蔽之曰思无邪及如知为君难不几乎一言而兴[邱-丘+(看-目)]乎皆以多字为一言故知指四字一字皆有理若约今文四字为正。</p>
<p>
	　　钞南北宗禅下禅源诸诠聚玄记云<a>慧能大师</a>俗姓卢氏少失其父负薪供母因店闻客诵<a>金刚经</a>心有所悟感客奉银供母令往黄梅参五祖忍大师因呈心偈知有所悟密付衣法也神秀大师俗姓李氏五祖门下众之上首秀弟子普寂伪称师为第六祖为帝所重敕号大通禅师也此之二师虽俱受达磨之心而所禀开导之门顿渐不同谓能大师禀顿门而开示众生自心本净元无烦恼无漏智性本自具足此心即佛毕竟无异以此传心秀大师而禀渐门开示众生虽本有<a>佛性</a>而无始无明覆之不见故轮回<a>生死</a>依师言教息灭<a>妄念</a>念尽<a>觉悟</a>无所不知以此传心故唐宣宗问弘辩禅师曰禅宗何有南北之名师曰禅门本无南北自如来附法传至五祖忍大师东山开法有二弟子一名慧能受祖衣法属岭南传法一名神秀北地扬化所得法虽是一开导发悟有顿渐之异故曰南顿北渐问南宗是顿可尔北宗既渐云何答此宗多渐少顿故又虽渐调伏然亦不住名言地位故贞元疏云今诸禅宗多依此教被离念之根理极显故。</p>
<p>
	　　疏圆教中立名约位相即具足主伴而立者以立教必须类证阶位等殊故正约此亦由前渐教五位次第不同顿教一向无位今此不尔故云一位即一切位等也。</p>
<p>
	　　▲言十信满心等者问既一位即一切位等何不十<a>信心</a>皆摄五位须信满耶答教义云若自别教则不依位成今寄终教位说以彼教中信满不退方得入位今则寄彼得位处一时得此前后诸位行相是故不于信初心说以未得不退不成位相但是行相故若尔应云住位成佛何名信满答由信成故是行佛非位佛也故就能成信说非初住成佛也余如前教起因缘中说。</p>
<p>
	　　疏如此经等者等义有二义一等华严支流等经二等一代时教中但有<a>圆融</a>具德之经皆此圆教中收。</p>
<p>
	　　钞大同诸师圆教故者诸师所立圆教皆依晋经显现<a>自在</a>力为说<a>圆满</a>经今既立圆亦取此耳然义理分齐迥异诸师故但名同云大同也是知上之五教小则劣于大大则深于小始则对于终终则终于始分则权于实实则会于权渐则显于顿顿则融于渐偏则偏于圆圆则圆于偏上依总相相待或作异门相待重数极多(谓隔越对如小终小顿小圆始顿始圆等隔二隔三相对也)若依当相一一绝待(五教一一不对余四五也)全对待而全绝待皆六句融之应结颂云<a>行者</a>住是绝待法于中相待不可尽入此绝待甚深处待与非待皆寂灭于诸教法应如是知以<a>圣人</a>垂教无非<a>甘露</a>矣。</p>
<p>
	　　钞五类法者一色二心三心所四不相应行五无为此数不等故有多少也问列数次第何小乘先色后心大乘先心后色耶答小乘心外别有色故积微所成粗显先说大乘之中心外无法故先心后色也然此中七十五法全依俱舍颂文今依彼论长行略释名义。</p>
<p>
	　　初色法中言五根者颂云彼识依净色名眼等五根释曰谓彼眼耳鼻舌身识所依五种净色名眼等根是眼等识所依止义故云五根言五境者即是眼等五根境界所谓色声香味触颂曰色二或二十声唯有八种味六香四种触十一色性释曰言色二者一显二形或二十者谓青黄赤白(此四显色也)长短方圆高下正不正(此八形色也)云烟尘雾影光明闇(此八显色所摄差别也)有余师说空一显色第二十一言声唯有八种者谓有执受大种为因(如手等鼓所发声)无执受大种为因(如风林河等所发音声)及有情名声(如语表业等)非有情名声(除语表业余声是也)此四为别复可意及不可意差别成八(于前情无情中各有此二故成八也)言味六者谓甘酢咸辛苦淡别故言香四种者谓好香恶香等不等香有差别故言触十一为性者谓四大种为四滑性涩性重性轻性及冷饥渴言及无表者颂曰乱心<a>无心</a>等随流净不净大种所造性由此说无表释曰此无表虽以色业为性如有表业而非表示令他了知故名无表(此释总名)言乱心者谓此余心无心者谓入无想及灭尽定等言显示不乱有心相似相续说名随流善与不善名净不净为拣诸得相似相续是故复言大种所造言由此说无表者略说无表业及定所生善不善色名为无表(上释偈无表相)谓无表色应不名色(上问下答)有释表色有变碍故无表随彼亦受色名譬如树动影亦随动(此杂心师所立下论难云)此释不然无变碍故有表灭时无表应灭如树灭时影必随灭(上第一师义)有释所依大种变碍故无表色亦得色名(此有宗所立义)若尔所依有变碍故眼识等五应亦名色(此外难下论主通云)此难不齐眼识等五所依不定或有变碍谓眼等根或无变碍谓无间意无表所依则不如是故变碍名色理得成就(此论主成第二有宗虽有二义并依色成无表色也上依清凉注释)。</p>
<p>
	　　言二心法一即是<a>意识</a>者圭山云虽云六识但是一意识于六根中应用故名六也然以大乘各别出体小乘心心所法同一体性故云尔也俱舍偈云心意识体一释云集起故名心思量故名意了别故名识复有释言净不净界种种差别故名为心即此为他作所依止故名为意作能依止故名为识故心意识三名所诠义虽有异而体是一(心所一体略不引也)。</p>
<p>
	　　言三心所有法等者颂曰心所具有五大地法等异释曰诸心所法具有五品一大地法二大善地法三大烦恼地法四大不善地法五小烦恼地法地谓行处若是彼所行处即说此为彼法地复有此余不定心所谓恶作等(故钞通说六类)。</p>
<p>
	　　初大地法(即钞遍大地也)大法地故名为大地此中若法大地所有名大地法谓法恒于一切心有(俱舍疏云此言大者目受想等十心所也以受想等通三性等一切心品故名为大言地者行处一即目心王是诸心所行处故名为地是大之地依主释法之一字还目心所是大地之法亦依主释故论云此中若法是大地所有名大地法也)颂曰受想思触等者释曰如是十法诸心刹那和合遍有此中受谓三种领纳苦乐俱有差别故想谓于境取差别相思谓能令心有造作触谓根境识和合生谓能有触对欲谓希求所作事业慧谓于法能有拣择念谓缘明记不忘作意谓能令心警觉胜解谓能于境印可三摩地谓心一境性言遍于一切心者释独得大地法名也。</p>
<p>
	　　二善法地名大善地此中若法是大善地所有名大善地法谓恒于诸善心有(疏云大即遍义谓信等十心所法遍一切善心得大善名心王名大善地者是大善法所行处故大善之地依主释也故大善地言唯目心王也法字还目信等心所是大善地之法亦依主释也)颂曰信及不放逸等释曰如是诸法唯遍善心此中信者令心澄净有说于谛实业果中现前忍许故名为信不放逸者修诸善法离诸不善能守护心名不放逸轻安者谓轻利安适于善法中心堪任性舍谓离诸沉掉心平等性无警觉性惭愧二种谓于所造罪自观有耻观他有耻于罪见怖二根者谓无贪无瞋其无痴善根慧为性故前大地法中已说此不重出言不害者谓无损恼勤谓精进令心勇捍为性言唯遍善心者一唯是善性二遍一切善心故名大善地法也。</p>
<p>
	　　三大烦恼地此中若法大烦恼地所有名大烦恼地法谓法恒于染污心有(疏谓痴等六恒遍染心目之为大大即烦恼持业释也)颂痴逸怠不信等释曰此中痴者所谓愚痴即是无明迷诸境起无智无显逸谓放逸不修诸善是修诸善所对治法怠谓<a>懈怠</a>心不勇捍是前所说勤所对治不信者谓心不澄净是前信所对治惛谓惛沉即身重性心重性身惛沉性心惛沉性也掉谓掉举令心不静此地法唯六唯遍染心俱起非余故言恒唯染者一唯染二遍染故独得大烦恼名也。</p>
<p>
	　　四大不善法地名大不善地此中若法大不善地所有名大不善地法谓法恒于不善心有(疏云谓无渐等恒遍于彼不善之心是不善之大或大即不善依主持业随应如次)颂曰唯遍不善心无惭及无愧释曰唯二心所但与一切不善心俱谓无惭愧故唯二种名此地法谓于所造罪自观无耻名无惭观他无耻名无愧然有二义得大不善名一唯不善性二遍一切不善心故。</p>
<p>
	　　五小烦恼地法名小烦恼地此中若法小烦恼地所有名小烦恼地法谓法小分染污心俱(疏云忿等十心所不遍一切故名为小小即烦恼小烦恼即法持业释也)颂曰忿覆悭嫉恼等释曰如是类法一唯修所断二意识地起无明相应三各别<a>现行</a>俱此三义名为小烦恼地法谓依对现前不<a>饶益</a>境愤发名忿于自作罪恐失利誉隐藏为覆耽着法财不施名悭但欲自利不愿他荣妒忌为嫉忿恨暴热很戾为恼于诸有情心无悲愍损恼为害由忿为先怀恶不舍结冤为恨罔冒于他矫设异形俭曲为谄诈现有德以求利誉名之为诳心生染着醉慠为憍(上地法下余不定法)。</p>
<p>
	　　六不定法有八等者(此八不同上五地以上遍大地法定通三性大善地唯善性大烦恼通不善无记大不善性其小烦恼少分不善性故今此八法于三性容不定故不定入前五地故彼钞云此八不定入前五地名不定也且如恶作通二性故不定入初地及二地非不善故不定入三地以通善故不定入四地不具三义故不定入五地睡眠等随应准释)论曰已说五品心所复有余不定心所恶作(即悔也)睡眠寻伺等法此中应说于何心品有几心所决定俱生颂曰欲有寻伺故于善心品中二十二心所有时增恶作(此善性所摄也然欲界心定有寻伺故善心品必二十二心所俱生谓十大地法十大善地法及不定二谓寻与伺非诸善心皆有恶作有时增数至二十三谓所<a>善恶</a>不作作中心追悔性为善与此相违名为不善此二各依二处而起)于不善不共见俱唯二十四烦恼忿等恶作二十一(此不善性所摄也谓若于不善不共心品有二十心所俱生谓十大地法六大烦恼等地法二大不善地法并二不定谓寻与伺言不共心者谓此心品唯有无明无有所余贪烦恼等若于不善见相应心品亦有二十心所俱生名同上说言不善见相应心者谓此心中或有邪见或有见取或有禁取若于四不定贪瞋慢疑烦恼品亦有二十一心所俱生二十如上加忿等随一若于不善恶作相应心品亦二十一心所俱生)有覆有十八无覆许十二(此无记性所摄也谓若于无记有覆心品唯有十八心所俱生谓十大地法六大烦恼地法并二不定谓寻与伺欲界无记有覆心者谓与萨迦耶见及边见执见相应故也若于余无记无覆心品许唯十二心所俱生谓十大地法并不定寻伺或恶作亦通无记便有十三心所也)睡眠遍不违若有皆增一(应知睡眠与前所说一切心品皆不相违通善不善无记性故随何品有即说此增谓二十二至二十三至二十四不善无记如例应知上皆欲界所摄论更说上二界所摄略不录之上来不定性难见故略录之勿厌繁文心所摄竟)。</p>
<p>
	　　四者不相应行法等者颂曰心不相应行得非得同分无想二定命相名身等类论曰如是诸法心不相应非色等性行蕴所摄是故名心不相应行一得二非得者论曰得有二种一者未得已失今获二者得已不失成就应知非得与此相违三同分者论曰有别实物名为同分谓诸情转类等亦名众同分此复二种一无差别二有差别无差别者谓诸有情有情同分一切有情各等有故有差别者谓诸有情界地趣生种性男女近事苾刍学无学等各别同分一类有情各得有故四无想异熟者论曰若生无想有情天中有法能令心心所灭名为无想是实有物能遮未来心心所法令暂不起如堰江河此法一向是异熟果五无想定论曰如前所说有法能令心心所灭名为无想如是复有别法能令心心所灭名无想定无想者定名无想定或定无想名无想定由彼执无想是真<a>解脱</a>为求证彼修无想定前说无想是异熟故无记性摄不说自成今无想定一向是善此是善故能招无想有情天中<a>五蕴</a>异熟(前无想异熟是果此无想定是因)六灭尽定者论曰亦有别法能令心心所灭名灭尽定如是二定差别相者前无想定为求解脱以出离想作意为先此灭尽定为求静住以止息想作意为先前无想定在后静虑(即第四禅)此灭尽定唯在有顶即是非想非非想处前无想定唯异生得此灭尽定唯圣人得七命根者颂曰命根体即寿能持暖及识论曰命体即寿谓有别法能持暖识相续住因说名为寿八生至十一灭者颂曰想谓诸有为生住异灭性论曰由此四种是有为想法若有此应是有为与此相违是无为法此中于诸法能起名生能安名住能衰名异能坏名灭性是体义十二名等者颂曰名身等所谓想章字总说论曰等者等取句身文身应知此中名谓作想如说色声香味等想句者谓章诠义究竟如说诸行无常等章或能辩了业用德时相应差别此章称句文者谓字云何名等身谓想等总说言总说者是合集义。</p>
<p>
	　　五无为等者论曰<a>虚空</a>但以无碍为性由无障故色于中行(清凉云小乘说三虚空则就外空复记三皆实有)择灭即以离系为性谓诸有情法远离系缚证得解脱名为择灭择谓拣择即慧差别各别拣择四圣谛故择力所得灭名为择灭如牛所驾车名曰牛车永碍当生得非择灭谓能永碍未来生法得灭异前名非择灭得不因择但由缘阙(清凉云当来生法缘会则生缘阙之时得非择灭碍当生法令永不起名毕竟碍故偈云毕竟碍当生别得非择灭言别得者谓非择灭有实体性缘阙住中起别得故非择灭得不因择灭但因缘阙名非择灭)。</p>
<p>
	　　疏但说人空等者(或云我空或云生空具如圆觉钞会释)杂阿含云<a>十二因缘</a>从无明至老死若有人言是老死若言谁老死即生邪见乃至无明亦复如是若说无谁老死当知虚妄是名法空乃至无明亦复如是(天台补注云他宗明小乘但有生空请读此文自知他误评曰今既云纵少说法空亦不明显正密用阿含以前将此破南中有教第四钞说义已分明今但密用谁谓秪有生空但约多分显了义说故云但说人空尔若补注引此证小乘双具二空不取少分多分义者与大乘说二空有何异也过归自己最可笑耳)。</p>
<p>
	　　钞根劣未堪闻说二空者释成至相所立名中愚法之义故引二论皆云钝根即愚钝而前立名不云愚法者此中释也以若加愚法乃至以义为名故但改为小乘教也。</p>
<p>
	　　▲钞起信云等者彼疏云一执缘意明但知人<a>无我</a>故唯有法我见故次论云以说不究竟见有五蕴生灭之法等疏云二执相意明正是法执行相对彼人空以说引此以证小乘但说人空问既纵其少说二空何不大乘中收答而不分明说由断法执等义名为法空但略标其名在小乘中说故小教中收也。</p>
<p>
	　　钞一计识心等者识字应是色字广钞第三云一计色心如顺正理论等以次释云现在色心故然彼论此卷通说十八界根境识三为染净因故云现在色(相境)心(识也)也。</p>
<p>
	　　▲钞二者三毒为因下如世有冤毒能丧物命此三种法损害自他处宽长时为患之甚且喻为毒故本行经云<a>世间</a>之毒莫过三毒言以三毒因缘起于三业等者此但总说若别说者谓感欲界人天善行名福业感四恶趣恶行名非福业修色无色定名不动业各感依正等法故云有一切法言中论十二因缘颂等者颂行支中文也言众生痴所覆者既不明了犹物覆心造有漏业受<a>六道</a>苦轮转不息如昏夜时行旷野中见杌木谓鬼等遂作方便欲敌而生恐怖等苦皆因不明了故是故圣说无明发行行能感苦此明发业故但说痴毒为染根本也起信钞云影取三善根为因断烦恼出<a>三界</a>为净根本之义三行亦三业也。</p>
<p>
	　　钞然似参经意者此小乘义有能所熏似参滥大乘经意也而不同下拣之言纵说赖耶等者既但有名即无其义故唯识论云复有一类(即增一阿含中说也)谓簿伽梵所说众生爱阿赖耶乐阿赖耶忻阿赖耶喜阿赖耶谓阿赖耶是贪总别三世境故乃至广说此中五取蕴说名阿赖耶有余复谓贪俱乐受名阿赖耶有余复谓萨迦耶见名阿赖耶此等诸师由教及证愚于阿赖耶识故作此执如是安立阿赖耶名随声闻乘安立道理亦不相应若不愚者取阿赖耶识安立彼说阿赖耶名如是安立则为最胜云何最胜若五取蕴名阿赖耶生恶趣中一向苦处最可厌逆众生一向不趣爱乐于中执藏不应道理以彼常求速舍离故若贪俱乐受名阿赖耶生第四禅静虑以上无有具彼有情常有厌逆于中执藏亦不应理若萨迦耶见名阿赖耶于此<a>正法</a>中信解无我者恒有厌逆于中执藏亦不应理故云但有名字皆不明赖耶正义也然言非第八为所熏非第七为能熏等者反显大乘七八为能所熏如何熏耶(虽非此中王义恐学者欲知故笔于此)下钞云相宗赖耶以为所熏所以得为所熏者具四义故论云一坚住性若法始终一类相续能持习气乃是所熏(习气即种子也)此遮转识及声风等性不坚住故非所熏二无记性若法平等无所违逆能容习气乃是所熏此遮善染势力强盛无所容纳非是所熏由此如来第<a>八识</a>唯带旧种非新受熏(此极善位)三可熏性若法自性非坚密能受习气乃是所熏此拣心所及无为法依他坚密故非所熏(心所不自在无为性坚密)四与能熏共和合性若向能熏同时同处不即不离乃是所熏此遮他身刹那前后无和合义故非所熏唯异熟识具斯四义可是所熏非心所等(非八识同时五种心所等取所余如上所拣)前七转识以为能熏亦具四义故论云何等为能熏四义一有生灭若法非常能有作用生长习气乃是能熏此遮无为前后不变无生长用故非能熏二有胜用若有生灭势力增盛能引习气乃是能熏此遮异熟心心所等势力羸劣故非能熏(彼疏云言用者谓前七识可是能熏拣前六识异熟生者及第六心王心所虽是能缘而不强盛故不能为胜故非能熏)三有增减若有胜用可增可减能摄植习气乃是能熏此遮佛果圆满善法无增无灭故非能熏彼若能熏便非圆满前后佛果应有胜劣四与所熏和合而转若与所熏同时同处不即不离乃是能熏此遮他身刹那前后无和合义故非所熏(自他不得熏前后不得熏)唯七转识及彼心所有此胜用而增减者具斯四义可是能熏如是能熏与所熏识俱生俱灭熏习义成令所熏种子生长如熏苣胜容有熏习(苣胜即胡麻以诸华香草和罯苣胜子令香以压油名为熏油此苣胜本不香由香草罯故香故云熏苣胜)。</p>
<p>
	　　疏未尽法源等者谓不达如来藏心未尽净法之源不了根本无明未尽染法之源尚不知七八况余者也圆觉钞云以随他语故说诸法数一向差别佛若便说了义法云一切皆真即邪正不分真妄浑滥何因改心悔过故说染净之别善恶云泥令知善净可忻染恶可厌知贤圣功德凡夫过患发心立志修因证果言故多诤论者问教是佛说云何多诤答就佛说有元是即空幻有真理<a>随缘</a>故就佛意即通以随根故言教即隐后宗习者随言执理随相执体造论弘传相承不绝有二十部互执不同故多诤论。</p>
		

	
	

		</div></div><hr><script charset='utf-8' src='../../js/footer.js'></script></body></html>