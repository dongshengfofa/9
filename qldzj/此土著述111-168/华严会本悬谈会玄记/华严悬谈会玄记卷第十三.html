<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修华严悬谈会玄记卷第十三' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>华严悬谈会玄记卷第十三</center></div><div class='fo'><center>经文出处:来自无量光明网</center><br/><br>
			<p>
	<strong>　　华严悬谈会玄记卷第十三</strong></p>
<p>
	　　苍山再光寺<a>比丘</a>　普瑞集</p>
<p>
	　　钞即取最中无边妙华光香水海中普照十方炽然等者第八经说有十不可说佛刹微尘数香水海在<a>华藏</a>世界海中如天帝网分布而住其最中央香水海名无边妙华光(疏云以多华发光故亦由<a>菩萨</a>行华而为因故)以现一切菩萨形摩尼王幢为底出大莲华名一切香摩尼王庄严(以香摩尼严此华故又从摩尼底而出生故约法即万行圆明之所成故海能有华故受华名华依于海取海底称)有世界种而住其上名普照十方炽然宝光明(约事宝光远照故约法其世界种正是所含种子一一皆有大智光明遍照法界义故)以一切庄严具为体(性德互严故)有不可说佛刹微尘数世界于中布列等(已下说二十重世界)后下至上列二十重第一重主刹有一佛刹尘数世界围绕八方过一佛刹尘数世界方至第二重主刹如是至第十九重云过佛刹尘数世界方至第二十重主刹其上下但有十九佛刹尘数主刹第二十重有二十佛刹尘数世界围绕总结主刹伴刹有不可说等方是一个刹种中事下钞云下狭上阔如倒立浮图倒安象齿等急备引吞海集中有此图样(中央刹种既尔余十不可说佛刹尘数刹种一一皆有二十重刹下狭上阔形相亦然)。</p>
<p>
	　　钞遍华藏者不同旨归如文具之然华藏世界海者乃是本师修因之所严净准第八九十经略示其相其下有须弥山微尘数风轮最下风轮名平等住能持其上一切宝??乃至最上风轮名<a>殊胜</a>威光藏能持大海海名普光摩尼香水海海生莲华华名种种光明蕊香幢莲台面上边有金刚轮围山中央至围山台面十方总有十不可说佛刹微尘数小香水海一海有一刹种罗网台面一一小海外有一四天下微尘数香水河绕一一刹种内皆上下二十重刹及围绕刹最下一刹有一佛刹尘数伴刹围绕最上一刹有二十佛刹尘数伴刹围绕且增观智一至二十据实上下皆二十也如网孔故若论庄严一一佛刹云台宝网园林器具一切众宝有佛刹尘数之庄严一一庄严各放佛刹尘数光明一一光明各皆互现如上华藏世界及庄严事及现过去未来一切劫中刹海事中余者易知唯华台上有十不可说刹尘数之刹种经文长远难以顿见今以图示。</p>
<p>
	　　图中乃至处经中皆是不可说佛刹微尘数言故有十不可说佛刹微尘数世界种也经中唯列一百一十一个而缺两个图中白环者是也上下二十重亦有列不列者据实皆二十重如网孔故若续此图先从中央种次读次东种次读次南种如是右旋十种讫还读东次下十种次南下十种如是旋转读之方是经之次也检经八九十三卷具说下钞喻如一盘中盛于十楪十楪之中各盛十弹子一盘如刹海十楪如刹种弹子如一刹。</p>
<p>
	　　钞六遍余刹海下约华藏不坏分量义故有余刹海等刹依刹种种依刹海宽狭可知华藏之外下现相品疏云是华藏邻次之刹海故云无间起自十方十亿佛刹尘数刹海而尽十方无尽刹海俱为能遍法界为所遍。</p>
<p>
	　　▲钞一一尘中皆有佛刹前但取所成粗刹今说彼能成尘中复有刹也。</p>
<p>
	　　▲钞此不论成刹之尘但取容尘之处遍于空矣者意云今明于处合约成刹之尘今第八但取容尘处之空亦得名处故云兼于空矣言如二界中间者如娑婆界东轮围之外未至阿閦佛国轮围之际中间唯是<a>虚空</a>今不但取唯空无物处今取尽虚空界但是容尘处佛皆遍其中说经。</p>
<p>
	　　▲钞彼一一微尘等者彼字二师异说助正云指前第七一一微尘也所以不指第八者取虚空难显重重之义故若寂照云即指第八中一一尘各摄无边刹海即所含刹各各为尘复有刹海故至重重无尽前义为正义八兼于空但取虚空一一容尘之处为能摄耳不言一一尘也今云彼一一尘正指第七问八中容尘之处则宽九唯尘中摄刹以至无尽则狭如前也答前能摄似宽所摄但是一重今能摄虽狭而所摄重重无尽亦不违从狭向宽之义。</p>
<p>
	　　疏然上十类等者问十中前七为能遍法界为所遍可尔后三为能遍与所遍宽狭云何答所遍通四法界能遍各是一义问前六事法界七九事事无碍法界八若理空即理法界理空有刹即事理无碍法界若事空有刹即事事无碍法界其第十例余佛同总例同前九则具四法界而为能遍更何是所遍法界耶答总言四法界则无所不该此上虽有四法界而但是器界且非是佛及众生等处故下疏云此犹约器<a>世间</a>说钞云未说佛毛及众生毛孔事问若云前九正是遮那说经之处者何故前后皆云说处有十答有二义一云以义相从自佗通收而有十处二云别说前九是遮那处总合为一是余佛处总不离别皆为遮那<a>说法</a>之处也。</p>
<p>
	　　钞若忉利等者先按定经说既遍下依前第八为难也言处则杂乱者上违理也何以下违教也言隐显门者义分齐中云摄佗佗不尽不现即隐显门且是一相之言。</p>
<p>
	　　钞若约为门等者蹑迹难也如十住为门显时与十行等隐者为复相见否若相见者还成杂乱以夜摩天等说十行等时亦说十住等故若不相见何以知遍者以不见夜摩等说十住故何以知遍。</p>
<p>
	　　▲钞余位如虚空者非是断灭但十住为能成十行等为所成离能成外别无自体云废己同佗以废己故非常是所成故非断其能成者既有体能成佗故非断对所成方有能成故非常既皆非断常方是玄门以诸法极于有无故。</p>
<p>
	　　▲钞而有主伴者正明相入带主伴门令明显故(显文含多义故)言但隐显不同者以隐显料拣相即令易了故言亦名下复以纯杂门融即入二门恐二门定为天隔故。</p>
<p>
	　　疏十余佛同者问处则佛佛德用说法皆同前依时中何不说耶答影显示故。</p>
<p>
	　　钞故经云者即十地品文也疏中引横遍今钞证竖穷。</p>
<p>
	　　▲钞余佛说处者如人人唯识所变之处系属各别故为此问(相宗自识缘佗变器乖唯识义故以为例)言若相见即乖相遍者广钞云则乖圆遍难也答中言二互相见主伴义成者如遮那说处为主余佛说处为伴二互相见遮那亦遍伴处主伴无碍故圆遍义成各遍如乳投水中但名水遍水遍之处乳岂不遍以全一味但名水遍却以水投乳准上应知此名不相见定非隔别同遍如众灯光同在一室此光遍余光亦遍即相见不乖相遍。</p>
<p>
	　　钞文具下消文为主须一为伴多故此正约主伴门而兼带隐显如此佛为主显时余佛为主隐等为伴隐显亦然言非谓下遮妄解也上皆举人显处于人明主伴如主伴重重处已说。</p>
<p>
	　　疏又上十处下恐斯十义而定超然故此融之初句缘起相由门后句法性融通门且初此阎浮提七处而周法界收余九者岂余佛同不是遮那说经处耶余佛说处准遮那说而又余佛不必初阎浮提等遮那亦且约此界故则理出文外。</p>
<p>
	　　疏而随前下有二初以别时望总处又字下别处具总时言顿说此经者以十种时随一圆收今具以一念摄余九故云顿说又以一一时各收余九时遍别别十处亦偏举一处收余九处又随一一处各收余九处皆具前举一全收之十时。</p>
<p>
	　　疏并是遮那说经之处者总摄三世间无尽之处皆是遮那一佛说经之处问唯识道理佗变器界等相分自识不能亲缘如其缘者识外取法乖唯识义云何佗变之处亦为自说经处答十通品疏说若不亲缘佗却失真唯识义以真心自性自佗不定异故经云知一切法即心自性尚即心之自性岂不亲缘耶况六相十玄十所因中无有不融通之法也岂可局执。</p>
<p>
	　　钞对时显处者影取对处显时义属前段不尔此义岂唯在处耶以互为能显所显故。</p>
<p>
	　　▲钞普贤若如下以等觉位第<a>八识</a>犹有漏故成趣生体故名众生世间以起二空无漏智故名智正觉世间(前持业此相违什)又举普贤下且举因极以胜摄劣故。</p>
<p>
	　　疏夫真身寥廓者且对执迹非真名之为真非拣<a>化身</a>等名真穷源莫二者且对下执迹多端为莫二故下云一身亦在执迹之中设执十身亦非真故。</p>
<p>
	　　钞唯一无障碍等者唯乃拣其多执一则破数之称故云无障碍身故贞元疏云一亦不为一为欲破诸数故此总释疏中真身乃至莫二也言随机教异一句总释执迹多端已下三句总相收束义不出此自下乃随文委曲指陈展演明之。</p>
<p>
	　　▲钞若以法界为身者此总含四法界为身既法界即身不应言合体故普贤三昧疏云一依佛地论以清净法界为法身(约理)二依无性摄论以无垢无挂碍智为法身(约智)三依梁摄论及金光明经(如如及如如智)独存名法身(双合)四经云如来法身非心非境则境智双泯五此上四句合为一无障碍法身六此上总别五句相融形夺兹说迥然无寄七通摄五分(一戒香谓道具无表戒二定香言即入地无漏定三慧香即别境五中无漏慧四<a>解脱</a>香谓尽智无生智俱时胜解以能印证<a>四谛</a>理时离缚增故五解脱知见香者即本后二智谓与胜解心所同时离缚证理行相增故)自利利佗悲愿所行恒沙功德无不皆收以修生功德必证理故融摄无碍(以报身归法身二身无碍为佛身)八摄论云通收报化色相百四十不共功德等(通收报化皆法身矣)九通摄三世间具十身故唯此华严十身上分权实唯第九属此经若融摄及摄同教总前九义为一总句是谓如来无障碍身随义隐显不可累安达者寻文无生局见。</p>
<p>
	　　▲钞今以无障碍下含具前义无障碍智即第二义如字即第一义冥一即第三义其四五六以义含之但依前三义别说故言如如者不倒也以离依计二倒及如如智者从境彰名或可智自不倒依主持业如次如收一切智等亦如故复云唯智收一切如等亦智故云独存义各孤立故加及字二义无违曰共为真身言即令色相功德者即七八二义亦金光明经意也彼合部光明经云唯有如如及如如智是名法身何以故离法如如无分别智一切诸佛无有别法何以故一切佛智慧具足故一切烦恼究竟灭尽得净佛地故是以法如<a>如法</a>如如智摄一切<a>佛法</a>故即今色相功德合如如佛身也。</p>
<p>
	　　▲钞故令佛身下即九十二义亦无不包影取亦无不在释疏罗字。</p>
<p>
	　　▲钞以如来者一句全是出现品文言假言齐者以一切法即是佛身法外无身今言齐者假言齐耳。</p>
<p>
	　　钞上二义下此总为体用释之混万化用即真体故言会精粗一致者会无为功德之精妙有为功德之粗显为一真身之致也或报化为精粗或该一切法之精粗言<a>圆融</a>无碍者归前总束唯一无碍身也。</p>
<p>
	　　▲钞故次疏云下明知莫二非是定一谓若下法喻皆遮异执释莫二之言谓初二句法说也问下句是喻何言法说答以喻显法故不同后四句唯是喻明喻中初二句喻摄末归本下二句喻依本起末言三江者准<a>尚书</a>地理志中而有三名一吴松江二钱塘江三浦阳江有本云千江者无定名相也。</p>
<p>
	　　▲钞不知多端下以不知应迹故成执也了知则不执经论当根因随成益即设教功深余劣见闻遂生局执故须遮遣故结云若识其源一多无碍故普贤三昧品钞云如说海水异于百川不摄百川非海水故随文布列乃有不同得意而谈一一融摄。</p>
<p>
	　　▲钞故光明觉品下疏云初偈变化智<a>自在</a>上半一多无碍下半随器普现后偈明一多无所从以无生智随物而感谓一身多身但由众生分别心起故无积无从其犹并安千器数步而千月不同一道长江万里而一月孤影情隔则法身成异心通则玄旨必均(云云)自佗于佛何预。</p>
<p>
	　　▲钞此经云下即问明品下疏云所证法界体同为一八识心王俱不可知故一四智三智二智一智皆无别故一十力四<a>无畏</a>亦无别故一此五略摄诸德而言等者等此经中余之经文如现相品云诸佛同法身无依无差别下疏云体相皆同同义有二一本住法身体同言无依者无住本故体无二故(此体同故诸佛同法身也)二已证法身相同力无畏等皆无异故(言相同者即相似名同非体故也今钞亦具二同故云法身力无畏等)。</p>
<p>
	　　▲钞佛地论者论具云佛有二种身一者生身二者法身若自性身若实受用俱名法身诸功德法所依止故诸功德法所集成故若变化身若佗受用俱名生身随众所宜数现生故今钞云实功德法故者唯释实报是法身义也自性名法身义易故不释也。</p>
<p>
	　　▲钞又般若等者即天亲论释<a>金刚经</a><a>弥勒</a>颂云应化非真佛亦非说法者之义也。</p>
<p>
	　　▲钞又云佛以法为身下现相品文华焰髻普明智菩萨偈也下疏云上半是体客尘不染故下半是用随物见异故亦释疑难谓虽为物现相不乖如空若不现相云何悟于无相。</p>
<p>
	　　▲钞金光明经又说四下即合本经(最胜王经亦说)三身分别品正云分别三身有四种有化身非应身如来已般<a>涅槃</a>以愿自在故<a>随缘</a>益物如是之身即是化身(即随<a>六道</a>化身无诸相好故)有应身非化身是地前身(决定能令受用法乐应用胜故不立化名)有化身亦应身住有余依如来之身有非化身非应身是如来法身(彼说三身品中法身者皆是理智合说即为真身也)今钞标名即随释也言四善根即暖顶忍世第一也以为见道加行名顺决择分善根所见之佛王一三千<a>大千世界</a>千丈大化身也言人天同类即丈六金身也。</p>
<p>
	　　▲钞佛地论中亦说有四者此所引全是论文是则下拣别经论二四身义也言合法报下此经后一是法身自报不说佗报化身开为三类言今约下三身各别云俱开复于报身开自佗受用故曰复重开于报也言虽有四义理不乖三者唯释佛地中虽四不乖三身也(则失该拣光明之意)有本钞云理不乖此者意云彼二经论虽各说四不乖此之拣异也有本钞云虽有四义理全乖者谓二经论虽各说四经全乖论论全乖经谓经中合法报为一身实教义也论开理智而为法报不得相即如教义也又经无佗报论别立身全乖异也后义为正。</p>
<p>
	　　钞然睿公下诸释(云云)不可详定今科之为二。初列名(然睿)二解释(二)初睿公唯法身(二)初约体唯一(详而)后约义分五(二)初别释三身义(二)初二约因(二)初正因(何者)二缘因(推其)后三约果(三)初应感(就其)二弥纶(称其)三妙相(语其)后逆次通妨难(二)初总通三果难(二)初牒难总答(所以)二约喻以明(何者)后别通二因难(二)初二皆为因(二)初通功德生三果难(二)初因果对明(二如来)后别约果异(二)初二身别说(功德)后体用无二(是为)后通法性生三果难(二)初法(以有)后喻(如冥)后功德成果(若直)后清凉归三身(若以)</p>
<p>
	　　钞详而辨之一法身者随义不妨分五据体则无有二此实教理事无碍义也。</p>
<p>
	　　▲钞本有之法性者此涅槃生因亦是正因如乳有酪性故法性二字即能生因身字即所生果即下三身也。</p>
<p>
	　　▲钞推其因是功德所成者即涅槃缘因及了因体即万行也上二身皆举因目果故皆为佛身也。</p>
<p>
	　　▲钞三就其下三皆约果为佛身也然为约应大妙三字分三义也体即无二。</p>
<p>
	　　▲钞所以下问三果之中五四二果既为佛身何有第三变化身耶前三句牒难下一句总答意云后二约体虽即无相如空第三约用就机应别何者下约喻显也三有之形精粗小大等喻变化身业因胜劣喻机缘胜劣也胜机感则现细劣机感则现粗大小亦然(准睿公意此通佗受用及化身准清凉意唯化身也)。</p>
<p>
	　　▲钞如来法身下约第二身通妨难此有二重通难应先问言前云功德法身功德是因何以名果法身初二句答也意云以法身功德之果以因目果故号法身次问能成之因既一功德所成果相何有三耶功德无边下答也言功德无边者随顺法性修檀戒等万行之因无有边际故虚空法身果亦无边言功德无相者称性之行岂带相耶如行施时三轮清净业故得实相法身迥绝诸相言功德方便者昔因善巧普应群机故今应身随宜赴感。</p>
<p>
	　　▲钞无边故下约义则三身不同是为下收归体用无二即第三是后二体外无用即后二是第三用外无体故云非有非无等也。</p>
<p>
	　　▲钞以有此身下约第一身通难也问能生之因既一法性者所生之果何有三耶故此答也意云正因<a>佛性</a>以为生因理实唯合生一法身然以此法身为万化之本故有变化等身也如冥室下曦光唯一喻所生法身随孔万殊喻变化等也。</p>
<p>
	　　▲钞若直指下上以功德为因今直指功德为果即实功德法故名法身也亦通前功德中初重难也言假说为身者身者体义聚义依义今但以依聚二义假说为身非同<a>法相</a>以色相为功德报身也。</p>
<p>
	　　钞若以下钞主别配三身不同前睿公义也言初二为报此不约因说唯就果明也初一佗报身起信云所现之色无有分齐乃至非心识分别能知以真如自在义用故(今云法性生身义正同也)功德法身即自报身也即不空如来藏修成万行功德为因方显为真实报下三配二身可知。</p>
<p>
	　　▲钞又有义下寂照云亦实教义会解指集玄云即<a>天台</a>四教中第三别教义也三身体上各义说三然是历别未会圆融。</p>
<p>
	　　▲钞如胜天王经说者彼经具云胜天王问菩萨在何位中得如来十种身佛答住初地得平等身何以故离诸邪曲通达法性得平等故住二地得清净身戒清净故住第三地得无尽身离嗔恚故住第四地得善修身常精进故住五地得法性身说谛理故住六地得离觉观身观因缘非觉观所知故住七地得不思议身具足方便故住八地得寂净身离一切戏论无烦恼故住九地得等虚空身遍不可量一切处故住十地得妙智身成就一切种智故(下九皆有何以故言)问此明依主何明十地之身答以彼经云菩萨行深般若十地能得如来十身故天王问曰佛菩萨身应同答功德有异佛具德故菩萨不尔今就佛说也。</p>
<p>
	　　钞已含前后者前即前段所叙后即下说正义处皆不出真应一多故若真若应两互相融或一或多二俱无碍今以四义各别而征。</p>
<p>
	　　钞或云毗卢遮那者此云光明遍照义如前归敬中释疏云舍那钞云遮那者意显但<a>梵音</a>小异不同余教约法报定分也释迦牟尼者此云能仁寂默能仁是姓我佛上代从劫初时立共计王至净饭王计八万四千二百五十五王昔有懿师摩王次夫人有四子并皆聪慧大夫人有一子顽薄丑陋大夫人恐其四子夺其国祚以情惑王令驱四子出国王依言驱摈时四子奉命其母共同生姊妹咸愿同去一切人民多乐随从至雪山北舍夷林中其地平广遂筑城居焉人慕德风归者如云[鬱-山+止]成大国遂立小弟为王名尼楼数年之后王问四子所在傍臣具答王叹曰我子释迦从是已后姓释迦也寂默是名契寂理故。</p>
<p>
	　　钞余三皆应第四句常在此处余三句即佗处者问中间二句既是应身却言即佗处者岂不违前钞云以应故在此耶答前约一相义说今亦应影取真身在此处以理实真应皆在此处佗处故问真应与一多如何配属答真应尽具一多一多皆有真应乃互通耳。</p>
<p>
	　　钞又云下现相品文也疏云坚密者齐佛体用坚即金刚之身(决择记云四相不迁三世不改)密谓身秘密也(三贤不测十地莫量)佛有三密所谓非色现色摩尼不能喻其多非量<a>现量</a>应持不能穷其顶不分而遍一多不足异其体全法为身一毛不能穷其际此身秘密也佛言声也非近非远目连寻之而无际身子对之而不闻非自非他若天鼓之无从犹谷响之缘发无边法海卷之在于一言无内圆音展之该于万类是谓佛口密也意则无私成事等觉尚不能知密之至也今即初密故。</p>
<p>
	　　钞光明觉品下疏说十义一多机于异处各见佛身不同(钞云今寄五台求见文殊以况法界见佛差别总有十义今初也如有五人名为多机各在一台名为异处一人南台见菩萨一人西台见师子一人中台见万圣一人东台见化佛一人北台见圣僧是各感见一也)二或同处各见(如五人同在中台故云同处一见菩萨一见师子等故云各见也)三或异时别见(如一人朝见菩萨暮见化佛是也)四或同时异见(上异时别见不局一人多人今此要是多人谓二人同于晨朝一见化佛一见菩萨)五或同时异处见(亦约多人同于晨旦一于东台见一于北台见所见之境或同或异或同见菩萨亦是同时异处见或则一见菩萨一见化佛亦同时异处见也)六或同处异时见(同于中台朝见暮亦见而能见亦通一人多人所见亦通一境异境但取处同时异耳)七或异时异处见(时则朝暮不同处则东西台别而能见亦通一人多人谓或一人朝于东台见菩萨暮于北台见菩萨多人可知然多约一人其所见境亦通同异同见菩萨如上已明或一人朝于东台见菩萨暮于北台见师子然多分且约一境也)八或同时同处见(亦约多人同在中台同于中时见菩萨所见亦通同异且约同说)九或一人于同异交互时处见多人所见(谓同时异处异时同处名交互时处然同时异处即是第五而要是多人异时同处即是第六通一人多人今唯一人顿见前多人所见此机亦是不思议人能于同时异处见故谓一人于晨朝时在中台见中台或北台多人所见又于中台于朝于暮见多人所见)十或一人于同异俱时处见一切人所见以是普眼机故(谓同时同处异时异处名同异俱时处既是一人时该多时处遍诸处见通诸境故是普眼机也)然佛不分身无思普现故(不分而遍无思普现顿应前十也)今钞中但有八七五六九之义也等字等余五句钞中唯用第九一句余皆非用故不繁引也。</p>
<p>
	　　▲钞一身<a>圆满</a>即是真身者以真无不在故言圆满。</p>
<p>
	　　▲钞如一身中现多头者即不思议品一身现不可说不可说头等即所现分也义如前引言头中有佛下即法界品海幢比丘顶出诸佛亦如前引头字应是顶字以经说头出菩萨顶出佛故或但总相言头亦得腰现仙人等者能现之处分也今并拣之故云皆全现故即能现所现皆要全也全义既成分现之义自立明非一向遮分现也。</p>
<p>
	　　钞以离心缘相故者此一句是起信论真如门中文也。</p>
<p>
	　　▲钞无能测身者离世间品文也下疏云即是第十四如其胜解示现功德谓诸有情种种胜解现金色等身虽现此身而无分别如末尼等故无能测。</p>
<p>
	　　▲钞第八十经下疏钞云明平等法身波罗蜜多成满功德而具摄论五种相(摄论释法身具五种相故)初句白法相以是极果圆满自在转故次二句不思议相谓真如清净自内证故无有世间喻能喻故非诸寻伺所行处故次一句无二相由一切无所有故空所显相是有故有即为无为无二相次一句无依相虽无所依灭染分依佗无不住得净分依佗次句<a>常住</a>相虽无不至即应化普周受用广遍相续不断二身常义而不去自性身凝然常义五相相融为法身体次二句喻空画喻无依相梦喻有无无二相贞元经云如空白日亦如梦空喻无依及常住二相白日喻白法相梦喻无二相欲言其有觉竟无实欲言其无梦境历然故非有无为无二相其不思议相者即次经云<a>三界</a>有无一切法不能与佛为比喻譬如山林鸟兽等无有依空而住者。</p>
<p>
	　　▲钞光明觉品下次前经云如来非以相为体但是无相寂灭法身相威仪悉具足世间随乐皆令见乃至云非是和合非不合体性寂灭无诸相等谓以佛为有成增益谤为无是损减谤(初偈遣也)为亦有亦无是相违谤(次二遣句)为非有非无成戏论谤(此二句遣)中论云戏论破慧眼是皆不见佛故今遣之谓妄惑不生故非蕴聚起心则生便成戏论。</p>
<p>
	　　▲钞又云下亦光明觉品文疏钞云无染无所著是三念住一者一心听法不忧二者一心听法不喜三者常住舍心谓有忧喜即染不住舍即着今无忧喜之杂染安住舍故无所著言无想无依止是三不获一恶想都绝云无想二不依止名闻三不依止利养云无依止次二句虽体叵量具相好故称叹。</p>
<p>
	　　▲钞既云菩萨下问疏主下说平道教根无论凡圣许见十身何故此中云菩萨不能思明唯佛境答等觉已下犹似隔罗縠观月故此云不能思以未穷源故下平道教根胜许分见十身未必究尽其妙但容见耳。</p>
<p>
	　　疏融三世间为十身者如前教迹十身相作中说。</p>
<p>
	　　钞前十身各有十相者下疏云别显智相中十身为八以三身合故然其类例应具十文或阙略且从显说(上?科分显意下引经示相逐段以疏钞注之庶知其根本也)经云此菩萨知众生身集业身报身烦恼身色身非色身(疏云众生身有五相初三业生烦恼<a>妄想</a>染差别此约总明三界后二约上二界就报别开若总开三界五趣则具十矣钞云色身兼欲色二界加无色为三界集业烦恼为二报身即五趣报故为众生身十相也)又知国土身小相大相无量相染相净相广相倒住相正住相普入相方网差别相(疏二国土身具有十相前八一切相后二真实义相前中初三分齐相即小中大千次二染净差别次广即宽狭差别此略无狭次二依住差别真实中一重顿入名为普入十方交络故云方网又重重现故多同初地钞云即初地如帝网差别故为真实义故)知业报身假名差别知声闻身独觉身菩萨身假名差别(疏三四二段共有四身皆云假名差别者但有自相同相差别假名分别实<a>无我</a>人余亦假名偏语此四者业因尚假苦果可知<a>圣人</a>尚假况于凡类又三乘圣人方能知假佛德超绝不得云假)知如来身有(云云)即疏所列(疏五知佛身有十相余之九身既是佛身一一有此则已成百若更相作则重重无尽菩提身者示成正觉故二[(厂@((既-旡)-日+口))*页]生兜率故三所有佛应化故拣异猿猴鹿马等化故云应化即王宫生身四自身<a>舍利</a>任持故上四于三身中皆化身摄五所有实报身无边相海等拣三十二相等故云实报即三身中报身六所有光明摄伏众生故云威势即通报化论经名光明身七意生身论云所有同异世间出世间心得自在解脱故者同谓同类异谓异类世即地前出世地上谓若凡若圣若同若异由得自在解脱故随意得生即种类俱生无作行意生身也此通变化及佗受用八福德者所有不共二乘之福能作广大利益因故故种少善根必致佛果九法身者所有如来无漏界故斯即所证法体故离世间品十佛中有名法界佛诸漏永尽非漏随增性圆明故名无漏界是藏义生义含无边德生世出世诸乐事故十智身者所有无障碍智谓大圆镜智已出障垢证平等性故次云此智能作一切事者即成所作智彼事差别皆悉能知者即妙观察智此通四身但两重十身一一圆融故异诸教钞云智冥于理同法性身大圆镜智现自受用平等性智现佗受用成所作智现变化身则智通四身也又妙观察智亦通四身)知智身善思量相如实决择相及果行所摄相世间出世间差别相三乘差别相共相不共相出离相非出离相学相无学相(疏智身有十一相摄为三初二约体分别初通闻思二即修慧俱通理教次果行相因果分别行即是因通于三慧果唯证入相离前三余有八智皆约位分别于中初一是总世间俗智名之为世三乘圣智名为出世又道前名世见道已去名出世五三乘者于出世中大小分别小乘十一智中乘七十七智等大乘权实无碍六七二相于大乘中粗妙分别甚深般若不共二乘相似般若是则名共八九二相通就三乘缚脱分别于新薰性智习未习故后二通于三乘修成分别)知法身平等相不坏相随时随俗假名差别相众生非众生法差别相佛法圣僧法差别相(疏知法身前能知智此所知法并通一切智法不同前佛法智唯局如来又有五相一平等相即是法论云无量法门明等一法身故者谓法门虽殊同诠平等法身生佛无二故拣理异事皆世诸门摄二不坏相即是行法论云如闻所取故谓称理起行名如闻取行符乎理则冥之菩提名不可坏三即教法随所化生根性相应时说差别故理本无言假言显理若权若实皆是随俗假名四即重显理法所遍之境此通染净平等法身遍情非情五即果法唯约于净论云第一相差别三乘同证第一义故随智有异三种不同故所显理亦说浅深若约功德等异如常之所辩也)知虚空身无量相周遍相无形相无异相无边相显现色身相(疏知虚空身文有六相无量相芥子中空亦无量故二遍至一切色非色处故三不可见故今世人见者但见空一显色想心谓见故涅槃经中广破见空又此含无为空故亦不可见四无异相者无障碍故不同色法彼此相异有障碍故五无边相者谓无始终起尽之边故六能通受色相持所持故故下经云譬如虚空宽广非色而能显现一切诸色既因色分别彼是虚空则知因空显彼为色钞空一显色者谓青黄赤白等显色成实论中虚空唯一不可眼见世人见者但见空中光明之色想心于中知无实物作虚空解便谓见空其实不见涅槃中同成实说)评曰据上十多阙略今云各有十相者理各合十但文阙略尔十身相作前引释竟言释相并在下文者即上引文正是释相也。</p>
<p>
	　　钞彼亦会释者疏云然此十佛与下十种见佛名义全同与前十身名有同异而义亦不殊一成正觉佛示成正觉故是菩提身二愿佛愿生兜率故是愿身三业报佛万行因感故是相好庄严身四住持佛自身舍利故是力持身五涅槃佛化必示灭故是化身六法界佛真无漏界故是法身七心佛是威势身虽光明亦能摄伏心伏胜故如慈心降魔等八三昧佛常在定故是福德身定为福之最故九本性佛了本性故是智身大圆镜智平等性智皆本有故故下云明了见十随乐佛随所欲乐无不现故是意生身晋经云如意佛然佛就内觉身多就相故立名不同耳。</p>
<p>
	　　钞十种见佛者疏云一安住世间故不着涅槃成正觉故不着<a>生死</a>乘无住道示成正觉故名无著菩萨称此而见无著之见依主为名非谓菩萨于彼不着下九准知二乘愿出生故故无不现又乘此愿能生功德故三报即相好庄严业即万行之因而深信为首故别言之四随顺众生住持舍利等故又随众生以圆音周遍三世住持佛法故五化身示灭故名涅槃深入涅槃故能示灭深入生死故示灭非真六法身充满于法界故法界为佛体故七湛然安住真唯识性是心佛故八寂然无依心言路绝即三昧义触类皆然故三昧无量九平等性智了本性故本觉真性性本了故十随自佗意无身不受故依上十见则真见佛既知十佛总别六相圆融则亦十见无有障碍又此十重五对一所出能出对二正报住持对三真常普遍对四内住外寂对五体深用广对如文思之上十佛十身类此成对。</p>
<p>
	　　钞然无著等复有十义下无著十者离世间品云于一切世间无著于一切众生无著于一切法一切作一切善根一切善处一切愿一切行一切菩萨一切佛上皆有于无著之言二出生十者如不思议法品中说十种念念出生智三深信十者如十藏品说十种信及十地中十种信也四随顺见十者即不思议品十种为众生作佛事五深入见十者如出现品十种涅槃也六普至十者如至一切处回向说及不思议品十种普遍七安住十者如不思议品十种无量住八无量无依十者如不思议品说十种无量不思议佛三昧九明了见十者四十七经<a>世尊</a>十种知一切法尽无有余十普受见十者四十六经诸佛有十种佛事此上诸十经文繁广不能具引要者寻检故钞云至下当明。</p>
<p>
	　　疏用周无碍者以佛即体之用周于上十重无碍之时处疏钞引证多是用周于处但恒转二字中略言周时无所不通故称无碍经云下妙严品文疏钞云总佛身遍别尘中。</p>
<p>
	　　钞佛身无去亦无来下疏云体用无碍无去来体也现诸土用也亦总身遍总土中。</p>
<p>
	　　▲钞如第六经者身业用也法界及国土约处恒字约时又云下亦现相品文意业用也疏云于染无碍尘中证法而周行故又云佛演下语业用也如教迹中已明。</p>
<p>
	　　▲钞或现威仪者梵行品直释记有十威仪一三业勇猛名威三业调柔名仪二三业垢障尽魔怨斩灭名威三业功德觉华荣茂名仪三佛戒智光来烛名威佛戒慈泽来润名仪四法门障灭名威法海云开名仪五圣众悉加名威望众悉喜名仪六众魔惊怖名威诸天恭敬名仪(上唯自利下兼二利)七摧魔名威善化名仪八律仪名威摄善名仪九大智益生名威大悲利物名仪<a>十戒</a>海清净十身名威戒海圆满万德名仪。</p>
<p>
	　　疏相遍无碍者相字平声呼谓于前无边用中互相摄而遍也亦应各相摄无碍言各摄一切业用故或正摄即遍故云无碍问如钞中母胎一相八相皆具万德斯圆故云相遍者据此相字应去声呼耶答若但明八相互遍可作去声今兼四仪三乘五道等互摄相遍故平声也其义甚明。</p>
<p>
	　　钞如不思议品下是举用周也表一坐成正觉故跏者重也谓累足而坐一降伏坐以左押右二吉祥坐以右押左智论云若结加趺坐身安入三昧威德人敬仰如日照天下除睡懒覆心身安不疲懈<a>觉悟</a>亦轻便安坐如龙蟠见画跏趺坐魔王亦惊怖何况入道人安坐不倾动言今明即此坐中下显其相遍义也。</p>
<p>
	　　钞岚毗尼下法界品文岚毗尼者此云胜乐圆光昔有天女下生此处因以为名此园在迦维罗城东二十里是摩耶生佛之处言当我见下则横竖无穷但是一重之遍属前用周无碍今明下方是相遍无碍对前释此令易了故言如三十一经者回向品文显一相具多法门又离世间品云下正显一相具八相也准下疏云初一通显地位后一总结多门中间八相童子属王宫相或<a>出家</a>属苦行相则为所现七相(一住天二初生三处王宫四苦行五成正觉六转法轮七入涅槃)并一相中同时齐现深密难知故名微细言又上下示三乘即用周也一乘具三明相遍也五道六尘例此可知。</p>
<p>
	　　疏寂用无碍者前二皆用中自明无碍今于前或一重周遍之用或互摄相遍之用皆正用时恒寂正寂时常用故云寂用无碍也。</p>
<p>
	　　钞若取义显等者无思惟之心而寂用无碍义得成今用无私隐不偏在寂在用故亦以无方利物而恒寂则无分别之心也言摩尼下旨归云如摩尼雨宝天鼓出声皆无功用任运成就故言不思议下一切诸佛于一念中是唐经悉能示现乃至不可思议境界是晋经由其梵本互阙故今钞家以义取之其理方足仍以此文勘晋唐二经亦有数字加减不同但欲令人易解故晋经在三十二卷初唐经在四十六卷初皆不思议品今证即定即用即用即定也又第一经下疏钞云依法身(寂理名寂而不碍化身也)现应化色还如法身在此即是在彼不待往来第四经下证入无生不碍严刹。</p>
<p>
	　　钞<a>无心</a>顿现海印力故者下钞作二释谓虽寂用无心下第一意也谓无心顿现是上寂用即当所起所现也彼但无心成事别无所依海印力故一句即当所依能现也正无心成事时不妨依海印<a>定力</a>故问前钞云常在三昧为寂即定即用岂非所依定耶答前虽云定但取能入之心今取所入定也或可前以无心为定即别定也今以海印顿现为定即总定也总别异故言又正依下第二意也谓无心即是海印以为所依顿现之用即是所起二释虽异同以第三为依第四为起谓正依海印定时归所依名依即起前寂用无碍所起名起故云无碍则前别此总殊不相滥(会解即以摄用归寂为第三即寂起用为第四是此第二意者殊失钞旨钞云依定起用是起寂用无碍之用故又此钞文但释疏中无心顿现一句<a>疏文</a>含二意作两解也非解依起二字为两解也思之)不尔寂用无碍岂不依定而起用耶言贤首品下总证依起也现十法界如前教迹中明阿修罗此云非天福力如天无实天行故摩睺罗伽此云腹行蟒神之类。</p>
<p>
	　　疏应即同法者以此宗理智合为真身亦名法身故云同法所以不言法同应者欲显身为教主故下皆例此。</p>
<p>
	　　钞吾令此身下引佗经证成即涅槃中意也言第五经下疏云初句性净法身言无相者示真如相身即体义在缠不染出障非净凡圣必同故云平等次句出缠法身即真如出烦恼障故云离垢出所知障故云光明又尘习双亡故云离垢真智圆满故曰光明净法身拣于在染(上二真身)后半体用无碍约因即止观双运故得果则寂照为身即用之体故寂即体之用故智体用既无不在佛身何有量耶故能普应十方(第三句真应无碍第四句正明化用)故经云水银和真金能涂诸色像智慧与法身处处应现往(金如法身水银如般若以般若照根真身随应)言光明觉品下疏云上半深随一一相称真无边即无相故下半广十莲华藏尘数之相无相之相故然以二义故广一无限因成故二应根普现故。</p>
<p>
	　　钞法界品云下及妙严品下勘经皆现相品文第六经中也以一毛下钞出所以也理性融通故言出现品下疏云一毛含多同类释以不生则如理而含言如一毛孔下上释支分能现此释支分能遍即具遍摄二义也言又如来眼下即不思议法品说一切诸佛有无边际无障碍眼于一切法悉能明见等耳鼻等亦然乃至结云是为如来普遍法界无边际法言若分与圆异下反显以分圆无碍下顺明也言又法界品下上明佛分具圆此明因分具圆虽有此义然非因果无碍但取分圆义耳或普贤一毛之分具自普贤及诸菩萨之圆故也不滥后义。</p>
<p>
	　　钞一一毛孔等者谓佛果毛孔现自因行本生即十二分之一数如大威光太子数数转身值佛等言所成事者即十二分之本事即行菩萨行所成之事也如威光所成事业等言亦现下自果现佗因第六经眉间出胜因者现相品文也亦现佗因又第一经下通现自佗下疏云是力持身能持自佗正报神谓妙智变谓现身转变现俱名为变皆能持之尚持于佗况自事耶若转变佛身为菩萨身自也因也变现佗菩萨为佛身佗也果也(上寂照意)集玄解云光明中现过现佛神变即现果也若现未来佛神变即现因也助正意云神变目因光明目果即取<a>神通</a>乃因人<a>修行</a>利物故今以前解为正既云未来诸佛及诸佛神变岂即因耶第五经下现自因也第六经下现佗因也疏云海慧菩萨能入胜处诸佛身中修净国故说则自佗义异佛心岂有隔耶故称无碍。</p>
<p>
	　　钞如上说因中释者问既指同前因者因缘何异答前约果德是所显之法是佛所为故为因也今明依正自目说主故为缘也故经云下即晋经贤首品文。</p>
		

	
	

		</div></div><hr><script charset='utf-8' src='../../js/footer.js'></script></body></html>