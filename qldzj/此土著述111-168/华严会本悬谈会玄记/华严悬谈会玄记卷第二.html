<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修华严悬谈会玄记卷第二' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>华严悬谈会玄记卷第二</center></div><div class='fo'><center>经文出处:来自无量光明网</center><br/><br>
			<p>
	　　<strong>华严悬谈会玄记卷第二</strong></p>
<p>
	　　苍山再光寺<a>比丘</a>　普瑞集</p>
<p>
	　　疏往复无际等者回向品说回向众生即往复无际也回向实际即动静一源也回向菩提即含众妙而有余也彼疏中广以十门三义配三回向今略引彼配释此文一依三法初句眷属般若次句实相般若三句观照般若既是即寂之照何德不具而照功无涯故云有余次句融拂末句结属下皆准此二灭三道初句灭业道次句灭苦道三句灭惑道三净三聚初句<a>饶益</a>戒来往不息故二句律仪戒动静皆寂故三句善法戒广含众德故四显三<a>佛性</a>初句缘因万行无际故二句正因一源清净故三句了因智含万德故五成三宝初句僧宝众多和合故二句法宝理法为最故三句佛宝佛含众妙故六会三身初化次法后报可知七具<a>三德</a>初句恩德化生无穷故次句断德证真无惑故三句智德智为能含故八三菩提初句方便菩提一切菩提树下示成正觉故二句实相菩提三句实智菩提九证三<a>涅槃</a>初句方便净涅槃隐迹双林根尽应移故二句性净涅槃三句圆净涅槃万德俱圆故十安住三种秘密藏初句<a>解脱</a>藏往复<a>自在</a>故二句法身藏三句般若藏可知大疏又云十内举一为首展转相由成三百门乃至无尽随一一义具摄德用即入无碍等故知五句摄义无边历劫宣演亦莫能尽故经云欲具演说一句法阿僧祇劫无能尽斯之谓也问此十门三义准会解记云是终顿宗义不可配圆宗标举宗体今何故又配而释之耶答若据各门本义实唯同教一乘之宗不可配法界之宗体也今各以第四句而融拂之融则三一无碍拂则三一双寂二义同时岂非法界宗体故大疏云随一一义具摄德用即入无碍等。</p>
<p>
	　　钞顺经四分等准大疏科经有其十例一本部三分科二问答相属科三以文从义科四前后褶迭科五前后钩锁科六随品长分科七随其本会科八本末大位科九本末遍收科十主伴无尽科虽具十例以无尽然正释文时唯用前二例科故今科疏亦以此二例也其问答相属科即四分故谓准经大位问答总有四番第一会中大众起四十问或当会答尽名举果劝乐生信分二从第二会有四十问至第七会末答尽名修因契果生解分第八会初起二百问当会答尽名托法进修成行分四第九会初起六十问如来自入师子颦呻三昧现相答尽名依人证入成德分问依贤首说善财求法别问别答名渐证分立其五分今何不开答清凉意以顿渐虽殊证法界是同故总立一分也问何故有此四分答入法方便信解行证理应尔故今疏顺此故科为四。</p>
<p>
	　　钞若顺序正等者三分之始自道安法师如前已叙经三分者以初品为序分三<a>世间</a>庄严是起法之由绪故现相品已下为正宗分法界品内善财已下为<a>流通</a>分今疏三分可知。</p>
<p>
	　　▲钞今初总序名意者名即一部<a>疏文</a>意即纲领大义言亦名教迹者如寻象迹必获象身寻此疏序得疏本意故或可名意教之三言皆通大经以虽是疏序而疏正释经故谓经序唯序经疏序该序经疏钞序通序经疏钞故通亦无妨。</p>
<p>
	　　钞顺无尽者回向钞云十是一周圆数顺无尽故。</p>
<p>
	　　▲钞言意多含者前于疏中已解四义今于钞外又申六解足其十意以彰无尽一顺一多无碍义故初句一不碍多二句多不碍一三句一多双融四句一多双泯五句结属法界二顺法界缘起义故初句诸缘各异次句互遍相资以一切法同一源故互相资也次句俱存无碍不坏相资故含众妙不坏各异故有余也四句废识从智末句结属三顺经宗十一字初句即因果二字次句即理实二字次句即法界缘起四字次句即不思议三字末句结属四顺题中所证法故初句广字次句大字三句方字四句融拂末句结属问此与钞配三大何别答钞泛就三大说不约经题故异也五顺因门果海故谓前三句是普贤因门缘起法界第四句是遮那果海离言即同因果法界末句结归六顺先解后行故前三句约解故如前五门所释以为解境第四一句约行说故言思斯绝也末句结属可知。</p>
<p>
	　　▲钞初句明用者问配释三大何不次耶答含余法界故显<a>圆融</a>相故彰无碍理故随作者意故表摄末归本先用次体后表依本流末中体后相故又以义就文故此本标举宗体显法界义故以法界为次今以义相当故略配二大耳三大正义在后冥真体于万化之域等故如后说仪周普中配十身亦不次之例也。</p>
<p>
	　　▲钞往者去也下钞释用大一句序文义如繁杂而各有所归今以科分庶令易见。</p>
<p>
	　　钞无际有二下此总说事理二种无际下三解中随义别分乃成异义问若即事同真岂不滥于体大耶答此有二师所说不同一助正师云唯取能同事相绝于边际名为无际亦约事用(意云前无际约成事之体此无际约体空事用)非取所同之理故不滥体二寂照师说此但当下静义非即真体一源方是体大今又助解此别教三大许相即故若用中无体体中无用与终顿何异故体大中亦有广多无际之用也问岂不相滥答为门不同亦无杂乱。大科分三初散训略释(二)初三对释往复(往者)后二义释无际(无际)二总征广释(二)初征列(何法)二别释(三)初双约迷悟说(二)初具释往复(二)初合明二对(今初)二别明起灭(二)初明妄(迷则)后明真(二)一<a>随缘</a>有起灭(然真)二不变无起灭(二约)后略释无际(言无)二唯约妄说(二)初标(二唯)次释(二)初往复无际合明(二)初广多无际明往复(二)初竖(一竖)次横(二约)次绝际无际泯往复(若约)次引证(二)初证竖绝际(中论)次证横无际(横寻)三返不还源说(二)初释往复(二)初对前唯复(二)初正对显(三约)二引外文(故属)后有往复(三)初总标(就此)二引证(故文)三结释(释曰)后释无际(此中)三结法所属(然上)</p>
<p>
	　　钞何法往复下征列也问何故唯征往复而略无际耶答往复是法体无际是义用今但征体义用自来或但要言词稳便故。</p>
<p>
	　　钞今初迷法界下具释往复三对六义以前二对诸教少说又去动属迷来静属悟其义无差故先合明起灭一对诸教多谈而又起灭俱通迷悟真妄其义有差故后别显言迷者能迷法界所迷能迷之体有其二说一云根本无明三细六粗十重惑也一云所迷既无尽法界能迷亦帝网之惑六趣者毗昙论云趣者名到亦名为道谓彼<a>善恶</a>业因道能运到其生趣处故名为趣又趣者归向之义谓所造业能归向于彼天乃至<a>地狱</a>也言悟法界等者悟为能悟法界所悟能悟之体亦有二说一云翻十重染灭异住生四位始觉为能悟体一云所悟既无尽法界能悟亦是无障碍智不同起信之分齐也言复一心者即众生之自心前法界之异名也就寂名法界就照名一心又一心有轨持名法一心有性分名界其体无异也。</p>
<p>
	　　▲钞皆法界用也者略结二对也谓如同教中准起信等说唯以出生世间出世间善因果为用大则拣其恶染不拣善染今此别教一切染净迷悟乃至六趣旋还披毛戴角皆法界用也故知同别之义亦天隔矣问此用大中有三义而第一义中亦有三对六义及二无际等今唯明初二对之义文义未尽何故便有此结文耶答有二一云此中间结该初后故二云此上迷悟义已略毕后不出此故略结也。</p>
<p>
	　　▲钞迷则下此妄法起灭虽唯妄有生灭而妄灭由悟故属双约迷悟也然真下约真说起灭也然字不尽之辞意言妄法无体可言生灭真则不尔有二义故故云然也问初随缘中既有妄生灭言何故科中唯判属真答虽有妄言对显真故标中亦唯云真有二义故问既约真说生灭何属双迷悟答真生即悟真灭即迷亦双之义也言随缘者能随即真所随即染净二缘也此有二义若同教义无性真如随无明缘成十重染法即真灭妄生悟即反此若别教无障碍理随缘成无尽染法即性起之义故所起染如帝网重重此染缘起若净缘起无障碍理起无障碍智灭帝网惑等此则真妄虽有生灭皆以不生生为生不灭灭为灭皆法界用也问三对六义何唯起灭中明真随缘余二对不说耶答起灭既尔余二亦然谓随染缘起而真往六趣亦去动也随净缘起而真复一心亦来静也但二对别说起灭通说为异耳。</p>
<p>
	　　钞二约不变下具足应云迷悟动静生灭来往纷然真界湛若<a>虚空</a>体无生灭去来动静谓此不变义非唯约生灭中说亦该前二对之中皆不变也。</p>
<p>
	　　▲钞此义在下体中者问此明用大何故显体义耶答有二一云真如有随缘不变二义今相对以立因便明之二云理实随缘不变二义俱是用大即二无际故所依无障碍体方是体大若尔如何指在体中答真如二义一随缘义是违自顺他与体疏故不属体二不变义是违他顺自与体近摄属体也如唯识中识以了别为行相(如不变属用大)亦复用彼显自性云识以了别为自性(如更以用属体大)问妄亦有体空成事二义何故不明答理合具明今以真不变即妄体空真随缘即妄成事故影略耳。</p>
<p>
	　　▲钞言无际下略明无际理实此中具八无际迷悟横竖各二种故今此唯二影取余六谓迷中一义唯约竖论广多无际影取竖中绝际及二横也若具作者应云钞中有一迷来无始即无初际二迷无迷源竖无初际既无有始岂得有终绝初后际上二竖论若约横说一迷心障翳广无边际二横寻迷心不在内外故亦绝际上四皆迷若悟四者钞中一云悟绝始终即无后际此唯竖论绝际影取余三若具作者应云二竖论去来洞彻三际广无初后上二约竖若约横者一横说悟心通廓浩无边际二横寻悟心不在内外故亦绝际问何故钞家行文如此影略答欲使学者虚己而求发生观智故往复三对与二无际前后具阙下皆类此其与夫寻文数字之流不可同日而语也。</p>
<p>
	　　钞二唯约妄说等者问此中何以但释无际不解往复答六趣往复即唯约妄也易故不言承上相传于此皆说七十二往复谓六趣相望举一望六皆有往复则每一趣中亦十二往复六趣总论具七十二种矣如人往人趣复人趣往天趣复天趣等余趣亦然又若约妄心则缘彼境时为往缘此境时为复<a>妄念</a>攀缘往复何限故下钞云动即往复有去来故问往复二字各有三训何故双约迷悟中具配释之唯约妄中全不说耶答应准知故若具说者去来约处起灭约时上皆动乱静即体虚而随缘真如亦随妄起灭去来动静约不变则迷倒动静起灭来往纷然真界湛若虚空体无生灭去来动静此义在下体中。</p>
<p>
	　　▲钞过去无始未来无终者问如起信云以从无始已来念念相续未曾离念故说无始无明今言无始则可然妄有断尽之时<a>生死</a>有终又言无终何耶答略有三义一约一人则可终通一切则无终二若言有终以彼定执长邪见故三此约妄为门故无终。</p>
<p>
	　　▲钞中论云下即彼本际品文十藏品疏钞释云初偈引教立理显无始终次偈二句仍上遣中以无始终可对待故二句遣先后共略有三义谓有问言生死二法为先生后死为先死后生为生死一时一时名共今且总非下偈出所以云若使先有生后有老死者不老死有生生不有老死若先有老死而后有生者是则为无因不生有老死释曰前偈破先生后死生必因死今先有生则不因老死而有故云不老死有生则亦令生无有老死先独生故后偈破先死后生生者是死因今死在前为无因矣次破一时偈云生及于老死不得一时共生时即有死是二俱无因释曰以生不因死死不因生故后结法空云若使初后共是皆不然者何故而戏论谓有生老死既言本际不可得亦不应定谓无始无终况有始终之见邪故证前妄无妄源竖无初际等也。</p>
<p>
	　　▲钞是以远公云者准远公传云远闻罗什入关中即遣书通好(云云)什答书中有偈一章问其所解法云既已舍染乐心得善摄否(此二句问戒)若得不驰散深入实相否(二句问定)毕竟空相中其心无所乐若悦禅智慧是法性无照虚诳等实无无非停心处(六句问慧)仁者所住法幸愿示其要是以远公复以书遣什并报此偈也然迷途非一致下更有四句云时无悟宗匠谁将握玄契来问尚悠悠相与朝暮岁今引此者有二意一寂照意云通证上四种无际初二句证妄无妄源等竖论绝际次二句证横说中妄念攀缘浩无边际次二句横寻妄心不在内外等后二句证竖论过去无始未来无终等以致字有本为世字故二玄镜及助证等唯证妄心不在内外一义也谓虽有上下诸句唯以触理自生滞一句为引证之本文也余句皆是兼来无劳异说后义为正然上四种无际犹是总相据实迷中往复皆各具四以为八种也。</p>
<p>
	　　钞初义是总下谓三义对说约横竖以分异也泛言横竖而有二义一约时处论横竖如常可知二就法论横竖谓约彼此论也横则彼此不相望竖则彼此相望也今钞中三义就法论横竖也横论则三义不相望各各具往复以钞中三番消释往复无际一句也若各不具则释文不备故若约竖论彼此相望则总别有异故初义为总二三别也。</p>
<p>
	　　▲钞复本源者影取往<a>流转</a>故斯即静义者影取妄中斯即动义此唯竖论故六义中真妄各一生灭二义皆通真妄故此不论。</p>
<p>
	　　▲钞故<a>周易</a>复卦云下双引二卦证其复字初复卦者彼疏云天地养万物以静为心不为而物自为不生而物自生寂然不动此天地之心也今引已证静义泰卦跮云天体在上此卦阳爻居下地体在下此卦阴爻居上即天地气相交而生万物天体将上地体将下故云无往不复今证无但迷往而不悟复也然天地上下阴阳往复具十二卦今当略示正月为地天泰为地天泰二月为雷天大壮三月为泽天夬四月为纯干五月为天风遘六月为天山遁七月为天地否八月为风地观九月为山地剥十月为纯坤十一月为地雷复(谓阳已往而初复一爻故云然往必复)十二月为地泽临其阴阳往复终而复始盖如此也故以为证。</p>
<p>
	　　▲钞此一义下约横论影取前唯约妄中亦往复也。</p>
<p>
	　　▲钞故文殊下问前唯约妄中不引经证往复义今返本中焉何引证答前妄中往复易知故不引证今返本中意在勤修故广引证言文殊初说双行之<a>行者</a>彼经云<a>菩萨</a>虽不舍生死而不为生死诸过恶所染等释曰此约生死涅槃也彼又有六对双行之行一有为无为二大小乘三空有四相无相五愿无愿六生灭无生灭故名说双修之行次云下标征释结可知菩萨往复之道义通诸位有以局配则非也言修空无相无愿者准第七下钞云三解脱门亦名三三昧三昧即当体受名解脱即依他受称此三能通涅槃解脱故名为门但是一法以行因缘说有三种观诸法空名空门空中不取相转名无相于无相中无所愿求转名无愿等如智论说应度者有三种故一见多者为说空门二爱多者为说无作门三爱见等者为说无相门也言三种觉观心者有二解一云是三解脱所对治故言觉观者疏主云觉观旧名新译为寻伺唯识云寻谓寻求令心匆遽于意言境粗转为性伺谓伺察令心匆遽于意言境细转为性皆以思慧为体即觉粗观细也今三皆空无故断觉观也一云准瑜伽第十一云以不净治欲以慈治恚以悲治害如是对治三种恶觉观故即能治非三解脱也。</p>
<p>
	　　钞皆上句自利者问初义云观诸众生心之所乐应是利他何言自利答有二一虽观于他成自观行故二云以少从多故言往涅槃故者涅槃岂有方所以己求诸义言往耳生死无始在中对前往故名复。</p>
<p>
	　　▲钞虽往复下问正明复义何故上说往复钞中答也影取妄中虽有往复总为妄往流转矣问前散训字义中往复各有三训今属法中何以全不言耶答可以意得故若具说者应云去来约处起灭约时上皆动也静即上皆相待寂故而随缘真如亦随悟心去来起灭动静约不变则悟心动静去来起灭纷然真界湛若虚空体无动静去来起灭此义在下体中。</p>
<p>
	　　▲钞此中无际下唯略显总二义影取横竖若具作者一菩萨行海穷劫而行竖论无际随一一行遍尘方修横说无际上二广多无际二二称真即前二无际皆称真故名绝际无际自利利他又各四种亦具八也。</p>
<p>
	　　▲钞对上三义等者问释体要对用三义释相大何不对耶答体用相翻义可尔故疏之文势理亦通故相大不然。</p>
<p>
	　　▲钞所迷真性下影取所悟真性言一源莫二者离世间品疏云随客尘去而莫归见本往则还源返本有还有去皆是起心还去两亡寂然不起起则诸善失坏不起则出离盖缠触境寂知方冥真体。</p>
<p>
	　　钞动即往复有去来故者此证影显前用大唯妄中有往复三对义故言静即体虚下谓往必对复来必对去既相待立故知体虚无自性也应知动即前随缘义静即前不变义所依无障碍体方是一源也。</p>
<p>
	　　▲钞不释动下即肇公物不迁论注释者舍离也此则成事与体空一相不相舍离也则动静名殊下方归体大。</p>
<p>
	　　▲钞自利静也者亡心遗照定慧兼修故利他动也者涉有化生拖泥带水故又前十对之中以自利为往利他为复而前总配中以往配动以复配静今不尔者约对往涅槃为静复生死为动故也又前约用大生死无始在中故涅槃云往生死云复今约体大众生本具故涅槃云复生死云往化而无化者影修而无修不失一源下归体也问何故对上用大三义释于体耶答此中意欲摄用归体谓初摄迷悟动静之用次摄唯迷动静之用后摄唯悟动静之用同归一源体也。</p>
<p>
	　　▲钞若对上二种无际下总就事法明广多无际具十二种别约一一事皆有分齐(谓前双约迷悟中迷悟各具横竖二种成四唯约妄中往复各具横竖二种为四种返本还源自利利他各具横竖二种为四种总为十二种也)而各即事同真际即无际亦有十二种(三义横竖亦然)又前散训略释中总明二种即依总开别今此二种即摄别归总总别合论有五十二无际也。</p>
<p>
	　　▲钞动静无碍下明混无障碍方显一源之体意融二无际义为一源故言际与无际者谓前事理二种各各有际及与二种无际亦相待而立既无定异方显一源之体也。</p>
<p>
	　　钞清净法界杳杳冥冥者即性净无障碍理以为能含之体如金含器故恒沙二字释众字性德下释妙字上虽举能含之体意在所含之相又或带因以明也相依乎性下释有余二字问如言常德其体皆常何所不遍而言有余答性德无外无德非体今别举其德显体有余问真体为是常德否若不是常德何称无外既非无外望相德何名有余答相离体无故无德而非体故称无外相虽恒沙各具随名数异故体有余若尔体若是一何非有名之数如其多法为难亦尔答真理寂寥不堕诸数设说为一为欲破数强曰一源<a>如法</a>句经一亦不为一为欲破诸数等。</p>
<p>
	　　▲钞恢恢焉下借<a>庄子</a>养生篇文具云庖丁为文惠君(粱惠王也)解牛彼节者有间而刀刃者无厚以无厚入有间恢恢焉其于游刃必有余地是以十九年而刃若新发于硎。</p>
<p>
	　　▲钞阿僧祇品等者上能所含犹带因以明此正约宗以证故释所以中还带因论故云毛约称性等兼前总涉三义初由理事无碍故得事事无碍此复约法性融通以释所以即别教因也然此等三句含于同别故作此释也问准前段则体大甚深相大则有名之数有名之数不遍无外之体何名众妙称大耶答常乐等即是大义而不妨名相各异显体有余虽称体无涯而名相分齐各异故云众妙。</p>
<p>
	　　钞然此略有二义下文外别明相之同别体用准知谓无障碍理为别教体大无性真如为同教体大全法界真妄为别教用大世出世善为同教用大言本自具足者拣非业用故。</p>
<p>
	　　▲钞亦老子意者前则众妙二字意目<a>佛教</a>相大恒沙功德不为佛教意亦老子前则义意此则文意又前引内教证此引外教证故云亦也或可有余是道教文意众妙亦道教之文故云亦也道可道下因具引章释曰下具释彼意言以一真法界为玄妙者问准下别叹能诠中说于一真法界义分心境境中大方广即是三大何故今以一真法界而为体耶答以全总法界作体大故谓彼以义门阶降此据法体不分故不相违也依此总门或可全作相作用等思之。</p>
<p>
	　　钞融则三一互收者问三中举一摄二应云一二互收今何尔耶答别得总名故亦犹七处中菩提场遍余六处下钞云普光忉利等七处皆有菩提场亦是余六别得总名故彼既得尔此亦应然故纲要云体相用三非异犹一宝珠宝珠之体<a>圆满</a>之相鉴照之用三无离理举一全收。</p>
<p>
	　　▲钞云何超下具征释一句义也而但云超者从文便当略而言也。</p>
<p>
	　　▲钞并皆超之故云迥出者显超迥二字唯一重释也钞何者下释融拂相也融存拂泯既莫能羁岂言象之能到其法故云迥出即以迥出二字释其超字然所以超者有三义故一于人超权教菩萨及凡小故二于心非三慧及报生智之境故三显法体佛菩萨亦不思议故。</p>
<p>
	　　▲钞又借斯下显超及迥出作二重释谓前超唯超言思今又迥出上超言思也故经云下上句证超言思下句证迥出言况言相本绝下进显一义谓前遣犹带诠明况言相本寂何待遣之故云亡绝亦亡斯则下约相待门遣拂前但直遣故不重繁但可清耳虚襟自冥契矣。</p>
<p>
	　　▲钞具上诸德独在法界者问上迷法界而往六趣等岂法界德耶答约具德门无法非德今既融拂无碍全称法界何非德耶虽悟法界而情谓不忘何名德耶。</p>
<p>
	　　钞初句从本起末者此有二说一云依无际理体为本起往复之事为末一云此句疏中但有其末非谓无际是理问既无其理何言依本起末耶答岂不前云言意多含也言不动真际建立诸法及不坏假名而说实相此四句即大品及智论等文也各一句本一句末思之可见然此本末不同前三大释但以理事为本末也第三句能含为本所含为末第四一句融拂理事或生佛性相生死涅槃等准上释之。</p>
<p>
	　　▲钞末后结属通四义焉者若通具上四即同教意若取法界普融四句随举一句即摄四句者亦别教意文意双含故。</p>
<p>
	　　钞法界类别中言第三无障碍法界者即事理无碍法界言属上三法界者以上三法界融拂自在归总无障碍法界也上属四法界五法界准此可知。</p>
<p>
	　　▲钞往复与动下纲要云有为即事法界无为即理法界依理成事事能显理即亦有为亦无为法界真理夺事事能隐理名非有为非无为法界此二由上事理无碍法界而生言含众妙而有余即无障碍法界者即事事无碍法界亦由事事无碍故总融上四为斯一界混然不乱重重无尽此犹归别门名事事无碍法界不同下所归无障碍法界无得相滥今约圆融门故非普摄门也然法界二字义含多类故上四句配释种类不同故疏主下云然法含持轨界有多义梁论十五云欲显法身含法界五义故转名法界一性义以二<a>无我</a>为性一切众生不过此性故二因义一切<a>圣人</a>四念处法缘此生故<a>三藏</a>义一切虚妄法所隐覆故非凡夫二乘所能缘故四真实义过世间法以世间法或自然坏或对治坏离此二坏故五甚深义若与此相应自性成净善故若外不相应自性成染故上五义皆理法界复有持义族义及分齐义然持曲有三一持自体相二持诸法差别三持自种类不相杂乱与法义同族者种族即十八界上二并通事理分齐者缘起事法不相杂故于中性通依主持业因唯依主后六唯持业(上下疏文)今事法界并有为法界皆分齐义并持诸法差别与持自种义及无为法界皆性等五义及持自体义种族中<a>意识</a>所知名为法界摄十六法谓受想行蕴及五种色(谓极略色极迥色受所引色遍计所起色定自在所生色)并八无为(谓六无为中开真如为三性也杂集第二言无为法有八种谓善法真如不善法真如无记法真如虚空择灭非择灭不动及受想灭)今取所知八无为为无为法界义唯取真如无为为理法界义其理事无碍法界并两亦双非法界皆通上义而无碍也其无障碍法界以性义融余义故皆无障碍由法界具如是义故所以种类不同也其配五法界下疏具云随义别显略有五门一有为法界有二一本识能持诸法种子名为法界如论云无始时来界等此约因义而其界体不约法身二三世之法差别边际名为法界不思议品云一切诸佛知过去一切法界悉无有余等此即分齐之义二无为法界亦二一性净门在凡位中性恒净故真空一味无差别故二离垢门谓对治方显净故随行浅深分十种故三亦有为亦无为法界有二一随相门谓受想行蕴及五种色并八无为此十六法唯意所知十八界中名为法界二无碍门谓一心法具含二门一心真如门二心生灭门虽有二门皆各总摄一切诸法然其二位恒不杂乱其犹摄水之波非静摄波之水非动故第四回向云于有为界示无为法而不灭坏有为之相于无为界示有为法而不分别无为之性此明事理无碍(今钞唯无碍门)四非有为非无为有二一形夺门谓缘无不理之缘故非有为理无不缘之理故非无为法体平等形夺双泯(今钞唯此门)二无寄门谓此法界离相离性故非此二又非二诸故又非二名言所能至故是故俱非(形夺门要二相假无寄门则当法自离故不同也)五无障碍法界二一普摄门谓于上四门随一即摄余一切故是故善财或睹山海或见堂宇皆入法界二圆融门谓以理融事故令事无分齐微尘非小能容十刹刹海非大潜入一尘也以事显理故令理非无分谓一多无碍或云一法界或云诸法界然由一非一故即诸诸非诸故即一乃至无尽上五门十义恐学者要知故笔于此也。</p>
<p>
	　　▲第四总彰立意者前三番别消疏文此一番总出初立法界之意言先叙如来为物应生者如梵天请问疏云如来大悲随机摄诱兼齐十恶非直五乘所以化创憍陈道终须?是也言先小后大者彼疏又云或谈权道之三乘乃分羊鹿之殊驾或论究竟之一实复合白牛之同体是也言或无像现像者如上生疏序云原夫性质杳冥超蹄象而含摄觉体玄妙绝视听而融贯方智云于縠月察神理而犹迷假慧刃于丛筠揆灵机而不测乃至然后俯提十地疏海月于宝方下控三乘挺山仪于垢域等是也言无言示言者如唯识疏序云无言之言风警韬遂彩而月悬等是也(上并依集玄记中引释)。</p>
<p>
	　　钞答云以是此经之所宗故者此经正宗法界故言又是诸经通体故者如摄论云多闻熏习从最清净法界所流等释论云所流者正说<a>正法</a>谓十二部经疏主下云佛证体智证最清净法界而于后得安立教法名为所流故知十二部经皆从法界流出故是诸经通体也又是诸法之通依故是即依理成事故所以根本法界与一切事法为通依也言一切众生迷悟本故者以真如法界为迷悟依故一切诸佛所证穷故者以未证无碍法界未证穷故诸菩萨行自此生故者不悟法界行非真流但名假名菩萨尔初成顿说等者不离菩提树顿彰七处九会等既非权渐之教故先叙法界也故云不同余经有渐次故言最后一意正答初问者以上问何不先叙为物应生先小后大等故今正答由顿说故非叙渐次也而前诸意共成后意者恐有问云初成顿说故不同余经此则闻命矣何不别叙余法而便叙法界耶答云以此法界此经宗故所以顿说又法界是诸经通体故所以顿说乃至诸菩萨行自此生故所以顿说问若尔何不先答后意耶答欲以前六意成于第七意故正意答之于后也。</p>
		

	
	

		</div></div><hr><script charset='utf-8' src='../../js/footer.js'></script></body></html>