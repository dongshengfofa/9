<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修华严悬谈会玄记卷第十一' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>华严悬谈会玄记卷第十一</center></div><div class='fo'><center>经文出处:来自无量光明网</center><br/><br>
			<p>
	<strong>　　华严悬谈会玄记卷第十一</strong></p>
<p>
	　　苍山再光寺<a>比丘</a>　普瑞集</p>
<p>
	　　疏七说胜<a>行者</a>以所说胜行为因能说言教为果若不<a>修行</a>成道无日如数他宝自无其分说食与人终不能饱匪知之艰而行之艰经云不如说行于佛菩提则为永离故君子下君子者大人也贤智有德谓之君子上敬尊长如臣事君下恤万民如父育子故曰君子彼疏云不忧无禄位但忧无立身之才学耳以况行人不忧无<a>圆融</a>行布之位但忧己<a>德行</a>不立。</p>
<p>
	　　钞包氏者后汉儒林传云包咸字子良会稽曲阿人也少为诸生习鲁诗<a>论语</a>举孝康除郎中建武中入授皇太子论语又为其章句拜谏议大夫永平五年迁大鸿胪彼疏云不忧无人知见于己求善道而行之使己才学有可知重则人知己也今引上二句行成得位证此由行故得位也求为可知者行成得名以行为能立名与位皆所立人为能立行为所立故云及所能立皆是行也下两句行成得名非今所用今为下疏欲证前由行得位故但引前两句耳。</p>
<p>
	　　疏一顿成诸行者新经疏云此复有二义一约心观二约性融今初谓一念相应能顿具故谓知此心即是佛智佛智即是无念无念心体内外无著一诸过自防(二)忍可谛理(三)离身心相(四)寂然不动(五)了见性空(六)善达有无(七)进诣妙觉(八)是真信习(九)决断分明(十)十度具矣十度既具余行例然故修一行成一切行二约性融者以修一行称法性故性融摄故令此一行如性普收无行不具。</p>
<p>
	　　疏十住品云下言等者次云文随于义义随文如是一切展转成此不退人应为说又<a>弥勒</a>告大众言余诸<a>菩萨</a>经无量百千那由他劫乃能满足菩萨行愿乃至此长者子于一生内则能净佛刹乃至则能具足普贤诸行皆一行即一切行义也。</p>
<p>
	　　钞等取一障一切障等者问今证一行一切行何证以断障修证耶答以此皆行中别义障是行之所断断以行为能断修正约行证则行之所证故也。</p>
<p>
	　　▲钞初说十句等者此指一断一切断等文也经云欲疾满足诸菩萨行应修十种法所谓心不弃舍一切众生一于诸菩萨生如来想(二)永不诽谤一切<a>佛法</a>(三)知诸国土无有穷尽(四)于菩萨行深生信乐(五)不舍平等<a>虚空</a>法界菩提之心(六)观察菩提入如来力(七)精进修习无碍辩才(八)<a>教化</a>众生无有疲厌(九)住一切世界心无所著(十此即初说十句也)次有五十句谓十种清净十种广大智十种普入十种胜妙心十种佛法善巧智(即今顿成五十种胜行有本云五十二种二字似剩也)下疏云能治深妙(若所治即下百万障是也)后五十展转依初十是为初即摄后一治一切治(即今云一断一切断此唯约能断也)说有前后得即一时评曰别是一断一切断并一修一切修通一行则一切行也。</p>
<p>
	　　▲钞一念嗔心下即所断也经云佛子我不见一法为大过失如诸菩萨于他菩萨起嗔心者何以故佛子若诸菩萨于余菩萨起嗔恚心即成就百万障门故所谓不见菩提障不闻<a>正法</a>障乃至远离三世诸佛菩萨种性下疏云决定毗尼经云宁起百万贪心不起一嗔以舍众生违起大悲莫过此故既一惑成百万障则一障一切障义惑惑皆然今从重说虽标百万略列百门古人寄位分五(谓十信行十住行十行行十向行十地行此五约所障惑是能障)是知通障一切信尚不起况诸位耶又所障法界如帝网重重能障同所亦无尽故知百万犹是略明问上之断惑约何位断答准教章云准上下经文有四种一约证谓十地中断二约位断十住已去断三约行十信终心断四约实无可断以本来清净故。</p>
<p>
	　　▲钞故偈中下约所依显能依行时既延促<a>自在</a>行亦一多圆融妙严品约法显行可知。</p>
<p>
	　　疏乃至等觉中行者问前彰地位中直至妙觉此说胜行秪至等觉其故何耶答位是所得通因及果行为能得唯至因圆以等觉因圆便能至果故行不说妙觉净行品疏钞说约行修有障等但四十一位行妙觉位是所求无障非行故。</p>
<p>
	　　钞体即三心者是起信文疏云一体直心即大智无所执着绝能所念名念真如后二心以其为本二深心者乐修诸善谓四弘愿等虽发此愿而无分别契前直心诸行相中不可称量故名深心三大悲心者见受苦众生方便救拔见得乐众生护令不失虽发此心而无爱见即<a>无缘</a>悲故曰大悲亦顺直心又以前二心皆为众生则<a>无心</a>非悲以悲直二心皆顺深心则行愿无涯说即三心次第发必不得单行言四弘等者等一切愿也贞元疏云以大愿为主然愿无量而多说四弘者对于无作<a>四谛</a>理故一众生无边誓度者度于苦源二烦恼无边誓断者断于结集三法门无边誓学者学于道谛四佛道无上誓成者证于灭理言无作者不同小乘有生灭谓造境即中无不真实阴入皆如无苦可舍烦恼即菩提无集可断边邪皆中正无道可修<a>生死</a>即<a>涅槃</a>无灭可证无苦无集即无<a>世间</a>无灭无道即无出世间不取不舍直趣真实若更深入应知一苦一切苦则一度一切度事事无碍故一惑一切惑则一断一切断一道一切道则一修一切修万行一体故一佛一切佛一成一切成等然此深义是上圆融行之愿也上圆融虽约行说此约愿说思之。</p>
<p>
	　　▲钞七十八经云者即慈氏章中文也言大悲为油者约喻即油不尽而灯不灭约法则大悲无尽大愿无穷智光不息恒照法界行愿品云是故菩提属于众生若无众生一切菩萨终不能成无上菩提言上求即直心下化即悲愿照理起行亦然故云不出此故。</p>
<p>
	　　钞言相者下释疏中相字而有四义一无相为相者以发心文云今所发觉心远离诸性相故二同法界相者同理事无碍法界事事无碍法界故三无分量相者无分齐头数等行相可称量故四无齐限相者贞元疏云若约悲愿二心无齐限尽度众生尽修诸行故约直心无齐限下无众生可度上无菩提可求中无万行可修亦无真如而为所念净名云舍于分别菩提之见菩提者不可以身得不可以心得寂灭是菩提灭诸相故若融上三心则度而无度修而无修故光明觉品经云若于一切智法发生回向心见心无所生当获大名称钞言功德下释疏中功德字言无德不收者贞元疏云经云一切功德皆在最初菩提心中安住故是以语其智等虚空而非类论其德碎尘刹而难量极念劫之圆融尽法门之重显初心契于佛智岂有边涯微滴入于天池齐无终始。</p>
<p>
	　　▲钞发心品十种大喻下经云佛子假使有人以一切乐具供养东方阿僧祇世界所有众生终于一劫然后教令净持<a>五戒</a>南西北方四维上下亦复如是乃至云教令住辟支佛果比发心功德百分不及一乃至优波尼沙陀分亦不及一此即第一喻利乐众生喻也二速疾步刹喻三知劫成坏喻四善知胜解喻五善知根性喻六善知欲乐喻七善知方便喻八善知他方喻九善知业相喻十善知烦恼喻十一供佛及生喻随一喻而十者十门校量显胜总有一百一十门今云十喻百门者约大数耳亦寄显圆义故问如第十一喻中云有人以不可说不可说供具念念供不可说佛及众生经不可说劫此之功德全比容许不齐何以不及少分答有三义一无时处齐限故二称法性故三事事无碍故问此发心功德既尔岂是行布行耶答是即圆融之行布故。</p>
<p>
	　　▲钞独觉声闻下问起一念二乘意退菩提心(智论中说有一阿<a>罗汉</a>领一凡夫<a>沙弥</a>沙弥随从行忽作念发大乘心罗汉观知便于沙弥身上取衣钵自擎令沙弥前行行经数里间沙弥心念菩萨苦行难成佛果遂却拟修小乘法罗汉又观知却过与衣钵还令随后沙弥都不知意而问罗汉罗汉方与说其意也)何以菩提心出二乘安乐答由佛出世说二乘法方有二乘得道佛因菩提心得据本为言亦从菩提心出有解云菩萨发心非但出生如来亦令二乘回心向大得大乘安乐之果者非也今云二乘之安乐故问独觉自悟出无佛世岂由佛出答说得果时云无佛世必前世已见佛闻法推本亦由佛出故又佛昔依一乘发菩提心今于一乘分别说二乘亦依菩提心出也故十住婆沙论第二云一切声闻辟支佛皆由佛出若无诸佛何由而出。</p>
<p>
	　　钞此上三事下贞元疏云体相德三不相舍离犹如日轮体是珠宝其相圆明德无不照成熟谷稼廓彻虚空三无离理言为万行之本者离世间品云忘失菩提心修诸善根是为魔业善财求友先陈已发菩提心者是<a>法器</a>故弥伽翻礼于初心若敬白月之新吐(法界无差别论云敬礼菩提心者如人礼白分初月不礼满月以希现故满月由此故又宝积云如是迦叶世间人月初出时恭敬<a>礼拜</a>至其盛满时而不恭敬何以故从初至满故等又涅槃三十八云发心毕竟二无别如是二心先心难自未得度欲度他是故敬礼初发心)海云惊其初发美青松之始萌(下经中善财先陈已发心已海云告言善男子汝已发心耶善财言唯已发心然后海云赞叹等下疏云先赞法器以发心者难故若不发心不堪受法非法器故如青松之始萌人爱彼美大松依此成故)不有凌云之心岂展垂天之翼若无等佛之志岂成妙觉之尊长流生死凡夫初发此心为后万行之本言即此发心便名为行者问此中说胜行何言发心耶故此答也十信已上即此发心便名为行乃至十度万行皆名行相问净行品疏云夫妙行者统惟无念历修万行疲役身心岂当为道答若斯见者离念求于无念尚未得于真无念况念无念之无碍耶。</p>
<p>
	　　疏此二无碍者问圆融行布复说无碍即可如实能行云何答始则圆布别修淳熟自然双具亦犹前之四地真俗别观至五地中真俗双运若尔何殊有作之修终成败坏答善用其心不已故能无心体极本不以有作为是则非认贼为子也问既无心体极何须断恶修善但以无心体极<a>善恶</a>无碍行之复何碍耶答为实无心体极谓如能渡水之人逆顺出入自在者得无碍行之其有力未任者心虽欲得逆顺出入自在无碍以力未任入必沉没难得出离幸须冷暖自知慎勿欺心而已故圭山云世有非法之人假为菩萨之行诳惑愚夫说空无相之言不拘斋戒以粗行为大乘以真修为小教愚人不晓却敬彼粗人不知<a>弟子</a>有择师之分既闻彼说已仍须勘以圣教合者名正不合者名邪又须日夕体之心在佛道大悲利生方堪归依无得杜顺和尚食肉便乃食肉彼却食臭尸汝何不食志公食鱼鲙吐之水盆鱼跳跃食鸽口中飞出(志公就人求生鲙人为办之致饱乃至还视盆中游泳如故日令弟子煮鸽一只而自食之忽于时有弟子先食彼鸽一足之肉志公既觉曰汝无惭也弟子背面窃讼之曰我食一足便谓无惭和尚每日吞取全身德行如何志公知已复告之曰汝所食者与我不同乃自张口据所食鸽从口中飞出最后一鸽落之在地乃令看之唯无一足于是时人咸皆惊异)汝等为能如此自在否若更纵无知之心阿鼻<a>地狱</a>何门可逃。</p>
<p>
	　　疏八示真法者所示真法为因能示言教为果欲成下蹑前起后不体下我等无始至今亦曾修善云何犹不出离良以未能深心体达理事等真实之法所修之善得人天果皆生死之业也今仍不求学通达如何<a>解脱</a>故言故兜率下上二句云众生无始来生死久<a>流转</a>(即法幢菩萨偈)言此亦下贞元疏云示四法界今略言二也。</p>
<p>
	　　疏九开因性者开即开说显示之义以所开因性为因能开言教为果言上因果理事者因即第六第七果即第五理事即第八既皆性有不唯但具性功德尔行愿钞征云如何开耶答如出现品云佛子如来智慧无所不在何以故无一众生而不具有如来智慧等即开因性也若性非下喻上性有可知。</p>
<p>
	　　疏良以下盖为我等具足包含恒沙功德为体性即本有涅槃全依本觉佛智之海以为根源即本有菩提义分理智实无二体(此释因性二字也)。</p>
<p>
	　　钞初明因义下恒沙性德即举所具德显能具体即涅槃也本觉佛智约自体说即菩提也此无二体又本觉因性与佛果智本新似异然佛果智亦本有故故云无二体故疏云因果理事皆由众生性有问此何举同教沙德本觉之因性耶答此性德智海实通别教今且约同教一分以释相也或可然在众生有之故非同教因性之义问何以下引涅槃法华为证答用涅槃法华之文成华严之义引同入别众生既全包此为身故众生与理智而无二体。</p>
<p>
	　　疏但相变下但真性<a>随缘</a>受五趣身名相改变执此凡相谓别有体性以是虚妄情执既生本智斯隔而非(先觉后不觉故圭山云譬如福德端正之人忽然梦见贫贱病苦之身即相变也不见本身即体殊也执认病身是我身者情生也不信自身福德智慧即智隔也)。</p>
<p>
	　　钞覆彼因义者虽具理智之因由相变情生全不觉知即隐覆义故须说经开示言迷真如下以楞伽五法释此二段文也以瑜伽七十二亦有五法一相二名三分别四真如五正智分别即是<a>妄想</a>异名下疏云迷如以成名相妄想是生悟而名相本如执翻成智如外无智智体即如此二犹空寂照无碍言上对约境者迷真境以成妄境故下对约心者失真心以成妄心故本唯一体遂成五法既知如此须开示之此释开字之因也。</p>
<p>
	　　钞今令下正释开字以能开言教为果言知心空寂者经中显说令我等知妄心空寂则无所变名相之境故合体也言达本下通达本有智慧元不于境住着则妄想亡灭而正智生如前睡梦之人有觉者警之令寤即梦见恶身便是好身即合体也岂有能合所合是故圣说真智证理之时无能所相故。</p>
<p>
	　　▲钞真本下重释上文真本约性深源约智亦可反此如前作梦之人好身何假功成觉时则亡功本就觉故正智何假外求如作梦之人不颠倒心何假功用方成觉如行尽源成言若寂照下融理智也若寂然绝相朗鉴居怀行者能尔则因性开矣由教令人开故或众生亦具开义言性即知见者即上因性之理智即佛知见也本有涅槃知见性也本有菩提知见相也既能寂照双流所以并皆显现言故谈下显教为能开也。</p>
<p>
	　　钞如示贫女下涅槃云如贫女舍内多有金藏无有知者时有一人善知方便语贫女言汝舍内有真金藏等彼疏云凡夫无德称贫能生真解名女<a>五蕴</a>名舍即荫有性故言舍内有多金藏不觉自身有如来性名无知者善知造修显胜之法名知方便故经合云众生<a>佛性</a>亦复如是无有知者如来普示众生诸觉宝藏所谓佛性此但知有佛性未见未证则教能指示令知故云唯明示义。</p>
<p>
	　　钞二使其下释疏第二义中具开示悟入四义使其行者修行义通开示二义能铨教法使其修行如令掘宝藏示义也能令行者见佛性是开义开说名开即开示二义俱是能诠言教行者先来不分明了知今明了知之名悟因悟证达名入即悟入二义俱是行人言显现之言下即教开说朗然显现对四义中开示义也或众生悟入因性显现分明则对上能诠开显故云显现之言等。</p>
<p>
	　　钞经云如有大经卷下证上开示义下疏释云大经者佛智无涯性德<a>圆满</a>故潜入一尘者略有三义一妄覆真故二小含大故三一具多故一切尘者无一众生不具佛智故有一聪慧人下出经益物喻上离妄现前佛智亦如是下合也佛智合上大经众生身及妄想俱合上尘诸佛下合出经益物可知。</p>
<p>
	　　钞唯以一大事因缘下解<a>疏文</a>一句钞文分二。初指他经(疏唯)二正解释(二)初依慈恩且解事字(大乘)后自清凉具解一句(二)初解一大事(今略)后解因缘家(二)初因缘无别属于如来通于因果解(言因)后因亲缘疏属于大事因缘唯因解(二)初具释(二)初属大事(又因)后解因缘(正因)后料拣(斯则)</p>
<p>
	　　钞大乘法师者即玄赞疏也言随应皆得意者此段大意但释知见大事亦可约义曲配事物等四义也次文又云为此大事因缘所以出现世间大事体即知见(总出大事体也)真如所证义理境界俱名为义证智能证能知义理真境即能证所证能所知见并名知见(上约理智解也此上理为事义教所诠名义理智所证名境界上智为道理以能证真境能知义理故)或知正体智见后得智此二是用此二本性即是真如合名知见(即依本后解也上二句应配前事物义本后一异别故言此二是用者是智体家用故下三句应配上体事也以难云二智有为应非法性知见故此通也)菩提体是有为本有种子多闻熏习因修增长体即四智其涅槃性体是无为本来而有自性清净后逢善友断障所显虽一真如逢缘证别名四涅槃(约菩提涅槃释开知见也前当因性此当开字)。</p>
<p>
	　　钞今略释下绝待名一佛因佛果者真菩萨正行为因如来实报名果故称为大因果并有干事之能(<a>周易</a>曰贞者事之干也有干即能有为事)所谓令物皆得究竟解脱。</p>
<p>
	　　▲钞言因缘下谓因由缘由所以之义不分二别但为前绝待因果干能故佛出现耳。</p>
<p>
	　　▲钞又因缘下此因缘属法分其疏亲言属大事者以狭即宽故因缘即大事中因义故言正因佛性等者此出涅槃经今引祖据知彼经文次释今钞彼经二十八云善男子因有二种一者生因二者了因能生述者是名生因灯能照物名为了因烦恼诸结是名生因众生父母名为了因谷子名生水土名了<a>六度</a>阿耨菩提名为生因佛性阿耨菩提名为了因复有了因谓六度波罗蜜多佛性复有生因谓首楞严三昧阿耨菩提复有了因谓八正道阿耨菩提复有生因谓<a>信心</a>六度又云善男子因有二种一者正因二者缘因正因者如乳生酪缘因者如酵暖等又云正因者名为佛性缘因者发菩提心又云正因者谓众生善男子僧名和合和合者名<a>十二因缘</a>十二因缘中亦有佛性十二因缘常佛性亦常是故我说僧有佛性(清凉云前有六对生了二因前三对以因为生因缘为了因此就能生后三对以因望果以论生了)下疏云然则缘因即是了因了因未必是于缘因有亲疏故(疏者是了亦是缘因亲者是了非是缘因)善友是于缘因而必是了(善友是疏亦缘亦了如酵暖等是酪了因亦是缘因)佛性名为了因未必是缘此约智慧性故(以无漏智性本自具足本有真实识知等义当体名了又约有性居然是了)若以第一义空为佛性者唯是正因而非了因但为了因所了而非生因所生(拣异智慧为性也然涅槃云佛性者名第一义空第一义空名智慧此二不二以为佛性然第一义空是佛性性名为智慧即佛性相第一义空不在智慧但名法性由在智慧故名佛性也)若以智慧为佛性者即是了因(结成上义生次文也)若以五蕴为佛性者名为正因亦名生因(五蕴是正是生不得名了五蕴名生者能生诸法故明生因今因五蕴能得菩提岂非生因如乳生酪如谷生芽皆生因故)然复生必对了正必对缘(以上疏文参用今依涅槃明义有二对并如上引)又云五蕴相续即是正因亦名生因言正因者是中道义中道即是佛性(上引祖据讫)次释今钞者此有二对初正缘对言正因佛性为因者即上涅槃云正因者名为佛性即中道佛性也望六度行名为正因(亲故名因)缘因佛性者即六度行也(疏故名缘)言了因下二生了对也即般若为了因意令行者修学般若了第一义空之性为因如灯了物故(下疏云今以了因了被正因了即般若亦缘因也评曰了因为能了正因为所了所了从能了以彰名了因之所了了因所了即因体即正因佛性若以本智为了因则了因即所了了因所了即因体即本智也然今以六度中般若为了因故亦即缘因也)言生因下即前五蕴为生因也欲励行人依今五蕴(五蕴名生因)发菩提心修菩萨行为缘如种生现(上寂照义)若会解云生因亦名正因如谷生芽正因摄故今由佛种起成菩提故云生因所生为缘也所生即菩提此是果义今约以所生目能生故属因也评曰上二解前解以能生通缘因(五蕴为正因发心等通缘因)后解能生唯正因前解为正若单谷无土等不能生芽故。</p>
<p>
	　　▲钞斯则下结拣也通拣四字大事则因果干能故宽因缘但说大事中因义故狭也。</p>
<p>
	　　▲钞故彼经云下证也佛种正因佛性也万行为缘通于缘了起斯佛种成菩提故即是生因故一句经四因皆具也问准下钞引此文释之有因果二种性今何但证于因耶答此中且说初义于初义内复分二种因缘彼但是此中后义盖影略以明也。</p>
<p>
	　　钞广释如别者应指<a>天台</a>文句并慈恩玄赞亦未可详定而天台文句初广引十余家解次开法华论意以为四释一约四位释开者即是十住初破无明开如来藏见实相理缘修惑破名使得清净示者惑障既除知见体显体备万德法界众德显示分明故名为示即是十行位也悟者障除体显法界行明事理融通更无二趣故名为悟即十回向位也入者事理既融自在无碍自在流注任运从阿到茶入萨婆若海即是十地位也然圆通妙位一位之中即具四十一地功德秪开即具示悟入更非异心二约四智释一道慧见道实性实性中得开佛知见也二道种慧知十法界诸道种别解惑之相一一皆示佛知见也三一切智知一切法一相寂灭寂灭即悟佛知见也四一切种智知一切法一相寂灭相种种行类相貌皆识即入佛知见也又道慧如理名开道种慧如量名示一切智理量不二称悟一切种智理量双照为入此亦约实理无浅深中而浅深分别也三约圆教四门横释四句者空门一空一切空即开佛知见有门一有一切有即示佛知见也亦空亦有门一切亦空亦有即悟佛智见也非空非有门一切非空非有即入佛知见能通则四所通则一开示悟入是能通之门所知所见是所通之理也四约观心释者观于心性三谛之理不可思议此观明净为开虽不可思议而能分别空假中心宛然无滥名为示空假中心即三而一即一而三名为悟空假中心非空假中而齐照空假中名为入是为一心观而分开示悟入之殊也所以四释者见理由位位立由智智发由门门通由观观故则门通门通故智成智成故位立位立故见理见理故名为理一也(恐要知天台宗义故笔于此)言略释如下者下钞云古有多释一法华论云开者无上义(论标名也)谓除一切智更无余事(即双开菩提涅槃二无上果谓知见之性为涅槃知见之相为菩提也)示者同义三乘同法身故(别示涅槃即法身也)悟者不知义不知唯一实事故(今令知成报身故即别悟菩提也)入者令证不退地故即是因义(谓证初地已上菩提涅槃因故登地证如为涅槃因能证地智为菩提因清凉云论意即初深后浅以入约因故然上初三句约果中初句总第二第三句别约果也第四即因也)二嘉祥云开示约能化悟入约所化能化有大开之与曲示(但说有性为大开言此是凡夫性此是<a>圣人</a>性因果理行即曲示也)所化有始悟之与终入(豁然了知故名为悟修行契证目之为入即始浅终深也)然此天台破云经明四句皆云为令众生语意为主前机得益非开化主应作所化人开悟那即分两句作能化开示耶今为通云如经第二句云欲示众生佛之知见岂非佛为能示又法华论牒初句云如经欲开知见令众生知得清净牒第二句云欲示众生佛知见故皆为约能开示说也若牒第三句则云如经欲令众生悟佛知见故牒第四句欲令众生入佛知见故此二句约所化悟入说也故经论正意自约能所明义那忽破云四句皆云为令众生耶华严亦云其性本清净开示诸群生亦佛为能示也只由此故吾宗多引嘉祥此义也又清凉略释云谓开除惑障显示真理令悟体空证入心体也又禅门释者北宗云智用是知慧用是见见一心不起名智智能知五根不动名慧慧能见是佛知见心不动是开开者开方便门色不动是示示者示真实相悟即<a>妄念</a>不生入即万境常寂南宗云众生佛智妄隔不见但得无念即本来自性寂静为开寂静体上自有本智以本智能见本来自性寂静名示既得指示即见本性佛与众生本来无异为悟悟后于一切有为无为有佛无佛常见本性自知妄想无性<a>自觉</a>圣智故是菩萨前圣所知转相传授即是入义上二各是一理(上略释是钞主意由钞中指故依会解繁引)。</p>
<p>
	　　疏十利今后者贞元疏云诸佛设教起则有始用乃无终若雨滴沧溟与海俱竭一言称性与性齐终法界无终斯教何尽故广利无边然能利是经所利是机今取能利为因不同前机感取其所也。</p>
<p>
	　　疏发心品云等者此品次前文中由法慧说此法时诸佛证已次经云汝说此法时有万佛刹微尘数菩萨发菩提心我等今者悉授其记于当来世过千不可说无边劫同一劫中而得作佛出兴于世皆号清净心如来所住世界各各差别我等悉当护持此法令未来世一切菩萨未曾闻者悉皆得闻下疏释云汝说下显益证成通二世初显现在后我等下显及当来今初清净心者以闻菩提见心性故而经多劫者然余教说定三僧祇此宗所明劫数不定略有四类一或展则无量不可说不可说刹尘劫<a>如法</a>界品说(即瞿目波仙人暂时执手时经多劫等是也)二或千不可说或减或增如大威太子及此中说三或一生二生如善财童子兜率天子四初心即得如前文说(即发心品前文以是发心即得佛故并才发心时即得一切佛智慧等)所乘之法既自在圆融能乘之人亦迟速不定念劫融故故弥勒云一切菩萨无量劫修善财一生皆得起信则以若迟若速皆为方便此宗楷定为权并有圣言无烦固执不以长时而生退怯不以速证而起轻心若迟若疾誓要当克是佛意也(今以起信宗以迟速为方便则定三祗故皆判为权今圆宗迟速四说并皆实也)。</p>
<p>
	　　钞等取余经者是疏引不尽自余经文非是他经疏云吞服金刚喻喻智德智慧破惑如金刚故以有智者必无烦恼故不共住(彼有三喻喻于<a>三德</a>此即第一喻智德也第二小火烧多喻断德了惑本寂故第三药王遍益喻喻恩德种种利生故)。</p>
<p>
	　　疏设有菩萨等者如教迹中释也言生如来家者下疏云初住见心性故故名生家四地寄出世故生道品家八地无功用故生无生法忍家今此通三兼显凡夫解心亦名生家因果无碍故。</p>
<p>
	　　钞乃至深入下下疏云生如来家为总乃至所引九句为别一以如境为家无性摄论云谓佛法界于此证会名为生家二以行法为家具家法故(行是如来家法故)三俗境为家世亲摄论云由此令佛种不断故(谓由后得智了达俗境观机审法说教化生令生依行成圣佛种不断故)四远离非家(远离世间不是如来家法故)五以佛行为家(第二说菩萨行此说如来行故不同也)十住婆沙论云初地菩萨行如来道相续不断故六菩萨法性为家故(下疏云亦是佛种性故亦同如来一如境故)七当净佛家(当来至佛位中所得自在上心无疑惑故净也)八住本佛家(住本有性不从师得之佛家也)九因果理事无碍家前六自分家(但就因位说通诸地)后三胜进家(约果位说也因是能胜进果是所胜进)。</p>
<p>
	　　疏良以有非等者镜心录云依<a>八识</a>生灭有作之心修于万行则见有实惑可断实行可作当果可求名为有作既依生灭有作心修故所修万行尽属有作如木作器器器皆木若顿悟真心本净妄心本空故所修万行尽是真心(既属真心则名无作)如金作器器器皆金非谓全不修作名为无作若全不修作即是修外求于无修乃外道见也言无心体极者既悟妄心本无真心本净故所起心皆是无心何以故谓知己所起之心本无妄心元是真心也又若但无心亦未能体极亦不能一念契证也如肇公破支慜度心无义云心无者无心于万物万物未尝无此得在于神静失在于无虚今云一念契者若三乘望理为一念契佛家今圆教中一念即无量劫故一念契时即已究竟生无生法忍家矣故新经序云失其旨也徒修因于旷劫得其门也等诸佛于一朝言贤首品下上半证有作之修下半证无心体极由信该果海故胜前福也下疏云唯明诵持余略不说亦显所行真行不可校量也即如说而修行其福不可限。</p>
<p>
	　　疏成见闻益者以成及益皆通能所能成能益谓法尔常遍之因所成所益谓物之机见闻唯局所益谓能成名成成之见闻所成名成成即见闻依主持业二释如次益字例知下九亦然而皆言闻者望果闻因故。</p>
<p>
	　　钞所以辨异者亦为拣滥等者以此十因亦探玄中义而此利今后是清凉新加恐人滥于顺机感中故此辨异也(探玄十因者谓前六与今文全同第七云开发故即今第九开因性第八云见闻故今广为第十利今后也第九云成行故即今第七说胜行故第十云得果故此中略无摄在利今后中故今加利今后合探玄第八第十也)言前但约时者问感者善根岂非行耶何得言但约时答以善根约时中说故言又顺机多约于所等者谓顺机约所顺之机善根为因感能顺教为果今此以能顺教上有能利今后功用为因起教法之体为果故不同也既云多约有互通少分二世义故言又顺机但是别义者即利益总别也。</p>
<p>
	　　钞此十种益出于旨归者彼有十门此是第九门明经益中文也言从浅至深者准旨归意前五从浅至深皆自利初见闻但泛尔故最浅二因见闻而发心故次深三由发心乃起众行故复深四由行成即摄于位更为深五由具位速证圆满故最深也六令他灭障(旨归云地狱天子香云普熏其蒙香者灭八万四千烦恼等故名利他也)七令他展转得益上皆泛明(问如灭障已指蒙香者何言泛明耶答虽说蒙香灭障不的指是何人故云泛明)八如善财童子九如六千比丘此二别彰得益之人第十总具深浅(前五)自他(前五自利六七利他)总别(第十为总前九为别)等义(等前七泛明八九别指)故钞云自利利他等而为其次等字亦等其总别泛明别指六字也问造修与起行何异顿得与速证何殊答体虽无异而义不同造修对劣显胜(旨归云一切菩萨无量劫善财一生皆得)起行直彰其妙(旨归云若起一普贤行遍一切行位一切功德一切法一切处一切时一切因一切果皆悉穷尽具足一切如帝网等)顿得通得诸益(旨归云六千比丘顿见如来十眼境界逝多林中菩萨顿得无量自在法海)速证则别明入地(旨归云依此普门一证一切证速入十地如随好品兜率天子顿起十地等也)或可约自起行令他造修自速证令他顿得(自利利他异也)又起行总指不拣何人造修别指善财速证总明不拣何人顿得别指六千等或可起行约初修造修约成就则胜劣有异速证约疾顿得约齐则宽狭有异(虽有四意初意为正旨归有文故后之三意共成初意)。</p>
<p>
	　　钞然见闻下通妨也妨云详此十益随举一益可具十因或随前一因可通成十益今何故以一因为一益耶故此通也初二句领妨后二句通妨也。</p>
<p>
	　　▲钞便能触目对境者如不思议品云一一毛端处有不可说不可说佛刹微尘数世界一一世界念念有不可说不可说佛<a>说法</a>等是知何有不说法之时处耶言常如法见者如犹称也称法而见故言所引经文如前总中者即前法尔因中疏钞所引不思议品第四十七卷经中文也此言总者意显法尔因直谈法性不待别因名总下九因各是别义不同前利益总别不尔何处更明法尔常说遍说为总耶(此有二义总别约法性则初一为总后九为别约利益则第十为总前九为别思之)问十因之中法尔为深十益之中见闻为浅何以对深因而成浅益耶答理实法尔皆成十益深浅皆具今以常遍说上见问义显且作是配非不该于深也下九皆尔。</p>
		

	
	

		</div></div><hr><script charset='utf-8' src='../../js/footer.js'></script></body></html>