<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 妙法莲华经文句' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 妙法莲华经文句</center></div><div class='fo'><center>经文出处:来自无量光明网</center><br/><br>
			<p style="text-align: center">
	　　上卷&nbsp;&nbsp; 下卷</p>
<p style="text-align: left">
	<strong>　　第三卷 <a>妙法莲华经</a>文句</strong> 上</p>
<p style="text-align: left">
	　　从尔时<a>弥勒</a>欲自决疑下讫偈。即是发问序。文为二。长行偈颂。长行中经家述自疑他疑发问。问中此土他土如文。何意有偈颂耶。龙树毗婆沙云。一随国土<a>天竺</a>有散花贯花之说。如此间序后铭也。二随乐欲不同。有乐散说或乐章句。三随生解不同。或于散说得解。或于章句得解。四随利钝。利者一闻即悟。钝者再说方悟。又表佛殷勤重说。又为众集前后故有偈也。偈有六十二行文为两。初五十四行颂上问。后八行请答。就问为两。前四行问此土。后五十行问他土。长行总问此土六瑞。偈中长有香风地净。无<a>说法</a>入定。观文谓言盈缩寻义不然。说法是慧性。入定是天心。由天心慧性。能作动地放光。举末即能知本故。缩非缩也。他不见此意。谓弥勒不问两事。便不以为瑞。今反难之。若弥勒不问。文殊何故而答。又问指何处为问。今指长行总问是也。若更显其别问。秖导师两字是也。良以说法入定能导于人。既称导师。即是问说法入定也。是故非缩。他云风由檀林故香。地加之严净盈长两事。今谓非盈。风本无香而香。为奇特故以成瑞。夫天花至妙岂有色而无香。此表因运至果。如花有香风。花既集地地则严净。因若趣果果则严净。金光明云。聚集功德庄严佛身。故以二事显成四花。盈非盈也。眉间光下。次有五十行。颂问他土六瑞。旧云颂中不问三乘四众。不问佛<a>涅槃</a>。今教废三那忽问三。方说寿量那问灭度。于义不便故不问也。呜呼不解消文。抑经就情。今明颂中具问他土六瑞。文为六。初三行问六趣众生。二四行问见彼佛及说法。三三行问他土四众。次一行半结前开后。次三十一行半。问他土修<a>菩萨</a>行。次七行问供养<a>舍利</a>。即是问佛涅槃也。初三行问六趣。验此颂。知上文光照东方是总照他土意也。此颂颂上总问。六趣众生是能趣之人。<a>生死</a>是所趣之处。<a>善恶</a>业缘是趣因。好丑是趣果也。从又睹诸佛下。第二四行问见彼佛土。直见佛说法。此广明说法之相。谓说顿教逗大根性。圣主师子即如此土现卢舍那像也。演说经法微妙第一者。即如此土先照高山演华严教也。教诸菩萨者。即如此土七处等会无声闻人也。照明<a>佛法</a>开悟众生者。即如此土始见佛身入如来慧也。若人遭苦下。第三三行问彼土四众。即是顿说之后。次明<a>三藏</a>教也。若人遭苦者。开声闻乘也。此颂具明<a>四谛</a>在文分明(云云)。若人遭苦而造恶业苦不得尽。底下众生是也。若人遭苦而造善业苦亦不尽。厌下攀上如难陀为欲故持戒等是也。若人遭苦。于外道法中求<a>解脱</a>。增见长非者苦亦不尽。若人遭苦厌集。复厌依果。感佛说涅槃者。此人能尽诸苦际也。他土亦开此乘也。若人有福下一行。是开中乘也。若供养佛少遭苦致恼。若供佛多虽遭苦而福。故云声闻三生种福支佛百劫种福。形彼声闻故言有福。志求胜法者。声闻厌苦而<a>修行</a>。支佛求道故修行。深求缘起胜妙之理。即是他土开中乘也。若有佛子下。是开<a>六度</a>大乘也。真慈悲能绍佛种故言佛子。修于六度故言种种行。志求故言无上慧。六度中无六蔽。如药中无病故言净道。非毕竟净也。又声闻苦谛为观门。缘觉集谛为门。六度菩萨道谛为门故言净道。文殊我住下。第四有一行半结前开后。见闻若斯即是结前。如是众多即是开后。我见彼土下。第五有三十一行半。问他土菩萨种种修行。就此为三。初一行总问。次十五行次第问。次十五行半杂问。初总问可解。或有行施下。第二有十五行次第问。中为六。初六行问檀。二二行问尸。三一行问忍。四一行问进。五二行问禅。六三行问慧。就问檀有三意。初四行问舍财。一行问舍身。一行问舍命。珍宝奴婢贵贱共能此施。驷马宝车豪侠者所施。妻子等是外身。身肉等是内身。舍头目即舍命。而不言法施者。让后般若也。又约身命财与生死后际等得不坏<a>常住</a>。即是法施故不别说也。文殊师利见王下。第二二行问戒。约<a>比丘</a>论持戒者。在家施易戒难。<a>出家</a>施难戒易。故约比丘明戒。此中引五王经(云云)。或见菩萨下。第三一行问忍。忍有三种。闲林邃谷恶人恶兽忍耐无嗔即生忍。自节守志即苦行忍。为求佛道即第一义忍。又而作比丘即苦行忍。独处闲静即生忍。乐诵经典即第一义忍。又见菩萨勇下。第四一行问精进者。夫深山可畏。非窳怯者所居。勇进者能安之。傍若无物。思修实相念念不休。进求佛道也。又见离下。第五两行问禅。前一行问修根本禅。后一行问修出世上上禅。通途皆得有根本之修也。离欲者。若离欲得五通。通教定也。又根本本离欲。背舍亦修不净等离欲。别教兼离二乘欲。中道又离顺道法爱欲(云云)。深修<a>禅定</a>者。发初禅一品此定未深。乃至九品传传为深。又背舍九定八胜十一切入等传传为深。此定转变<a>自在</a>能发诸通。凡夫但五通。二乘具六。别教菩萨让佛分有无漏。亦但称五通也。圆教初后皆具六通。安禅万偈下。第二一行明上上禅。此是别圆之禅。静散不相妨。不起灭定现诸威仪。如修罗琴不拊而韵。<a>无缘</a>无念有感则形。故能安禅赞佛也。复见智深下。第六三行问般若为二。初一行是自行。智深者。慧穷理本也。志固者。誓愿广大也。此即二种庄严能问能持也。又见佛子定慧下。次两行是化他也。未到慧多无色定多。四禅等又背舍慧多九定定多。十一切中等。又二乘定多菩萨慧多佛。则等。又空观定多假观慧多。中观则等。无量喻即是种种方便。诸教之中引无量譬类。助显第一义也。破魔兵者。空观破四魔。假观次第破八魔。中观圆破八魔十魔一切魔。击鼓者。初发心住便成正觉。百佛世界作佛。圆击梵轮法鼓。从又见菩萨寂然宴默下。第三有十五行半。不历次第随见而问。</p>
<p style="text-align: left">
	　　问。上六度自收得万行。何须更问太烦杂耶。</p>
<p style="text-align: left">
	　　答。上问次第者。自渐一途。非次第者不定一途。既言种种相貌。何啻两途而言是烦耶。此次第杂乱两番六度。拟他土开三藏后说方等十二部经辩六度相貌。具如此间不异。就杂问中文为七意。初二行问禅又二。前一行问入舍禅。即是自行。次又见菩萨放光下。第二一行问入悲禅初是化他。菩萨入定。放光种种利益。具出华严思益(云云)。次又见佛子未尝下。第二一行问精进。即是般舟<a>念佛</a>等法门也。次又见具戒下。第三一行问戒。威仪无缺即是初不缺戒。净如宝珠。即是第十究竟戒。中间可解。<a>十戒</a>如玄义中说。次又见佛子住忍下。第四一行半问忍。即生法二忍。次又见菩萨离戏下。第五两行更问禅。离戏笑。是却掉悔盖。离痴眷属即除嗔盖。近智者除疑盖。一心除乱是却贪盖。摄念山林除睡盖。次从或见菩萨至饮食下。第六五行问檀为二。前四行明四事施。如是下第二一行结成。次或有菩萨说下。第七有三行问般若。初一行不可说而说般若。二一行不可观而观般若。三一行言语道断心行处灭。即是说不可说。观不可观而论般若也。或可用此三番般若成上见他土说方等中六度。或可别拟他土说方等后明大品教盛谭般若寂灭无二清净不着。此彼同也。或可说寂灭法是方等中意观诸法性犹如<a>虚空</a>是般若意。正是历法作观<a>法相</a>无二。此义实与大品相会。若作彼土见法华意者。以此妙慧求无上道一行是也。但见修妙慧人。不见法华妙慧座席。若见座席即知此如彼。何事须疑。但见人不见座。阖众疑问耳。或可三番般若与此间般若相同。未知此后次何所说。是故疑问。此两意从人用之耳。上长行文迮但举六意。偈颂既广显义冷然(云云)。文殊师利又有菩萨下。第六有七行。明佛灭后以舍利起塔者。正颂上他土佛出五浊从无相一法开渐顿教故有二法三道种种行类相貌不同。如上所见也。今见他土佛般涅槃佛子慕德为树坟塔。即表无量悉归入一。一出无量。前相已表无量归一。正是入于涅槃。云何畏妨寿量。作起塔为佛事耶。痛哉痛哉。就文为六。初一行总标佛灭起塔。次又见佛子造下。第二一行明塔数。次宝塔高妙下。第三一行明塔量。次一一塔下。第四一行明塔相。次诸天龙神下。第五一行明供养。次文殊下。第六两行结。塔婆此云方坟。方坟如此土冢墓。大灌顶翻为冢也。殿堂如此土灵宇。崇台峻阶承露干云。长表净域归心上圣耳。树王者即波利质多。正供舍利傍严佛国土(云云)。从佛放下。第二有八行请答为二。初三行举疑事述请。后五行释伏难。初三行为三。初一行举见此土事。白毫为本故先举。及诸事故言种种。次诸佛下。第二一行举见他土事。诸佛为本即总摄余五也。我等下。第三一行请答。第二就释伏难为二。初四行正释伏难。次一行结请。言伏难者。文殊内心构难不肯时答。其意有三。一此瑞希奇。不可仓卒轻尔有判。二智众如海谦光推高。三靳固前却生众渴仰。故以伏难潜而拒之。弥勒彰灼释难意亦有三。一瑞大疑大。若不为释。忧兕在怀妨闻正说。二众海乃多机在仁者。三阖众瞻仁。故知注诚殷重。所以彰言释难。请令时答。初伏难者。因正请生。请云佛子文殊愿决众疑。文殊仍此起初伏难。汝云众疑众未曾疑。若疑应问。众既不疑我何所决。弥勒即以第一偈释云。四众欣仰瞻仁及我。及我欲令我问。瞻仁欲得仁答。文殊因此起第二难。众同有疑不易可答。待佛出定然后决疑。弥勒即用第二偈释。若有疑在怀忧兕不泰。应以时答。复知如来何时起定。故言佛子时答决疑令喜。文殊因此起第三难。我与仁者同居学地。欲测佛意微共筹量。独令我答于理不可。弥勒即以第三偈释。我亦微心下思踟蹰两楹。为说妙法为当授记。故言佛坐道场所得妙法为欲说此为当授记。文殊因此起第四难。若如汝说即是释疑何烦我答。弥勒即以第四偈释。安得以我犹豫之心而判大事。故言示诸佛土此非小缘。文殊伏难既穷谦光亦止。后一偈结请答也。此四伏难光宅受于次师。次师受于江北钊师。既是先贤文外巧思今用之。从是时文殊师利语弥勒下讫偈。名答问序。有长行偈颂。长行文为四。一从语弥勒下。名惟忖答。二从善男子我于过去下。名略曾见答。三从诸善男子如过去下。名广曾见答。四从今见此瑞与本无异下。名分明判答。夫以下测上。止可罔像卜度。惟昔俦今不可顿决。所以初从仿佛。次引略见。略见未周更引广见。以多证一尔乃分判。惟忖答。答上此土问。略曾见答。答上他土问。广曾见答。双答此土他土问。判当答双判此土他土问也。惟忖答为二。初标章。次正惟忖。惟者思惟也。忖者忖量。惟今如昔忖昔如今。然文殊古佛岂应不知。迹示思惟也。光宅以初后两句是法说。表因果广略。中间三句是譬说。欲说大法是略开三显一。略开近显远。演大法义。是广开三显一。广开近显远。大法雨者。譬得记作佛。昔因果定执不得作佛。是枯涸义。今皆作佛是被雨润义。吹蠡是改三乘之号。严鼓诫兵譬破无明。今明其法说不用。何者迹本两门由籍各异。迹由籍起弥勒生疑。文殊为释。本由籍未起。弥勒何所疑。文殊何所释。若于此中。已是释于开近显远之疑者。后地裂众涌。弥勒何故更疑。更疑则浪疑浪释。释后既虚释前亦谬。此大有所妨故不用也。今明弥勒但问迹中此彼二土等瑞。文殊以惟忖答。答迹中事。不关寿量本中事也。欲说大法者。答说法瑞。雨大法雨答雨花瑞。吹大法蠡答大众心喜瑞。击大法鼓答地动瑞。演大法义答放光瑞。欲说大法者。惟昔诸佛说无量义后则开权显实收无量归一。忖于今佛既说法已亦应开权显实会无量以归一。一者即大法也。雨大法雨者。惟昔诸佛天雨四花之后普入圆因住行向地。忖于今佛雨花之后皆成佛因住行向地。故言雨大法雨也。吹大法蠡者。惟昔四众见瑞<a>欢喜</a>得未曾有障除机动即改人教行理。忖今众喜亦应障除机动改人教行理。所改既深。故言吹大法蠡也。击大法鼓者。惟昔地动已后即有六番破无明贼。忖于今佛地动已后亦应六番破无明惑。声教极妙。故言击大法鼓。演大法义者。惟昔诸佛放白毫光后说法华彼此道同。忖于今佛放光已后广明五佛道同。既是佛道。故言演大法义。如是五句悉是惟昔判今忖今类昔。会文附义唯少入定一瑞。而雨花动地放光等。皆由入定故尔。意则兼具无劳疑也。阙此一条故称略答耳。今更别解。初一句总后四句别。总者大法是也。别者雨吹击演开示悟入是也。如天非小大非赤白而雨赤白之花。</p>
<p style="text-align: left">
	　　如第一义非开示悟入。见此理时即证开示悟入。譬如种子得雨萌开。今闻大法雨。润法性种破无明糠。开于十住佛知见也。譬如吹蠡知是改号。今之与先已得十住。今从十住闻法更改入十行。示佛知见也。譬如击鼓知是诫兵。今之与先已在十行。今从十行闻法诫入回向。悟佛知见也。演之言布横阔竖深。乃是演义。今之与先已在十向。今从十回向入于十地入佛知见。穷源尽边深广备足也。惟昔六瑞已后即开示悟入。忖今瑞后亦应如是。横竖释惟忖答竟。从我于过去下。第二引略曾见答者。初以己智惟忖。今以略曾小分明于前。举此答他土问也。此土五瑞不通他土。唯放光一瑞遍照东方。略曾见答专答放光。故知是答他土之问也。今见如昔昔秖如今。欲令众生咸得闻知者。即闻思两慧亦信法两行。收无量归一。改三乘教理。六番破无明等。诸佛道同开示悟入佛之知见。故言一切<a>世间</a>难信之法也。如过去下。三引广曾见答。更分明于略。此广答此土他土之问。弥勒因光横见东方以为问。文殊引昔竖见而为答。横竖显诸佛道同也。文为三。初引一佛同。次引二万佛同。后引最后一佛同。就前一佛又为三。一明时节。二标名。三说法时节如文。有佛号日月标名同者。通号与今佛可同。别名云何同。此当以名别义同为释。何者日是慧月是定。定慧是自行德。灯明是化他德。能仁能定慧能自他。又日月灯是三智。今佛亦三智。<a>随缘</a>称别义则不殊。故言名同。演说法下。第三说法同者。昔佛先顿后渐。与今佛初顿后渐同也。演说<a>正法</a>初中后善者。即是顿教也。夫七善之语乃通大小。寻文是大乘七善。初中后善者。即是顿教序正<a>流通</a>。名为时节善。其义深远。即是顿教了义之理。二乘不测其边底。故言深远。是名义善。其语巧妙即是顿教八音所吐。会理直说悦菩萨心。即顿教之文。名为语善。纯一无杂。不与二乘共。即是顿教独一善具足者。具明界内界外满字之法。即是顿教<a>圆满</a>善。清白无二边瑕秽。即是顿教调柔善。师云行善梵行之相者。梵即顿教无缘慈善。又初中后善。解者不同。今且依一途。若小乘以<a>戒定慧</a>为三善。大乘以初中后心为三善。金光明云。前心如来不可思议。中心如来种种庄严。后心如来不可破坏。此亦三善之意也。文殊引古佛顿教七善。与今佛顿说七善同。亦与他土初顿说同。所以用此为答者。酬上弥勒据光横问他土佛云圣主师子演说经法微妙第一。文殊竖引昔举此为答。即是初佛说顿法同也。为求声闻人。说应四谛法者。即是古佛次顿之后。开渐教法同也。上问若人遭苦为说涅槃。今引古佛亦开此渐。以答斯问也。为求辟支佛。说应<a>十二因缘</a>法。答上若人有福志求胜法之问也。为诸菩萨。说应<a>六波罗蜜</a>。答上佛子修种种行之问也。皆引古佛开渐教同也。广引曾见佛。答他土之问也。令得三菩提成一切种智者。此明古佛开顿渐后即显实之说始终究竟。此答弥勒见他土佛般涅槃涅槃后起塔之问也。若引古佛说法至六波罗蜜者。明今佛已与昔同。从令得三菩提去。明今佛当与昔同(云云)。次引二万佛名号说法皆同。初引一佛。备举顿渐说法同。中举二万佛。但举说顿同故。言初中后善也。后引一佛。但举开渐同。所以然者互举耳。指前可知。而不引二万之前佛者。正为名字说法皆同。据义为便耳。姓颇罗堕者。此翻捷疾。亦云利根。亦云满语也。其最后下。第三引一佛同。文为三。一明曾见事与今已同。二明曾见事与今今同。三明曾见事与今当同。曾谓昔之所更。已谓谢在过去。曾之与已俱谢俱更。今取久远者为曾。小近者谓已。取六瑞等为今。取佛出定去为当也。第一从其最后佛有八子者。是曾与已同。昔佛八子今佛一子。数虽不等。并出同居之土。土有见思俱示有子有子事同。一八赴缘别有所表。生一子总表一道清净。生八子表八正道。数异义同。今取有子义同也。又昔佛子出家发大乘意。今佛子住小乘果。此云何同。昔化道已竟显本事彰。故言发大乘意。今未发迹犹言<a>罗汉</a>。至下文发本。即是菩萨其义则同。从是时日月灯佛说大乘经下。第二明曾与今同。昔佛自土六瑞悉与今同。次第如文。昔佛他土六瑞。总云如今所见。则知昔佛他土六瑞亦与今同。昔明别序。既有现相怀疑二序同。而无集众发问答问三序者。义推则有。既言说法知必集众。既道怀疑知应有问。若问必答。例二必兼得三序同也。又若述昔答。则不俟文殊费辞。既不言答亦不出问。其义可解。从时有菩萨名曰妙光下。第三明曾与当同。此文为六。一从时有菩萨者。是因人同。二从尔时日月灯明佛从三昧起者。是说法名同。三从六十小劫者。是时节同。四从说是经已于梵魔<a>沙门</a>者。是唱灭同。五从时有菩萨名曰德藏者。是授记同。六从便于中夜者。明灭后通经同。今初云何因人同。昔佛定起因妙光菩萨说经。今佛定起因身子声闻说经。此云何同。瑶师云。因者因托。付传一乘之经。非直对告之人也。彼佛对告何必是妙光。如今对告身子。身子未必能有宣通。因托宣通莫若妙光。如今因委莫若文殊。今佛不叹者。往佛何必叹也。文殊引往佛叹妙光者。正明可因托耳。又旧以药王为所因人者。亦可尔。但引往证今小不类耳。或言。因文殊释疑。得起定说经此对不便。今明不尔。经文自云因妙光正说。而作因托流通之解。又取药王为例。此乃公抗佛语。何关释经。昔因妙光今因身子。正是所因人同。昔佛八子师于妙光。如来起定对告妙光。又付托妙光。今佛子罗云亦师身子。佛从定起亦对告身子。迹门竟又付托身子。今古孱齐更若为胜此。而近弃身子远取药王。疑者言。妙光是菩萨。身子是声闻。云何是同。昔事已彰谭为菩萨。今事未发道是声闻。比及发迹。身子是大菩萨非同何谓。昔妙光垂迹。何必不作声闻。特是文殊巧说。方便隐显耳。从是时日月下。第二说法名同者如文。上弥勒见他土初顿。顿后见渐。渐后见种种行。行后无境后见佛涅槃。今文殊答曾见佛初顿顿后渐后云种种行即见法华。此彼六瑞之后已说法华。法华后即入涅槃。此分明定答他土之问也。从六十小下。第三时节同者如下文云五十小劫谓如半日即是同也。从日月灯明下。第四唱灭同者。昔说法华即唱入灭。亦如迦葉佛(云云)。今佛说宝塔品中。明如来不久当入涅槃。化道已足唱灭事齐也。时有菩萨下。第五授记同者。昔授德藏菩萨记。今经授声闻记。岂得是同。昔事已成故言授菩萨记。然正是会三归一。声闻得记也。若说昔授声闻记者。佛从定起更何所论。文殊巧谭故不发迹耳。若说授菩萨记诸经皆尔。执教者未惊也(云云)。从佛授记已下。第六通经同文为五。一时节即佛灭后也。二出其人即妙光也。三久近即八十小劫也。四所化之众。即八子八百也。五结会古今。即求名妙德等也。就所化之人又为二。初八子行成久已得佛。八百之一方成今住补处。所以引此八子八百者。近则释疑密开寿量。释疑者。或谓弥勒补处为大。文殊非补处为小。小不应答大不应问。故举八百。宜应有问。妙光昔亲对佛。先复为师故释疑非谬。密开寿量者。八子最小佛号然灯。然灯是定光。妙光是释迦九世祖师。孙今成佛师祖为<a>弟子</a>师弟无定。将密显生非生灭非灭之意。</p>
<p style="text-align: left">
	　　问。弥勒昔见诸佛曾闻法华。何故疑问。</p>
<p style="text-align: left">
	　　答。时众机宜应须扣发耳。第四从今见此瑞下。名分明判答。今昔六瑞既同。惟忖决定不谬。略曾广曾皆决定也。当说大乘决定前说法瑞也。名妙法莲华。决定前雨花瑞也。教菩萨法。决定前众喜瑞也。佛所护念。决定前地动瑞也。兼总入定悉在其中。有人作已同当同不作今同。寻文云。今见此瑞与本无异。此正语于今。云何唤六瑞作已。据此文为今。故作三同之释也。颂有四十五行偈。不颂上惟忖略曾见答。于广曾见中。但颂前后不颂中间也。初有两行。颂广曾见中时节名号说法等同也。从佛未出家下。第二有三十九行偈。颂最后佛三同。次有四行颂决定答。就第二三同中有三。初有一行偈。颂曾与已同。次第二有十五行半。颂曾与今同。第三次有二十二行半。颂曾与当同。从佛说大下。第二就今同中又二。初十四行颂此彼六瑞。第二从尔时四部众下一行半。颂四众怀疑。初又二。初有四行偈。颂此土六瑞同。而长出天鼓自鸣。表无问自说也。现诸希有事者。即总颂诸瑞也。从此光照下。第二次十行。颂他土六瑞同。长行但云如今所见是诸佛土。其文则略此颂广也。文为五。初三行。颂见六趣众生同。次又见诸如来下。第二一行两句。颂见佛同。次<a>世尊</a>在下。第三两句。颂闻佛说顿教七善法同也。次一一诸佛下。第四三行。颂见声闻等三乘即是昔佛开渐教法同也。次又见诸菩萨下。第五二行。颂见菩萨种种因缘。即是颂开方等般若教同。初三行如文。第二一行半释。自然成佛道者。方便道则加心修习。发真道即是自然任运与理合也。约四教可知(云云)</p>
<p style="text-align: left">
	　　问。发真自然者。何须诸佛说法。</p>
<p style="text-align: left">
	　　答。如船顺流若遇风加棹助疾有所至。风喻见佛闻法。棹喻修行。例如初果任运七生若值佛加修或一生二生得至无学(云云)。自然成佛道是报身。琉璃是法身本净。金像是应物现形。世尊在大众敷演深法义下。第三半行此则将法约人。法既深玄。当知必运大机开顿教也。此颂上纯一无杂七善之文。一一诸佛土声闻众下。第四三行此即将人约法。人既二乘。必知开三藏说也。即颂上为声闻人说应四谛等也。虽不颂出缘觉兼摄在中。行施忍辱等。等于四度耳。此一行颂上六度大乘也。又见菩萨深入诸禅定下。第五两行颂上见他土菩萨种种因缘信解相貌也。略不答上起塔也。上不见他土法华相故。次此见起塔。今答出法华相故起塔入灭事在后答也。次尔时四部众下。第二一行半。追颂昔佛四众疑念如文。从<a>天人</a>所奉尊下。二十二行半。颂曾与今当同。文为六。初两行二句颂因人同。次说是法下。第二一句颂上说法同。次满六十小劫下。第三一行一句颂时节同。约不思议延促劫智也。妙光皆悉受持昔佛法也。亦如身子受佛付嘱也。次佛说是法华下。第四五行颂上唱灭同。即是答上他土入灭之意也。就此文有唱灭有嘱累。嘱累如遗教。有悲泣如涅槃有慰喻亦如遗教。其得度者悉皆得度。未度者作得度因缘。例如今佛将付弥勒(云云)。次是德藏下。第五有一行半颂上授记。次佛此夜。第六有十二行颂上通经。通经又为五。初有两行颂上佛灭后时节四众得益。如薪尽火灭者。小乘佛。以果报身为薪智慧为火。慧依报身身灭智亡。大乘佛以机为薪逗应为火。众生机尽应形亦灭。倍加精进者。应以灭度度者也。次是妙光下。第二有两句。颂上能弘经之人。次八十小劫下。第三有两句。颂上行经时节。次是诸八王下。第四有八行。颂上所益弟子。又为二。初三行颂已成弟子。次是妙光下。第二五行颂当成弟子。次彼佛灭下。第五有一行。颂上结会古今。后四偈。旧云是结成令物慕仰。今释不尔。上长行有分明判答此文颂之。文为三。初我见灯下。初有一行颂上当说大乘经。次今相如本下。第二两行颂上教菩萨法。次诸求三乘人下。第三一行颂上佛所护念。在文可解。又前弥勒释四伏难。令文殊必定有答。此中是文殊断四伏疑。使弥勒莫复更问。初第一疑。因文殊广引先佛曾说法华故弥勒潜疑欲问。诸佛赴缘人时各异。古佛虽名法华今佛何必如此。文殊即以第一偈断云。我见灯明佛本光瑞如此。以是知今佛。欲说<a>法华经</a>。此断其疑名之问也。弥勒因此又疑。自有名同义同。自有名同义异。此名何所显召。文殊即以第二偈断云。今相如本瑞。是诸佛方便。今佛放光明。助发实相义。此是断其疑体之问。弥勒因此又疑。实相无相何人会之。文殊即以第三偈断云。诸人今当知。合掌一心待。佛当雨法雨充足求道者。此断其疑宗之问。弥勒因此又疑。佛雨法雨止洽菩萨亦润二乘。文殊即以第四偈断云。诸求三乘人若有疑悔者。佛当为除断令尽无有余。此即断其疑用之问。弥勒联翩构疑。文殊频烦为断。既事穷理尽即得之于怀。可谓善于问答具二庄严。光宅但知述于钊师释四种伏难使文殊必答。显弥勒之美不见文殊释四伏疑令弥勒不问。抑妙德之能。此义出自<a>天台</a>非传他疏。寄语后贤勿遏人长也。自钊师已后。数百年中。讲法华者溢路。颇有见斯意不。非长何(谓也)</p>
<p style="text-align: left">
	　　释方便品</p>
<p style="text-align: left">
	　　○释此有略广。略为二。先略次料简。方者法也。便者用也。法有方圆。用有差会。三权是矩是方。一实是规是圆。若智诣于矩。则善用偏法逗会众生。若智诣于规。则善用圆法逗会众生。譬如偏举指以目偏处。是举偏法以目智。宜用法以释方将用以释便。若总举指以目圆处。宜将秘以释方妙以释便也。举偏法释方便。盖随众生欲非佛本怀。如经令离诸着出<a>三界</a>苦。是故如来殷勤称叹方便。此义可释他经非今品意。又方便者门也。门名能通通于所通方便权略皆是哢引。为真实作门。真实得显功由方便。从能显得名。故以门释方便。如经开方便门示真实相。此义可释他经非今品意。又方者秘也便者妙也。妙达于方即是真秘。点内衣里无价之珠。与王顶上唯有一珠无二无别。指客作人是长者子亦无二无别。如斯之言是秘是妙。如经唯我知是相。十方佛亦然。止止不须说。我法妙难思。故以秘释方。以妙释便。正是今品之意。故言方便品也。料简者。初番释者是体外方便。化物之权随他意语。次释亦是体外方便。自行化他之权。亦是随自他意语。后释是同体方便。即是自行权随自意语。初释方便非能入非所入。次释方便是能入非所入。后释方便是所入非能入。故知名同其义大异。世人多不见此意。浪释方便品(云云)</p>
<p style="text-align: left">
	　　问。方便与权云何。</p>
<p style="text-align: left">
	　　答。四句分别。自有方便破权。权破方便方便修权。权修方便。方便即权权即方便。方便破权者。四种皆是秘妙之方便。此方便破随他意权也。权破方便者。权是同体之权。破于体外之方便也。相修者亦可解。相即者亦可解(云云)。三句可释他经。第四句今品意也。故正法华名善权品。权即方便无二无别。低头举手皆成佛道。方便善权皆真实也。广释者先出旧解五时权实。十二年前照无常事为权。照无常理为实指阿毗昙。今谓释论破无常是对治法。皆属三悉檀。云何有实耶。非今所用。十二年后般若照假有为权。照假有即空为实。释论亦破此义。念想观已除。言语法皆灭。照假有即空者。犹是观想耳。非今所用。次净名思益。内诤鉴空有二境为实智。外变动应用为权智。今谓内鉴外用为二。非入不二门。非今所用。次法华照三三为权。照四一为实。今谓三权一向不会实。一实不关三权。非今所用。次涅槃金刚前无常为权。金刚后常为实。今谓道前真如亦是常。道后如量智亦是权。此五时权实非今所用。乃至半满四宗所明权实二智。亦非今所用。复有人解。方便是权尔实是审实。又方便是权巧实是智慧。又方便是权假。假三车于门外。又方便是权宜。宜说三乘故。又权是譬名。譬如秤锤前之则重却之则轻处中则平。合于佛智照察称量。如是等释各取一途。权尔权假约处所。权宜约法门。权巧秤锤约智能。各不包含义不融妙。不可用此释今品。又有人以四种二慧。初一是权一是实。次空有二智。观空不证离二乘涉有无染出凡夫。次空有内静为实。外用为权。次金刚前后常无常为权实。初二慧令生信。次二慧令生解。次二慧令化他。后二慧是果。此诸二慧凡有三转。初以有为俗空为真。次空有为俗。非空非有为真。次空有为二。非空非有为不二。二不二皆为俗。非二非不二为真。教智亦然。何故尔。为人悉檀故。自有人闻前不悟闻后即悟。是故二谛不同。又如来常依二谛说法。故二谛有三门。又<a>佛教</a>虽多不出三门。又渐引众生故。凡夫计心形是实。盖非实也。法性空乃真耳。凡夫即舍有取空故。说空有皆是俗非空非有乃是真。或者舍二边复滞中道。故第三远离二边不着中道。乃是真。此为五乘人。初引凡夫生信出有。次引二乘令入中。次引菩萨令中偏俱舍。又为学中者。谓三假为世。三假空为真此但得初意。次非三假空有皆俗。非空非有为真(云云)。今详彼释。乃是傍五时显己意。却渐次梯蹬之非耳。可释他经非今品意。经云咸令众生皆得睹见。何时前后开悟不同。又云。正直舍方便。那用渐次会于圆妙。又初引生信解化果等。何关今经悟入之意耶。如天亲列十七名。第十三名大巧方便。又大乘方便经。明方便十种。第九名善巧移二乘令入大乘方便波罗蜜。当知今品乃是如来方便。摄一切法如空包色。若海纳流。岂可以诸师一枝一派释法界之大都耶。今明权实者。先作四句。谓一切法皆权一切法皆实一切法亦权亦实。一切法非权非实。一切法权者。如文云。诸法如是性相体力本末等。介尔有言皆是权也。一切法实者。如文如来巧说诸法悦可众心。众心以入实为悦。又诸法从本来。常自寂灭相。又云。如来所说皆悉到于一切智地。又云。皆实不虚。又大经四句皆不可说也。一切法亦权亦实者。如文所谓诸法如实相。是双明一切亦权亦实。例如不净观亦实亦虚(云云)</p>
<p style="text-align: left">
	　　<strong>第三卷 妙法莲华经文句</strong> 下</p>
<p style="text-align: left">
	　　一切法非权非实者。文云。非如非异。又云。亦复不行上中下法有为无为实不实法。非虚非实如实相也。若一切法皆权。何所不破。纵令百千种师。一一师作百千种说。无不是权。如来有所说尚复是权。况复人师宁得非权。如前所出悉皆权也。若一切法皆实者。何所不破。唯此一事实。余二则非真。但一究竟道。宁得众多究竟道耶。如前所出诸师。皆破入实。宁复保其樔窟耶。若一切法亦权亦实。复何所不破。一切悉有权有实。那得自是一途非他异解。一一法中皆有权实。不得一向权一向实也。若一切法非权非实。复何所不破。何复纷纭强生建立。直列名尚自如此。遥观玄览旷荡高明为若此。况论旨趣耶。今就有权有实句更开十法。就十法中。为八番解释。一列十名。二生起。三解释。四引证。五结十为三种权实。六分别三种权实照三种二谛。七约诸经判权实。八约本迹判权实。一列名者。谓事理。理教教行缚脱因果体用渐顿开合通别悉檀。即是十种名也。二生起者。从无住本立一切法。无住者理也。一切法者事也。理事故有教。由教故有行。由行故有缚脱。由脱故成因果。由果故体显能用。故有渐顿之化。由开渐顿故有于开合。开合故有通别之益。分别两益故有四悉檀。是为十章次第(云云)。三解释者。理是真如。真如本净。有佛无佛常不变易故。名理为实事是心<a>意识</a>等起净不净业改动不定故。名事为权。若非理无以立事。非事不能显理。事有显理之功。是故殷勤称叹方便。理教者总前理事皆名为理。例如真俗俱称为谛。诸佛体之而得成圣。圣者正实也。欲以己法下被众生。因理而设教教即权也。非教无以显理。显理由教。是故如来称叹方便(云云)。教<a>行者</a>依教求理则生正行。行有进趣深浅之殊。故行名权也。教无进趣深浅之异。故教名实也。非教无以立行。非行无以会教。会教由行。是故如来称叹方便(云云)。缚脱者。为行违理则缚。缚是虚妄故称权。为行顺理则生解。解冥于理故称实。非缚无由求脱。得脱由缚。如因尸渡海。尸有济岸之力故。称叹方便。因果者。因有进趣暂用故名权。果有克终永证故为实。无果因无所望。无因果不自显。是以二观为方便道。断惑成因得入中道解脱之果。若非二观岂契中道。果由因克故。称叹方便。体用者。前方便为因。正观入住为果。住出为体用。体即实相无有分别。用即立一切法差降不同。如大地一生种种芽。非地无以生。非生无以显。寻流得源推用识体。用有显体之功故。称叹方便。渐顿者。修因证果从体起用。俱有渐顿今明起用。用渐为权用顿为实。若非渐引无由入顿。从渐得实故称叹方便。开合者。从顿开渐渐自不合亦不合顿。故名为权。渐令究竟还合于顿故名为实。由开故合。开有合力从开受名。故称叹方便。通别益者。通则半字无常之益。别即满字常住之益。然常益道长。喜生退没故。以化城接引。生安隐想。然后息化引至宝所。若无半益不得会常。半有显满之功故称叹方便。四悉檀者。三是世间是故为权。第一义是出世是故为实。非世不得出世。由三悉檀得第一义。是故如来称叹方便。当用四句释十番权实。三番是他经意。一番是此品意(云云)。四引证者。此十义通大小教。亘一切法。且引今经。不如三界见于三界。三界者是事。不如三界见者理也。诸法寂灭不可言宣是理。方便力为五比丘说是教。若闻此经是善行菩萨道证教行也。又汝等所行是菩萨道。佛子行道已。来世得作佛。又种种因缘而求佛道。但离虚妄名为解脱。未得一切解脱。尽行诸佛所有道法。道场得成果(云云)。我以佛眼观见<a>六道</a>众生。始见我身闻我所说。即皆信受入如来慧。除先修习学小乘者(云云)。穷子初逃中间客粪后则付财。初息化城后引宝所。种种欲种种性相忆念等。此通引一部为证。今别引一品。虽不次第十文具足。诸佛智慧甚深无量。其智慧门难解难入者。一切事理境智等。悉名为实。施设诠辩阿含言教悉是智慧门。此证理教论权实。难解难入。一切声闻支佛不能知者。即是缚脱论权实。所以者何。佛曾亲近至名称普闻。即是教行论权实。成就甚深至意趣难解。即是体用论权实。吾从成佛已来者。成佛即是果。果必有因。即是因果论权实。种种因缘譬喻。至令离诸着。即是渐顿论权实。所以者何。如来方便知见皆已具足。即是开合论权实。诸佛为大事因缘故出现于世。为令众生开示悟入佛之知见故者。是为利益论权实。取要言之佛悉成就。即是三悉檀成就也。止止不须说。即是第一义悉檀。是为四悉檀论权实。所以者何。佛悉成就第一希有。至诸法实相。即是理。所谓诸法如是相者。即是事。是为理事论权实。此一段长行明五佛权实。佛佛皆尔。然法华论解诸佛智慧甚深。为证甚深。甚深有五。谓义甚深。实体甚深。内证甚深。依止甚深。无上甚深。无上甚深。谓证大菩提也。名智慧门为说阿含义甚深。此与理教权实意同。论解佛曾亲近百千佛。为修行甚深。勇猛精进名称普闻。为增长功德甚深。此与教行权实意同。论解成就甚深未曾有法。为微妙事甚深。意趣难解等。为无上甚深入甚深此与体用权实意同。论解吾从成佛已来。为说如来功德成就法。此与因果权实意同论解无数方便者即是<a>教化</a>成就说法成就。此与渐顿权实意同。论解如来方便知见。乃至深入无际等。是自身成就不可思议境。胜余一切菩萨。此是明利也。论解能种种分别。悦可众心等。是言语成就。此是益也。与利益权实意同。论解取要言之止不须说等。为可化众生成就。此与四悉檀分别可化不可化意同。论解唯佛与佛乃能究尽。为无量福成就诸佛能知。谓如来法身之体不变故觉。能自证成就。能随顺众生。说一切诸法相等。此与理事权实意同。彼论解<a>佛经</a>。今疏冥符二圣。可谓与修多罗优波提舍皆合也。五结权实者。此十种通四教。合四十权实。若三藏中自证十法。名自行权实。说己十法利益众生。名化他权实。化他之十皆合为权。自行之十皆合为实。名为自他权实。余三教十法。束为三种权实亦如是。又当教各以事理教行缚脱因果四种。为自行权实。各以理教开合二种。是化他权实。各以体用渐顿通别悉檀四种。为自他权实。其名虽同其义各异也。别结者。三教若通若别。当分皆是化他权实。随他意语故。圆教若通若别。当分皆是自行权实。随自意语故。化他之三皆名为权。自行皆名为实。次结成四句。随他意语者。即一切法权。随自意语者。即一切法实。双取即一切法亦权亦实。双非即一切法非权非实。次结成三番释品者。若自行自意者。此文称道场所得法。大经云<a>修道</a>得故。摄大乘称如理如量智。皆是圆教自行权实随自意语。佛虽能于此不可说法方便能说。而众生不堪。若发轸单说此法。取众生者。即不能得也。故言不可说不可说也。复置此事。以自行权实。共别教权实。共取众生者。大机利者直得。钝者曲得。小机利钝俱不得。盖华严意也。复置此事。单用三藏权实。取众生者。大机利钝者。密得显不得。小机利钝者。但保于证取亦不得。盖三藏意也。复置是事。合用四种权实。共取众生者。大机利钝者曲直俱得。小机利钝者。保证俱不得。盖方等意也。复置是事。舍三藏权实。用三种权实。共取众生者。大机利钝俱得。小机利钝保证俱不得。盖般若意也。复置是事。舍三种权实。单用圆教自行权实取众生者。大小机利钝俱得。盖法华意也。如来智慧靡所不达。明照时宜用与可否。故释品云。方者诸方法也。便者善巧用也。巧用方法取众生得。是故殷勤称叹方便。</p>
<p style="text-align: left">
	　　复次如来自证权实俱不可说。愍念众生说自证之权为门。于物非宜。众生不能得入。故自证亦不可说。说别权实为门。利者得入钝者不入。于物非宜别权实亦不可说。说三藏权实为门。利者密入。钝者亦不入。于物非宜亦不可说。说三种化他权实为门。利者得入钝亦不入。于物非宜亦不可说。说二种化他权实为门。于利者得入。钝亦不入亦不可说。于物非宜。舍三种化他权实。但说自行之权。于利者钝者俱得入。从始至终以方便为门。是故如来称叹方便。释品云。方便为入实之门。即此意也。前一番。明如来能知方便能用方便。此一番明行者能随顺方便(云云)</p>
<p style="text-align: left">
	　　复次如来自证修道所得于一切方便即是真实。而此真实不可得说。虽能说之众生不能即实。以方便力。带不即说一即利者能即钝不能即。又纯说一不即。利者密即钝者不即。又带三不即说一即。利者能即钝者不即。又带二不即说一即。利者能即钝者不即。又废三不即。纯说一切即。利钝者俱能即。于方便得见真实。上两意用方便从方便。此一意即方便即真实。真实即圆因。圆因即自行之方便。如此自行方便今始证入。上释品云。方便者即是真实。从自行方便得名。故言方便品。六分别照谛者。前既通别当分结束权实。今还约此智照义则易见。若通以十种。明自行二智者。即照随智二谛也。通用十法逗缘者。即照随情二谛也。若束四为二者。即照随情智二谛也。若当分照谛者。事理教行缚脱因果悉是自证。即照随智二谛也。理教开合此两属化他。即照随情二谛也。体用渐顿通别悉檀四通自他。即照随情智二谛也。三教照谛准此可解。又三藏三十种二智。是化他二智。皆照随情二谛若通别六十种。是自他二智。即照随情智二谛也。通教或时与前三藏。共为随情二谛。若圆教三十种权实。是自行二智。照随智二谛。又三教若通若别。皆是逗缘。悉是化他二智。照随情二谛。圆教若通若别。皆是自行二智。即照随智二谛。若束三教之实为权。束圆教之权为实。即自他二智。照随情智二谛也。七约诸经者。华严论教但是满字。论时但是乳。论法是一自行一化他。若对人但是菩萨。二乘聋哑生身菩萨亦未能发自行之权随智之实。若依今经文。未曾向人说如此事。约三藏者。若论教唯是半字。若论法是一种化他。若论时即是酪。若依今文。住立门外着弊垢衣。执除粪器。二乘人耳。约方等教。若论教对半论满。若论时并酪明苏。若论法有三种化他一种自行。若依今文。心相体信入出无难。约般若。若论教带半论满。若依时挟生而熟。若依法则有二种化他一种自行。若依今文。出内取与皆使令知。约法华。论教废半论满。若论时纯是醍醐。若论法唯有自行。若依今文开权显实。此实我子我之所生我实是父。付以家业授记作佛。前教不说者。今皆发之。正直舍方便。但说无上道。故是自行之权。故言方便品。自余或是自他二智。或化他二智。</p>
<p style="text-align: left">
	　　复次华严对二菩萨。说一自一他。不拟二乘不闻不解。三藏对二乘说一化他。不拟菩萨故无自行。方等具对小大。对二乘。说两化他。对菩萨说一自一他。般若亦对三。说一自二他。对二乘说一他对菩萨说一自一他。法华普对机熟者。但明一自不复论他。文云菩萨闻是法。疑网皆已除。千二百罗汉。悉亦当作佛。一切众生悉入自行之方便。故言方便品(云云)。八本迹者。如来本地久已证得一切权实。名为自行。中间垂迹亦作兼带等说。今日垂迹寂灭道场。带别化他说自行。次说一化他。次说三。次说二。次说废三等。皆名化他权实。束本权名实。束迹实名权。即是自他权实也。结此则有四句。一切实一切权。一切亦权亦实。一切非权非实(云云)。身子本证一切权实即自行。迹在鹿苑单受化他。在方等受一被三折。在般若带二转一。至法华废三悟一。皆是化他权实。束本权为实。束迹实为权。即自他权实亦具四句(云云)。若从佛迹说。亦是化他之权实。亦称方便品。若从引入圆因。自行亦是方便品。若从身子迹权。亦是方便品。若从身子迹入实。亦是方便品。为此诸义故称方便品也。</p>
<p style="text-align: left">
	　　○从此品下。讫分别功德品十九行偈。或至偈后现在四信弟子文尽。名为正说分。若作两正说。从此下讫授学无学人记品。是迹门正说。今且逐近就迹门正说更为两。一纵此下。是略开三显一。二从告<a>舍利弗</a>汝已殷勤下。是广开三显一。</p>
<p style="text-align: left">
	　　○略更为二。初从尔时世尊下。是略开三显一。二从尔时大众下。是动执生疑。略开三显一。有长行偈颂。长行为二。一寄言叹二智。二绝言叹二智。若不措言则无能知者。虽复称扬言不能尽。诸佛二智如前说(云云)。寄言为二。一明诸佛权实。二明释迦权实。诸佛道同是故俱叹。上光照他土。弥勒横问。文殊引古大众竖闻。正表于此故发轸定起。即明诸佛道同也。就叹诸佛文为三。一双叹二双释三双结。就双叹中先经家提起次正叹。尔时者。当尔之时也。佛常在定何故言起。此有所示。往古诸佛说此经时。必前入无量义即入法华。今佛亦尔。此示世界悉檀哀从定起。履历法缘二俱审谛。说必不谬增长物信。此示为人悉檀哀从定起。佛寂而常照。尚须入定方乃说法。况复散心妄有所说。此是对治悉檀。哀从定起。入定缘理安心实相。出定令他安心实相。此是第一义悉檀。哀从定起。安此四法故言安详而起也。告舍利弗者。小乘中智慧第一。将欲因其破小智显大智。废会开覆凡十种。如玄义中说。此乃经家提起之文。法华论云。佛入甚深三昧<a>正念</a>不动。如实智观。从三昧而起。现如来得自在力故。如来入定无能惊忤故。论与今义相应。第(一义)悉檀出过世间。故无能惊忤。四悉檀无障碍故得自在(云云)。加趺坐者。古往微尘恒沙诸佛。及弟子尽行此法故。又加趺起恶觉。尚生他敬心。况入深境界。而不适悦天人耶。又非世受用法。不与外道共。能破魔军烦恼故。又能生三种菩提道故。私谓此是四悉檀意也。</p>
<p style="text-align: left">
	　　问。余经云系念在前者云何。</p>
<p style="text-align: left">
	　　答。背色想生死烦恼境界在后故。观寂灭涅槃所缘。在前故应作四解(云云)</p>
<p style="text-align: left">
	　　问。云何在面。</p>
<p style="text-align: left">
	　　答。凡人于面起欲能生猗乐。然后遍身。又九处流秽。面有七孔以不净治欲。故系缘在面(其一)又六识在面心多上缘。表一切贤圣尚空与空相应故。系缘在面(其二)又若观于面则能分别六识。为分别故故系缘在面(其三)又身有六分头面为胜。表诸法中实相第一。第一法故系缘在面(其四)就双叹二智。先叹实次叹权。实者诸佛智慧也。非三种化他权实故言诸佛。显自行之实故言智慧。此智慧体即一心三智。甚深无量者。即称叹之辞也。明佛实智竖彻如理之底故言甚深。横穷法界之边故言无量。无量甚深深高横广。譬如根深则条茂源远则流长。实智既然权智例尔(云云)。其智慧门即是叹权智也。盖是自行道前方便。有进趣之力故名为门。从门入到道中。道中称实道前谓权也。难解难入者叹权之辞也。不谋而了无方大用。七种方便不能测度。十住始解十地为入。举初与后中间难示难悟可知。而别举声闻缘觉所不能知者。执重故别破之耳。法身本意元以自行权实拟之。无机逃走故言不知。华严顿照聋哑瞽聩故言不知。方等弹斥保住草庵故言不知。般若转教<a>无心</a>悕取一飱之意故言不知。今大机启发放光动地。彼此今古诸佛道同。由怀疑惑故言不知。利根菩萨节节能知。钝同二乘是亦不知也。门者光宅取二乘方便。为今经智慧门。此须与夺。若尔即是得门。云何如来破言不知。不知者则非门也。与者此是最浅之能永不识所(云云)。今解自有方便智慧为门得入佛智慧。如璎珞云。二观为方便道。得入中道第一义谛。亦是三教各各有四门。为方便得入中道。光宅之解于二观中秖是一观。于十二门秖是一门(云云)。又方便智慧为门得入方便智。即是三教各各四门齐教入证也。自有佛智为门得入佛智慧。如上说圆因称方便品。即是自行观智为门。即是今经所叹其智慧门。圆教四门即其一也。自有实为门入方便智双照二谛即其义也。如此释者丰富开阔。何如光宅区区一种耶。若依论以阿含为门。此须开拓诸教准观可知(云云)。从所以者何下。光宅云叹释迦章。今推文意是双释诸佛二智也。佛曾亲近至尽行道法。是释诸佛实智。良由外值佛多禀承至要故。实智甚深。良由内行纯厚尽行道法故。实智无量。无量则释横广。甚深则释竖高也。勇猛精进名称普闻。是释诸佛权智。其智慧门难解难入。良由勇猛精进能入难入之门。既入门已泽被无疆物钦胜德。故名称普闻。亦可分句勇猛精进能入法门。即释权智深。名称普闻即释权智广。观权文无深广之语。例实智此义则成(云云)。从成就甚深下。双结诸佛二智。称理究竟故言成就。到<a>彼岸</a>底故言甚深。此结成实智也。称机适会故言随宜。非七方便所知故言难解。此结成权智也。随情则翳理故言难解。了义故意显故言易知。摄大乘云。了义经依文判义。不了义经依义判文即斯义也。有时解成就甚深未曾有法。结自行权实。随宜所说意趣难解。结化他权实(云云)。从吾从成佛已来者。是叹释迦权实。旧云释迦权实各各叹。谓吾从成佛下。是叹权。所以者何。是释权如来知见广大下。是叹实。从无量无碍下。是释实。从如来能种种分别下。是结叹实文。旧料拣前后有三意。一合叹诸佛二智者。明二智体同。开叹释迦二智者。明二智功用有异。二明垂迹之本。故诸佛先叹实。明显本之能。故释迦先叹权。三诸佛显自行。先须得实。释迦明化他。先以权引童蒙。而互现出没者。将明体圆不可偏存。存则失旨也。今谓不尔。但依文次第于义易解。不须曲辩。又汝云诸佛道同。云何异解。如人善赞<a>孝顺</a>而打掷父母(云云)。就释迦文亦为三。初双叹次双释后双结。吾从成佛已来叹实智。若实智不圆佛道不成。既云成佛。一成一切成。即是叹实智也。种种因缘下。是叹权智。四十余年以三种化他权实逗会众生。故言种种因缘也。譬喻者。小乘中以<a>芭蕉</a>水沫为譬。大乘中以干城镜幻等譬。依诸论者以小乘譬乳。大乘譬醍醐也。广演者。能于一法出无量义也。无数方便者。即七种方便也。引导众生令离诸著者。说散十善离三途着。说净十善离欲界着。说三藏离见思着。说菩萨法离涅槃着。说佛法离顺道法爱着。从所以者何。是双释二智也。如来半句即是释实智。从真如实相中来。而得成佛道故名如来。即释成实智也。方便即是释权智。由于方便善巧故能种种因缘。知见波罗蜜者。即是双举权实知见也。一切种智名实知。佛眼名实见。道种智名权知。<a>法眼</a>名权见。悉到事理边故。悉名波罗蜜。皆已具足者。权实悉究竟也。若不作双释之意。那忽言皆已。皆已者双释意显也。从如来知见广大深远。即是双结释迦二智也。如来知见如前说。广大明横深远明竖。如此实智非横非竖。寄言往叹论其横竖照无限极。如函大盖大也。无量无碍下。即是结权智也。自行之权道前方便约诸法门。故知是结权智明矣。实智无若干也。光宅以此释实智。非但光宅不识实智。梁代皆不知其无碍慧无若干也(云云)。无量即佛地四等也。无碍即佛地四辩也。能于一辞一义。旋出无量乐说不穷。比于别通菩萨。如甲上土方地。力即十力。畏即四无所畏。禅尽禅之实相。定即首楞严定。三昧即王三昧。深入无际者。结成竖深。成就一切未曾有法结成横广。从舍利弗如来能种种分别下。旧将结成前权实。今用起后将欲绝言。更举权实为绝叹之由。文为二。初举绝叹之由。次指绝言之境。郑重者表殷勤也。如来能善分别。巧说诸法者。即举权也。言辞柔软悦可众心者。举实也。何以得知。上见他土说顿云。其声清净出柔软音下。身子领解云。闻佛柔软音深远甚微妙。据前后两文。知是举实智也。前叹中前实后权。今何意前权后实。明前欲寄言故从实而舒权今欲绝言须卷权归实耳。从取要言之是指实境。要者茣过于实也。无量无边未曾有法是指权境。又举要是创指之端。无量无边是指权。未曾有法是指实。言此二法佛悉成就。修道得故此那可说。若单明一事不应言悉。既双指权实其意明矣。止者下。第二即绝言叹也。印师云。欲因止生其疑请之心也。观师云。实法难知故先抑止惊其常情。今明此法深寂言语道断。体不可说故止而叹之。设慈悲为说闻不能解。伤其善根是故止也。从所以者何下。是释止叹之意意为两。一就佛是最上人成就修得最上法故不可说。次明甚深境界不可思议故不可说。就佛成就下。明上人权实横满不可说。从唯佛与佛下。明上人权实竖深不可说。成就对不成就。乃至难解对不难解。即是横明成就。修道得故故不可说。唯佛与佛乃能究尽者。初中分获未尽其源。如十四日月光用未普。独佛与佛究竟边底。如十五日之月。体无不圆光无不遍。如此竖深修道得故。故不可说。从诸法实相下。即是甚深境界不可思议故不可说。光宅云。初一句标二智章。诸法标权智境。三三非一故言诸法。三法之中其教最显。教必逗机仍有其人。故知三三是权也。实相者是实智境。一理非虚故言实相。四一之中遍举一理。理是本故故是实也。中有九句还释上两章耳。前五句释权章。如是相者。三乘言教揽而可别也。如是性者。三乘教性分不可移易也。如是体者。三乘之教八音章句各各有体。菩萨教以六度为体(云云)。如是力者。三乘教用训导之力也。如是作者。三乘教被前人有造作也。广实智境略不牒章。实境有四一。以四广其一理。如是因者。境生真解为因。万善望果也。如是缘者。境发实智为缘。以因所望处为果。果起酬因为报。后二句双结。初句结权。本即举相末即举作。次句结实。究竟即结因。等即结报也。北地师云。三乘法皆有相性果报本末也。瑶师云。如是相性此释智慧照用。三乘萌异为相。必尔成三为性。发心为体随心。所堪为力。力有所造为作。作行招果为因。因者语其已分。所由为缘。缘者语其外力。遂克为果。酬因为报。相为本报为末。终同一致为究竟等也。如是者。其事不差也。畅师但约佛上作。相者十力各有相貌也。性者。从根各有所习。所习不改谓之为性。是性力境也。体者。根性不同所欲亦异。言其心用缚着故以体为名。此欲力境也。力者。定别名也。<a>神通</a>变动非定不运。镇心静乱非定不寂。故力为禅定境也。作者。是业。即业力境也。因者。道为因能至涅槃。即至处道力境也。缘者。缘<a>宿命</a>力境也。果者。据今因所召果在未来。是天眼力境也。报者。今报以望往因据即漏尽力境也。故语报是漏尽也。本者是相末是报。总而望之都是处非处力境也。上来诸释非不一途。然于理不通于文不允。文不允者经云诸法。何法不收岂止三乘耶。理不通者。经云实相何所不在。而但在因果体。若实独在于佛佛则不权。权独在三乘。三乘则永无实。若三乘但为五。则权法不足复全无实。若四句但在佛佛全无权。实亦不足。义不涉于凡夫。则诸法之文。便是无用。实相不遍实相外别更有法。如此等过故皆不用也。释论三十一。明一一法各有九种。一各有体。二各有法如眼耳虽同四大造而眼有见用耳无见功。如火以热为法而不能润也。三各有力。如火以烧为力水以润为力。四各有因五各有缘。六各有果七各有性。八各有限碍。九各有开通方便。达磨郁多。将此九种会法华中十如。各有法者。即是法华中如是作。各有限碍者。即是法华中如是相。各有果者。即是法华中如是果如是报也。各有开通方便者。即是法华中如是本末究竟等。余者名同可解。今明此境为二。初一句略标权实章如文。次十句广释权实相。今作四番释。一约十法界。二约佛法界。三约离合。四约位。经云诸法。故用十法界释也。经云佛所成就第一希有之法。故用佛法界释也。经云止止不须说。我法妙难思。故用离合释也。经云唯佛与佛乃能究尽。故用位释也。约十法界者。谓六道四圣是为十法也。法虽无量数不出十。一一界中虽复多派。不出十如。如<a>地狱</a>界。当地自具相性本末。亦具畜生界相性本末。乃至具佛法界相性本末无有缺减。故毗昙毗婆沙第七云。地狱道成就他化天法。即是其例余九法界亦如是。当知一一界皆有九界十如。若照自位九界十如皆名为权。照其自位佛界十如名之为实。一中具无量。无量中具一。所以名不可思议。若照六道三圣五如为权。若照佛界四如为实。当分历历此则可说可示。何俟止止绝言叹也。所以一中无量。凡夫虽具绝理情迷。二乘虽具舍离求脱。菩萨虽具照则不周名不了了。如来洞览横竖具足。唯独自明了。余人所不见不可宣示。止止绝言其在此耳。上玄义中已说今不具记(云云)。二约佛法界释者。佛界非相非不相。而名如是相。指万善缘因。故下文云众宝庄校即其义也。佛界非性非不性。而名如是性。指智慧了因。故下文云有大白牛也。佛界非体非不体。而名如是体。指实相正因。故下文云其车高广也。佛界非力非不力。而名为力。指菩提道心慈善根力等。故下文云又于其上张设幰盖也。佛界非作非不作。而名如是作。指任运无功用道。故下文云其疾如风也。佛界非因非不因。而名如是因。指四十一位。故下文乘是宝乘游于四方也。佛界非缘非不缘。而名如是缘。指一切助菩提道。故下文又多仆从而侍卫之。佛界非果非不果。而名如是果。指妙觉朗然圆因所克。故下文直至道场也。佛界非报非不报。而名如是报。指大般涅槃。故下文得无量无漏清净之果报也。佛果非本非末。而言本末。本即佛相末即佛报。是自行权也。佛界非等非不等。而言究竟等。指于实相。故标章云实相也。是自行之实也。即实而权故言本末。即权而实故言为等。此是如来自行权实最为无上。无上相乃至无上果报。横广竖深而无有上。故标章云诸法实相也。例亦应言诸法实性实体实力。乃至应言实究竟等。但略举一而蔽诸耳。如来遍照横竖悉周如观掌果。秖为凡夫如双盲二乘如眇目菩萨夜视蒙胧不晓。不可得说。止止绝言其意在此耳。三约离合者。若佛心中所观。十界十如皆无上相。乃至无上果报。唯是一佛法界。如海总万流。若千车共一辙。此即自行权实。若随他意则有九法界十如相性等。即是化他权实。化他虽复有实皆束为权。自行虽复有权皆束为实。此即自行化他权实。随他则开。随自则合。横竖周照开合自在。虽开无量无量而一。虽合为一一而无量。虽无量一。而非一非无量。虽非一非无量而一而无量。唯佛与佛乃能究尽。凡夫则诽谤不信。二乘则迷闷不受。菩萨则尘杌未明。为此义故止止绝言(云云)。四约位者。如是相者一切众生皆有实相。本自有之。乃是如来藏之相貌也。如是性。即是性德智慧第一义空也。如是体。即是中道法性之理也。是为<a>三德</a>通十法界位位皆有。若研此三德入于十信位。则名如是力如是作。入四十一地。名如是因如是缘。若至佛地名如是果如是报。初三名本。后三名末。初后同是三德。故言究竟等。初位三德通恶通善通贤通圣通小通大通始通极。虽在恶而不沈。虽在善而不升。虽在贤而不下。虽在圣而不高。虽在小而不窄。虽在大而不宽。虽在始而非新。虽在极而非故。故是不可思议。不可得说止止绝言耳。</p>
<p style="text-align: left">
	　　复次三德究竟等者。十界相性权实开合差别若干。以平等大慧如实观之。究竟皆等。若迷此境。即有六界相性。名为世谛。若解此境。即有二乘相性。名为<a>真谛</a>。达此非迷非解。即有菩萨佛界性相中道第一义谛。若以此慧。等于俗谛。俗谛非迷。等于真谛。真谛非解。非解非迷。双非迷解。但名平等。若双照者。权即是实。实即是权。虽二而不二。亦名究竟等也。又权实不二之境。七种方便。不能以不二智等不二之境。唯有诸佛以不二智等不二境。故言究竟等。又今大乘机动。不明九界性相。直说一切性相悉入佛界性相。昔教不说。谓昔不与今等今教说之。知昔与今等。故言究竟等。初约惑解等。次约人等。后约教等。说此甚广。记者不能委悉耳。若就绝言绝思。明不可思议。释论七十九云。不可思议名不决定。出一切心心数法。出一切言语道。不能行不能到。故名不可思议。若就譬喻明不可思议。如释论十四。不以败坏色得趣平等道。观色不异乃能等于大乘。如明与暗共合。而汝不见谓明暗异。欲知其义如彼月光。又日出时暗不向十方。暗常在无所归趣。明亦如是与暗共合。生死与道合。道即是生死。佛之所尽已尽所度已度。皆不可思议。诸经诸论此例甚多。若就事中不可思议者。如阿含经明四不可思议。谓众生世界龙佛。众生从何处来向何处去。为底而生为底而死。世界为有边无边。为可断不可断。为天龙人鬼谁所造耶。阿含云。一士夫于王舍城拘絺罗池侧。思惟世间边无边。见四兵入藕丝孔。自惊我狂耶。世无此狂。问佛。佛言非狂是修罗。为诸天所逐退入藕丝孔藏。此乃世间思惟非涅槃道。无义<a>饶益</a>无法饶益无梵行饶益(云云)。龙雨为从龙口耳眼鼻舌出耶。实不从尔许出。但从其念出。念善念恶皆能出雨。由前本行今得是力。须弥腹有天名大力亦能作雨。又经出五道各一不可思议。地狱有断续。畜生能飞。鬼能变少为多。人能令火烧薪。天能自然致果报。皆是果报<a>法事</a>不可思议(云云)。此是约因缘事。释不可思议。况甚深境界。宁非不可思议耶。偈有二十一行为两。初十七行半颂长行。后三行半略开三显一动执生疑。前又二。初四行颂寄言叹。后十三行半颂绝言叹。夫偈颂长行互有广略者。令义易显耳。长行二佛权实各叹表<a>化缘</a>异。故颂中二佛合叹。示二智理同故。初寄言中又二。初两行合颂二佛二智。后二行合颂二佛释叹结叹等也。初又二。今初一句世雄者。颂上诸佛智慧也。不可量者。颂上甚深无量。此颂诸佛实智也。次三句颂上诸佛权智。此有三异。一上举人又标法。故云诸佛智慧。今颂但颂人。将人以美法。故云世雄。二者上开叹今合叹。以法别故须开。以人总故须合。三者上云一切二乘不知。今言一切众生类不知。佛力下。后一行颂叹释迦二智也。佛者颂吾从成佛也。正颂实智。力<a>无畏</a>等颂诸功德。是颂权智。余法者即指化他之权。是实智之余助耳。正颂上种种因缘(云云)。本从下后二行合颂二佛释叹结叹之意也。本从无数佛具足行诸道。颂上诸佛释叹。佛曾亲近百千诸佛尽行道法之文也。甚深微妙法。颂上结叹实成就甚深未曾有法也。难见难可了颂上结叹权意趣难解也。于无量亿劫行此诸道已。颂上释释迦知见波罗蜜皆已得具足。上二句举因具足。次下一句举果具足。我已悉知见一句。颂上结释迦二智如来知见广大之文也。或时用四偈。合颂上二佛权实。文为六。初世雄一句。总颂二佛二智。二诸天及世人三句颂拣人。三佛力下一行颂释迦中释权实。四本从下一行。颂诸佛释权实。五于无量下半行。颂上行因。六道场得成下二句。颂上得果。从如是大果报去。第二有十三行半颂上绝言也。文为五。初半行如是大果报。即颂不思议境。但举初后中间略可知。义字兼颂究竟等也。大与种种如玄义中说。我及十方佛下第二半行。追颂取要言之佛悉成就也。不可示下第三半行。追颂上止不须说也。实相非方所故不可示。非言语道故言辞相寂灭。从诸余众生类下。第四颂举不知之人。故上长行明无有知者故止而不说。颂中十行半颂出不知之人。文为八。初半偈总拣不入者。即七方便也。除诸下。第二二句拣能入者。即圆教十信。故言信力坚固者也。长行明究竟佛知。颂中明初信知。互举耳。诸佛子下。第三有一行半。拣二乘不知。假使满下。第四有一行。举身子不知。正使满下。第五一行半。举诸大弟子。辟支佛下。第六二行举支佛。新发意下。第七二行半。举发心菩萨不入。发心语通。或可六度菩萨三僧祇未断惑名为发心。或可指上人天中自摄得六度而发心之语别拟通别等发心也。不退菩萨下。第八有一行。拣不退菩萨亦不知也。通教不退断界内惑。是故不知别理。别教地前亦有证位不退行不退等。亦所不知也。次又告舍利弗无漏下。第五一行半。颂上难解法佛能知实相境。无漏不思议者。颂上结要举权实所止之境也。甚深微妙法一句。颂上第一希有难解之法。我今已具得三句。颂上唯佛与佛乃能究尽也。明诸佛道同同皆究竟。故云唯我知是相十方佛亦然。释不思议者。如如意珠无毫厘之有能雨众宝。实相不生能生般若也。无漏不思议一行半为本。生出四种解释。已如上说。从无漏半句。为十法界释作本。十法界十如。收诸凡圣理性无漏失也。收三谛无漏失。权实智无漏失。约不思议为开合释作本。即权而实即实而权。故不可思议也。约甚深微妙法。为佛法界释作本。此可知。约唯我知是相。为约位释作本。此亦可知(云云)。从舍利弗当知诸佛语无异下。略开三显一动执生疑。就开显为二。初明诸佛显实。次明释迦开三。互明一边耳。诸佛语无异者。此论诸佛化道是同。次两句劝信。后两句正显实。世尊法久后。要当说真实。即显真。动昔之执。生今之疑。将非魔作佛。正由闻此语也。佛既如实语劝信。何事翻疑。为防因疑起谤者。故须劝信耳。从告诸声闻众下。明释迦开三。文为三。初一行正明开三。将明二乘之非。故言逮得涅槃者。又解我令脱苦缚逮得涅槃。即拟六度菩萨乘。何以知之。修六度行即免四趣缚。未能入灭度。三僧祇百劫乃得涅槃。逮之言远乃及耳。又六度行前度他。故言我令脱苦缚。后取无漏故言逮得涅槃。此义推之知是六度乘也。又以数推之下句。云佛以方便力示以三乘教。若不指此将何为三。不应重数二乘为三乘也。次半行正斥三乘皆是虚伪。次两句出立三之意。意是权引离诸苦故。非为真实。但是方便门耳。</p>
<p style="text-align: left">
	　　○从尔时大众下。是腾疑致请。由闻三伪一真故。执动疑生。文为二。一叙疑。二正请决。叙疑又二。一经家叙。二正生疑。先叙千二百疑。次叙四众。上斥三乘皆是方便。叙疑但在二乘者。以其执重疑深偏举若至下陈疑中。即云求佛诸菩萨大数有八万。亦皆有疑。故知三乘佥疑。偏举二乘耳。从各作是念下。是正疑。又为二。一疑佛二智。二疑己所得。从何故殷勤称叹方便。即是总疑权实二智。从而作是言佛所得法甚深者。是疑实智。有所言说意趣难知下。是疑权智。以闻诸佛语无异要当说真实。从此生疑。何者佛昔说三乘智慧同证不差。但余习有尽不尽耳。今忽称叹如来二智非我所及。是故疑佛二智也。从佛说一解脱义我等亦得此法下。此是自疑所得。三乘圣道是真出要我修此理亦到涅槃。而今忽言皆是方便。未知何者真实。故言不知是义所趣。此从上斥三为伪而生是疑。尔时舍利下。第二正请。文有三请二止。就前为三止。瑶师龙师云。初止为理深难解。初请为自他求决。次止为惊疑不信。次请为久殖必解。后止为必谤堕恶。后请为利根得益。今师或时云。佛豫知三周得益前后不俱。故三抑俟其三请也。就初请为二。一长行二偈颂。长行为二。一陈疑二陈请。陈疑疑二智。陈请已请众请。颂中有十一行偈文为六。初二句颂疑实智。自说得下。第二三行颂疑权智。无漏诸下。第三有三行明三乘四众有疑。上句明罗汉。后二行明缘觉。中间称及求涅槃者。即是明六度菩萨。何以得知。上云逮得涅槃者。此中称及。及者此菩萨自求涅槃。又以及他。故异二乘知是菩萨也。于诸下。第四有一行半明身子疑。佛口所生下。第五有一行明佛子疑。诸天龙下。第六二行总明同疑请也。夫偈颂长行。可以意推。如其非颂即是长出。于义非急者。不能烦文分擘故略耳。从尔时佛告下。是二止。更牒疑为请悉如文(云云)</p>
		

	
	

		</div></div><hr><script charset='utf-8' src='../../js/footer.js'></script></body></html>