<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 妙法莲华经文句' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 妙法莲华经文句</center></div><div class='fo'><center>经文出处:来自无量光明网</center><br/><br>
			<p style="text-align: center">
	　　上卷&nbsp;&nbsp; 下卷</p>
<p style="text-align: left">
	<strong>　　第四卷 <a>妙法莲华经</a>文句</strong> 上</p>
<p style="text-align: left">
	　　从尔时<a>世尊</a>告<a>舍利弗</a>汝已殷勤三请岂得不说下。广明开三显一。凡七品半文为三。一为上根人法说。二为中根人譬说。三为下根人宿世因缘说。亦名理事行。例如大品亦为<a>三根</a>(云云)。今以十义料拣。一有通有别。二有声闻无声闻。三惑有厚薄。四根转不转。五根有悟不悟。六领解无领解。七得记不得记。八悟有浅深。九益有权实。十待时不待时。一明通别者。初周别名法说。通则具三。如优昙花时一现耳。即譬说。若我遇众生。尽教以佛道。即因缘说也。中周别名譬说。通则亦三。我先不言皆为化<a>菩萨</a>故。又合譬于一佛乘分别说三。即是法说。于二万亿佛所常<a>教化</a>汝。即因缘说。若谓此文属法说者。可取长者闻已惊入火宅方宜救济。即因缘说。下周别名宿世因缘。通亦具三。<a>涅槃</a>时到众又清净令入佛慧。是法说。有一导师是譬说。而作三周者。从多从正从略从傍。欲令名字不滥。各据一意耳。</p>
<p style="text-align: left">
	　　问。三周为三根人。一周通有三说者。一说应具三根。</p>
<p style="text-align: left">
	　　答。法说非止逗上中之上。又有中下。从正略傍故言逗上根人耳。余二周亦如是。二明有声闻无声闻者。光宅定有实行声闻。若言无实权何所应。开善解无实行声闻。引胜鬘三乘初业不愚于法。外凡已知一乘。宁有二乘犹执小果。经明有者权也。此二家偏执乖经失义。若定有者。经那言无声闻<a>弟子</a>但化诸菩萨。若定无者谁入化城。亦无三可会权何所引。若言实有为权所引者。亦应实有<a>三藏</a>佛。复为权三藏佛所引。若实无此佛。但有权佛者。何意不许但有权声闻无实声闻耶。此义不例。实有断界内惑者。呼此为实而权者应之。何处有断界内惑佛。而有权佛应此佛。今明有无不可偏执。若从长者实智往观则无客作人。若就穷子根性。则便自谓作人。法华论有四种声闻。一决定。二上慢。三退大。四应化。前二未熟不与授记。后二与记。若依今经应有五一久习小今世道熟。闻小教证果。如论是决定声闻。二本是菩萨积劫<a>修道</a>。中间疲厌<a>生死</a>退大取小。大品称为别异善根。佛且成其小道为说小教。齐教断结取果。是退大未久习小来近理应易悟。如论是退菩提声闻。三以此二故。诸佛菩萨内秘外现。成就引接令入大道。如论是应化声闻。四若见权实两种能出生死。欣乐涅槃修<a>戒定慧</a>。微有观慧未入似位薄有所得。谓是证果。此名未得谓得未证谓证。如论即是增上慢声闻。五者大乘声闻。以佛道声令一切闻。若从决定退菩提两种。即有声闻。若从大乘理无灰断永住化城。终归宝所。实者既尔则无有权故无声闻。若增上慢者。既未入位则非实。又非应化则非权。若得此意有无冷然何须苦诤。</p>
<p style="text-align: left">
	　　复次秪就大乘声闻。复论有无。若权作应化。外现小迹内隐大德。则谓无大乘声闻。若从自行发迹显本。则言有大乘声闻。今开三显一正意。为决定退大声闻令成大乘声闻。自行既立即能化应声闻。若得此意则达有无也。第三惑有厚薄者。瑶师云。三根得果已后游观无生。无生之理是一。及其出观缘三教则异。将必异之三教。惑于无生之一理。谓教既三理岂容一。又将一理惑于三教。理既是一教宁得三。踟蹰理教之间回遑得失。以理惑教此有得义。以教惑理此有失义。上根以理惑教情多。初闻法说顺情即悟。下根以教惑理情多。闻法说无三。逆其计谓故三闻乃解。中根处二楹之际。法说不悟譬说便了。今谓此释三根未必应尔。三人踟蹰何等理教。若回遑小乘理教则疑惑未尽。尚非初果断结之人。若回遑大乘理教。大乘条然永异。何曾与小乘相滥。而言踟蹰耶。若以小惑大。以大惑小。尔前未斥方便。那忽游观出入。预有踟蹰。既预踟蹰即已疑生执动。非始今日。若先动执生疑。闻开三显一即应领解。那忽犹有惊疑。进退无据故不用此解。今明根有利钝者。皆论大乘根性。惑有厚薄者。约别惑为言耳。即为四句。一惑轻根利。二惑重根利。三惑轻根钝。四惑重根钝。若别惑轻大根利初闻即悟。若惑重根利再闻方晓。若惑轻根钝三闻乃决。第四句虽复三闻不能得悟。止为结缘众耳。或可初两句根利同为上根。或可中间两句为中下根(云云)</p>
<p style="text-align: left">
	　　复次约初品无明三重。覆初住中道。若初法说上根之人。三重无明一时俱尽。开佛知见入菩萨位得菩提记。中根断二重无明。下根断一重。次譬说时。中根断第三重尽。开佛知见入菩萨位得授记莂。下根进断二重。次闻因缘说。下根断三重尽。开佛知见入菩萨位也。例如小乘十六心未满不得名初果。十六心满名须陀洹也。四明转根不转根者。旧云上根初闻法说即悟。而中根转同上根。下根进同中根。若譬说时中根前已成上。即能得悟。下根成上。次因缘说时。下根已同于上故即得悟。若尔转下成上。因缘说时皆悉是上为利则均那得犹称钝者待因缘说耶。若转成上即同上悟。若其未悟犹受钝名。则无转根之义。例如身子一闻目连再听同得初果。若二皆利则无复优劣。若犹称利钝转根义不成。夫众生心神不定。遇恶缘转利为钝。遇善缘转钝为利。先世值佛闻法自有转下中为上。俱于法说得悟。自有转下为中。闻譬说得解。下者不转三周乃了。如此转根不同旧释。譬三刀斫木利一中二钝者三下。利钝之名。不失木断之处是同。</p>
<p style="text-align: left">
	　　问。三根入初住位犹有利钝不。</p>
<p style="text-align: left">
	　　答。真修体显则无差降。</p>
<p style="text-align: left">
	　　问。若尔初住已上。更起缘修有优劣不。</p>
<p style="text-align: left">
	　　答。此同位人无复胜负。真修体融宁得有异耶。五明有悟不悟者。经中多明菩萨为上根缘觉中根声闻下根。若言菩萨上根。应并在法说中得悟缘觉并在譬说中得解声闻并在于因缘中得悟耶。然经中一往判出三根。至于悟解义未必然。今经但见声闻得解。不见支佛者。支佛是中根。既值佛出世入声闻数。随根得悟故。不别标缘觉耳。故身子请偈云。其求缘觉者。<a>比丘</a><a>比丘尼</a>。依此文即知缘觉入四众中摄也。又法师品云。比丘比丘尼优婆塞优婆夷。求声闻者。求支佛者。岂<a>无缘</a>觉得解耶。旧云菩萨是上根。不必皆利从多为上。而执心易转。原其域怀求佛。但执过三百已即求近果。此疑易悟。三根菩萨同在法说得解。上者或在略说。中者或在广说之初。下者与身子齐。今明菩萨语通。但使发大心悉是菩萨。何必并是利根。及身子尚少。岂得初周之前已并得悟。若尔<a>流通</a>寿量。何意有诸菩萨节节得悟无生忍者发菩提心者。旧云寿量中悟。皆是法身增道损生。今言不尔。有六百八十万亿那由他恒河沙人。得无生法忍。此人始得此忍。当知寿量之前未是法身。故知菩萨得悟不可局在初周之初也。</p>
<p style="text-align: left">
	　　问。菩萨得悟通于始终。二乘得悟亦应至后。</p>
<p style="text-align: left">
	　　答。三周定父子天性已竟。则皆名菩萨。设在后悟同名菩萨悟也。六明有领解无领解者。若三乘同悟。何意但见声闻领解其二则无。今明无佛出世名独觉。闻佛说<a>十二因缘</a>法名缘觉。既入声闻数中得悟领解。皆不别出大意可见。身子迦葉等。悉是中乘根性。故声闻领解兼得缘觉无劳别出也。又四众中。有发缘觉心者。其人得悟即不一也。信解品云。密遣二人追捉将还即是其义。菩萨不领解者。声闻之教不明得佛。今经开其归大之路。自恐解谬故对佛述解。菩萨不尔故无领解。又其意有三。一菩萨本意求佛。设有异执而执轻终归取佛。无有不得之虑。今闻三周之说。但是正其观慧故不须领解。二菩萨悟大处处有文。二乘作佛始自今教。逐要流传。故略菩萨领解。胡文或有汉略不书耳。三菩萨位行深绝。诸新小菩萨不敢领解。说寿量竟<a>弥勒</a>总都领解。初从无生法忍。终讫余有一生在。则是具足领解更求何物(云云)。七得记不得记者。若同皆领解。何故声闻得记。不见缘觉菩萨受记。此亦三意。一者昔明二乘入正位不能发心。何由得记今既悟大。欣斯别决故为记劫国也。菩萨发心求佛行成自满。故不欣急求佛亦不促授。又前教处处授菩萨记。此是恒说逐要传译如前(云云)。二菩萨亦有别记。调达龙女岂非记耶。又法师品云。求声闻者。求辟支佛者。求佛道者。如是等类。咸于佛前闻<a>法华经</a>。我皆与授记。当得三菩提。此岂非皆记耶。三二乘昔来未曾得八相记。故记其劫国。菩萨先已曾记。故不重明耳。浅近之记初住已得。非菩萨所欣。菩萨所欣乃是圆极妙觉远记耳。故寿量品中。始从发心讫一生得。妙因斯满极果顿圆。此乃授法身记莂何谓无记耶。</p>
<p style="text-align: left">
	　　问。若小悟大。应同授法身记。那得授八相记耶。</p>
<p style="text-align: left">
	　　答。八相是应记。既得应记知必有本。欲使物知闻共结来缘。故与应记耳。又此二乘若闻寿量。即同损生得法身记也。八明悟有浅深者。一往同破无明入证初住。细寻必应明晦。初闻法说尚入佛慧。更闻譬说岂不重明。又闻因缘理自增进。更闻寿量弥复优深。如听法人重闻胜前。单复厚薄方之可知也。九明权实得益不同者。一云实行得益。权行正为接引影响不论其益。今明不尔。若至寿量权实悉得益。增道弥高损生弥尽。邻圆际极唯一生在。岂非权者益耶。所以初为影响共熟实行。后说极果则自道明。文云出入息利乃遍他国。息利在他即是己利实行得益由于权引。化功归己权亦得益。故一音演<a>说法</a>众生随类各得解。何必须待寿量耶(云云)。又我自欲得此真净大法即是自益也。十明待时不待时。尔前不悟必待法华悟者。名为待时。法华前教已解者。名不待时。何故尔。佛有显密二说。若显说为论。法华之前二乘未悟大道。要须五味调熟会在法华。故云。说时未至故。今正是其时决定说大乘。此即待时也。若密教为论。未必具待五味在法华方会。尔前密有入者故名不待时。此乃大判时不时。若就三周。亦是待时不待时。迹本二门。亦是待时不待时。致有前后悟入即此意也。</p>
<p style="text-align: left">
	　　问。有一种根性非密非显二时不摄者。应是失时永不得悟耶。</p>
<p style="text-align: left">
	　　答。余经或谓此为失时。今经不尔。此人虽于密显两时不悟。虽生灭度之想。而于彼土得闻是经。故无失时。乃是待彼土之时耳。</p>
<p style="text-align: left">
	　　问。五千起去应是失时。</p>
<p style="text-align: left">
	　　答。此等应以如来灭度后弘经人受益也。</p>
<p style="text-align: left">
	　　问。身子初周为四众三根请。譬周为中下请。云何言佛各为三根人三周说法耶。</p>
<p style="text-align: left">
	　　答。此语不便请则普请说亦普说。但上根智利闻法得悟。中根处中闻譬得悟。下根居下闻三得悟。汝当随义云何随语(云云)</p>
<p style="text-align: left">
	　　问。宿世是过去事法。譬是当现事不。</p>
<p style="text-align: left">
	　　答。经无文义推应尔。引三归一。三望一。一则是当。举事为譬。譬即是现。准后望前应如所问。</p>
<p style="text-align: left">
	　　问。旧以五浊障大。四句料拣如前说。有人断见与无明合共为障。指法华论云无烦恼人有染慢不知一乘法身<a>常住</a>者是也。若博地不执涅槃。而不闻法者。即是无明独为障。若尔为当三周闻法已破无明。为当未闻法破无明。若闻法已破。则无明非是障。若未闻法而能破无明者。都虑无有障。是义云何。</p>
<p style="text-align: left">
	　　答。是他人立义今为其通。譬如灯生闇灭不可定其前后。虽不前后闇定是障(云云)</p>
<p style="text-align: left">
	　　问。胜鬘云。三乘初业不愚于法自知当觉。优婆塞戒经第十四云。二乘自知得菩提。且取小乘果。又十三云。知之者易行之者难。虽知一乘而取<a>罗汉</a>。彼两经皆言知。今经云何三根之后犹自不知。初疑后悟此义云何。</p>
<p style="text-align: left">
	　　答。此经亦云知。文云若实得罗汉不信此法无有是处。除佛灭后现前无佛。此人虽生灭度之想。若遇余佛便得决了。凡有三意。前明知。次明不知。后会归知。非永不知。又身子云。今于佛前皆堕疑惑。我今不知是义所趣。又大通佛时。声闻多生疑惑。彼见佛闻法尚疑不知。况不见闻那忽得知。若执二文更相矛盾。秖增诤竞于道何益。论者止可论余事。声闻成圣能知不能知。唯佛境界非尔所谙。今试融之三乘初业初业为二。若久远为初业。曾闻于大则不愚于法。若取中忘今日学小始修念处。为初业者。是则不知其义如此。若得此意。权为初业是则能知。实是初业则不能知。有人言。利者能知钝者不能知。此应四句。权为利钝示俱不能知。权为利钝。示俱能知。权为利钝。闻则能知不闻不知。权为利钝。俱示非知非不知。今不取此判。但取权者内心了了久知实<a>行者</a>未得入大是故不知。于义自显(云云)</p>
<p style="text-align: left">
	　　问。缘觉出无佛世。云何三周得有缘觉。</p>
<p style="text-align: left">
	　　答。释论云缘觉独觉。独觉出无佛世。缘觉愿生佛世。华严云。菩萨下兜率放光照之。觉即舍身不觉徙之。大经云彗星。中论云。支佛出世<a>佛法</a>已灭。此是独觉人也。愿生佛世者先得初果十四生未满值佛即成罗汉。不值佛即成独觉。其既值佛亦不舍寿亦不被移。愿见佛故二果三果例然。又有部行缘觉。在无佛世师徒训化也。此应有二种。佛去世后无文字。众生根钝故。支佛不说法。此非部行也。部行者能说法也。又有变<a>化缘</a>觉。宜应见者现缘觉身。今三周之座。有缘觉者其义可解。</p>
<p style="text-align: left">
	　　○初周法说文为五。一从殷勤三请岂得不说下讫卷。正是法说。二从第二卷初讫偈颂。是身子领解。三从吾今于<a>天人</a>下。讫佛所护念。是佛述成。四从汝于来世。讫宜应自欣庆。是与授记。五从四众讫尽回向佛道。是四众<a>欢喜</a>。初有长行偈颂。长行为三。一许。二受旨。三正说。许文为三。一顺许。二诫许。三拣许。汝已三请是顺许。汝今谛听是诫许。谛听是闻慧。善思是思慧。念之是修慧。大经明四善法。为大涅槃因。一善知识如来也。余者可解。说是语时是拣众许。五千在座故如来三止今将许说。威神遣去故名拣众。五浊障多名罪重。执小翳大名根深。未得谓得名上慢。未得三果未证无学。有如此失者。谓障执慢三种之失也。而不制止者。上闻开三显一。言略义隐犹未生谤。足作系珠因缘。去则有益。若闻广开三显一。乖情起谤住则有损。是故不制止也。此众无复枝叶者。枝叶细末不任器用。此等执方便之方便。于大非器。大品云。攀附枝叶弃于根本。是人为不黠。即是此义也。退亦佳矣者。既以小自翳。复妨他大光。今退无谤法之愆。复无障他之过。故云佳矣。上枝叶未去如来三止。贞实愿闻故身子四请。师弟鉴机非徒靳固也。</p>
<p style="text-align: left">
	　　问。佛大慈悲。何不神力使其住而不闻如华严中聋哑。何不增状毒鼓如喜根胜意。</p>
<p style="text-align: left">
	　　答。各有所以。华严末席始开于渐。未破小执故在座而隔。今诸佛法久后。要当说真实。正欲灭化破庵。宜须拣遣。若去住俱谤。宜如喜根强说。今去则有益那忽令住。住则有损那忽不遣。喜根以慈故强说。如来以悲故发遣。</p>
<p style="text-align: left">
	　　问。五千在座即不蒙益去有何益。</p>
<p style="text-align: left">
	　　答。此非当机。是结缘人耳。已如上说。昔大通佛时。亦有无量众生心生疑惑。世世与师俱生。今皆得度此人亦尔。说大经时万五千亿人。于是经中不生<a>信心</a>。是人于未来亦当得信。例此益在不久。金光明中。时阎浮提有二种人。亦是斯例意。汝今善听即结许也。受旨如文。从如是妙法下。是正广说文为二。一明四佛章。广上诸佛权实。二明释迦章。广上释迦权实。上句逗少。是文略。总云诸佛。是人略。但开三显一。是义略。此中章句多。是文广。明五佛是人广。明六番是义广。六者一叹法希有。二说无虚妄。三开方便。四示真实。五举五浊释权。六拣伪敦实。叹法令生尊重。说无虚谬止其诽谤。开方便使莫执小。示真实使其悟大。举五浊示必施三。拣伪要必真实。于五章中。一一应备六义。而前后互出不具足者。盖如来巧说。使略而无阙诣而不烦文耳。又六义前后亦复无在(云云)。四佛章为两。初总明诸佛。次列三世。总章应具六。今但四。一叹法。二无虚妄。三开方便。四示真实。阙二义者指后文也。叹法中法譬双叹。时乃说之者。诸佛同出五浊。必前开三如今世尊。四十余年始显真实。久久稀疏故言时乃说之。久不说者。为人不堪故。时未至故。五千未遣故。今人已堪时已至。五千已去决定说大乘。故言时乃说之。优昙花者。此言灵瑞。三千年一现。现则金轮王出。表三乘调熟已后方说妙法授法王记。又隔跨酪生苏熟苏三味已后。乃说醍醐(云云)。观心观心即中。名为瑞。此观通一切法至实相。名为灵(云云)。汝等当信者。劝信无虚妄法也。此理至深。理与昔异。此言至妙。言与昔反。此行至普。行与昔乖。此人至胜。胜于昔劣。还指客作四种之粗而今皆妙。恐物生谤故劝信也。信无虚妄人说无虚妄法也。从随宜所说下。是开方便也。文为三。谓开释结。初明佛道随三种机宜说方便。故言随宜。而佛意在实物莫能解。故言意趣难解也。所以者何释也。举今佛之权能。释诸佛之方便。巧慧同故借此释彼。如我以无数方便者。诸佛开权亦如我也。是法非思量者。此有两义。或作结开权。或正作显实。结开权者佛意难知。唯佛与佛能了。禀教者谓三。诸佛知一耳。作显实者。即属后文。文为五。一标胜人法。二标出世意。三重示。四正释。五结成标人法者。举无分别法唯是佛所知。佛以无分别智。解知无分别法。即是显实法也。所以者何下。二标出世意者。为两。初总次分字。总者诸佛觉如实之相。乘此实道出应于世。秖令众生得此实相。唯为此事出现于世。曾无他事。除诸法实相。余皆名魔事。分字释者。一则一实相也。非五非三非七非九。故言一也。其性广博。博五<a>三七</a>九。故名为大。诸佛出世之仪式故名为事。众生有此机感佛。故名为因。佛乘机而应故名为缘。是为出世之本意。而今开三者。为一弄引耳。如人欲取先当与之。虽说种种道。其实为一乘。即此义也。<a>舍利</a>弗云何下。三重标者。将欲分别。更重提起为解释之端。又此大事佛所尊重。如释论中明。父王欲多闻太子名。数数说之无有厌足(云云)。诸佛世尊下。第四正释者。先出诸解。旧云。四一。谓果一。人一教一。因一。果一者。初两句据说者。后两句据受者。就说者。一往于前因门。略说果理。先开佛知见。卒终于后果门广显果理。示佛知见。约受者。先因门略开。始得悟解。后果门广得深入理趣。今不用此解。何者经明四句。皆云为令众生。语意悉主前机得益。非关化主。应作所化人开悟。那即分两句。作能化者开示耶。又正是因门说法。开三显一之时。那得分出两句为果门中说耶。果门因缘未会。那得预说。若尔六瑞初兴。佛未起定。应是略说。五千未去。应是广说。二处既其不然。果门安得如此。下方未出分身未集那得以因门二句为果门耶。次光宅云。初一句是开除开出。昔方便说三令除五浊。开出大乘<a>觉悟</a>知见道理。先虽为人开说此理。不说所以。更示况此理令生闻慧。虽闻未悟所以。更广分别开悟思慧。既信悟得意。即令发心<a>学佛</a>知见。令得修慧入佛知见道理。今亦不用。何者汝同旧命章云是果一。四句皆应作果义。云何用三慧消文。因果矛盾前后相违。又三慧多种。此经正破二乘。决定不用三藏中三慧。菩萨方便与二乘同者。盖是通意。又不可用。若作别三慧。是菩萨法都非佛法。若作圆三慧。圆三慧来开佛知见。消经不可。若作余三慧去经逾远。若作圆三慧。果一义不成。都不可用(云云)。次地论师云。第五恒沙得八分解。即三十心位为开。从初地至六地。见思尽解转分明如示。七地至八地。空有并观无碍如悟。十地为入。引经十地名为眼见。今亦不用。何者此经明开佛知见。佛以一切种智知。佛以佛眼见。开此智眼乃名佛知见。云何取第五恒沙生八分解犹未入地。称之为开。如此论开非开佛眼。如此之知非一切种智知。不与经会故不用(云云)。有人解。初句是理后三句是略解。谓八苦五浊障当果是闭。今教除五浊。佛果知见显故名开。秽累除而理显名清净。后三句是<a>闻思修</a>。难此同前。有人言三乘别教为开。三乘通教为示。抑扬为悟。法华为入。又人解。三乘通为开。抑扬为示。无量义为悟。法华为入。此二解擘三句向他经。裂一句置法华。擘裂穿凿伤害诬誷其过大矣。有人言。三十心是开。初地至六地为示。七地至九地为悟。十地为入。此人傍通挟别。作如此语。未见法华奇异何俟称叹耶。有人引华严缨珞仁王摄大乘十七地论五凡夫等皆有五十二位。地前有四十心。何不用之。此人谬引华严。华严不明十信。纵使诸部明地前四十心位者。皆非断道。何因用此解开佛知见。皆漫语耳。有人引释论四智总别一时而得。不应用此解开示悟入。开示悟入似有浅深。又四智位高。开示通浅深。此应非例。此人但见释论四智之一时。不见开示之一时。有人言。非空非有是开。能空能有是示。空有不二是悟。了空有不二而二是入。此人约二谛作解。尚不能拔出二乘。宁是法华一意。有人言。达三谛理为开。三谛分明为示。不见三谛一异为悟。任运顺流为入也。此人约逦迤三谛作义。尚不出菩萨法。宁是佛法。有人解。佛知见者。一切智总相为知。一切种智别相为见。此亦不然。释论明一切智是声闻智。道种智是菩萨智。一切种智是佛智。此是历别一切种智。非三智在一心中。何以二乘之知别佛之见。释圆佛知见耶。有人解。尽智烦恼清净名知。无生智因果。患累毕竟无生名见。此人取通家佛名教。解究竟佛。都不相应。如上诸师漫取诸经中语。都不见法华大意。法华论云。一无上义。除一切智更无余事。如经开佛知见。为令众生得清净故出现于世。二同义。声闻辟支佛。<a>佛性</a>法身平等故。如经欲示众生佛知见故出现于世。佛性法身更无差别。故三不知义。谓二乘人不知究竟唯一佛乘故。如经欲悟佛知见出现于世。四为令证不退转地现与无量智业故。如经欲令众生入佛知见故。论言次第。初开佛知见为无上。次示三乘同有佛性法身。虽明佛智无上。但恐佛独有。故第二明三乘同有。虽三乘同有。而二乘不悟。示其令知。虽知而不得不退。故第四令得不退。又一番约菩萨。开如前。示者诸菩萨有疑者。令知如实<a>修行</a>故。悟者未发菩提心令发心故。入者已发菩提心令入法故。第三番约凡夫。开如前。示者示其有法身佛性故。悟者令外道众生觉悟故。入者令入大菩提故。今师作四解不乖论。论句句释。今一句作四释。论明证不退转地。今作四位释。论知如来能证实。今作四智释。论明同义。今作观心释。论明不知究竟处。今作四门释(云云)。今释显实无量法皆一也。如玄义中十妙。则是十种一也。若和旧解且作四一。若无量一者。一色一香无非中道。此义可知。若作十一者。帖文整足虽不次第十义无减。所以者何。我以无数方便种种因缘演说诸法。此自是开权之文耳。从是法非思量分别之所能解显理一。唯有诸佛乃能知之显智一。唯以一大事者。小须分别。一则是理。大则是智。事则是行。理发智智导行。逐此义便是显行一。知见者。智知于理眼见谛法。谛法无为则无分别。以无为故而有差别。约此知见论开示悟入。以略拟广则有四十位。是显位一。又取结四句文明一。一即法身。大即般若。事即<a>解脱</a>。是秘密藏即显三法一。出现于世显感应一。但教化菩萨显眷属一。诸有所作显<a>神通</a>一。唯以佛之知见示悟众生。显利益一。但以一佛乘故。为众生说法。显说法一。经文印义信如符契。若略和旧作四一者。数同义异。旧云果一今言理一。依义依文。依义者。若无理一。众事颠倒悉是魔说。非复<a>佛经</a>。故须理一。依文者。文称佛知见。今取所知见。所见即谛所知即境。境谛即实相之理。故名理一。旧云因一今云行一。因语单义别。行一语通收得因果。故言行一。人一教一与彼同。今且从略说以四一消文。先释理一复为四意。一约四位。二约四智。三约四门。四约观心。一约四位者。谛境不可知见。约于智眼乃能知见。二智四眼不能知见。唯一切种智佛眼则能知见。经云为令众生开佛知见。不论佛果自知自见。若偏语佛果即失众生。若语众生则无佛知见。故不可偏取。三教行人。虽是众生。未有佛眼佛智故。不能知见实相。圆教四位亦是众生。又分得佛眼佛智。则众生义成。知见义亦成。故寄此四位以释理一。如瑞相中天雨四花。表万善同归得入四位乘四位华以趣佛果。故约位显理也。开者即是十住。初破无明开如来藏见实相理。何者性德之理。而为通别两惑之所染着。难可了知。初心能圆信圆受圆伏。而未能断不名为开。内加观行。外藉法雨助。破通别惑藏。显出真修性。知见朗然开发。如日出闇灭眼目有用。故名为开。缘修破惑故名使得清净。仁王云入理般若名为住。住于十住小白花位也。示者惑障既除知见体显。体备万德。法界众德显示分明故名为示。即是十行大白位也。悟者障除体显法界行明。事理融通更无二趣。摄大乘师云。如理智如量智。今理量不二故名为悟。即十回向小赤位也。入者事理既融<a>自在</a>无碍。自在流注任运从阿到茶。入萨婆若海。如摄大乘师云如理如量通达自在。如量知见能持众德。如理知见能遮诸惑。即是十地大赤位也。然圆道妙位一位之中。即具四十一地功德。秖开即具示悟入等更非异心。但如理知见。无有分别浅深之相。欲显如量知见故。分别四位耳。发心毕竟二不别。如是二心前心难。既云难易。即知初心与毕竟心。应有明晦浅深之别。犹如月体初后俱圆而有朔望之殊。四位知见皆明照实相。而说开入之异耳(云云)。二约四智者。今欲以圆教四智对于四位。不如般若中通教释也。一道慧见道实性。实性中得开佛知见也。二道种慧。知十法界诸道种别解惑之相。一一皆示佛知见也。三一切智。知一切法一相寂灭。寂灭即悟佛知见也。四一切种智。知一切法一相寂灭相。种种行类相貌皆识。即入佛知见也。又道慧如理名开。道种慧如量名示。一切智理量不二称悟。一切种智理量双照为入。此亦约实理无浅深中。而浅深分别也。三约圆教四门。横释四句者。空门一空一切空。即开。佛知见。有门一有一切有。即示佛知见也。亦空亦有门。一切亦空亦有。即悟佛知见也。非空非有门。一切非空非有。即入佛知见。能通则四。所通则一。开示悟入是能通之门。所知所见是所通之理也。四约观心释者。观于心性三谛之理不可思议。此观明净名为开。虽不可思议。而能分别空假中心。宛然无滥名为示。空假中心。即三而一即一而三。名为悟。空假中心。非空假中。而齐照空假中。名为入。是为一心<a>三观</a>而分开示悟入之殊也。所以四种释者。见理由位位立由智。智发由门门通由观。观故则门通。门通故智成。智成故位立。位立故见理见理故名为理一也。从舍利弗是为诸佛以一大事下。即是结成理一义也。昔方便教。亦得义论开示悟入而非佛知见故是权。今明佛知见故是实。实即理一也。从告舍利弗如来但教化菩萨是明人一。就昔方便。谓教化三乘。理实而言但化菩萨。如彼穷子自谓客作贱人。长者所观实为己子。即是人一也。从诸有所作常为一事。光宅称教一。今言行一。诸三乘众行名之为诸。为圆故诸。即是一事。此行何所至到。唯趣佛之知见。即是行一意也。亦可持此为教一。若就教主为言。诸有所作唯以教化为事。此教一为便。若就行人为语。所作之事事作即是行。今取此便呼为行一也。然四句皆二义。至如理一中。若取能知见。即位一为便。所知见理一为便。人一句中若取教化教一为便。若取菩萨人一为便。教一句中。若取以一佛乘而为众生说法。此教一为便。若取乘运之义行一为便。四句通然逐便释耳。从但以一佛乘者。光宅为因一。今言教一。圆顿之教。名一佛乘。故序品云。说大乘经即是教义也。自别教已去。皆名有余之说。即不了义非佛一乘。光宅云。无缘觉声闻之二。无偏行菩萨之三。又有人云。无菩萨缘觉为无二。无声闻为无三。若作此解。秖是无三藏诸乘存于通乘。何关一佛乘耶。有人言。无缘觉为无二。无声闻为无三。存于菩萨大乘。若尔秖无三藏中二乘。不无三藏中菩萨。此存有余何关佛乘。何处经论以声闻为第三。既无此次第都是妄说。若依汝解。无二是无缘觉。无三是无菩萨。第一是声闻应不被无。若如此者则大倒乱。今言但以一佛乘者。纯说佛法之圆教乘也。无余乘者。无别教带方便有余之说。无二者。无般若中之带二。无三者。无方等中所对之三也。如此二三皆无。况三藏中三耶。从舍利弗一切十方诸佛法亦如是。即是第五总结。三世佛章各明教一行一。后总论人一理一。在文可见。若当章自作四一者亦得。而不及总文显也。菩萨缨珞经第十三。明九世佛。过去三世佛。现未亦尔。未来三世佛者。古佛慈悲入未来。作种种形度众生者是。未来现在佛者。当受未来记者是。未来未来佛者。当佛转次受记者是。过去准此可知(云云)。现在现在佛者。当化主者是。现在未来佛。次补者是。现在过去佛。古佛垂迹者是。从过去诸佛章。此中应具六义。但出二种。一开方便。二显真实。两则指上。两则指下。以无量无数方便者。明开权也。是法皆为一佛乘故明显实也。例上一佛乘即是教一。从诸佛闻法。是虽闻于法。法被众生兼得人一。究竟皆得一切种智。种智所知即是理一。能知即是行一。虽不次第四一兼足也。从未来佛章亦有二义。指上指下兼即具六(云云)。从现在<a>佛门</a>正是化主。初标佛出之意。如诸佛章中唯以大事因缘出现于世。此亦如是唯为<a>饶益</a>安乐众生而出于世也。次开权次显实。又具四一也。</p>
<p style="text-align: left">
	　　<strong>第四卷 妙法莲华经文句</strong> 下</p>
<p style="text-align: left">
	　　第二广释迦章。于六义中。无叹法希有。初开权次显实。三举五浊释方便。四拣伪敦信一实。五无虚妄。我今亦如是。我即释迦。现在先三后一。如四佛不异故。言亦复如是。知诸众生有种种欲者。即是五乘根性欲也。过去名根。现在名欲。未来名性。深心所著者。即是根也。方便者。即是随宜开三乘权法也。如此皆为得一佛乘者。即是显实也。佛乘是教一。一切是行一。种智所知是理一。从十方尚无二乘何况有三者。是第三举五浊释开权也。将举五浊先标其意。上已说诸佛开权显实。未明隐实施权。其法清净湛一如空。尚无带二带三之权。况有单三单五之权。秖为五浊障重实不得宣。须施单五单三之权亦施带二带三之权。故言于一佛乘分别说三。分别说于若带二带三之三若单五单三之三也。五浊者自有四别。初唱数。二列名。三体相。四释结。唱数列名如文。如是者明体相也。劫浊无别体。劫是长时。<a>刹那</a>是短时。但约四浊立此假名。文云劫浊乱时。即此义也。众生浊亦无别体。揽见慢。果报上立此假名。文云众生垢重即此义也。烦恼浊指五钝使为体。见浊指五利使为体。命浊指连持色心为体(云云)。相者四浊增剧聚在此时。嗔恚增剧刀兵起。贪欲增剧饥饿起。愚痴增剧疾疫起。三灾起故烦恼倍隆诸见转炽。粗弊色心恶名秽称。摧年减寿众浊交凑。如水奔昏风波鼓努鱼龙搅挠无一憀赖时使之然。如劫初光音天堕地地使有欲。如忉利天入粗涩园园生斗心。是名劫浊相。烦恼浊者。贪海纳流未曾饱足。嗔虺吸毒挠诸<a>世间</a>。痴闇顽嚚过于漆墨。慢高下视陵忽无度。疑网无信不可告实。是为烦恼浊相。见浊者。无人谓有人。有道谓无道。十六知见六十二等。犹如罗网又似稠林。缠缚屈曲不能得出。是见浊相。众生浊者。揽于色心立一主宰。譬如黐胶无物不着。流宕<a>六道</a>处处受生。如贫如短名长名富。是为众生浊相。命浊者。朝生暮殒昼出夕没。波转烟回瞬息不住。是命浊相。浊相众多不能具说。次第者烦恼见为根本。从此二浊成于众生。从众生有连持命。此四经时谓为劫浊也。料拣者。</p>
<p style="text-align: left">
	　　问。五浊若障大。华严中未除浊。而闻法者何也。</p>
<p style="text-align: left">
	　　答。此应四句分别。一大乘根利障重。以根利故重障不能障。此土华严初闻大乘者是也。二根利障轻。三根钝障轻他方<a>净土</a>闻大乘者是也。四根钝障重。如此土身子流辈除浊方闻大乘者是也。</p>
<p style="text-align: left">
	　　问。五浊障小不。</p>
<p style="text-align: left">
	　　答。此就小乘。应四句分别。小乘根利遮轻障不能障。身子是也。根利遮重障亦不能障。央掘是也。根钝遮轻亦不为障。槃特是也。根钝遮重。此则成障不闻小乘。不得度者是。</p>
<p style="text-align: left">
	　　问。自有不在华严不在三藏而得闻大闻小乘者何也。</p>
<p style="text-align: left">
	　　答。此就四教教教中作四门分别。根利遮轻者。闻非空非有门入也。根利遮重者。闻亦空亦有门入也。根钝遮轻者。闻空门入也。根钝遮重者。闻有门入也。两教四门。约小乘分别。两教四门。约大乘分别。细推可解(云云)</p>
<p style="text-align: left">
	　　问。五浊一往。何故障大而不障小。</p>
<p style="text-align: left">
	　　答。众生浊重。妄计五阴为四德。若闻常我即执非为是。旧医顽騃不知乳之好恶。不知病起根源。不知药饵开遮。无所知晓故浊障大也。文云。我若赞佛乘众生没在苦即此义也。若闻无常苦空。即厌生死欣涅槃。破其邪计执故。五浊不障小。文云作是思惟时。十方佛皆现<a>梵音</a>慰喻我。即此义也。约五浊论四悉檀者。劫命是世界。众生见是为人。烦恼是对治。用三悉檀除其五浊。后为说大第一义悉檀也。若论因果则二因三果。一人四法。四法一时。二报障二烦恼障。业在其间。众生是因成假。命是相续假。相待假可知。众生是受假。四是法假。名假通两处。烦恼见在凡夫。余三通凡圣。命短劫长。余三通长短。劫但是时。命带法论时。劫通内外命但在内。三小害人不害物。三大害物不害人。小劫但在人。大劫通<a>色界</a>。命通五道<a>三界</a>。劫是共浊四各各浊。小劫是劫浊。大劫通浊不浊。从八万至十岁为小劫。八十反为大劫也。</p>
<p style="text-align: left">
	　　问。既言五浊。何者是五清。</p>
<p style="text-align: left">
	　　答。准例邪正三毒。邪是五浊正是五清。他方净土无邪三毒。则五浊障轻此义可知(云云)。从若我弟子自谓下。是第四拣伪敦真。若<a>佛弟子</a>自能信解。若不信解非真弟子。亦非罗汉。敦逼时众令信受解。就文为二。初拣真伪。二开除释疑。拣又为二。初若不闻不知非真弟子。次闻不信受成增上慢。如世弟子随顺师法继嗣传灯。若不闻不知。则无法可顺。何谓弟子。如来昔说五浊开三。汝随顺得涅槃。得闻得知名为弟子。今五浊既除。为汝说一。何意不闻不知。不闻者即不闻教一。不知者即不知行一。非真即非理一。非弟子即非人一也。次又舍利下。第二明不信成增上慢者。此敦其使信。何者汝自谓是后身。身尚无量实非后身。汝自谓究竟。犹余二百由旬实非究竟。未得谓得。岂非增上慢耶。真罗汉者。浊除根利知非究竟。信真是法未是后身不起上慢。知非究竟信于究竟。即信理一。无增上慢即成行一。信则信教是为教一。是佛弟子则人一也。除佛灭下。第二开除释疑者。先开除。除佛灭后不成增上慢。次所以者何佛灭下。明好人难得深经难解亦不成上慢。若佛在世正说此经。不信不受非真罗汉成增上慢。若佛灭后方得罗汉者。偏执权经不信圆法。听许非增上慢。又佛虽入灭此经尚在不信不受。应是上慢耶。即得开除。佛灭度后虽有此经。解其文义者。此人难遇。致令罗汉不信不解。亦听许非增上慢。次释疑。若佛灭后解经人难遇。得罗汉者。即永入涅槃耶。即释云。是人虽生灭度之想。舍命已后便生界外有余之国。值遇余佛得闻此经。即便决了。释论第九十三释毕定品云。罗汉受先世身身必应灭。住在何处而具足佛道。答罗汉三界漏因缘尽。更不复生三界。出三界外有净佛土无烦恼名。于是国土佛所。闻法华经具足佛道。即引法华云。有罗汉若不闻法华。自谓得灭度。我于余国为说是事。汝皆作佛。论既引经为证。今释经还将论解。南岳师云。余佛者四依也。罗汉遇之闻经决了。又罗汉修<a>念佛</a>定见十方佛。为说此经便得决了。又凡夫行人。苦到忏悔见十方佛。为说亦得决了。瑶师云。实罗汉必自知法华志求于大。利根则自知。中下根须闻而知。故言闻知。何容于佛灭后不闻法华或闻而不信遇余佛方解耶。末法凡夫犹尚能信况<a>圣人</a>乎。除佛灭后者指凡夫也。有人言。凡夫未证<a>法相</a>。所见不明执心不固所以易信。罗汉证法相。所见分明执心牢固。忽闻异说未便信受。故云不信其义必然。故身子云。将非魔作佛恼乱我心耶。若从此义指罗汉不指凡夫(云云)。此直异解不用此义也。舍利弗下。第五明无虚妄者。止物谤心此为三。初劝信释迦实说。故云汝等当一心信解受持佛语。次劝信诸佛。故云诸佛言无虚妄。诸佛道同弥加信受。后结成不虚。故云无有余乘唯一佛乘也。第二偈颂有一百二十一行分为二。初有四行一句颂上许答。后有一百十六行三句。颂上正答。上许答有三。谓顺诫拣。今不颂顺但颂拣诫。拣众为两。初三行半。颂上五千退。次二句颂上众已清净。次一句颂诫听。上慢我慢不信四众通有。但<a>出家</a>二众。多修道得禅谬谓圣果。偏起上慢在俗矜高多起我慢。女人智浅多生邪僻。不自见其过者。三失覆心藏玼扬德不能自省。是无惭人也。若自见过是有羞僧也。于戒有缺漏者。律仪有失名缺。定共道共有失名漏。无道定等故内起恶觉。如玉含瑕。无律仪故。外动身口如玉露瑕。覆罪自得故名护惜。小智者不得学无学智。而有世间小智。妄谓有漏以为无漏。小中之小故言小智也。糟糠者。无无漏<a>禅定</a>润故如糟。无理慧故如糠。是五千等有世间禅如糟。有文字解如糠。封文失诠如糠无米。又糟糠譬其无大机。枝叶譬其非好器。悉不任用故须遣之。舍利弗善听者。即颂上诫许诫令善听也。从诸佛所得法下。有一百十六行三句。颂上正答也。又为二。初从诸佛所得法下。有七十三行一句。颂四佛章门。从今我亦如是下。有四十三行半。颂上释迦章门。就初又为四。初诸佛所得下。三十四行三句。颂上诸佛门。从过去无数劫下。第二有二十七行半。颂过去佛门。从未来诸世尊下。第三有六行半。颂未来佛门。从天人所供养下。第四有四行半。颂现在佛门。今就初颂诸佛门中。与长行凡有三异。一彼此互无。二前后间出。三开合不同。上有叹法希有而无五浊。颂有五浊而无叹法。上先叹法次明不虚。开权显实。今先开权显实后明不虚。上劝信与不虚合说。今分劝信隔于不虚也。私谓上以释迦方便。释成诸佛之权。偈中以释迦之实。释成诸佛显一。是四异也。此初颂文为五。初从诸佛所得法下五行三句。颂诸佛施权。二从我设是方便下十三行。颂诸佛显实。三从若人信归佛下四行半。颂诸佛章劝信。四从若我过众生下九行半长颂五浊。五我有方便下两行。颂上不虚。今初释开权文为二。初四行一句颂正施权。次一行半。颂结施权意。今初。诸佛所得法者。修道得于诸权法也。无量方便力下。颂上无数方便种种因缘演说诸法也。众生心念者。颂上随宜说法也。颂中广出随宜之相。即是照九法界机说七方便。总言九七不可定判故言若干。随欲之宜。应用世界悉檀。随性之宜。应用为人悉檀。随恶业宜。应用对治悉檀。现起希望名念。法门不同名种种。过去所习名性。现在欣乐名欲。或可习欲成性成性生习欲(云云)。<a>善恶</a>业者。七方便传传为善恶(云云)。佛以权智照诸方便性欲。然后以诸因缘譬喻。随其所宜说九部经。十二部如玄义中说。钝根乐小法者。一行半结施权之意。前世根钝今世无机。不堪闻大。故言不行深妙道。前世贪着障重。今世众苦所恼唯可闻小。故言为是说涅槃也。从我说是方便下。第二十三行。颂诸佛显实文为四。初三行颂理一。令得入佛慧。颂上一大事因缘也。决定说大乘。总颂开示悟佛知见也。入大乘为本。颂上入佛知见也。从佛子心净下。第二四行半。颂上诸佛如来但教化菩萨。以明人一。上直云教化菩萨颂中。广出诸方便人皆成实人。有佛子心净。即别教之人。为此佛子说大乘经。得记心喜即成圆教真实之人。声闻若菩萨者。声闻兼得缘觉。若菩萨兼得<a>六度</a>。通教等诸菩萨皆成佛无疑者。即是七种方便无非佛子。即是颂人一也。从十方佛土中下。第三一行三句。颂上如来但以一佛乘为众生说法无有余乘若二若三。若十方佛唯说一法即是教一。假名引导即方便教也。牒假名三教。显佛慧一教其文分明。无有余乘者。无别教中圆入别之余也。无二者。无通教中半满相对之二也。无三者。无三藏中之三。如此等二三。皆是假名字。引导诸众生。今但一佛圆教乘也。从诸佛出于世唯此一事实下。第四有三行三句。颂上诸有所作常为一事行一文也。事即是行。终不以小乘济度于众生。即是颂上常为一大事之意也。佛自住大乘。以此度众生。颂上唯以佛之知见示悟众生。后一行释不以小度之意。从若人信归佛下。第三四行半。颂上劝信。上云汝等当信佛之所说。颂中有二。初有二行半举果劝信。二舍利弗下二行。举因劝信。举果中。初一行半举内心。若人信归佛如来不欺诳者。明佛心清净。无明悭垢众恶已断净心中说。故是可信。我以相严身下一行。明外色。身相炳着光色端严。内无闇惑外有光明。则口无欺诳为众所尊。说大乘印则可信受。我本立誓愿下二行。是举因劝信。此亦为二。初我本立誓下一行。举昔誓。二如我昔下一行。明愿满。我昔誓愿非但自誓菩提。亦誓众生同入佛慧。今酬誓故说。是亦可信。今菩提既满。众生亦入。汝既自证佛慧。亦验我誓不虚。结成举因劝信也。</p>
<p style="text-align: left">
	　　问。本誓既普今众生尚多。愿云何满。</p>
<p style="text-align: left">
	　　答。佛三世益物。今明现在论愿满也。若我遇众生下。第四九行半。举五浊。上明五浊在释迦章后。今颂文在总佛门末。释迦门中又更重出。此明诸佛同出五浊皆先三后一也。此文为四。初一行总明五浊障大。次六行别明五浊障三。三一行。明为五浊故方便说小。四一行半。明为大说小。小治五浊大愿得兴。若我遇众生者。中阿含十二云。劫初光音天下生世间。无男女尊卑众共生世。故言众生。此据最初也。若揽众阴而有假名众生。此据一期受报也。若言处处受生故名众生者。此据业力五道<a>流转</a>也。<a>正法</a>念云十种众生。谓长短方圆三角青黄赤白紫。云何众生生死长。在<a>地狱</a>时身受不可思议苦。心念无量无边恶。在畜生时。身迭相吞啖。心迭相逼恼。在于鬼时。身若烧山心如沸镬。邪见炽盛抵突痴凶。在人时。身口意常作不饶益事以自劳苦。身口意常念不饶益事以自牵缠。在天时。耽染六尘纵逸嬉戏。不闻正法杜塞福源。是名众生生死长。云何众生生死短。在地狱时。能一念寂静心取戒。在畜生时。能一念静心依三宝。在饿鬼时。能一念静心静诸根。在人时。能修六度养父母敬三宝。以善严身口意。在天时。舍天乐持戒乐禅。教化读诵梵行少语。是为众生生死短。云何众生方生死。如郁单越。于一切物<a>无我</a>所。舍身必上天。从天上又上天。唯向升善处。是名生死方楞。云何众生圆生死。唯在三途四趣中。团栾圆转如旋火烟回是也。云何三角生死。谓善业不善业无记等是也。云何众生青生死。恒入闇地狱常怖怕是也。云何众生黄生死。饿鬼饥羸萎黄是也。云何众生赤生死。畜生迭相食啖流血赫然是也。云何众生白生死。谓人中天中白业善道。如诸天临死时。余天语言。汝生人道去。若人临死。知识语言。汝向天中去。当知两处是白生死。又第五云。心画地狱黑色鬼鸽色畜生黄人赤天白。此义云何。答上说五<a>道果</a>报。今说五道造业。故其不同耳(云云)。如是等众生若为与佛相遇。众生以苦恼自煎。诸佛以大悲济物。悲与苦相对故言相遇。又佛如众生如。一如无二如。天性相关故言相遇。夫大悲恒愍众生。若以人天教我则堕闇惑。止免青黄赤紫方圆楞角等生死。非教佛道。若遇众生令修小乘。我则堕悭贪。此事为不可。秖出二十五有。若遇众生教令通别。我则堕偏僻失佛知见。今皆令众生得实相妙慧体达一切皆是佛法无非正道。此则尽教以佛道。生死苦永尽。我常如是说。但众生根钝罪重不可如愿。过去有佛。号住无住。发愿使己国众生同日同时成佛即日灭度。又贤劫前有佛号平等。亦愿己国及十方众生亦同一日成佛即日灭度。今日有佛。复有众生云何耶。佛言止止。我前所言。得人身者耳。颇有发愿令五道同日成佛不。佛言。不可以非器之身成无上道。要先化三趣令得人天。然后乃可如愿。三趣非善道何能成佛。如人求宝聚不于空中求。我知此众生下。第二六行别明五浊为五。初二行明众生浊。善本者真如实相也。不依此种善根故不感大也。坚着五欲者。即诸恶之本。从痴有爱则我病生。从受胎之微形下。第二一行别明命浊。观心释者。一念心起即为未来作业。业即胎胎业无穷世世不断。不断即是增长也。受胎之微形。形即五阴。阴名世。<a>寿命</a>连持诸阴入世。初从薄酪已至老死故。名世世增长。是命浊。受阴身经说。凡夫受身初七未转异。二七有生相如薄酪。三七如厚酪。四七如凝酥。五七如坏。六七如肉抟。七七于肉抟生五疱。头手脚等。八七又五疱。一头两膊两腕。九七续生二十四疱。四疱作眼耳鼻舌。二十疱为二十指。十七转现腹相。渐渐皮骨分解作诸异相。生七百筋七千脉。随所须相用一风染之。须白相白风染。乃至余风亦如是。香风故安隐端正。臭风故不安隐则丑陋邪戾。后出胎食五谷。则生八万户虫也。入邪见稠林下。第三一行是见浊。五见交加如稠林密茂。若有是常见。若无是断见。因此二见生六十二。或云外道计我有四句。色即是我。离色是我。色大我小我住色中。我大色小色住我中。四阴亦尔是为二十。三世为六十。并根本为六十二。或如大品中所说。次深着虚妄下。第四一行颂烦恼浊如文。于千万亿下。第五一行颂劫浊。长时无佛法即是劫浊。又上来四浊。集在时中故名劫浊。如是人难度者。五浊障故不信一乘。则不可度也。观解者。念念恶觉永无正观<a>自觉</a>。即不见佛。心无八正即不闻法。此心难度。是故舍利弗下。第三一行即权为说小如文。我虽说涅槃下。第四一行半。即是终令入大。析三界妄尽。灭色取空则非真灭。若体达无明本无常寂。即是真灭。本无虽寂。若不修道。无由契会故。言佛子行道已来世得作佛也。我有方便力下。第五两行颂上不虚。上云汝等当信佛之所说言不虚妄。劝信前已颂讫。不虚今更颂。初二句先明释迦先开三。次两句明诸佛后显实互现耳。后一行正明不虚。前权后实诚言不虚。勿生疑也。从过去无数劫下。第二二十七行半。颂上过去佛章文为二。初二行颂开三如文。是诸世尊下。第一有二十五行半。颂显一。上文显实兼有四一。今偈具颂于中又二。初一行略颂上三一。皆说一乘法。即是颂教一。化无量众生。颂人一。令入于佛道即颂理一。兼得行一。次又诸大圣主下。第二有二十四行半。约五乘广颂显一。就文为二。初一行半。总约五乘以显一。天人群生类。是举诸乘以明人一。更以异方便。举诸行以显行一。兼得教一。第一义即是理一。异方便下。正因佛性即第一义理。若用圆妙正观。此即实相方便。不名为异。若用七方便观。助显第一义者。名异方便。次若有众生下。第二有二十三行。别约五乘以显真实者。即为三。初二行开菩萨乘。次第二一行开二乘。第三二十行开天人乘。今初若有众生类下二行。开菩萨乘。若作五乘释者。但是六度菩萨乘。若作七方便释者。兼得通别菩萨乘。何者三教大乘皆行六度。而运心有异。相心行六度。即三藏菩萨。无相即通教。非相无相次第行六度即别教。今但列六度。未知定判属谁。寻上文云更以异方便者。非独六度菩萨。即三教菩萨方便。昔闻法皆已成教一。昔六度行皆已成行一。如是诸人等皆已成人一。皆已成佛道。皆已成理一也。从诸佛灭度已若人善软心一行。开声闻缘觉皆入一乘。何以得知。大品叹阿罗汉心调柔软。又净名云。住调伏心是贤圣行。是以知之。昔善软心皆成行一。诸人等是人一。成佛道是理一。供养舍利下。第三二十行开人天乘。不彰是人天乘。但明造像起塔专至散乱。故知是天人业。地师解云。童子是童真地。无二乘凡夫二边欲心。聚砂为塔。砂是无著。塔是众行积集。含藏正觉之心。彼谓义会无生以为深诣。今谓乖文竖狭。何者登地自应成佛。如修罗度海何足为奇。今以童稚戏砂乱心歌咏指微即着。如凡夫度海不可思议。佛分明广会五乘毫善不漏。而弃收罗之广意径取无生。若如向释。殆不摄二乘。况凡夫乎。论深但是一致。定广则乖经文。</p>
<p style="text-align: left">
	　　问。人天小善应住果报。云何皆言已成佛道。</p>
<p style="text-align: left">
	　　答。此应明三佛性义。大经言。复有佛性善根人有阐提人无者。即是人天小善低头举手。为山始篑合抱初毫。昔方便未开谓住果报。今开方便行。即是缘因佛性能趣菩提成显实之义也。就此为二。前十九行。约天人小善成缘因种子。以明显实。后一行约了因种子。以明显实。寻文可解。前十九行为十。初三行半。约造塔明天乘。因时至心倾财舍宝。果时任运自然受乐。故是天乘也。木櫁者。长安有木名櫁。亦任造像。金光明云。以<a>佛舍利</a>如芥粟许。置小塔中。三十三天已有自然果报。即其义也。次乃至童子下。第二一行童子戏砂作塔即是人业。因时泛泛悠然作善。果时作意勤求得乐。故是人业。次若人为佛故下。第三四行约志心造像明天业。优婆塞戒经。不许用胶得失意罪。而此经用者。古师云外国用树胶耳。光宅言。或有处必须于像听许用牛皮胶。若有他物即不得用也。有言。<a>大豆</a>汁可代胶清。然牛皮终是不净物。后得不净果报。不净钱不任造像。可换取<a>如法</a>净钱造像。地持不用雌黄臭物。戒经不许造半身像得失意罪。善相不起堕落生死中。然造像各有所拟。若当堂佛必须坐。消息佛或坐或卧。行动佛必应立。而弟子于塔殿立像前不得坐。此处定属佛故。若白衣舍余处坐像前不能久立。乞坐者得。立像前即不得坐也(云云)。次乃至童子下。第四一行明人业。次如是诸人下。第五一行半结成显实。诸人皆成人一。渐渐积功德具足大悲心。即成行一。佛道即成理一。既已成佛复能四一。但化菩萨。即是教一(云云)。次若人于塔庙下。第六三行半。约诸尘供养明天业。铜钹者。长安人呼露盘为铜钹。在彼翻经故用彼名之耳。次若人散乱下。第七一行约散心用尘供养明人业。次或有人礼下。第八一行约身业供养明天人业。<a>礼拜</a>一句。五体着地是上礼即天业。合掌低头是中礼是人业。次以此供养下。第九一行半结成。非但显实自成佛道。亦能开权薪尽涅槃也(云云)。次若人散下。第十有一行约口业。例上应具天人业。今但出人业(云云)。南无大有义。或言度我度我可施众生。若佛答诸佛度我义不便。<a>五戒</a>经称惊怖。惊怖者正可施佛也。生死险难实可惊怖。以大救之不得。今同诸佛以小济之。惊怖施佛可也。故文云喜称南无佛。喜者喜得救物仪也。五戒经又云归命。悉施众生耳。调达临终称南无。未得称佛便堕地狱。佛记其从地狱出。当作辟支佛字曰南无。外国事天像者。以金为像头。贼来盗之取不能得。即称南无佛便得头。明日众聚云。天像失头便是无天来着耳。著者云何失头天即降一人云。贼来取头即称南无佛。诸天皆惊动。是故得我便是故失头。众人云天不如佛耶。既不如者今何不事佛。贼称南无佛尚得天头。况贤者称南无佛。十方尊神不敢当。但精进勿<a>懈怠</a>。那先经云。人临死称南无佛。得免泥梨者。云何如人持一石置水。石必没无疑。若能持百石子置船上者必不没。若直尔死必入泥梨。如石置水。若临死称南无佛。佛力故令不入泥梨。船力故使石不没也(云云)。胎经报恩经云。华林园第三大会。九十二亿人者。是释尊遗法中。一称南无佛人得见弥勒也。次于诸过去佛下。第二有一行。明了因种子。若例上皆有相无相非有相非无相至心散心等五乘种子。今皆开入一实(云云)。至心闻一句。是天业。散心闻一句。是人业(云云)</p>
<p style="text-align: left">
	　　问。何意约过去佛门。广明五乘耶。</p>
<p style="text-align: left">
	　　答。三世佛皆有开权。但未来未起。现在始行。于证义弱。过去开权已久。受化之人皆成四一。并于十方施权显实证义事强。构之虚言不如验之以实。故于过去佛广说五乘也。从未来诸世尊下。第三有六行半。颂上未来佛章文为二。初一行半颂开三。后五行颂显一。度脱诸众生者一行。颂人一。诸佛本誓愿一行。颂行一。佛所行道誓令得此道。岂非行一。未来世诸佛两行。颂教一。知法常无性者。实相常住无自性。乃至无无因性。无性亦无性。是名无性。佛种从缘起者。中道无。性即是佛种。迷此理者。由无明为缘。则有众生起。解此理者。由教行为缘。则有正觉起。欲起佛种须一乘教。此即颂教一也。又无性者即正因佛性也。佛种从缘起者。即是缘了。以缘资了正种得起。一起一切起。如此三性名为一乘也。是法住法位一行。颂理一也。众生正觉一如无二悉不出如。皆如法为位也。世间相常住者。出世正觉以如为位。亦以如为相。位相常住。世间众生亦以如为位。亦以如为相。岂不常住。世间相既常住。岂非理一。又释世间者。即是阴界入也。常住者即正因也。然此正因不即六法。缘了不离六法。正因常故缘了亦常。故言世间相常住也。于道场知已。此举果释成开权显实。道场朗然斯理久畅。物情障重方便施三(云云)。从天人所供养下。第四有四行半。颂现在佛章。上文有四今颂三。不颂后结。初一行半。颂为化之意。正为安隐众生。次知第一寂灭下一行。颂上显实。知第一寂灭。即颂理一。其实为佛乘。或颂教一。或颂行一。后知众生诸行下二行。颂开权如文。从今我亦如是下。第二有四十三行半。颂释迦章。上文无叹法希有。颂中具六。但旧解释迦章点出譬本。指上本下文义交加。寻疏则目眩。听说则心乱。钝者致惑。私记者。先撰置前至文更帖。庶以自镜耳。然释迦章偈凡两意。一颂上二本下。上根已悟中根未了。故须作谕还譬上法。譬不孤起承蹑有由。故言譬本也。口旧为五譬。一长者譬。二思济譬。三权诱譬。四平等譬。五不虚譬。然初是总譬非独长者。思济是救子不得义耳。犹少见火譬故不用。瑶师云。方便品中从诸佛随宜所说。竟长行。正显一乘真实。凡有四章。一者开昔四三。成今四一。二以五浊故。不得说一乘。三从若我弟子自谓下。明不得者。四从汝当一心信解下。明不虚妄。始末言异以意求之皆实也。下火宅中。但譬方便品内三章。从譬如下。竟愿时赐与。是第一譬五浊章。从各赐诸子等一大车。竟得未曾有。是第二譬真实章。从是长者等赐诸子。竟宁有虚妄不。是第三譬不虚妄章。玄畅师云六譬。一宅中众灾之相。二觉者唯佛起一乘念。三众生不受。为说怖畏之事。四说三乘乐。五还说一乘教。六结不虚妄也。龙师云六譬。一舍宅父子譬佛王三界化众生也。二长者见火。譬我以佛眼观见六道众生也。三长者救火。譬佛三七欲度众生不得用大也。四长者方便诱以三车。譬佛设三乘教也。五长者赐一大车。譬说妙法华。六不虚妄譬也。火宅十譬。一今我亦如是二行。总颂上权实。为下总譬作本。二舍利弗当知四行。颂上五浊。为下见火譬本。三我始坐道场六行半。明大乘化不得。为下救子不得譬本。四寻念过去佛十一行。明三乘化得。为下救子得譬本。五我见佛子等一行。明大机发。为下见子免难譬本。六咸以恭敬心一行。明三乘索果。为下诸子索车譬本。七我即作是念二行一句。明如来欢喜。为下长者欢喜譬本。八于诸菩萨前三句。明为说大乘。为下等赐大车譬本。九菩萨闻是法一行。明众生欢喜。为下诸子得车欢喜譬本。十汝等勿有疑一行半。明佛无虚妄。为下长者不虚譬本也。有人评之。若以句判应有十九句。若以义判则有六义。一总。二见火。三一乘化不得。四三乘化得。五还说一乘。六不虚。自余摄入六义之内。又十譬则法譬参差。法说中索车在前父喜在后。譬说中父喜在前索车在后。虽欲会通终成迂回。又大小相违。法说见大机动故喜。譬说见小缘免难故喜。法说明大因。譬说叙小果。法说大障将倾。譬说小难已离。义势乖各。又有无异故。法说中叙上根易悟。故无索车。譬说明中根犹惑。故有索车。若引恭敬为索车者。殊不体文意。今无此四失。然有无者长行有五。一开三。二显一。三五浊。四真伪。五不虚。偈亦五。但长行有真伪。偈则无。偈有叹法。长行则无。互现耳。次第者长行。先开三后显一。偈先显一后开三。开合者开三显一。为总譬本。二偈合而不开。次离五浊文。为四譬之本。开而不合。不虚为不虚譬本不合不开。明取舍。四段经文为六譬之本。取而不舍。叹法一章非六譬故舍而不取。论总别。初开三显一。总叙释迦一化教门。从五浊去皆属别譬也。次本迹者。总叙<a>佛教</a>总含本迹。从五浊去别明本迹。五浊一章正明居法身本见众生苦起大悲。从一乘化不得者垂迹(云云)。今谓迹门大意。正是开三显一。前直法说上根即悟解。中下未悟更为作譬。譬于三一令得晓了。前法说中既略广开三显一。后譬说中亦应略广许三赐一。因缘中亦应引三入一。若作三譬六譬十譬。于三周之文不合。于四人信解乖离。是所不用。今明颂释迦章中。大分为两。初从今我亦如是下两行偈。略颂上权实。为下总譬作本。第二从我以佛眼观见下。有四十一行半偈。广颂上六义。为下别譬作本。今约总颂中即有六意。得为总譬六义作本。偈云今我亦如是。我即释迦是一化之主。为下有大长者譬作本。安隐者。即大涅槃常乐住处。此处寂静无五浊障故名安隐。安隐即对不安隐。不安隐即三界生死行化之所。有五浊障名不安隐。即为下火宅譬作本。众生即是五道受化之徒。为下五百人譬作本。又安隐者。即是安隐法。还对不安隐法。不安隐法即五浊法也。为下火起譬作本。种种法门即对不种种。为下唯有一门譬作本。知众生性欲者。即是五道根性有三乘差别。为下三十子譬作本。向上即是略颂。向下即是总譬本。本末相承文义整足。譬中当更引上证下(云云)。从广颂上六义中。分文为四。作下别譬本。初从我以佛眼观下四行。广颂上五浊。为下见火譬本。二从我始坐道场下十七行半。广颂上于一开三。为下寝大施小譬作本。三从我见佛子等六行。广颂上显实。为下等赐大车譬作本。四从如三世诸佛下有五行半。广颂上叹法希有。次有二行半。正颂上不虚。次有六行颂上敦信。此三意合为下不虚譬作本。而正用二行半颂不虚。为下不虚譬作本。大概如此细泒更开。初颂五浊中有三意。初有半行一字。明佛眼观见。为后长者能见譬作本。次六道众生下。有二行三句四字。明所见五浊。为后所见火譬作本。次为是众生下。第三有半行。明起大悲。为后长者惊入火宅譬作本。二我始坐下。若颂开三者更开二意。初有六行半。念用大乘化不得。为下身手有力而不用之寝大譬作本。次寻念过去下有十一行。念同诸佛三乘化。为后设三车施小譬作本。三颂上显实中。更开四意。初舍利弗当知我见佛子下二行。明大乘机动。为后索车譬作本。次我即作下。第二有两行一句。明佛欢喜。为后见子免难譬作本。次于诸菩萨下。第三三句正显实。为后等赐一大车譬作本。次菩萨闻是下第四一行。明受行悟入。为后诸子得一大车欢喜譬作本。颂上不虚直为下不虚譬作本不论开也。又一时大开为三譬。初今我亦如是两行。合而不离。为下总譬作本。二从我以佛眼观下。离而不合。为下别譬作本。三不虚譬不离不合。为不虚譬作本。若承上本下略广二颂。则通三周及信解中。文之与义悉皆不阙。若约广颂。更开四意颂上四义。为下四譬作本。此亦通三周及信解中文义不阙。若更子派开颂五浊中为三。开颂方便中为二。开颂显实中为四。不虚中但一。合成十意。作下十譬之本。此之十意但在法譬两周。信解及因缘中其文则阙。故作三节开章承上本下。非是无趣漫作。颂略中初一行。颂上显实。后一行颂上开权。此文虽窄具颂四一。今我亦如是。如于诸佛之是。同以一实教化众生。此是总颂显实也。安隐者。涅槃秘藏是安隐处。佛自住其中。亦安置众生入秘密藏。安隐处即颂理一。众生即颂人一。种种法门入于佛道即颂行一。宣示即教一。智慧力者即权智力也。知众生性欲者。鉴小机也。方便说诸法者。正施权也。皆令得欢喜者。随宜称机也。二偈虽略收佛一化。开权显实原始要终罄无不尽。故称略颂为下总譬本也。二从我以佛眼观下。四十一行半。广颂上六义。旧以最后七行。是法说流通。今不用。用颂叹法敦信耳。初四行颂上五浊开三。次第二十七行半。颂施方便化。次第三六行颂上显实。次第四五行半。颂上叹法希有。释迦章虽无。指诸佛章中也。次第五二行半。颂上不虚。次第六六行颂上敦信。初四行颂五浊。上文有四。唱数列名出体结释。今但颂数名体三也。上云为五浊故说三。今云为五浊故出世。出世本应说大。障不获已故前说小。此又为三。初十一字。明佛有能见之眼。次第二六道下二行三句四字。明所见五浊。次第三为是众生下有半行。明起大悲应赴。初十一字我以佛眼观见者。下文云。长者在门外立。举下证上。知佛在法身之地。以常寂佛眼圆照群机。若根利浊轻。则以卢舍那像说一乘法。若根钝浊重。则脱璎珞以老比丘像惊入火宅方便开三。秖是于时鉴机。故言我以佛眼观见也。若观色法应用天眼。若分别根机应用<a>法眼</a>。云何言以佛眼见耶。佛眼圆通举胜兼劣。又四眼入佛眼皆名佛眼(云云)。六道众生下。第二有二行三句四字。明所见五浊。贫穷无福慧半行。颂众生浊。入生死险道相续苦不断。此颂命浊。深着于五欲一行。颂烦恼浊。不求大势佛及与断苦法。此颂劫浊。深入诸邪见以苦欲舍苦。此颂见浊。或云五热炙身。欲望舍苦反得苦报。或云诸见即是受受即是苦。行此苦因望欲舍苦。岂可得耶。普曜曰。五道源来。五戒为人十善生天。悭贪堕饿鬼。抵突堕畜生。十恶堕地狱。无五趣五阴六衰。则是泥洹。不处生死不住泥洹。便受菩提决。毗昙毗婆沙第七云。地狱中人初生时念云。昔闻<a>沙门</a>说。贪欲是地狱过恶大可畏处。我昔不断贪欲。今受此剧恼。此举贪欲是地狱因也。又云五道各有自尔法。地狱色断还续。畜生能飞<a>虚空</a>。饿鬼施抟食时。能来到人中。人中有勇健念力梵行。勇健者。不见果而广能修因。念力者。久远所作而能忆。梵行者。能得解脱达分得正决定。天中有自然随意所须即得(云云)。地狱中。成就他化自在天烦恼业及善。而不现前行。他化自在成就地狱烦恼业及不善。而不现前行。举上举下中间可知。地狱此方名。胡称泥犁者。秦言无有。无有喜乐。无气味无欢无利故云无有。或言卑下或言堕落。中阴倒悬诸根皆毁坏故。或言无者更无赦处。狱卒是变化令见非众生数。初将罪人缚至阎王所者。是众生数。若受苦时非众生数。如此解者初皆正语。若受苦痛声不复可分别。畜生者形傍行傍故名畜生。又畜生者名遍有。遍有五道中。四天三十三天悉有。而上天所乘象马等。是福业化作。非众生数也。又畜生者名盲冥。盲冥者。无明多故名畜生。劫初时皆解圣语。后饮食异。谄心而语皆变。或不复能语。鬼者胡言阇梨多。秦言祖父。众生最初生彼道名祖父。后生者亦名祖父。又悭贪堕此趣。此趣多饥渴。故名饿鬼。亦被诸天驱使。亦希望饮食故名饿鬼。人者胡言摩[少/兔]奢。此云意。昔顶生王初化诸有所作。当善思惟善筹量善忆念。即如王教诸有所作。先思量忆念。故名人为意。又人能息意能修道得达分。又云人名慢。五道中多慢者称人趣也。阿修罗者。修罗名天。阿言非。非天故称阿修罗。又修罗名端正。彼不端正故言阿修罗。修罗名酒。阿之言无。彼无酒故言阿修罗也。天者天然自然胜。乐胜身胜故天名胜。众事悉胜余趣。常以光自照故名为天。又天者天然自然。阿含云。众生是假名。界是法。五趣众生与法界和合。若众生行不善心时。与不善界俱。行善心时与善界俱。行胜心时与胜界俱。行鄙心时与鄙界俱。是故比丘当作是学善种种界。前是因缘释六趣。后似观心释六趣也。为是众生故下。第三有半行。明起大悲。而起大悲心者。上举能见次明所见。今明大悲熏心应入三界施设方便引趣佛慧也。</p>
		

	
	

		</div></div><hr><script charset='utf-8' src='../../js/footer.js'></script></body></html>