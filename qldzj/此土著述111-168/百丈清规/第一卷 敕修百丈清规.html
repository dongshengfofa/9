<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 敕修百丈清规' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 敕修百丈清规</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第一卷 敕修百丈清规</strong></p>
<p style="text-align: left">
	　　敕修百丈清规</p>
<p style="text-align: left">
	　　礼部<a>尚书</a>臣胡濙等谨</p>
<p style="text-align: left">
	　　题为重刊清规事礼科抄出。江西南昌府奉新县百丈山大智寿圣禅寺住持僧忠智奏。本寺自唐时<a>佛祖</a>大智怀海禅师垂训。名曰百丈清规。至元间僧德煇重新编刊遍行天下<a>丛林</a>。僧徒循规遵守。洪武拾伍年肆月贰拾伍日。节该奉太祖高皇帝圣旨榜例。诸山僧人不入清规者。以法绳之钦此钦遵。永乐拾年伍月初三日。节该奉太宗文皇帝圣旨榜例。僧人务要遵依旧制。名务祖风谨守清规。严洁身心。永乐二十二年十一月二十七日。该僧录司官奏。僧众多中间有等不守规矩合无依清规整治。节该奉仁宗昭皇帝圣旨。照依清规料治他钦此除钦遵外。近因本寺清规书板年远无存。钦蒙皇上洪恩普度天下僧行。仍住原额寺院熏修香火。祝延圣寿。臣切见后学僧徒。多有未见清规体例。罔知轨度。不谙戒律。甚辱祖风。深为未便。臣依原体式重写刊完。虽有历朝序文。年代已远。诚恐僧徒视为常事不行遵守。今将重刊清规印集一本。开坐具本亲赍谨奏。伏望。圣恩怜悯教门乞敕赐清规序文刊圆成书颁行天下丛林寺院。住持首僧督众讲习。各慕祖风严持戒律。庶俾僧徒无伤风化。正统七年二月十二日。该通政使司右通政李锡等官于奉天门奏奉圣旨。礼部知道钦此钦遵抄出到部参照。住持僧忠智奏称重刊百丈清规。乞赐序文一节。合无行移翰林院撰述惟复听令本僧自行请人述作缘奉钦依礼部知道事理未敢擅便谨题请旨。正统七年二月十九日。礼部尚书胡濙等官于奉天门题奏。奉圣旨序着翰林院撰钦此除外遵依施行。</p>
<p style="text-align: left">
	　　正统七年四月十七日。</p>
<p style="text-align: left">
	　　长生天气力里大福荫护助里。</p>
<p style="text-align: left">
	　　皇帝圣旨行中书省行御史台行宣政院官人每根底。宣慰司廉访司官人每根底。军官每根底军人每根底。城子里达鲁花赤官人每根底。往来的使臣每根底。百姓每根底。众和尚每根底。</p>
<p style="text-align: left">
	　　宣谕的。</p>
<p style="text-align: left">
	　　圣旨。</p>
<p style="text-align: left">
	　　成吉思皇帝月阔台皇帝萨禅皇帝完者笃皇帝曲律皇帝普颜笃皇帝格坚皇帝忽都笃皇帝札牙笃皇帝。</p>
<p style="text-align: left">
	　　亦辇真班皇帝圣旨里和尚也里可温先生每不拣甚么。差发休当。告天祝寿。者么道。说有来如今依着在先圣旨体例里。不拣甚么。差发休当。告天与咱每祝寿。者么道。札牙笃皇帝教起盖大龙翔集庆寺的时分。依着清规体例行。者么道。曾行圣旨有来江西龙兴路百丈大智觉照禅师在先立来的清规体例。近年以来各寺里将那清规体例。增减不一了。有如今教百丈山大智寿圣禅寺住持德煇长老。重新编了。教大龙翻集庆寺笑隐长老为头。拣选有本事的和尚。好生校正归一者。将那各寺里增减来的不一的清规。休教行依着这校正归一的清规体例定体行。者么道。执把的圣旨与了也。这的每寺院房舍里使臣每休安下者。铺马只应休拿者。税粮休纳者。但属寺家水土园林。人口头匹碾磨店铺解典库浴堂。竹园山场河泊船只等。不拣是谁。休夺要者。休倚气力者。这般宣谕了。呵别了的人每。要罪过者。更这的每有圣旨。么道做没体例句当。呵他每更不怕那圣旨。</p>
<p style="text-align: left">
	　　元统三年猪儿年七月十八日。上都有时分写来。皇帝圣旨里。帝师公哥儿监藏班藏卜。法旨行中书省行御史台行宣政院官人每根底。宣慰司廉访司官人每根底。军官每根底。军人每根底。城子里达鲁花赤官人每根底。往来使臣每根底。本地面官人每根底。百姓每根底。众和尚每根底。省谕的法旨。札牙笃皇帝盖大龙翔集庆寺的时分。教依着百丈清规体例行了。圣旨有来这清规。是百丈大智觉照禅师五百年前立来的。如今上位加与弘宗妙行师号。更为各寺里近年将那清规增减不一。教百丈山德煇长老重新编了。教龙翔寺笑隐长老校正归一。定体行的。执把圣旨与了也。皇帝为教门的上头。教依着这校正归一的清规体例定体行。者么道是要天下众和尚每得济的一般。[怤-寸+爾]众和尚每体着皇帝圣心。兴隆三宝。好生遵守清规。<a>修行</a>办道。专与上位。祈福祝寿报答圣恩。弘扬<a>佛法</a>者。不拣是谁。休别了者。见了法旨别了的人每。不怕那甚么法旨。</p>
<p style="text-align: left">
	　　鼠儿年四月十一日大都大寺里有时分写来。皇帝圣旨里行宣政院。准宣政院咨。据僧子仲状。告系江西道龙兴路百丈山大智寿圣禅寺知事僧。元统三年七月十八日。本寺住持德煇长老。钦受御宝。圣旨节该。江西龙兴路百丈大智觉照禅师在先立来的清规体例。近年以来各寺里将那清规体例。增减不一了。有如今教百丈山大智寿圣禅寺住持德煇长老。重新编了。教大龙翔集庆寺笑隐长老为头。拣选有本事的和尚。好生校正归一者。将那各寺里增减来的不一的清规。休教行。依着这校正归一的清规体例定体行。者么道执把的圣旨与了也。钦此除钦遵。外缘系各省开读事理。钦录圣旨全文。连前告乞施行。得此照得。元统三年五月初七日阿察赤怯薛第二日三吉怛纳钵里有时分。对脱别台平章阔儿吉思。平章阿鲁灰。院使举里学士等。不兰奚大司徒根底撒迪中丞。传奉圣旨。江西龙兴路里有的百丈大智觉照禅师在先立来的清规体例。近年各寺里将那清规体例。增减了。有如今教百丈寺里住持德煇长老。重新编了。教大龙翔集庆寺笑隐长老为头。拣选有本事的和尚。好生校正归一。与定体执把行的圣旨。更百丈大智觉照禅师根底。加与弘宗妙行师号。宣政院行文书与词头宣命。者么道圣旨了也。钦此除词头宣命具呈中书省照详外。据圣旨。移付蒙古房就行。翰林院钦依颁降外。今据见告当院。除外钦录圣旨全文在前。合行咨请照验遍行合属。钦依施行准此。除外钦录全文在前。使院合下仰照验。钦依施行。须议劄付者。</p>
<p style="text-align: left">
	　　右劄付百丈山大智寿圣禅寺德煇长老准此。</p>
<p style="text-align: left">
	　　蒙古字一行。</p>
<p style="text-align: left">
	　　至元二年月日。</p>
<p style="text-align: left">
	　　敕修百丈清规目录</p>
<p style="text-align: left">
	　　卷上</p>
<p style="text-align: left">
	　　祝厘章第一</p>
<p style="text-align: left">
	　　圣节</p>
<p style="text-align: left">
	　　景命四斋日祝赞</p>
<p style="text-align: left">
	　　旦望藏殿祝赞</p>
<p style="text-align: left">
	　　每日祝赞</p>
<p style="text-align: left">
	　　千秋节</p>
<p style="text-align: left">
	　　善月</p>
<p style="text-align: left">
	　　报恩章第二</p>
<p style="text-align: left">
	　　国忌</p>
<p style="text-align: left">
	　　祈祷</p>
<p style="text-align: left">
	　　(祈晴)</p>
<p style="text-align: left">
	　　(祈雨)</p>
<p style="text-align: left">
	　　(祈雪)</p>
<p style="text-align: left">
	　　(道蝗)</p>
<p style="text-align: left">
	　　(日蚀)</p>
<p style="text-align: left">
	　　(月蚀)</p>
<p style="text-align: left">
	　　报本章第三</p>
<p style="text-align: left">
	　　佛降诞</p>
<p style="text-align: left">
	　　佛成道<a>涅槃</a></p>
<p style="text-align: left">
	　　帝师涅槃</p>
<p style="text-align: left">
	　　尊祖章第四</p>
<p style="text-align: left">
	　　达磨忌</p>
<p style="text-align: left">
	　　百丈忌</p>
<p style="text-align: left">
	　　开山历代祖忌</p>
<p style="text-align: left">
	　　嗣法师忌</p>
<p style="text-align: left">
	　　住持章第五</p>
<p style="text-align: left">
	　　住持日用</p>
<p style="text-align: left">
	　　(上堂)</p>
<p style="text-align: left">
	　　(晚参)</p>
<p style="text-align: left">
	　　(小参)</p>
<p style="text-align: left">
	　　(告香)</p>
<p style="text-align: left">
	　　(普说)</p>
<p style="text-align: left">
	　　(入室)</p>
<p style="text-align: left">
	　　(念诵)</p>
<p style="text-align: left">
	　　(巡寮)</p>
<p style="text-align: left">
	　　(肃众)</p>
<p style="text-align: left">
	　　(训童行)</p>
<p style="text-align: left">
	　　(为<a>行者</a>普说)</p>
<p style="text-align: left">
	　　(受法衣)</p>
<p style="text-align: left">
	　　(迎侍尊宿)</p>
<p style="text-align: left">
	　　(施主请升座斋僧)</p>
<p style="text-align: left">
	　　(受嗣法人煎点)</p>
<p style="text-align: left">
	　　(嗣法师遗书至)</p>
<p style="text-align: left">
	　　请新住持</p>
<p style="text-align: left">
	　　(发专使)</p>
<p style="text-align: left">
	　　(当代住持受请)</p>
<p style="text-align: left">
	　　(受请升座)</p>
<p style="text-align: left">
	　　(专使特为新命煎点)</p>
<p style="text-align: left">
	　　(山门管待新命并专使)</p>
<p style="text-align: left">
	　　(新命辞众上堂茶汤西堂)</p>
<p style="text-align: left">
	　　(头首受请)</p>
<p style="text-align: left">
	　　(受请人升座)</p>
<p style="text-align: left">
	　　(专使特为受请人煎点山)</p>
<p style="text-align: left">
	　　(门管待受请人并专使)</p>
<p style="text-align: left">
	　　(受请人辞众升座茶汤)</p>
<p style="text-align: left">
	　　入院</p>
<p style="text-align: left">
	　　(山门请新命斋)</p>
<p style="text-align: left">
	　　(开堂祝寿)</p>
<p style="text-align: left">
	　　(山门特为新命茶汤)</p>
<p style="text-align: left">
	　　(当晚小参)</p>
<p style="text-align: left">
	　　(为建寺檀越升座)</p>
<p style="text-align: left">
	　　(管待专使)</p>
<p style="text-align: left">
	　　(留请两序)</p>
<p style="text-align: left">
	　　(报谢出入)</p>
<p style="text-align: left">
	　　(交割砧基什物)</p>
<p style="text-align: left">
	　　(受两序勤旧煎点)</p>
<p style="text-align: left">
	　　退院</p>
<p style="text-align: left">
	　　迁化</p>
<p style="text-align: left">
	　　(入龛)</p>
<p style="text-align: left">
	　　(请主丧)</p>
<p style="text-align: left">
	　　(请丧司执事)</p>
<p style="text-align: left">
	　　(孝服)</p>
<p style="text-align: left">
	　　(佛事)</p>
<p style="text-align: left">
	　　(移龛)</p>
<p style="text-align: left">
	　　(挂真举哀奠茶汤)</p>
<p style="text-align: left">
	　　(对灵小参奠茶汤念诵致祭)</p>
<p style="text-align: left">
	　　(祭次)</p>
<p style="text-align: left">
	　　(出丧挂真奠茶汤)</p>
<p style="text-align: left">
	　　(茶毗)</p>
<p style="text-align: left">
	　　(全身入塔)</p>
<p style="text-align: left">
	　　(唱衣)</p>
<p style="text-align: left">
	　　(灵骨入塔)</p>
<p style="text-align: left">
	　　(下遗书)</p>
<p style="text-align: left">
	　　(管待主丧及丧司执事人)</p>
<p style="text-align: left">
	　　议举住持</p>
<p style="text-align: left">
	　　卷下</p>
<p style="text-align: left">
	　　两序章第六</p>
<p style="text-align: left">
	　　西序头首</p>
<p style="text-align: left">
	　　(前堂首座)</p>
<p style="text-align: left">
	　　(后堂首座)</p>
<p style="text-align: left">
	　　(书记)</p>
<p style="text-align: left">
	　　(知藏)</p>
<p style="text-align: left">
	　　(知客)</p>
<p style="text-align: left">
	　　(知浴)</p>
<p style="text-align: left">
	　　(知殿)</p>
<p style="text-align: left">
	　　(侍者)</p>
<p style="text-align: left">
	　　(衣钵侍者)</p>
<p style="text-align: left">
	　　(汤药侍者)</p>
<p style="text-align: left">
	　　(圣僧侍者)</p>
<p style="text-align: left">
	　　东序知事</p>
<p style="text-align: left">
	　　(都监事)</p>
<p style="text-align: left">
	　　(维那)</p>
<p style="text-align: left">
	　　(副寺)</p>
<p style="text-align: left">
	　　(典座)</p>
<p style="text-align: left">
	　　(直岁)</p>
<p style="text-align: left">
	　　列职杂务</p>
<p style="text-align: left">
	　　(寮元)</p>
<p style="text-align: left">
	　　(寮主副寮)</p>
<p style="text-align: left">
	　　(延寿堂主)</p>
<p style="text-align: left">
	　　(净头)</p>
<p style="text-align: left">
	　　(化主)</p>
<p style="text-align: left">
	　　(园主)</p>
<p style="text-align: left">
	　　(磨主)</p>
<p style="text-align: left">
	　　(水头)</p>
<p style="text-align: left">
	　　(炭头)</p>
<p style="text-align: left">
	　　(庄主)</p>
<p style="text-align: left">
	　　(诸庄监收)</p>
<p style="text-align: left">
	　　请立僧首座</p>
<p style="text-align: left">
	　　请名德首座</p>
<p style="text-align: left">
	　　两序进退</p>
<p style="text-align: left">
	　　挂钵时请知事</p>
<p style="text-align: left">
	　　侍者进退</p>
<p style="text-align: left">
	　　寮舍交割什物</p>
<p style="text-align: left">
	　　方丈特为新旧两序汤</p>
<p style="text-align: left">
	　　堂司特为新旧侍者汤茶</p>
<p style="text-align: left">
	　　库司特为新旧两序汤[石*藥]</p>
<p style="text-align: left">
	　　堂司送旧首座都寺钵位</p>
<p style="text-align: left">
	　　方丈管待新旧两序</p>
<p style="text-align: left">
	　　方丈特为新首座茶</p>
<p style="text-align: left">
	　　新首座特为后堂大众茶</p>
<p style="text-align: left">
	　　住持垂访头首点茶</p>
<p style="text-align: left">
	　　两序交代茶</p>
<p style="text-align: left">
	　　入寮出寮茶</p>
<p style="text-align: left">
	　　头首就僧堂点茶</p>
<p style="text-align: left">
	　　两序出班上香</p>
<p style="text-align: left">
	　　大众章第七</p>
<p style="text-align: left">
	　　<a>沙弥</a>得度</p>
<p style="text-align: left">
	　　新戒参堂</p>
<p style="text-align: left">
	　　登坛<a>受戒</a></p>
<p style="text-align: left">
	　　护戒</p>
<p style="text-align: left">
	　　办道具</p>
<p style="text-align: left">
	　　(三衣)</p>
<p style="text-align: left">
	　　(坐具)</p>
<p style="text-align: left">
	　　(偏衫)</p>
<p style="text-align: left">
	　　(裙)</p>
<p style="text-align: left">
	　　(直裰)</p>
<p style="text-align: left">
	　　(钵)</p>
<p style="text-align: left">
	　　(锡杖)</p>
<p style="text-align: left">
	　　(主杖)</p>
<p style="text-align: left">
	　　(拂子)</p>
<p style="text-align: left">
	　　(数珠)</p>
<p style="text-align: left">
	　　(净瓶)</p>
<p style="text-align: left">
	　　(滤水囊)</p>
<p style="text-align: left">
	　　(戒刀)</p>
<p style="text-align: left">
	　　装包</p>
<p style="text-align: left">
	　　游方参请</p>
<p style="text-align: left">
	　　大相看</p>
<p style="text-align: left">
	　　大挂搭归堂</p>
<p style="text-align: left">
	　　(小挂搭归堂)</p>
<p style="text-align: left">
	　　(西堂首座挂搭)</p>
<p style="text-align: left">
	　　(诸方名胜挂搭)</p>
<p style="text-align: left">
	　　(法眷办事挂搭)</p>
<p style="text-align: left">
	　　抛香相看</p>
<p style="text-align: left">
	　　谢挂搭</p>
<p style="text-align: left">
	　　方丈特为新挂搭茶(库司头首附见)</p>
<p style="text-align: left">
	　　坐禅</p>
<p style="text-align: left">
	　　坐禅仪</p>
<p style="text-align: left">
	　　坐参</p>
<p style="text-align: left">
	　　大坐参</p>
<p style="text-align: left">
	　　请益</p>
<p style="text-align: left">
	　　赴斋粥</p>
<p style="text-align: left">
	　　赴茶汤</p>
<p style="text-align: left">
	　　普请</p>
<p style="text-align: left">
	　　日用轨范</p>
<p style="text-align: left">
	　　龟镜文</p>
<p style="text-align: left">
	　　病僧念诵</p>
<p style="text-align: left">
	　　亡僧</p>
<p style="text-align: left">
	　　(抄劄衣钵)</p>
<p style="text-align: left">
	　　(请佛事)</p>
<p style="text-align: left">
	　　(估衣)</p>
<p style="text-align: left">
	　　(大夜念诵)</p>
<p style="text-align: left">
	　　(送亡)</p>
<p style="text-align: left">
	　　(茶毗)</p>
<p style="text-align: left">
	　　(唱衣)</p>
<p style="text-align: left">
	　　(入塔)</p>
<p style="text-align: left">
	　　版帐式</p>
<p style="text-align: left">
	　　节腊章第八</p>
<p style="text-align: left">
	　　夏前出草单新挂搭人点入寮茶</p>
<p style="text-align: left">
	　　出图帐</p>
<p style="text-align: left">
	　　众寮结解特为众汤(附建散楞严)</p>
<p style="text-align: left">
	　　楞严会</p>
<p style="text-align: left">
	　　戒腊牌</p>
<p style="text-align: left">
	　　方丈小座汤</p>
<p style="text-align: left">
	　　四节土地堂念诵</p>
<p style="text-align: left">
	　　库司四节特为首座大众汤</p>
<p style="text-align: left">
	　　结制礼仪</p>
<p style="text-align: left">
	　　四节秉拂</p>
<p style="text-align: left">
	　　方丈四节特为首座大众茶</p>
<p style="text-align: left">
	　　库司四节特为首座大众茶</p>
<p style="text-align: left">
	　　前堂四节特为后堂大众茶</p>
<p style="text-align: left">
	　　旦望巡堂茶</p>
<p style="text-align: left">
	　　方丈点行堂茶</p>
<p style="text-align: left">
	　　库司头首点行堂茶</p>
<p style="text-align: left">
	　　月分须知</p>
<p style="text-align: left">
	　　<a>法器</a>章第九</p>
<p style="text-align: left">
	　　钟</p>
<p style="text-align: left">
	　　(大钟)</p>
<p style="text-align: left">
	　　(僧堂钟)</p>
<p style="text-align: left">
	　　(殿钟)</p>
<p style="text-align: left">
	　　版</p>
<p style="text-align: left">
	　　木鱼椎</p>
<p style="text-align: left">
	　　磬铙钹</p>
<p style="text-align: left">
	　　鼓</p>
<p style="text-align: left">
	　　(法鼓)</p>
<p style="text-align: left">
	　　(茶鼓)</p>
<p style="text-align: left">
	　　(斋鼓)</p>
<p style="text-align: left">
	　　(普请鼓)</p>
<p style="text-align: left">
	　　(浴鼓)</p>
<p style="text-align: left">
	　　(更鼓)</p>
<p style="text-align: left">
	　　附着</p>
<p style="text-align: left">
	　　百丈祖师塔铭</p>
<p style="text-align: left">
	　　百丈山天下师表阁记</p>
<p style="text-align: left">
	　　古清规序</p>
<p style="text-align: left">
	　　崇宁清规序</p>
<p style="text-align: left">
	　　咸淳清规序</p>
<p style="text-align: left">
	　　至大清规序</p>
<p style="text-align: left">
	　　日用寒暄文</p>
<p style="text-align: left">
	　　敕修百丈清规目录(毕)</p>
<p style="text-align: left">
	　　祝厘章第一</p>
<p style="text-align: left">
	　　人之所贵在明道。故自古圣君崇吾西方<a>圣人</a>之教。不以世礼待吾徒。尊其道也。钦惟。</p>
<p style="text-align: left">
	　　国朝优遇尤至。特蠲赋役使安厥居。而期以悉力于道。</p>
<p style="text-align: left">
	　　圣恩广博天地莫穷。必也悟明<a>佛性</a>以归乎至善。发挥妙用以超乎至神。导民于无为之化。跻世于仁寿之域。以是报君。斯吾徒所当尽心也。其见诸日用。则朝夕必祝。一饭不忘而存夫轨度焉。</p>
<p style="text-align: left">
	　　圣节</p>
<p style="text-align: left">
	　　钦遇。</p>
<p style="text-align: left">
	　　圣节。必先启建金刚无量寿道场。一月日僧行不给假示敬也。启建之先一日。堂司备榜。张于三门之右及上殿经单(式见后)俱用黄纸书。之。轮差僧簿依戒次。各书双字名。维那先五日袖纸带堂司行者。诣书记(寮通报书记出接。维那触礼)一拜禀云(启建圣节烦制疏语。如书记缺则书状侍者代之。俱缺则用现成疏语。见后)书记制毕。具草先呈住持。亲送堂司。触礼一拜答先礼也。维那用黄纸书疏。带行仆。捧盘袱炉烛香合。上方丈请住持佥疏。炷香触礼一拜禀云(启建圣节请和尚佥疏)佥讫。行者就覆住持。来早殿上启建讽经。仍报诸寮挂讽经牌。<a>烧香</a>侍者覆住持。来早上堂至五更。住持行香回。再覆粥罢。上堂令客头挂上堂牌。维那于僧堂。早粥遍食椎后。再鸣椎一下云(白大众。粥罢闻钟声。各具威仪。诣大佛宝殿。启建天寿圣节谨白)复鸣椎一下。往住持前问讯。从首座板起巡堂一匝。出外堂下间至上间。归内堂中间。问讯而出。粥后少停。待大殿排香烛茶汤铙钹手炉俱办。堂司行者报方丈客头。先覆住持。次覆侍者。鸣方丈板三下鸣鼓。堂司行者预鸣众寮前板三下。集众坐堂。如寻常坐禅向内坐。鼓鸣则转身向外坐。头首先集堂外候鼓鸣。即入堂。首座后入就坐。西堂勤旧蒙堂诸寮并外堂坐。住持于鼓初鸣。出寝堂坐。侍者问讯东立。行者问讯西立。转鼓侍者往法座左侧立候众集。头首下床。圣僧前问讯领众出堂。至法座前。列一行问讯归西序立。大众雁列于后。若不候头首至。先自立定非法也。其行堂亦于鼓鸣时鸣板三下。参头领众行者。列库堂前相对排立。候转鼓。知事出则问讯随其后。待西序归位毕。亦列一行。座前问讯。上首居后。都寺引归东序立定。众行者列知事后。稍离远立。侍侍者入请住持出。行者问讯。住持至法座前。行者趱近知事后立。冬月则众去帽问讯。住持和南登座。侍者随上法座。以香合盖盛香捧上。住持拈香祝寿毕。侍者接香。以左手插炉中右手拈从香一炷。略问讯下座归班。待住持敛衣趺坐。侍者先末班。引过座下。列一行问讯。烧香侍者引班归位。次首座领班出。列座前问讯。大众同问讯。知事转班列座前问讯。行者随问讯。西堂东堂出座下问讯。侍者登座。左手上香转身提坐具问讯(谓之代众请法)退立座侧问答罢。陈白事意云(某月某日钦遇天寿圣节。某寺预于某月某日。启建金刚无量寿道场。一月日逐日轮僧上殿。披阅金文。今辰开启。住持臣僧某。升于此座举扬圣谛第一义。所集洪因端为祝延圣寿万安者)<a>说法</a>竟。白云(下座。各具威仪诣大佛殿启建天寿圣节。谨白)此日座下虽有官员。亦不得叙谢。盖尊君也。鸣大钟及僧堂前钟。集众列殿上向佛排立。住持上茶汤。上首知事递上。烧香侍者就佛座前。下茶汤毕。住持归位立定。行者鸣钹维那转身炉前。揖住持上香。烧香侍者捧香合。次东堂西堂出班上香(如有大方诸山住持偶至者。令侍者请。于两序前上香)次两序对出向佛问讯。上香毕。两两相朝转身归位。大众同展三拜。两序分班对立。住持就跪。知客跪进手炉。侍者跪进香合。维那白佛宣疏毕。知客跪接炉。住持收坐具。维那举<a>楞严咒</a>。回向云。(讽诵秘章。所萃洪因。端为祝延今上皇帝圣寿万安。金刚无量寿佛云云)众散。每日堂司行者将轮差僧簿。须预先一日请住持头首众僧。各书双字名佥押。量众多少。依戒具写差单。排定日分周而复始。仍列经目。对揭殿内柱上。至日各务严肃。鸣大钟上殿。当次僧员须具威仪。香合<a>礼佛</a>归位看经。库司严设香烛。备点心。维那烧香点汤照拂。至晚鸣大钟下殿。堂司行者直殿行者。常加伺候。毋令怠慢。如官员入山拈香。鸣钟集众。讽无量寿咒。举药师号毕。回向云(某处某官入山拜手拈香。僧众讽诵秘章。所萃洪因。端为祝延今上皇帝圣寿万安。金刚无量寿云云)节内遇三八日。佛殿念诵。至日斋罢。堂司行者覆住持两序诸寮。挂念诵牌报众。参前巡廊鸣板。集众向佛排立。住持至鸣大板三下。次鸣大钟。烧香归位。维那出班。念诵云(皇风永扇帝道遐昌。佛日增辉法轮常转。为如上缘。念清净法身毗卢遮那佛。十号讫回向云。上来念诵所集洪因。端为祝延今上皇帝圣寿万安。金刚无量寿云云)鸣僧堂前钟三下。大众问讯而散。或住持赴郡县都道场所归时。鸣钟集众门迎诣方丈问讯。</p>
<p style="text-align: left">
	　　圣节启散古规所载。堂僧堂司给由。暂到客司给由随身照证。盖往时僧道岁一供帐纳免丁钱。官给由为凭。故游方道具度牒之外。有每岁免丁由。有何处坐夏由。有启散圣节。以备征诘。各亦畏慎。今虽不用。存其事以见古也。</p>
<p style="text-align: left">
	　　黄榜式。</p>
<p style="text-align: left">
	　　某州某府某寺。</p>
<p style="text-align: left">
	　　某月某日钦遇。</p>
<p style="text-align: left">
	　　天寿圣节本寺预于今月某日恭就。</p>
<p style="text-align: left">
	　　大佛宝殿启建。</p>
<p style="text-align: left">
	　　金刚无量寿道场一月日逐日轮僧上殿披阅真诠。</p>
<p style="text-align: left">
	　　宣持密号所萃。</p>
<p style="text-align: left">
	　　洪因端为祝延。</p>
<p style="text-align: left">
	　　今上皇帝圣寿万岁万岁万万岁。</p>
<p style="text-align: left">
	　　右恭惟。</p>
<p style="text-align: left">
	　　佛日洞明。</p>
<p style="text-align: left">
	　　龙天昭格。</p>
<p style="text-align: left">
	　　某年某月日都监寺臣僧某谨言。</p>
<p style="text-align: left">
	　　住持臣僧某。</p>
<p style="text-align: left">
	　　经单式。</p>
<p style="text-align: left">
	　　今具经文品目于后。</p>
<p style="text-align: left">
	　　<a>大方广佛华严经</a>。</p>
<p style="text-align: left">
	　　大佛顶万行首<a>楞严经</a>。</p>
<p style="text-align: left">
	　　大乘<a>妙法莲华经</a>。</p>
<p style="text-align: left">
	　　大乘金光明经。</p>
<p style="text-align: left">
	　　大方广圆觉修多罗了义经。</p>
<p style="text-align: left">
	　　大乘金刚般若波罗密经。</p>
<p style="text-align: left">
	　　大仁王护国经。</p>
<p style="text-align: left">
	　　右具如前。</p>
<p style="text-align: left">
	　　今月日纲维臣僧某具。</p>
<p style="text-align: left">
	　　差单式。</p>
<p style="text-align: left">
	　　今具逐日轮僧上殿名员于后用白纸书。</p>
<p style="text-align: left">
	　　某日住持臣僧某甲首座某甲书记。</p>
<p style="text-align: left">
	　　某甲藏主某甲知客某甲西堂。</p>
<p style="text-align: left">
	　　某日某甲称呼某甲上座某甲都寺。</p>
<p style="text-align: left">
	　　右具如前。</p>
<p style="text-align: left">
	　　今月日堂司某具。</p>
<p style="text-align: left">
	　　疏语(启建)右伏以覆焘无私。乾坤孰测其高厚照临有赫。日月莫喻其光华。知赞仰之徒劳。欲补报而无极。惟托钧陶之内。义重四恩。故竭忠爱之心。虔恭三祝。斗枢电绕龙象筵开。帝网百亿山河咸归圣量。<a>华藏</a>三千世界益衍丕图。少尽涓埃。匪懈朝夕。钦愿[卄/夒]龙登用景星耀而泰阶平麟凤呈祥圣人作而万物睹。谨疏(满散)优钵罗花瑞世同佛降生阎浮提树连阴。与天齐寿。故毓夙成之睿质。克承丕显之圣谟大哉干至哉干体乾居正会其极归其极建极立中。爰以吾道之大同。有裨圣时之至治。山林钟鼓乐化日之舒长。草木昆虫被膏泽之渗漉祥开震夙颂祝华封。钦愿垂拱无为。天地位而万物育钧陶有象。阴阳理而四时平寿考万年本支百世。</p>
<p style="text-align: left">
	　　景命四斋日祝赞</p>
<p style="text-align: left">
	　　景命好日。月旦。月望。初八。廿三。四斋日。隔宿堂司行者报众。挂讽经牌。次早钟绝。后鸣僧堂前钟。集众登殿。维那举楞严咒。唱药师号。叹佛毕。回向云(某日令辰。某州某寺住持传法某僧某。谨集合山僧众。恭趋宝殿。讽诵大佛顶万行首楞严神咒。称扬圣号。所萃洪因。祝延今上皇帝圣寿万安。金刚无量寿佛仁王<a>菩萨</a>云云)</p>
<p style="text-align: left">
	　　旦望藏殿祝赞。</p>
<p style="text-align: left">
	　　旦望古来转藏祝寿。今则必先侵晨登殿。</p>
<p style="text-align: left">
	　　御座前祝赞。于礼为恭。或粥罢升座罢鸣钟集众。往藏殿。维那举云(摩诃般若波罗蜜多)众当默念。住持领众合掌绕藏。行道三匝。多众则一匝立定。维那举<a>大悲咒</a>。回向云(大圆照中有华藏海。功超造化。道绝明言三光电卷而实相涵。六合雷奔而湛然寂。不思议海难尽赞扬。某州某寺住持传法臣僧某。月旦望令辰。谨集合山僧众。恭趋藏殿绕旋行道。称念摩诃佛母圣号。运转天宫法宝轮藏。讽诵大悲<a>圆满</a>神咒所萃洪因。端为祝延今上皇帝圣寿万安。金刚无量寿佛仁王。菩萨摩诃萨。摩诃般若波罗密)</p>
<p style="text-align: left">
	　　每日祝赞</p>
<p style="text-align: left">
	　　斋粥二时下堂。僧众必须登殿。维那举无量寿咒三遍。回向云(讽诵秘章。所萃洪因。端为祝延今上皇帝圣寿万安。金刚无量寿佛云云)</p>
<p style="text-align: left">
	　　千秋节</p>
<p style="text-align: left">
	　　至期堂司行者隔宿报众。挂讽经牌。次早鸣僧堂钟。集众登殿。维那举楞严咒毕白佛(四斋日同)回向云(某道某路某寺某月某日。敬遇皇太子千秋令节。谨集合山僧众。恭趋宝殿。讽诵大佛顶万行首楞严神咒。称扬圣号。所萃良因。敬祝皇太子睿算千秋殿下。伏愿日重轮月重辉。照临海宇。山如砺河如带。巩固邦基。金刚无量寿佛云云)</p>
<p style="text-align: left">
	　　善月</p>
<p style="text-align: left">
	　　正五九为善月。预先一日。维那令堂司行者。覆住持报库司。挂善月牌于殿门前。具经单轮差僧簿。每日鸣大钟登殿。看经祝赞终月而毕。</p>
<p style="text-align: left">
	　　始山隋开皇三年诏天下。正五九并六斋日。各寺建祈祷道场。不得<a>杀生</a>命。取藏经中。有毗<a>沙门</a>天王。每岁巡按四大部洲。正五九月治南赡部洲。故禁屠宰。而唐之藩镇每上任。必犒士卒不下数万人。须大烹宰。故以正五九不上官。为禁杀也。而俗以为忌者非。</p>
<p style="text-align: left">
	　　祝厘章终。</p>
<p style="text-align: left">
	　　报恩章第二</p>
<p style="text-align: left">
	　　国有禘袷四时之祭。所以昭功德隆本始重继嗣也。圣朝崇佛。</p>
<p style="text-align: left">
	　　世祖而下。咸各建寺。谓由佛应身以御天下。化仪既终复归佛位。在京官寺。于是设圣容具佛坛场。月以五祭。设奠展礼如生。而致夫羹墙之思。洪惟圣化所被。与佛之教流于无垠。而吾徒沐恩波濡圣泽。可不知所自而思所报效焉。</p>
<p style="text-align: left">
	　　国忌</p>
<p style="text-align: left">
	　　上宾日届期。隔宿库司报堂司。令行者覆住持两序。报众挂讽经牌。就法座上。安御座。用黄纸写圣号牌位。严设香花灯烛几筵供养。至期鸣僧堂钟。集众候住持至上香上茶汤。维那举楞严咒。讽诵毕。回向云(某州某寺住持传法臣僧某。某月某日。恭遇某圣圣忌之辰。谨集合山僧众。谨诵大佛顶万行首楞严神咒。称扬圣号。所萃殊利资严圣驾。伏愿神游八极。想云车风马来。临位证中天受玉殿琼楼快乐。十方三世云云)</p>
<p style="text-align: left">
	　　祈祷</p>
<p style="text-align: left">
	　　凡有祈祷。须<a>如法</a>严治坛场。铺陈供养。住持专心加谨。僧众各务整肃。知事内外提督应办。大小寮舍巡警斋洁。或有官员拈香。恭勤迎送。预期库司禀覆住持。先付意旨。维那知会。堂司行者报众挂祈祷牌。斋粥二时鸣钟集众讽经。或看藏经。或四大部经。或三日五日七日。随时而行。如祈晴祈雨。则轮僧十员廿员。或三五十员。分作几引。接续讽诵。每引讽大悲咒消灾咒大云咒。各<a>三七</a>遍。谓之不断轮。终日讽诵。必期感应。方可满散忏谢。其疏意各列于后。</p>
<p style="text-align: left">
	　　祈晴</p>
<p style="text-align: left">
	　　切见。淫雨为戾物用不成。百川横流民无宁处。盖众生共业所感。惟上天覆焘无私。由是谨发诚心。启建祈晴道场。每日命僧讽诵经咒。仰扣诸圣。所冀祈求晴霁。速赐感彰。伏愿扫顽云于四野。阴沴潜消。丽杲日于中天。容光必照。俾五行各顺其序。而万汇悉遂其生。</p>
<p style="text-align: left">
	　　祈雨</p>
<p style="text-align: left">
	　　切见。亢阳为灾百物就槁。匪上天之降罚。由下民之多愆。惟诸佛开慈悲之门。而神咒有祈禳之应。由是谨发诚心。启建祈雨道场。每日命僧。讽诵经咒。仰扣诸圣。所冀祈求雨泽。速赐感通。伏愿拯生灵于涂炭。厥维艰哉。起云龙于山川。俾滂[雨/沱]矣。庶兹多稼亦乃有秋。</p>
<p style="text-align: left">
	　　祈雪</p>
<p style="text-align: left">
	　　切见。时冬恒温。恐生物之疵疠。维天降雪。净下土之祲氛。庸致瓣香之诚。愿集六花之瑞。由是谨发诚心。启建祈雪道场。每日命僧。讽诵经咒。仰扣诸圣。所冀祈求雨雪。速赐感通。伏愿彤云千里润泽。八荒六府三事用修。草木咸若。二气五行顺序。神人以和。</p>
<p style="text-align: left">
	　　遣蝗</p>
<p style="text-align: left">
	　　切见。飞蝗蔽天。惟凶荒之可虑。遗孽入地。恐滋蔓之难图。匪假神功之驱除。虽极人力而罔措。由是谨发诚心。启建遣蝗道场。每日命僧。讽诵经咒。仰扣诸圣。所冀驱遣虫蝗速赐消殄。伏愿涤之风雨。扫种类以无遗。投之江河。随业感而自化。民安其业物遂其生。</p>
<p style="text-align: left">
	　　日蚀</p>
<p style="text-align: left">
	　　此日而食。占五纪之或乖。畏天之威。虞六沴之将作。故徇民情而救护。盍依佛力以祷禳。由是谨发诚心。命僧讽诵经咒。用伸救护。所冀日精速赐还光。伏愿五色开而黄道明。照临下土。群阴消而阳德盛。昭回于天。</p>
<p style="text-align: left">
	　　月蚀</p>
<p style="text-align: left">
	　　月耀阴精而主夜。所赖照临。天示咎征于下民。于焉薄食。既戒既惧。以祷以禳。由是谨发诚心。命僧讽诵经咒。用伸救护。所冀月华速赐还明。伏愿妖蟆灭迹。清光现大地山河。顾兔长生。万象纳广寒宫殿。</p>
<p style="text-align: left">
	　　报恩章终。</p>
		

	
	

		</div></div><hr><script charset='utf-8' src='../../js/footer.js'></script></body></html>