<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 金光明经文句记' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 金光明经文句记</center></div><div class='fo'><center>经文出处:来自无量光明网</center><br/><br>
			<p style="text-align: center">
	　　卷上&nbsp;&nbsp; 卷下</p>
<p style="text-align: left">
	<strong>　　第五卷 金光明经文句记</strong> 上</p>
<p style="text-align: left">
	　　大章<a>流通</a>二。初释四天王品题二。初因缘释二。初约处释人二。初明处。二十八天皆上升之趣。此当其首。天分<a>三界</a>。于下界中此复在初。居半须弥者。处之所依。欲界六天。二天依山。忉利居顶。四王在半。梵语须弥此云妙高。出水八万四千由旬。四宝所成。二东黄下出人。持国者。护持国土故。乾闼婆此云寻香行。天帝俗乐神也。富单那此云臭。饿鬼中胜者。或云主热病鬼也。增长者。令自他善根增长故。鸠槃茶此云瓮形。颇似<a>冬瓜</a>。是厌魅鬼也。薜荔多此云祖父鬼。饿鬼中最劣者。杂语者。能作种种语故。毗舍阇此云啖精气鬼啖人及五谷精气故。亦云颠狂鬼也。毗<a>沙门</a>此云多闻。福德之名闻四方故。夜叉此云轻健。飞空健疾故。罗刹此云可畏。亦名暴恶。二此四下明品来意。二观行释。三种观法此当托事。以其境智一一皆借事义而立也。须知托事多兼<a>法相</a>。如王舍城而观五阴。耆阇崛山而表<a>三德</a>。此之五三何殊<a>四谛</a>。然此正是托感应事明境观也。分二。初示观相。四谛四智乃至谛下各论见思。何教不说。今释教义既专约圆。故所明观不关三教。四天须表无作谛理。四王乃表<a>无缘</a>妙智。照事即理名护谛境。了缚为脱名护心数。为他说此名为护世。通别见思同体为障。名为鬼神。法花指此等者。不无少异。彼以鬼神但譬五利。乃将虫鸟而譬五钝。今则利钝俱类鬼神。但取分同也。二若不下明利益。而且先明不观有损。侵害心王妙智不发也。毁损境界谛理不彰也。心王至迸散。示迷三德而为三障。虽论三障迷由烦恼。故云俱为鬼神所恼。能观下正示观之有益。无明即明为能观智。此观观苦<a>生死</a>即<a>涅槃</a>也。此观观集烦恼即菩提也。控御等者不动诸见而<a>修道</a>品。不断痴爱起诸明脱。如斯控御岂独不被侵害。而能显理备德。显理故谛境国安。备德故心数民宁。以转八万尘劳成八万定慧也。自行了达既其若此。令他修证岂不然乎。托护世天王之事。修观获益其相略尔。二释十三品经文二。初立意分章二。初立意。季亦末也。翳障也。二凡为下分章三。初开流通七章。方轨者。方法轨范也。二天王下出天神五段。以地味膏腴请处说处者。膏腴土田良沃也。<a>史记</a>曰。东割膏腴之地。是也。腴下多味字。禳除也。又天王下且从增胜备论。一一皆有五能。三四天下示此品六番。二正释经文七。初段分五。初又分六。初述护国之能二。初分文。二叙敬下释义二。初四王白佛二。初经家叙先标。北方天王者。西土以北方为上也。偏袒者。西方之礼。<a>弟子</a>诣师必须偏袒。表有执役。二正白佛二。初分文立义。二法性下用义释文二。初叹经三。初叹体。佛所护理无量甚深。横摄法周竖收法尽。理若不尔岂名经王。问文诠此理故言经王。是则经文但是能诠王惟在理。释题那云文号经王教摄众典。指文指理二处不同。如何和会。答若前三教文理不合。此则为妨。今乃从圆法皆不二。文外无理理外无文。释题举文。若其孤立岂得称王。今疏指理不摄文者。翻属前教。信文理合是经是王。其义秘妙不可情求。今经王叹体与序品不别。二约体下叹经宗。约体<a>修行</a>者。体是本觉起成始觉。方得名为约体修行。体具佛界因果二严。全体成修二严无作。名非庄严而为庄严。今以极果二严为宗。世天下经云。诸天包此三也。然应有四。恐文脱误。或可天王本是生天故疏不出。此四天名义出大经。德王品云。一者<a>世间</a>天。如诸国王。二者生天。从四天王乃至非非想。三者净天。谓四果支佛。四者义天。谓十住<a>菩萨</a>。以见一切法是空义故。大论明三种天。一假名天。即世天也。二生天。三清净天。则兼三乘也。三又下下叹经用。上至菩萨者。经无菩萨之言。既云能灭一切众生苦恼。则通指九界方名一切。经文有四。初天趣。能与众生快乐者。天趣众生也。次是经下三恶趣。诸河三趣沉没犹如大河。焦干枯竭者。灭三恶苦也。有经于枯竭上加能令二字者。妄也。三能除怖畏去。是人趣。初言一切怖畏是总。次别明破三障恶。三灾是报障。怨贼即刀兵也。并饥馑疫病名三灾。恶星是业障。业来责报。故恶星现也。忧恼是烦恼障。四举要下总指九界众生也。二从世下述能护二。初分文。二护国下释义二。初内以法护国四。初护国之由。二以法护国。即是述其护国所以。无法安能护持国土。而其所以有内有外。外即世法内即心法。若但行说世间之法。则令此经非方等教。天王全是凡夫心口。须知文文皆有世间出世间意。但以此句显内义便。故云正与观心相应。如下散脂鬼神品中诸文。且顺世法诠辨。及至自述得名之由。则全废事解。故云现见不思议智境不思议智光。乃至云我能安住一切法如性。于一切法含受一切法。境智若是故名为密。方能外现鬼神大将。岂非有理密故乃有事密。今文经虽不显。大师得意。乃以行说谛智之法。而为护世安民所以。心数不行等者。心心数法全体即是方便般若。心王邪故数行邪境。今王既正导令不行。不行而行。行深般若到于<a>彼岸</a>三天党护国。意同向说。党谓徒党即八部也。党辈也。帅党者。帅音率。导引也。如转轮王下是事释。以轮王降四方喻天王遮恶鬼。七宝谓轮象马女珠臣兵也。四天眼护国。以报得天眼者。非修得也。受天身则眼必彻障。幽暗也。烛照也。萌种子初剖也。杜塞也。谓以天眼彻照防将萌之祸根。塞渐起之恶源也。二从若下外以策护国二。初标科叙意二。初标科。二一若下叙意三。初劝说听因缘和合二。初劝法师为外缘。日出朝阳者。尔雅云。山东曰朝阳。山西曰夕阳。雰扶文切。不祥气也。吕氏春秋曰。冬行夏令则气雾冥冥。春秋元命包曰。雾阴阳之气也。阴阳怒而为风乱而为雾。今以日出喻弘经。雰雾歇喻三灾息也。二次王下劝王者修内因。秉法者。秉持也。一人谓王也。庆善也。王有善则万方之民。恃赖之。即<a>尚书</a>曰。一人有庆兆民赖之也。故王受是典而致国安。经饥馑者。尔雅云。五谷不熟曰饥。菜蔬不熟曰馑。国邑郡县者。王制曰。凡四海之内九州方千里。州建百里之国三十。七十里之国六十。五十里之国百有二十。凡二百一十国。凡九州千七百七十三国。春秋左氏传曰。凡邑有宗庙先君之主曰都。无曰邑。又曰。上大夫受县。下大夫受郡。二劝供给四众因缘。经优婆塞此云近事男。优婆夷此云近事女。以成就戒者。堪可亲近承事<a>出家</a>二众故也。流衍者。衍达也。三劝能赞所赞因缘。先王之<a>德行</a>者。先王<a>道德</a>之行。若行之于身。即可以仪轨风俗。法言者。是出自典诰<a>圣人</a>礼法之言。若宣之于口。即可以教人民。君既无此故邦民不从其令。邻国不咏其德。今劝下即劝王重道尊师修功补过也。身意恭重谦以自牧。即道德之行也。赞叹在口。即典诰之法言也。夫高下明<a>谦卑</a>之意。王高而民下为国者以人为本基故。当劳谦以聚之。辩以讷为师者。讷者内照清净。故外绝矜饰。即大辩若讷也。故能为俗中小辩之师。寻常治身理国尚当如此。况今请出世之法。祈人民之福。岂宜倨慢乎。儒礼以父事三老兄事五更。屈王之尊敬卑为师。儒释一揆矣。羽檄者。文心雕龙云。檄者皦也。宣露于外皦然明白也。或称露布。盖露板不封布诸视听也。颜师古注<a>汉书</a>高纪曰。檄以木简为书。长尺二寸。用征召也。其有急事则加鸟羽插之。示速疾也。今云羽檄称叹者即告之以文辞。述具休明也。尔雅云。颙颙昂昂君之德。靡偃也。<a>论语</a>曰。君子之德风。小人之德草。草上之风必偃。草莱者。莱[卄/梨]草也。或作叶。或作菜。字之误也。二用意销文三。当以上意对经释之。故云可见。二如来述成二。初分文。二四王下释义二。初合述叹经。四王所赞经体宗用。既合佛证三德妙理。故佛述成。诸佛从是法生者。体宗用三既是法性。岂有一佛不从此生。二从于下述能护国二。初分文。二法护下释义二。初述以法护国四。初述护国由。发心毕竟者。昔种善根是发心。今日闻经得益是毕竟。二心比校昔种诚难。故佛述成叹其宿种。然此发心等语。即大经迦葉说偈赞佛。故佛初心但用彼语以成今意。护世下云云者。此与观心相应义如前述也。三从汝下超述天眼护国。四从汝下追述天党护国。二从汝下述以智眼护国。前云策。今云智眼。互见其文策即智谋。智能鉴照。名之为眼。言和合者。即前云内因外缘。因缘和合然后禳恶。云云者。前白佛则三段别明。今则一番总述以包前别也。第二番白佛述护国之事二。初分文。二一是下释义二。初白佛二。初工奉人法天除怨患。经天律治世者。师古治民则天行化。罚必当罪赏必当功。名天律也。二邻国兴兵天令懅退。斥逐也。经四兵象马车步也。规往讨罚者。规求也。或作亲者字之误也。讨诛也。传例曰。有钟鼓曰伐。或作罚者。非罚。折辱也。出金赎罪也。军者万二千五百人曰军。天子六军。诸侯三军。二佛述成二。初标科。二从尔下随释二。初述成初意。无斗讼名僧者。无斗讼即和合也。二述成后意。二。初正以等慈述其懅退豫安也。二又劝下兼劝诸国各守本业。贪企者企望也。佛告帝释者。大经文也。经楚挞者。楚一名荆可以为杖。挞击也。广雅沃湿也。美也。亦柔也。壤土也。时不越序者。四时和也。心无贪吝者。无贪故不多求。无吝故能惠施。后妃婇女者。天子一后。三夫人。九嫔妃。二十七世妇。八十一御女。风俗通云。婇女者。采择其容色之女也。第三番白佛。示其轨模二。初分文。二释义二。初白佛二。初出愿。欲六文如疏列。二示轨模六。一一如疏对。上六愿柏梁者。汉时殿名。天火曰灾。汉方法以海中鸱鱼尾安殿脊以禳之。灾遂息。世昧其由谓之鸱吻。八纮八方也。休美也。自励者。励勉也。四海者。博物志云。天地四方皆海水相通。地在其中盖无几也。七戎六蛮九夷八狄。形类不同总而言之。谓之四海皆言近于海也。次佛下述成二。初分文立意。二佛告下用意释文二。初别述二。初述成六方法六。初述成安身方法。羽仪者。汉书高纪曰。纪信乘王车黄屋左纛。注云。以黄缯为盖里。纛毛羽幢也。在乘舆车衡左方上注之。蔡邕曰。牦牛尾为之如斗。或在騑头或在衡。以纛是毛羽幢为天子仪仗。故曰羽仪。经躬出者。躬亲也。二从复下述成安国方法。尔许生死之难者。劫数如值佛之数也。三述成安妻子方法。四述成安王领方法。五从常下述成宫殿方法。六从在下述成上摄福方法。二从汝下述成六愿欲。六段如疏。经棘兵器也。与戟字同。刺杀也。二从汝下总述第四白佛要其法利二。初分文。由第三段末者。由前<a>世尊</a>述成云。亦当回此所得最胜功德之分。施与汝等及余眷属。四王因兹遂要法利。二释义二。初白佛二。初人王运心。二人王下天宫相现二。初事释。人王至金光者。心存即三智金光明也。至典即三谛金光明也。智谛合即起事用金光明也。以色心不二故。香随智遍回施下天王意云。若以法利回施我等。我等皆得。故以光照天宫为表。龙犹属畜。对天并鬼成三法界。言法界者。今从<a>解脱</a>。所烧之香非法界者。何能周遍。三趣之体非法界者。岂能承受。二观释上之所说。虽谈谛智犹是约教。示经力用。未论观行。今之所论的就研心令观诣理。故荆溪云。本虽久远。圆顿虽实。第一义虽理。望观属事。此乃托事观心。借义成行。三智妙解如火能然。三谛融心如香离臭。起三学行如烟氤氲。真本觉照故曰金光。行冥真故无碍而照。但期观行契金光明。功用自然相周沙界。唯务相现<a>内观</a>不修。心缘五尘魔必得便。慎之慎之。次佛述二。初标科。二随释二。初述成香光普遍。经摩醯首罗此云大<a>自在</a>。金刚密迹者。<a>正法</a>念经云。昔有国王夫人生千子。欲试当来成佛次第。故俱留孙探得第一筹。释迦当第四筹。乃至楼至当千筹。第二夫人生二子。一愿为梵王请千兄转法轮。次愿为密迹金刚神。护千兄教法。世传楼至<a>化身</a>。非也乃法意王子耳。据经唯一人今状于伽蓝之门。而为二像者。夫应变无方多亦无咎。摩尼跋陀此云威伏行。阿耨达此云无热恼。娑竭此云碱海。经百亿非非想天者。夫百亿即大千界也。但同一四禅及四无色。三禅统中千界。以大千言之。则有一千三禅也。二禅统小千界。则有百万二禅。唯四洲至初禅。则有百亿。今非想亦言百亿。以下望上言之耳。又恐翻译之讹也。以义净重翻则无百亿非想之言。二从诸下述成施善护赞二。初赞因。二赞果。经勤修下明修苦行。善能下坏外道。降魔怨是庄严道场也。觉了下成正觉。善男子下转法轮。此并果上之事。如瑞应经广明。第五白佛举兴衰二。初分文。二释义二。初白佛三。初举兴劝四。初述弘经四天听受。二大梵下明释梵八部皆集。经释提桓因者。具云释迦提婆因达罗。此云能天帝。三世尊下明人王为善知识。四以甘下明得利护国弥勤。二次举衰劝二。初分文。二随释四。初明天失法食。二明天神舍离。三明恶鬼兴灾。经流星者。星说曰。绝迹而去曰奔星。光迹相连曰流星。薄蚀者。案汉书天文志。作日月薄蚀。孟康注曰。日月无光曰薄。韦昭曰。气往迫为薄。亏缺曰蚀。京房易传云。日月赤黄为薄。释名云。日月亏曰蚀。谓稍侵亏如虫食草木叶也。虹者。尔雅云。螮楝虹也。尔雅音义云。双出鲜盛者为雄。雄曰虹。暗昧者为雌。雌曰霓。霓或霓。江东呼为绛俗呼为美人。释名云。虹攻也。谓纯阳攻阴义也。四展转成灾。三正劝二。初分文。二随释六。初欲得现利。二天忻法食。三出过三论。四韦陀者。即外人典籍。摩蹬伽经云。初人名梵天。造一韦陀。次有仙名。白净变一为四。一名赞诵。二名祭祀。三名歌咏。四名禳灾。次名弗沙。有二十五弟子。各一韦陀能广分别。遂成二十五韦陀。次名鹦鹉。次名善道。及其弟子渐渐增广。如是展转有千二百六韦陀。今言四者。从其根本为名。皆明梵事出离欲染。故云梵天。说出欲论也。毗伽罗论此名记论。婆尼尼造。明种种经书并诸杂语。又名字本。河西云。世间文字之根本。典籍音声之论。宣通四辩诃责世法。赞出家法。言辞清雅。义理深邃。虽是外论而无邪法。将不是善权大士所为也。僧佉此云数论。诸法从数起故。劫初黄头仙所造。卫世师此云胜论。谓诸论中胜故。胜人所造故。成劫末鸺鹠外道造。勒沙婆。此云苦行。未知出世时节。以人名名所造论。此三仙所说无漏尽通故。唯五通。四始终获利。经如来正遍知说者。十号中二号也。五教主胜故。经以大悲力故等者。用无缘大悲普覆法界故。超梵王四等之心以难思苦行积劫利物故。超帝释十善之因。六诸法本故。经一切众生等者。世间谓<a>五戒</a>十善十二门禅等。出世间者。四教法门者三乘修证也。国事者。礼乐征伐治世育民之事也。造世论者。如上三论及下正论等也。皆因此经者。乃教行理三种经也。故新本云。欲生人天欲得四果支佛。欲得佛。皆依此经。忏悔灭障方得成就。若探取化意。即是于一佛乘分别说三。但以此经部在方等教。犹属通理。就人分未免异趣故。欲令等言随其五乘。而得安乐也。二佛述二。初分文。二随释二。初举兴衰劝。二正劝第六说偈颂德二。初分文。二夫三下释义三。初说偈叹三。初叹三身三。初依现文别对三身。空是法身者。经无空字。以其日月必依于空。又下文云。佛真法身犹如<a>虚空</a>。是故疏以空日月三对于三身。空无明暗日月共依。别喻法身体本周遍。日能破暗别喻报身三惑尽净。月能盈昃别喻应身随机胜劣。此之别对为下<a>圆融</a>而作张本耳。二通意下取喻义通具三身二。初取喻显圆。若以三喻别对三身。恐谓三身其体隔异。故今委取能喻之事。其义不局。每喻各自具于三义。如日一喻。上必依空下必现水。此之三义则。显报智圆具三身。此则三般若论三身也。月喻亦尔。可显应用圆具三身。此则三解脱论三身也。太虚空是日所依空。天日水日当体含空。此之三空则显法体圆具三身。月亦如是者。月所依空天月水月其中含空。亦显法体圆具三身。空遍日月两说三身者。乃约双照中道而示。此则三轨而论三身也。二依下以结文示。此结叹文。凡举三喻谓月焰化。此三事义各合具三。如月一喻必上依空。必下现水。此乃应身圆具三身。文举如焰焰必依日。日必依空。此乃报身圆具三身。文举如化。化必有术名为化法。术必在人即是化主。其变化物名为化事。此乃法身圆具三身。三虽复下复取结文以通融别。经既显云无有障碍。若非以法而定于喻。一一圆融何称此中无障碍说。当以此意融身相文。使一一相皆严三身。成密藏相。二叹身相二。初分科释经二。初分科。二释经五。初叹上二相。二叹智断者。初二句总标。有喻有法。次四句是别叹。二句是智二句是断渊海也。<a>管子</a>曰。水出于地而不流曰渊。三叹下二相。四绝言叹。五结叹二夫。相下总示身相三。初通严。三身相好不独在应身。报法亦通等者。如今所列。目齿轮网例于上下。二十八相通能庄严三种身也。以身相是一随见成三。庄严父母生身者。以藏通人但言偏空。所见佛相谓由正习。构造而成相非奇特。但能少胜轮王而已。以不知心现见从外来。取色分齐故名生身。此乃如来曲顺凡小。示现此身故名为应。庄严尊特身者。以别教人能信中道妙色妙心<a>随缘</a>变造。所见佛相知从心现无有分齐。或现大身十莲<a>华藏</a>世界尘相。或现八万四千相好。或时秖于丈六三十二相。令其机缘无分齐见。不同藏通分齐之身。故名尊特。此乃如来修道所得。故名为报。庄严法门者。以圆教人了大小身及多少相。皆性本具修德无功。相虽是色色即是心。故起信论云。色性即智说名智身。智性即色说名法身。今从即智名法门故。以八万四千陀罗尼为发。乃至定慧为足。以即色故。故得名为法身相好。此乃相好随解而转。故使庄严三身相异。二此中下别示法门。此乃指经智渊无边而为智德。百千三昧而为断德。此之二德能收一切庄严法门也。学者若于色心分隔而解此义。则永不识法身相好也。三文下文示圆融。上来分别法<a>报应</a>相。欲令易解故须就机浅深优劣。须了前前不知后。后须了后后必见前。前良以前粗后妙故也。今四天王是大菩萨就圆称叹。见三身相。与妙三德无二无别。应是解脱岂隔二德。报法准知。欲彰此义。是故特云无有障碍。若知此意。方是深达金光明法门也。三偈初下结叹二。初直销经文二。初销文。结佛月为三身者。现文唯有空与水月合有天月。可喻三身。言佛化为四身者。法身妙色而为化法。报应二身照理鉴机而为化主。曲顺机缘现九界身。而为化事。今以化事显具上三故论四身。皆具三四者。趣举一身即三即四。彼彼皆尔。方名无碍。二品初下结妙二。初明始末皆三。三章是法三身是人。揽法为人人不离法。故云辞异其义是同。佛月清净者。取偈初句成今三身。三叹天辩绝妙。初叹三章云。金光明微妙经典。显不纵横。今结三身言无障碍。亦非纵横。以初以后显于中间。句句无非谈秘密藏。大师叹妙其意在兹。二料简机应。上明三身无有障碍。其义幽微。犹虑学人三相不泯情有分张。今明三身及以所被。无非法界。法界无外更何彼此。三初一问答。明法外无余。言法不作报非报者。非报是应。难云。三身秖一法界岂有能作作所作耶。而言依法者。此同体依依而复即全体之用。用还依体。二一问答。报即法界影是应身。非影是化身。以现九界非佛像故。法界下注云云者。更合明于应是法界三同秘藏。岂有一身非法界耶。三又并下一问答。明机外无应三身一体。人或信之。其所对机多谓他境。故今显示令泯此疑二。初设并显。动譬机生不能睹应。不动譬机熟则能睹应。水譬正因。安乐性者。即大涅槃既是三德。性必妙融宁非法界。故自他不二门云。物机无量不出三千。能应虽多不出十界。物机应契身土无偏。同常寂光无非法界。若昧此意勿议今宗。二又净下引文证。因感出世由生成佛。人皆共知四教悉尔。今从圆说始穷经意。良以自他性本不二。方有能感及有能资。因感出世者。即十界机感。十界应也以<a>生地</a>狱与佛<a>地狱</a>性不二故方能感见地狱之应乃至感佛亦复如是。今宗所论感应皆具十法界者。为显不二。义若不然。岂惟众生不能感佛。抑亦十处不成法界。宜深究之。宜深究之。由生成佛者。众生能作成佛胜缘也若顺若违并资佛行。而恶逆者其功最强。如无达多。佛岂成道然若恶法本非<a>佛性</a>。何能资助菩萨成佛。菩萨不观生为法界。非同体悲非无作行。何能成就大菩提果。若其佛外有一众生非<a>佛法</a>界。生外有佛法界不成。不作此解未超<a>三藏</a>。何况通别。二佛三偈答二。初立意分文二。初立意二。初正立法。能成佛者。诸佛轨法方成因果。以法常故诸佛得常。例乐我净亦复如是。二般若下引证。法能成立。一切凡圣者。以法本具十法界故。随染净缘起成凡圣。凡夫虽迷而其迷中假实依正未始离性。须知染缘熏于性染。方成染法。净缘熏净人皆共知。性染性净其体本融。全体而起。随染缘则染净俱染。随净缘则染净俱净。故不二门云。三千在理同名无明。三千果成咸称常乐。性之染净是金光明经妙体。如来今说为作净缘。是故称叹以答天王。二分文。二用意释文三。初叹经体。二十力下叹经宗。三以是下叹经用。私开为四。初三行通就众生明生善灭恶。二阎浮下十二行半别约人王。明生善灭恶三。初三行半明愿欲。二应当下三行半明立行。三譬如下五行半明获益。三是金下二行半约上圣护念明生善灭恶。四若有下四行半约师弟说听明生善灭恶。三四王<a>欢喜</a>发誓。经悲喜者。悲昔不闻喜今得闻。悲他不闻喜自得闻。涕泪横流者。涕音体。涕即泪。横谓交横。古本皆作横流。不须改为交字。大经亦尔。无谶所翻多云横流也。文选王粲登楼赋曰。悲旧乡之拥隔兮。涕横坠而未禁。怡解者。怡谓和悦。解谓舒散也。二大辩品二。初释题二。初释大辩二。初所住法门二。初具明四辩拟于四教。藏不明大但说无漏。故名小辩。通教出假说于界内。尘沙八门名无量辩。别教能说界内界外二种尘沙。故名双辩。圆谈十界法法皆中。二边情泯法法互遍。真俗宛然三谛一谛。名为大辩。二此天下明所住法。最胜王云。大辩才天女依高山顶。葺茅为室结草为衣。坐翘一足。空假中智一心中得。破根本惑庄严法身。心既融通说乃自在。即自住大辩也。二以自下。能用四悉圆辩深妙。能谈粗浅随机而授。无有挂碍方名大辩。是故疏以悦宜对悟。而论四悉令得四悦。乃至四悟。此则一悉明于四教。亦是四教各有四益。大辩才天力用如是。二对佛下明品意。二释文二。初分文释义二。初分文二。初加下释义三。初加法师加圆四辩。自能该三。即前四四十六益也。乐说辩者。于一字中说一切字。于一语中说一切语。于一法中说一切法。随可度者而有所益也。辞辩者。种种庄严言语善巧也。义辩者。知诸法义所归趣处也。法辩者。智慧通达诸法名字也。二若有下加化道。前加四辩是能化之道。今加其人是所化之机。此二和合化道无穷也。三从复下加听者。经技术也。二结示益深。第三功德天品二。初释题二。初释功德。于二严中此当福德。福能资智以严本理。智即三般若。福即三解脱。所显所严即是三轨。若总若别。皆金光明一体异名也。应知大辩与功德天。咸皆证入金光明法门。皆能遍摄一切法也。引物偏好名行不同。彼摄一切以智为首。此摄一切以福为首。能摄所摄对智不同。故当世界。所须不乏能生<a>正念</a>。即当为人。思惟深义能破偏浅。即当对治。能令速悟本性菩提。当第一义。二此是下明品意。二释文二。初分文。二释义六。初誓给四事。即经所列衣服饮食卧具医药也。及余资产者。即四事之外。一切资具产生之物也。二明福德之由。述过去世值佛修证金光明法门故。能今日随弘经处有求皆与。宝华等八字别号也。如来等通号也。无虚妄名如来。良<a>福田</a>名应供。知法界名正遍知。具三明名明行足。不还来名善逝。知众生国土名世间解。无与等名无上士。调他心名调御丈夫。为众生眼名<a>天人</a>师。知三聚名佛。具兹十号名世间尊。种诸善根者。以照金光明微妙之智。为诸善之根也。璧者玉所琢器也。周礼云。以苍璧礼天是也。珂贝螺属也。三劝示行法二。初略劝示。二广劝示。私开六初。示常所住处。经阿尼曼陀此云有财。二示称名供养。三明诵持神咒。四明叹咒劝持。灌顶章句者。以法性水灌十地顶。受法王职。今密谈此法故名灌顶。必定是般若德。吉祥是解脱德。真实不虚是法身德。以此三德赞灌顶义。等行谓具行诸行。中善根谓行一行。八戒者。即在家人一日一夜也。于五戒上更加不着华香。不观听妓乐。不止高床。此八是戒。不过中食是斋。五劝回向菩提。此乃奉供及诵密言邀请意也。若为自身受五欲乐。希望财宝即轮回业。众圣所诃。尊天宁护。令为己他成菩提故。其所克获非生死因。当依此文修今行法。六劝严处奉待。阿兰若。此云无诤。以其所居不与世诤。即离聚落五里处也。又有达摩阿兰若。谓说诸法本来清净。因名其处为法阿兰若。即<a>华严经</a>初于阿兰若法菩提场是也。今经所指该其二也。四誓临影响。五要求同行。六别示归敬。问大经中说。功德姊主黑暗妹随。有智主人二俱不受。今令奉供与彼大违。两经所谈如何和会。答尊经设法取舍多涂。大权垂形表报非一。彼对黑闇。表生必死。四相相随。此对大辩。表福资智二严互显也。四相是过宁不双驱。二严是功理合俱进。有智之福生死自亡。有福之智菩提可证。今为说听金光明典。故藉天资所须之物。须知今用双亡生死。弘经之心感功德天。所获资财离我我所。姊尚不着。妹岂能来。此为弘经彼专修观。用舍论益去留岂同。又如国王大臣官长。法华令离涅槃令近。故知设法各有异门。岂以彼经难今所说。第四坚牢地神品二。初解题二。初正解名二。初所表之智立四悉。净名云。智度菩萨母。方便以为父。一切众导师。无不由是生。上是天神。天是阳故如父。此既地神。地是阴故如母。一义也者。父母不同故属世界。天阳上覆地阴下载。卉是草之总名。木是树之都称。智度下合喻。众善合卉木也。各有下如檀破主悭。乃至禅主破散。五属缘因。故未亡泯。智破生法方无名相。破恶中最故当对治。智度复本破立俱忘。故无等无上名第一义。此于智度立四悉檀。二智度法门下能召之名彰四德。坚牢即常德。地即乐净。无苦受故荷持一切。离染着故出生无尽。神即我德。威德力用悉自在故。二此品下明品意。二释文二。初分文。二随释三。初誓涌地味三。初明己身增长二。初生起八事。二随事释经。当依生起次第消之。经聚落者。落居也。人之聚居故名聚落。山泽者。下有水曰泽。宿卫谓止宿卫护。五果者。即经云。<a>寿命</a>色力辩安也。此之五果由食而致。二从何下明眷属增长二。初生起五事。二随事释经。五并如生起。经纵广者。南北曰纵。东西曰广。三从世下明报恩增长二。初生起六事。二随事释经亦如生起。二佛述成二。初标文。二随释二。初述成展转增长。一约闻经下为成展转义。故探取下科为出世也。日夜受乐在次文耳。二述成供养增长。经明供养是在人世也。是人下往天世也。日夜下至出世也。虽受天乐住乐法界故无所受。是故名为不可思议微妙快乐。三发誓护经二。初分文二释义三。并如分文。</p>
<p style="text-align: left">
	　　第五散脂品二。初解题二。初释名并领二。初翻梵名二。初翻名。二密有下示义。密名顺世界。密行可为人。密智能对治。密理是第一义。皆约三法不纵不横。非偏小凡下所知。是故名等。悉称为密。注云云者。旨在于此。二盖此下明属领二。初明所属二。初正明所属。二余三下兼明三将。二管领下明所领二。初出部数二。初就方维明数。六方者。四方天地也。四维者。四隅也。二又说下约五大明数。此五各有主执之神故。二巡游下示功能。二闻经下明品来意。注云云者。虽三天王各有神将。散脂为首。故独标名令释此意也。二文为下释文二。初分文。二随释四。初发誓护持二。初经家叙。二正发誓。二述有能护之德二。初分文。二释义三。初标经。唯然上声。礼对曰唯。野对曰阿。二述又下述二。初节句立意。二神既下总别释义二。初总释三。初据名标义。大权所为有本有迹。以智证真名之为本。随情立俗名之为迹。虽分本迹但立一名。昔从密本垂于密迹。今从密迹显乎密本。垂迹之际。此之密名。但诠世俗统领神众有于密谋。今对世尊叙护经德。宜须显本。此之密名。合诠理智。非是偏小贤圣所知。称之为密。散脂本迹既于此彰。以验四王诸天神等。皆是从本而垂迹化。是故今释委论密义。岂独能显诸天本迹。亦乃能彰经体宗用。二智若下依名释义二。初约境智释二。初释三。智即能观之三智。境即所观之三谛。正即显境智之非邪。能所互融邪正不二。密名显德其在兹乎。初初五句明智密二。初拣非浅深阶级者。别虽三智前空次假后中。此可言思何所论密。二即一下显密二。初约三智互融不出三也。初句即一智是三智。妙空智也。次句即三智是一智。妙假智也。后双非三一双照三一。即妙中智也。若指诸法为一切者。未必尽备。以空假中为一切者。更无遗余矣。二若得下附文示融五句。即三智配释如下。二次五句明境密二。初拣非智。知即可思口说即可议。那成密耶。二不可下示密二。初正示。境非智外。岂以偏小智之可知。识即是境。岂以六凡识之可识。此明绝思也。境离名字岂以诸法名字名之。境离言说岂以四句言说说之。此明绝议也。二而约下附文前三智云。唯数唯密。今虽五句句句皆云不可思议。即唯数唯密也。三后五句明正密二。初拣非。介尔对待皆非中正。乃粗显法密义不成。二即邪下示密二。初直就理示邪正。中边趣举其一。收法毕尽。更欲与谁而论待对。欲令解了强言中正。二引思益证心通真妄。今以分别有无分之。言分别者。分于邪正别于中边。乃令诸法不正其中。其失既然得可知矣。二我行下结。二又此下约三业释二。初释。言一往者。既智境。正外傍显此义故也。散脂今就密名显本。本密必三。谓身口意。若其不尔。何能示现神将三业。令众不知。故未显本。前非同证者皆不能测。此乃三密使之然也。二所以下结。虽在三业言且不彰。复是密义。如先陀婆非智臣莫晓。三如此下结前生后。二世尊下别释。前以五句共明智密。乃至五句共为正密。但以智等彰其密名故当总释。今于初五句分对<a>三观</a>。乃至后五句分对三身。故当别释。二初大师用三法释二。初正别释二。初约离释义。二约合对题初三。初约五句别对三观三。初牒文示义。作观释者。此出散脂本修之行也。二知一下依义释句二。初二句示境。能生所生皆言一切法者。如十二支。皆是能生皆是所生。能生生所生所生资能生。能生名因。能资为缘。因缘不尽生法无穷。此等即是所观境也。二了一下三句示三观三。初一句空观。了达虚无者。悉从因缘无性实故虚。离名相故无。毕竟叵得方名了法。二知法下次句明假观。了无性相名曰知空。不碍缘起名为非空。以一切道起一切种。名道种智。此智分别十界假名。海印森罗而有差别而或作无字必误也。</p>
<p style="text-align: left">
	　　<strong>第五卷 金光明经文句记</strong> 下</p>
<p style="text-align: left">
	　　三<a>如法</a>下后句明中观。以二观等者。出安住行相也。圆论三观。若非一心观体则纵。若其不以二为方便中为真实。观体则横。今论三观不纵不横。如此修之。即能安住十界之法。如于本性即修成性。功由一心三观之力也。故荆溪云。以正观安故。世谛方成不思议也。此则双遮中道也。双照二谛故言含受。遮乃遮情。照则照性。边情既泯二谛皆中。中既不偏。是故空假各含一切。经云。于一切法含受一切法。不作双照中道解之。经意莫显也。三若三下结观名密二。初拣非。二即一下示密。即一而三故不一。即三而一故不异。纵横并别非之例知。欲知等者。兼用口密以结此文。二约次五句别对三脱。此明散脂自显本地。已证解脱而兼三谛者。得脱由见谛也。三初牒文示义。二现见下依义释句三。初一句示圆净。实智照不思议<a>真谛</a>者。真谛体是性德般若。全性起修名为实智。谛非般若宁发实智。此谛离缚乃成分满。圆净解脱。当知理果终始一如。二三句示方便净。随机屈曲因果废兴。皆是权智照不思议俗谛。俗谛体是性德解脱全性起修名为权智。离缚乃成分满方便净解脱。理果不二准前可知。三后一句示性净。前云智光乃至智聚。四名但召能照之智。唯此智境虽亦标智体。是谛理义当所照。故疏引经法如如智。此智与法如如冥故。意彰境智如如不二。然而此说人皆知之。所解终成二物相合。盖以不晓境智之体故也。欲知境体。须简顽境及偏小妄心假立真如。此境安能与智不二。今依马鸣立境体者。所谓本觉。其智体者。所谓始觉。故起信论云。所言觉义者。谓心体离念离念相者。等虚空界无所不遍。法界一相即是如来<a>常住</a>法身。依此法身说名本学(文毕)此觉是性。全性起修名为始觉。论云。始觉者。即同本觉。既云离念。岂有思议。既等虚空无所不遍。岂有一时一尘一心而非本觉乃始觉耶。是故得云三世十方生佛依正为所观境。三世一方生佛依正为能观智。境智名别其体不殊。是故能所二而不二。境照于境。境照于智。智照于智。智照于境。此四句说。说即无说。无说而说。此四句照。照而无照。无照而照。不可思议智境斯之谓欤。此之智境须论六即。今是分真究竟二位。三若三下结脱名密二。初简非。二以不下示密俱例前。三约后五句别对三身三。初牒文示义。二正解下依义释句三。初二句示报。正解能显体等者。此乃似解能显真体。真体乃是性德般若。既得显发即能观。达根本无明故名正观。而言报身者。在心名观就身名报。四十二位皆得论之。二得正下二句示应。分别约法知药病也。解缘约机知生熟也。非此解别则无应身。故应身对机未熟而出。乃名待时。已发后出乃名过时。啐啄同时是应机相。三一句示法无觉等者。此义须对报应简之。秖一大觉而有寂照及非寂照三种之能。故名三身。觉即照觉能照理故。即是报身。无觉即寂觉能现形故。即是应身。今云无觉无不觉者。即非照非寂觉。能双亡双用名究竟觉。即是法身。是故三身名为三佛。三种之了亦复如是。就身名觉就心名了。三义宛然。三若此下结身名密二。初简非。二非一下示密可见。二约正下约合对题二。初合三德。对题上文约正明于三身。观明三观脱明三脱。三三皆可对金光明。此明离也。今合三身为一法身。但对金字合于三观。为一般若。但对光字合于三脱。为一解脱。但对明字。诸经诸论以三德等。作修二性一说者。圆人解之。是合三义。此意至妙。学者应知。二三德下明五章皆密。三德是佛所证密藏。以被机故说金光明微密之教。散脂本因禀此密教而生密解。即闻密名也。住理乃是显于密体也。行行乃是修于<a>密宗</a>也。利他乃是起于密用也。不言教者。同佛故也。二复次下明互通。虽作三身三脱三观。三节解之而十五句。一一皆是金光明海体量高广。故使名义展转相释。如涅槃中百句解脱。以一一句皆是三德微密藏。故大师释句句具百成于万句。今举正解具十四句。能具成十五句。合云由正解故正观。由正解故得正分别。由正解故正解。于缘由正解故正能觉了。由正解故不思议智光。乃至由正解故。于一切法含受一切法。以正解一句为首既然。余句为首例亦如是。乃成一百七十五句以体量一贯故名义相成。疏于三五皆举头句。例于四句皆十五句。注云云令此销释也。二又作下用五性释所用。五种皆名佛者。是果德故皆称。性者不改义故。若将此五对今三节五句义者。能显散脂本证圆常。迹用周遍。护经德妙利人益深。此乃今家对释意也。文二。初大师对初五句二。初示五性异同二。初明三种不异。正谓中正。缘谓助缘。了谓觉了。此三名义诸师立同故云不异。二又一下明二性出没二。初二家立异二。初明异相。果性者。缘了所克智断果也。境果者。缘了所转境界。即阴等十种境也。果及果果者。果则别在智德。果果者。则在断德。智德之上又加断德。故重言果。此之二二皆称性者。悉以常住不改为义。境界不改者。修恶即性恶故也。二若作下明开合。没境界性为缘因所摄者。阴等十境乃是正观近方便法。亲发了因故可摄属缘因也。没果果性为果性所摄者。智断虽殊俱名果故。二虽开下五数不亏。二今以下约五句对性二。初对初家。五性安乐性即正因佛性者。安乐乃是涅槃之义。具足三法。今就合说但名正因。世出世等者。<a>六道</a>是世间因果。三乘是出世因果。言因佛性者。境界之性但齐九界十如。是法望佛是因。以其佛界十如是法望九称果。皆属能观不名境界。故起信论但以九相而为境界。是故业相名细中细为佛境界。又云。依转识故说名境界。而此证者无有境界可说。故知境界是九界法。若尔何名佛性。良以果人不独成就佛界十法。亦能成就九界十法。是故千法众生虽具体用不彰。唯佛究竟圆融自在。所以因法是果人性。二若作下对次家。五性境界既以合入缘因。遂取知法分齐之句。而为果性究尽实相。名智照分明。见无分齐之分齐也。如云智度大海佛穷其底。岂非无底而为底耶。乃以安住诸法如性。一切皆能舍受一切。同名果果性。此则果后任运永水双遮双照也。二若然下章安例两五句二。初例上合对。二师虽下准义须释。五性秖是开于三法。三番五句既其番番对于三法。亦合番番对于五性。后之二番大师不释。意云可见。章安恐后学不知。故略指云义例应尔。复令讲者伸释其意。故云准须释出等也。第二番中智光是了因性。智炬是境界性。知境不滥如炬照物。<a>智行</a>是缘因性。智聚是果性智境是正因性若依次师没境界性者。则智炬是果果性。断德对机不滥也。第三番中正解显体。是了因性。正观体显既当报身。合是果性。正能分别是境界性。正解于圆是缘因性。正能觉了是正因性。若依次师没境界性。则以正能分别为果果性。果后应机任运分明也。三世尊以是下结。三从世下发誓充益二。初分文示好。二依此消文二。初益能化经三。初世尊下益口业。二众味下益身业。三心进下益意业。二以是下益所化经三。初未种令种。二若有下已种令熟。三无量下已熟令脱。问既得智聚又摄福聚。斯乃真似二种庄严。合居方便及实报土。经那但云无量千劫人天受乐。答须知十益皆悉不离二十五有。此中乃是人天方便人天实报。故仁王般若云。出三界外更有众生界者。此是外道大有经说。须知四土若横若竖。秖在三界一处而论。学者宜审。四从南下归敬三宝。一切众经初皆归敬者。谓结集经者。皆有归敬。在通叙前。此方好略译人省之。亦有存者。如萨遮尼干子所说经初云。归命大智海毗卢遮那佛。注云。外国本一切经首皆有此句。诸论下即造论者。归敬也。如智度起信等。三宝者。佛法可知。功德大辩即菩萨理和僧也。南无此云归命。二正论善集明人王往日通经二。初正论品二。初解题二。初正释题二初直释二字。世圣者。谓轮王也。易曰。备物致用立功成器。以为天下利莫大乎圣人。管子曰。圣人若天然无私覆也。若地然无私载也。此皆言世间圣人。出世圣。谓三乘果人断惑证理名圣也。核者。说文云。考事之实也。核事实则世间正论可治国。核理实则出世正论可以诣道。二此品下委明四悉。谓世间正论而有四益。皆引<a>孝经</a>结成其义。文为四。初世界。先王旧法。即世间事实。世世不同。即世界意也。二王行下为人。百谷者。杨泉物理论云。梁者。黍稷之总名。稻者。粳糯之总名。菽者。众豆之总名。三谷各二十为六十。蔬果之实助谷各二十凡为百谷。社稷者。孝经纬曰。社土地之主也。土地阔不可尽敬故。封土为社以报功也。稷五谷之长也。谷众不可遍祭。故立稷神以祭之。<a>礼记</a>曰。厉山氏之子(厉或作列)柱及周弃为稷(厉山氏之有天下也。其子柱。能植百谷夏之衰也。周弃继之故祀为稷神)。共工氏之子后土为社(共工氏之霸九州也。其子曰。后土能平九州。故祀为社)民用和穆者。人民被服其教自相和睦。尊卑上下无相怨者。三对治。内奸谓乱臣贼子。孔安国曰。在内曰奸。在外曰宄。祸乱下祸者。谓善人逢殃。乱者谓臣下悖逆作起也。灾者天反时风雨不节也。害者地反时水旱伤稼也。四第一义。本金光明者。即四王品云。所作国事所造世论。皆因此经也。至德要道者。至谓穷理之极要。谓以一总众谓兹正论是先王旧法。为德之极道之要也。前之三悉属于世间。且就未辨。今此第四兼出世足。故双明本末之义。令其闻者解悟两种第一义故。钝者但得世间要道。此从末也。利者乃悟出世要道。此从本也。增益天德亦须两分。从末者益但生天若从本者益在义天。亦兼净天。以金光明属通教故。二此文下明来意。冥圣者。即诸天是冥圣也。故法华三昧云。一切冥空。二释文二。初分文。二随释二。初长行。经受灌顶位者。华严三十九云。转轮圣王所生太子。母是正后身相具足。其转轮王。令此太子坐白象宝妙金之座。张大网幔建大法幢。然香散华奏诸音乐。取四大海水置金瓶内。王执此瓶灌太子顶。是时即名受王职位。堕在灌顶刹利之数。即能具足行十善道。亦得名转轮圣王。二偈颂二。初分文。二随释四。初集众三如分科。二次四下发问二。初分文。二释义四如分文三结问开答。四梵天答二。初述意分文二。初述意。<a>佛经</a>释天子义。此文最显。若儒教则云王者。父天母地。为天子之故。援神契曰。天覆地载。谓之天子。二分文。二随文释义二。初略答四。初许答。二答。王义经故称人王者。谥法曰。德象天地称帝。仁义所生称王。白虎通曰。王者往也。天下所归往也。三答天下答问天义二。初指出三义。未入等是一义。分德是一义。力加是一义。二以护下明答。三问三。初以护胎答第二问。未入护者。犹在中阴。已入护者。处在胎藏。此之二时多为鬼害。故假天护。二以分德答第一问。三以力加答三四问。前第三问处王宫殿。何故名天。四问以人法治世。那得名天。故今答中虽处人宫天力加故。自在如天。答第三问也。遮恶劝善令人生天。答第四问也。四从半下。重答问王义二。初正明人王三义三。初明执乐名王。王执此乐者。谓持礼乐以化民也。孝经曰。导之以礼乐。而民和睦。乐记曰。大乐必易大礼必简。乐至则无怨礼至则不争。揖让而治天下者。礼乐之谓也。使天下去明乐之化成也。京房易候云。太平之时十日一雨。凡岁三十六雨。此休征时若之应。风土记曰。击壤者以木作之。前广后锐长尺三四寸。其形如履。腊节僮少以为戏也。逸士传。帝尧之时。有老人击壤于路曰。吾日出而作日入而息。凿井而饮耕田而食。帝何力于我哉。岂非至圣之德。为而不宰玄功赞运。是以百姓日用不知。竹马儿童所戏也。人王执乐治国故。得天下和平老幼俱乐其性也。二明遮恶名王。即经云。罗刹魁脍等以能遮暴恶故。亦名罗刹魁脍也以亦名二字贯下。如罗刹中魁卒。故众鬼不敢为非也。三明父母名王。即是王为民之父母也。诲示祸福等者。谓违仁义者致刑罚。是祸恶也。录仁义而授爵禄。是福善也。制礼以检其迹。作乐以和其心。故乐记曰。乐者为同礼者为异。同则相亲异则相敬。民知禁者民知有禁令也。二能为下兼显天子三义。因中说果者。以礼乐化民必生天上。故二从若下广答二。初分文。释义二。初广明非法失于六义。二广明正治得于六义。此六经文前后相参故。并前段皆不细分。讲者当以六义得失对文销之。其理自会。二此中下示观明本二。初令思观义自思之者。禀斯宗人合知三种修观之法。故疏不示令其自思。今恐后学未能别之。不免略说。此于三种是托事观。谓托世天明于谛境。托于人王明于妙观。即此一念性是义天。依止此天能令此观不起边倒。名天护义中观也。观合义天同天之德。不分而分名天分德。空观也。义天神力加妙观故。能历诸境皆得圆融。假观也。又托人王修理观者。全谛起观中观。双照即父母义空观。伏惑即魁脍义假观。立法即执乐义。此谛此观皆离纵横。秖于一心具兹六义。二设问明本二。初设问。上四王品云。阎浮提内诸国王等所作国事。所造世论皆因此经。岂非正论以金光明而为其本。欲令答示即末之本。故兴此问。二天者下答示二。初正示方等所说。岂有一事不本于理。如向散脂翻为密者。常所称呼。岂知召于秘妙三法。今于此典自叙密名十五句义。斯乃委彰世名之本。此之正论是梵王说梵王之本。诸经开为法身菩萨。法身菩萨随所住处。是常寂光。以身例口。随有所说无非秘藏。今之正论既金光明而为其本。岂可末事暂乖本理。水波金器本末同时。以金光明具世间法故。即世名而可示本。自此为二。初明末即于本二。初就天子三义示本。应先了知。此金光明是法非譬。以法报应是金光明异名故也。天者第一义天也。子者无上众生本来人也。揽金光明妙三实法为此假人。此人依止第一义天。本离八倒是天护义。此人智光冥法身。金德与法同为分德义。此人应益名之为明。义天之力之所加也。二又父下约人王三义示本。此妙假人体是金故双具权实。能与一切而作父母体。是光故照惑本空即遮恶义。体是明故能生众善。既执乐义。二以此下明末从本立。如上所示本之六义。因果六位皆即此义。此义能作世出世间一切事本。今即此本而谈正论。其圆教机闻治国事即达其本。乃能顿治四种之国。二如半下例结。经于一人而立人天两种之称。意显此论通世出世也。释善集品二。初解题二。初正解题二。初释善集得名二。初据名广集。六善海导师。谓海中船师。善法虽多不出此六。二附文别集檀智二。初明摄六檀。能摄六智能导五成就二严。故举兹两。二提如下示经文二。初正示经。经举此二其相深广。宝满四洲尽奉三宝。兴隆事广合掌而立听。金光明证悟理深。二檀智下例余行。此王心大集善不轻檀智深广。在文既然。验余所修皆非聊尔。二此六下用悉檀立品。总举<a>六度</a>。名数不同是世界。五度望智且在事善。属为人。智照五度破取相恶。属对治达六法界绝乎思议皆到彼岸。名第一义。此王具集四悉檀善。故以其名立今品目。二此品下明来意。治国之论是世<a>正见</a>。听金光明是出世间上上正见。夜睡梦中闻佛功德。是感动圣及见<a>比丘</a>名曰宝。冥是感动贤。纵入分真望佛名贤。二释文二。初分文释义二。初分文。二释义二。初对告地神二。佛以偈说二。初通明因地行檀。二别明善集二施。谓四天下宝施财也。请说此经。令无量众闻金光明施法也。此别为六。当如分文以义解释。经治政之势者。谓化之势分极于海际厕杂也。填塞也。缯帛之总名也。曼陀罗此云适意。曼殊沙此云柔软。旧小大白小大赤。不鼓鼓击也。熙怡悦乐也。瑰美石次玉琦王名耳。珰释名云。穿耳施珠曰珰。应作珥珰。珥如志切。苍颉云。珠在耳也。二就此下指归三法。言就此品论金光明者。就其所说论三法门。<a>疏文</a>秖云论金光明。验直就法立此三名。实不从譬。以前后文悉皆如是。讲者学者知之知之。然以诸句对三字者。以此三是深广法性当体之名。法性可尊可贵名金。法性寂而常照名光。法性能多利益名明。与诸三法无二无别。若指品内事理依正。即此三者乃令行人达乎所诠。不纵不横绝思绝议。此典方得名为经王。是知对三深有所以。此自为三。初就善集论翻波罗蜜。名到彼岸。是所归处故名金。般若翻智故名光。五度是行故名明。此就智行及果为三对金光明。二就宝冥论。窟是所依名金。满月能照名光。读诵是行名明。此约依正对于三法。三就二人论宝冥。依正与王雨宝对于三法。<a>行者</a>应知。秖一法性名金光明。岂可光明暂离于金。岂可金光暂离于明。今以三名分对依正自他人物。为令了依不离于正。自不离他人不离物。以金光明举一即三全三是一。不纵不横而高而广。物物皆是金光明海。心心皆是三德秘藏。若不尔者。何名经王耶。第三鬼神品二。初释题二。初正解题二。初正释鬼神二。初释。鬼归者。尸子曰。人死曰归。云云者。观佛三昧经云。修罗与天帝战时。空中刀轮而下。修罗军众身支堕落。即便怖畏窜隐藕丝。若依俗释者。郑玄云。圣人之精气谓之神。贤智之精气谓之鬼。礼记曰。明则有礼乐。幽则有鬼神。二释神。二此品下对上题品。二此品下明来意。二释文二。初分文。二释义二。初长行二。初正释义二。初列二释二。初举事。别佛从等者。果后慈悲熏法现像<a>说法</a>化人。此乃应身。被机之佛从本觉如。起始觉智合本真如。名报身佛。是始觉也。一切诸法元是诸佛所行之处。即法身佛。是本觉也。三佛历别者。修二性一能起所起能显所显。条然异故。事供别者。四事供养资持应佛。万行功德资成报佛。称理之智显发法佛。资成显发皆供养义。三佛既异三供亦别。二圆供养前有理智。以历别故贬之为事。今听经事以融即故褒之为法。第一供养者。不思议供也。能听所听体不二故。秖于文字了具三身。能说是应解脱德也。能诠是报般若德也。所诠是法身德也。不解新伊但论能所。岂显圆佛及圆供耶。文字若非秘密之藏。那生诸佛恭敬之心。非秘妙者。安能圆供三世佛耶。注云云者。令如向释也。二又别下叙重闻二。初标示。谓四愿一劝也。二若欲下释出二。初出四种愿。欲问经示行人。欲以妙具供三世佛。及知他佛甚深行处。大师何故。即以知字而为报佛。所知是法二必垂形。是则三身皆属行者。因既滥果供养义乖。此解违经。如何取信。答前拣事别正却此情。经云。欲知岂非行者甚深行处。既是法身能知之心。宁非报佛文字之应现亦<a>唯心</a>。若生佛条然能所永异。斯出小教何预圆宗。今就圆宗解四愿欲。若迷三世诸佛三身同在<a>刹那</a>。法界六尘顿彰。妙解是可思议正当违经。二听经下明一事满四。三世诸佛觉智为命。而与众生同一心性。乏熏修故即不受供养。诸佛寿命不灭而灭。以隐为灭也。今以听经为供养故。即是受供诸佛寿命。不生而生以显为生也。行人应了。生佛无差听经智生。即诸佛现。以诸如来同一智故。观行相似分真之佛。与究竟佛无二无别。又了智生即三佛生。即一而三不纵不横。此乃欲供欲知三世诸佛。秖听经一事四愿俱满。三偈颂二。初分文。二蛊道下随释科节。并如分文。所列经若入是经者。一言于经即有三种。谓教行理。能了此三是妙三法。名入是经。若不然者。安得入经。即入法性。所入法性无量甚深。三义具足名金光明。称此安住名之为如。即见释迦三身妙体。须论观行相似分真入经见佛。经若百由旬满中盛火应从中过者。为法亡躯也。经文殊师利云妙德。<a>弥勒</a>云慈氏。经勇捍。说文云。多力也。五举能致天龙以劝修二。初翻现文疏。从摩醯去也。阎摩罗王或阎摩罗社。此云双王。阎摩双也。罗社王也。兄及妹皆作地狱主。兄治男事妹治女事。故曰双王。又苦乐并受亦名为双。那罗延此云钩锁力士。难陀此云喜。跋难陀此云贤喜。兄弟二龙风雨应时。能令人喜。贤谓性又贤善故。毗摩质多此云净心。正法念经翻为响高。亦云穴居。正云吠摩质咀利。此云绮画。又云宝饰。帝释妇公舍支之父。佉罗骞陀此云广脾。二脱因却解初段脱因等者。初段文云。能令一切众生解脱。度无量苦诸有大海。既云一切众生解脱度诸有海。须于界内及以界外各脱三障。故以因果对于业报。诸有由惑故当烦恼。经优钵罗华下四句四色。莲华优钵罗是青。波头摩是赤。拘物头是黄。芬陀利是白。</p>
		

	
	

		</div></div><hr><script charset='utf-8' src='../../js/footer.js'></script></body></html>