<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 金光明经文句记' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 金光明经文句记</center></div><div class='fo'><center>经文出处:来自无量光明网</center><br/><br>
			<p style="text-align: center">
	　　卷上&nbsp;&nbsp; 卷下</p>
<p style="text-align: left">
	<strong>　　第一卷 金光明经文句记</strong> 上</p>
<p style="text-align: left">
	　　吾先师昔居宝云尝讲斯典。其徒繁会竞录所闻。而窃形卷轴。况笔寄他手反羁乎旷远之旨。至于援证经论辞多舛谬。予每一临文不能无慨。近因讲次忆其所领大义撰成记文。仍采孤山索隐中俗书故实。用为裨助。庶览者不以事相之关情。但思理观之为益。时天圣五祀腊月三日记。</p>
<p style="text-align: left">
	　　释题二。初正标题目。金等四字即所释也。文句二字是能释也。所释经题委在玄义。能释文句者文即经文。句谓章句亦句逗也。即以章句节其经文。令其诠旨各有分齐。故荆溪云。以由释题大义委悉。故至经文但粗分章段。题云文句良由于此。然立此二字盖谦辞耳。若观释经大义非少。又解诸经皆称文句。乃是通称。故以经题简之令别。二能说师号。住处得名如常所辨。二入文二。初定三分二。初的指所传。异于<a>真谛</a>所译七轴二十二品。故指四卷十八品也。世有足嘱累为十九品者谬也。以诸译本皆无此品故。二正判三分二。初引诸师判二。初总举不同。盈者进也。缩者退也。盖言诸师分割三分进退不同也。二江北下正明。初判三。初江北师。以四王等各于佛前发愿拥护说听之者。故云大誓护经。流水长者除病救鱼。萨埵太子舍身饲虎等。为大悲接物。此师之意与下真谛新旧虽异大意是同。二江南师。与今分节三分似同。但昧寿量半品属序耳。三真谛师二初判文。真谛<a>三藏</a>于梁世重译此经。名金光明帝王经。更加四品。谓三身分别品。灭业障品。陀罗尼净地品。依空满愿品。足谶本十八凡二十二品而出疏解释。故云新文等也。二真谛下明义。仍斥江南以授记除病悉在<a>流通</a>。故云后师弟因果等也。合云师因弟果现文似倒。二今师下示今师意二。初约理破诸师二。初总斥人情。正斥真谛义兼江北。以此二师判师弟因果。并在正宗。意谓序分全未辨说修证之道。至流通分道味已歇微末而已。故总斥云是义不然。二夫三下别示经意二。初立意二。初明三分互通。杜塞也。三分共成一经感应岂得义理互不相兼。如初序分叙述发起。若不阙于下之二分。何名正通之序。正是序中所发所述。复是流通所宣流布。不尔何名一经正说。流通一段。若舍序正为通何法。是故三分各具三义。上中下语即七善中时节善也。妙经云。初中后善。若其杜绝何名善耶。二又众下众机遍益经所被机益有迟速。不必皆在正宗悟入。故云根性不定。何容序分全无法味。通中法味歇灭微末耶。既其不然。于流通中说流水因及信相果。复何所妨。弥益也。督率也。励劝也。二又法下引经。师即释迦也。达多品中明佛往劫以国王身事阿私仙求大乘法。故曰师因。持品授记波阇耶输等成佛劫国即<a>弟子</a>果。古诸法师判<a>法华经</a>。自法师品后皆属流通。而人共许。此与江南判今流通有师弟因果。其意齐也。故云与义无妨。然不可定执故云与夺由人。二今下据义分今部二。初分经二。初定三分文。今分三分大同江南。但序盈半品。故引三师但破真谛。二序者下示三分义二。初正示。将者当也。正宗流通在序分后。今序当有二分之益。故云将有利益。正当机者当是对义。即正对机缘辨说常果忏赞之道也。筌鱼笱也。罤兔罝也。筌罤喻言教。鱼兔喻义理。欲使言教流至将来。正像末时常令群生取于义理。故云不壅于来世也。二经曰下引经。二疑者下释难二。初立难。既称序分。合齐序品。安得复入正宗寿量半品余耶。二众经下释通三。初引他部例。净名经以佛国因果以为正宗。既无序品。诸师乃将佛国半品而为序分。若大品般若序品中云。佛知众会已集告<a>舍利弗</a>。<a>菩萨</a>欲以一切种智知一切法。当习行般若波罗蜜等。如此说者已是正宗。而文在序分。若<a>涅槃</a>经常寿为正。既无序品乃以<a>寿命</a>品中集众为序。此约北本也。若南本者谢公治定。乃取寿命集众之文。题为序品。此等三经或序入正。或正入序。诸师分解不以为疑。安得独疑今判序分入寿量中耶。二斯乃下明此经意。斯乃出自集经者节品之意。盖以若将寿量品题。于天龙集信相室后安者。则令四佛断疑之文孤然而起。故云崭绝。崭锄衔切。崭岩山貌。若文孤起则如山岩之险绝。不相连属也。为此之故安寿量题于序段中也。三今从下约今意结。品虽属正义当序分。岂顺标题令义失耶。二序有下至释经三分也。初释序分二。初释品题二。初释序二。初标三义。经之序分义合有三。诸部之中或秖一二盖阙略也。今经与法华等诸大部中皆具此三。二次绪下释三义。绪谓茧之绪也。凡茧之抽丝先抽其绪。绪尽方见其丝。今以五事在初如丝之绪也。冠去声呼。叙方将述当益。盖言叙述当时有正宗流通之益。故此序述下一十七品也。发谓开发物机之信也。起谓兴起圣应之教也。此序即以现瑞骇动物情。令<a>信心</a>颙颙教必深益。三品者下释品二。初举梵翻名。二品是下就名释义二。初正释。此中文句俱在经也。以能诠教皆用四法。谓声名句文。此有二种。佛世灭后。若约佛世八音四辩<a>梵音</a>声相。此一是实。名句文身但是声上屈曲建立。此三是假声属色法。名句文身属第三聚不相应行。毗昙十四成论十七瑜伽二十四种。此则大小二宗所立有异。名句文者。唯识云。名诠自性句诠差别。文即是字为二所依。若约灭后诸圣结集。彼土贝叶此方黄卷。其中所载名句文者。皆依形显色法建立也。今略举此二具足应四。气类相从者。如以四法同明发起等义。故节为序品。乃至同明赞佛之义。故节为赞品。今虽释序而品义贯下。二引例。律论二藏文句气类。咸有篇聚犍度之节段。犹经之品类。篇聚者。谓五篇六聚。一波罗夷。二僧残。三波逸提。四提舍尼。五突吉罗。此谓五篇也。于僧残之下加偷兰遮。即名六聚。若于吉罗更开恶说。复为七聚。毗昙者。具云。阿毗昙。此云无比法。即论藏也犍度。此云法聚。亦以气类相从之法。聚为一段也。如八犍度论。谓一业犍度明三业。二使犍度明百八烦恼。三智四定五根六大七见八杂。思之可见。二从如下释经文二。初分三序。此虽分三。至下消文。但束为通别二序。二释三序三。初释次序二。初泛论名数二。初明数不同二。初正明数开合。地人者弘地论师也。六事者。一所闻法体。二能持人。三闻持和合。四说教主。五依止处。六闻持伴。或七则离于我闻。或五则合于佛处。二兼示众是非。此经正谈常寿之宗在信相室。故诸天龙及诸菩萨于此集听。说竟四佛不现。理合其众退散。<a>灵山</a>说序梦中金鼓。时处既异故皆不闻。约听常寿得是同闻。不预梦等故非同闻。以说此经时处不定。故同闻众不如诸经安布次比也。若义净新译最胜王经。列同闻众不异诸经。大师悬知梵本将至故注云云。二此之下立名多种二。初列释异名。凡有六名。皆上句标名。下句释义。印定义者。以如是等文如世符印。见此冠首知是<a>佛经</a>。故大论云。非但我法如是。三世佛经初亦然。为通名作本者。金口所谈皆安如是故通名经。经后序者。结集时在说经后故。经前序者。以佛遗嘱令安经首故。大论云。佛将涅槃。阿难问佛。一切经首当作何语。佛答阿难。应云如是我闻一时佛在某方某国与某大众。破邪序者。以一切外经皆以阿沤二字冠首。阿之言无。沤之言有。以其所计此二为本。显于部内不出有无。故立如是对破邪执不如不是。证信序者。大论云。何以不直说般若而说住王舍城。答说时方人令人信故。二<a>天台</a>下结归四悉。天台师者。章安对彼旧解故称智者为天台师。四悉檀者悉是华音以遍为义。檀是梵语此翻为施。诸佛<a>圣人</a>常以<a>欢喜</a>生善破恶入理四种之益。遍施众生。斯是感应之通相也。此之次序金口令安即是应也。即被灭后一切机缘即是感也。而其一序有六名义其意如何。今以四种悉檀收之。则一一名义皆有所归也。故初二二名是世界益施众生也。三四二名属于为人。第五破邪是对治法。第六信理属第一义。此四既未判于深浅。即当四教各具四也。二旧解下正释经文二。初依经释五义。二明阙同闻意。此依地论师六事分文故。若依五事现文唯四。就初为五。初释法体二。初旧解二。初引诸师释四。初旧解。二肇师。三真谛。四龙树。其四文义皆悉可见。至判四悉方定深浅。二此之下以四悉判。今明圣法若多若少若总若别。无非感应。感应不出四种悉檀。前判次序六种名义。是总是多。今判六事一一感应。是别是少。故如是二字诸师异释。今天台师用四悉檀而会释之。各得如来感应一意。岂同世诤是一非诸。旧解二字虽对文理。不分大小其语通总。又无生善三益之相。但得授受不谬之益。故属世界也。肇师虽有会理之言亦不简真俗。但生信顺资禀之善故属为人。真谛文理亦未分别。而论决定离增减恶故成对治。龙树信顺虽同肇师。而言信者言是事如是。此则能彰三谛之义。是事即俗谛。如即真谛。是即中谛。此于一句巧示三谛当第一义也。注云云者令如向辩。二今作下今释二。初约教。二观心。此之二释即教观二意双美而谈。迥出诸宗功由此也。初文分二。初通。约说约传明如。约解约受明是。此既通释。贯下别释必该四教。故知<a>法相</a>是四所诠。佛是宣说四教之主。阿难是四闻持之人。当分而言四皆海量。二别释三。初迭明破立四。即是四教一一破前不如不是。方立本教如是之义。初破邪立正。破外道邪显三藏正二。初破邪。阿沤称吉者。百论明外道问内弟子云。佛说何法。答云。略说二种恶止善行。外曰。汝经有过初说恶故是不吉。我师经法初说吉故。如广主经等初皆言吉。以初吉故中后亦吉。故曰阿沤称吉也。文乖等者。以正破邪不如不是。经初标吉而部内所诠唯是邪见。此文乖理非如也。邪见则不吉岂称阿沤。此理异文非是也。故百论破云。是吉是不吉此是邪见气也。二文如下立正。三藏教中文理相称。以无常生灭之谈称无常生灭之理曰如。此理称文曰是。二今谓下破异立同二。初破异。欲彰衍理先斥藏非。实有之俗而为能诠。不即真谛故非如也。所诠之真不含中理浅故非是。二摩下明同。通谈幻有当体即空不异名如。即空之真能含中道。不同三藏析空定浅故理名是。通教必通别圆二教。故文标云摩诃衍也。三今谓三下破浅明深二初破浅。欲明别理先斥通非。通教三乘同闻即空。而钝菩萨同二乘解。利根闻空不但空有兼能空空。既此各解望别非如。空中两证证空尤劣比中非是。二明深。别教不通二乘修学。虽复广摄微尘之众。唯菩萨根皆闻<a>佛性</a>次第修入。既无异解故得称如。无不证中故称为是。四今谓离下破离立中二。初破离。欲明圆理先斥别非。别虽谈中中唯佛界。虽复变造九界因果九非性具。须缘中道次第断尽方成佛界。佛与九异故不名如。初观出俗次观出真。至第<a>三观</a>双出二谛方证中道。中不即边故非是义。二文字下明中。能诠文字性本忘离。与理不异故称为如。唯空唯有唯色<a>唯心</a>。一一皆中无非<a>佛法</a>故名为是。文如理是义究竟成。二初破下结成四教。问前释四教通真含中得名理深。今结四教别教乃云破浅明深。岂可通教真中俱浅。答通理虽深。为摄二乘及钝菩萨故兼浅理。今结别教独菩萨法唯谈深理。故以唯深破于兼浅。与前列释义不相违。三此经下示部具四。二观心。以圆三观观于阴等。修恶之心即是性恶。名恶法界无法不收。体是<a>三德</a>复名三谛。称谛而照观境不异故名为如。境即正观者。境是本觉起为始觉。虽分新旧觉体不殊。故得名为境即正观是义方成。若不尔者境照境等四句岂立。经言等者。若观顽境偏小忘心假立真如等皆名邪观。今兹正观虽非约行。行人若欲摄事成理即闻而修。必须于所观心简于十境。阴境常有余九待发。于能观观须识十乘。上根修一。中根至七。下根具七。若自未解摩诃止观。当依师友一一咨询。明识药病方可修之。勿谓一句<a>修行</a>即足。下去观解准此应知。二我闻下释闻持二。初旧解三。初旧师。外人我见故多师心。阿难师佛故唱我闻。二真谛。我能受持佛所<a>说法</a>故是器义。简三非器显成三慧。虽未分于四教慧别。然释我闻尤过旧解。三释谓。彼明耳识从四缘生。一空二根三境四作意。今云不坏是根。可闻处是境。谛听是作意。唯阙空缘。下云因缘和合义可兼之。即四缘和合方发耳识。不言耳闻称我闻者。我是耳主故。新云耳识九缘生。备于唯识也。二师释下今释二。初约教释二。初我闻各释二。初明四我。此我我等例于大经生生等四句而立。然我是假名揽阴而有。阴法既有生生等四。我随实法岂不然乎。如释生生云大生生小生。此乃生灭生于生灭。揽生灭法成生灭我。故例生生成于我我。虽是空观而非体空。是故三藏当于初句。又复应知假实生灭众生本尔而不觉知。今禀此教称本而观。岂唯此教。下三皆尔。通教实法生即不生。故阴中我即<a>无我</a>也。故属次句。别人知阴不生而生。是故观于无我而我。盖由此教元知真我。见慢盛故。初观无我次破无我。建立于我后入真我。是故此教当第三句。圆人即达现前假实不生不生。揽<a>常住</a>阴而成真我。我既即中二谛皆趣。故云我无我而不二真我义。是故此教当第四句。教本被机故四我义配四根性。令后说者如上分别故注云云。二明四闻。我是闻主闻是我用。主是假人用是实法。然若解生义则闻义自显。但生是总论缘起。闻乃别从说听不无少异。从闻因缘而有余闻故曰闻闻。既从缘生终归坏灭。此闻生灭也。闻无四性当处无闻故曰闻不闻。此闻无生也。真虽不闻俗中有闻故曰不闻闻。此闻无量也。二谛即中故云不闻。中亦叵得复云不闻。四十九年不说一字。何有中边而可闻耶。此闻无作也。注意同前。二有四下我闻共释三。初闻者四能。三藏教中阿难一身而有四德故受四名。典藏出阿含。余三出<a>正法</a>念。今演小名对于四教义与名合。阿难梵语欢喜华言。佛成道夜生举国欢喜。因以为名。从缘立名符生灭法。传持三藏宜用此名。通教所说体事即理。异凡俗见宜用贤名。别教五谈尘沙佛法。多所主领宜典藏名。圆教始终诠法界理。既深且广宜用海名。二欢喜下能承四佛四。初三藏。此教析法空不含中。故见佛身唯是丈六。二贤阿下通教。观既体法显二种空谓但不但。钝根菩萨同二乘人唯见但空。无中实故非色心本。故佛元由誓无残习。幻出身智终归灰灭。色有分齐故云丈六。若利菩萨受别圆接解不但空。空是本觉中实之体。是妙色心佛位证得。所有身智称体无边。故名尊特尊崇奇特。亦名报身。秖一佛身由利钝机见二种状。故云合身。通教佛身须作此辩。应了钝根见佛纵高十里乃至百亿。以依但空亦非尊特。有分齐故。若利人见丈六八尺。既依中道亦无分齐。是故下文金龙尊王偈赞三十二相。文句解云正叹尊特。三典下别教。此教初心便闻但中。中虽不具九界依正。非无佛界妙色妙心。是故见佛唯无分齐尊特身也。此教始终不共二乘及住空菩萨修证故也。四海下圆教。此教所说<a>世间</a>相常。故一切法无非中道。虽与别人同见尊特。彼兼别修此皆性具。故龙女云。微妙净法身具相三十二。欲彰全性是故从胜特名法身。故此教人观性德苦乐而兴与拔。以即理毒害为所消伏。修德三因名性<a>德行</a>。<a>报应</a>二身即名法身。盖欲以性而泯于修。苦则即拔无拔。毒则即消无消。行乃即修无修。佛乃即证无证。阿难传此无作<a>四谛</a>即说无说。是故亲承法身佛也。三此下部有四机。问上明四教今那但云三乘说听。答以三乘中声闻缘觉须论藏通。若明菩萨须该四教。三乘总论四教别辨。听既三乘说必四佛。既一音各解亦一身异见。前明合身其意在此。二观下约观心解。以上我闻各四句义。就于<a>行者</a>心观辨之。攀上等者。是有漏禅六行观也。攀上净妙离厌下苦粗障。约于九地迭论上下。我我闻闻是三藏中生灭俗境。前约三乘知解生灭观之入理。今就凡夫不知而修但成世禅。既是俗境知与不知法本生灭。故当生生句。今宗解之或从所化机。或约能观观。析体二观俗异真同。前约俗异故将析法别对初句。今就真同故以析体共对次句。后之二观不殊前对。又前约教我闻四句可对四人。今论修观须就一人一念而照。故释签一心三观于一念心见四四谛。尚具四趣岂阙世禅。故说必次第约人辨相故。修无前后唯成圆观故。三一时下明和合二。初旧解二。初肇师。启开也。运谓时运嘉善也。会合也。即是机应善合之时也。二三藏下真谛二。初叙彼立义。此解同肇以合释一。而但就机论不高下合应之心也。若谓众生心不高下中平之时。即是与佛合一时也。故云平时即是一时。二私下章安释成。言私谓者。大师灭后顶师记录。此文句时自加此释。事非公灼故言私也。盖虑后人不解真谛高下之义。故为释出。高谓慢心自恃陵他不能奉行佛之道法。故云慢心不行。下谓耽恋五欲荒迷不舍何能受道。此之二心最为道障。欲令今人不耽不慢修于平时即感圣也。二师下今释二。初约教二。初约因缘总释。感应因缘合一之时也。不明感应与谁论一。未分三谛浅深之别。故当总释。二亦下约谛智别释二。初释时。问谛智但在机感应该生佛。双只既不同如何论总别。答智即是机谛即是应。智谛合时名感应一。何者。佛以三谛而为其体。不以此体应于众生。众生无由智合于谛。如<a>须菩提</a>石室观空。释迦叹言得见我身。岂唯谛理诸善亦然。如云若持<a>五戒</a>释迦如来在汝家中。故知佛以三谛诸善而为体相。众生修善见谛理时。即是感应合一时也。今明三谛即摄四教。如常所辨。二而言下释一。即前谛智合一之相也。先简不合。谓前思后知此乃觉观虚妄之心。若智发者思觉俱寂豁尔开悟。方与谛一故言一时。四教谛智一相皆然。二观解。前约教解是佛会开悟。今约观心是灭后造修。前分四教今在一心。文同意异。四明教主二。初旧解二。初真谛。未破无明名小菩萨。若证法身分显三义故不被异。三乘异外故但一义。菩萨双异外道二乘。故得二义而未平等。佛尽能异是故三义具足究竟。二释论。<a>世尊</a>当十故佛第九。此就合说。若调御丈夫开为二号则佛当第十。十号具足名世间尊。此是能觉。其所觉者。即世间等三双法也。初双约凡圣。世则六凡法。出世则四圣法。次双约小大。无常则凡小法。常则大乘法。后双约思议不思议。六凡三教是数皆可思议法。唯圆非数是不可思议法。此等法门于一心中朗然顿觉。故名为佛。二今释二。初约教。佛既翻觉。而有三身即是三种觉智所成。若一切智成于三藏丈六佛。依道种智有二佛者。此智论于界内外故。界内道种成于通教但空丈六。以钝菩萨为空出假故。界外道种成于通别但中尊特。以二菩萨为中出假故。一切种智成于圆教及通别教诸法趣中法身佛也。虽被四机秖是三佛。此之三佛不可定一无差即差故。不可定异差即无差故。须忘一异是秘密藏故。而论一异跨节当分故。二约观。三观所觉皆云诸法者。一一觉于三谛也。故空觉三谛差别情忘名第一义空。故曰一相。假觉三谛皆能立法名如来藏。故曰种种相。中觉三谛遮照同时名第一义理。故曰无一异相亦一异相。前约教释故以三智别示三身摄于四教。今既约观须唯在圆。圆观若成四教三身。不求自获。尘去鉴净像现随形。令此分别故注云云。五住者下住处二。初双标。佛能住人也。城山所住处也。人必有法以为能住。如世恶人必以恶法住于家舍。善人善法住舍亦然。今云佛住王城耆山。岂得不以首楞严定为能住法耶。故普贤观云。释迦牟尼名毗卢遮那。此佛住处名常寂光。牟尼是人寂光是法。此之人法自可分于能住所住。若望山城俱为能住。山望寂光为所住处。处随法转。其犹还丹点铁成金。故摩竭提阿兰若处名寂灭场。今之城山岂其不尔。故知不辨能住心法。但云色身住于土石。则大小心境之谈便成无用。是以双标能住所住其有旨乎。二真谛下双释二。初明能住法二。初旧解二。初真谛。此师释住不但色质住于城山。故明八种能住之法。一住大千显能住化广。二住依止显今能住。三住五分显于能住无漏五阴。五分者。谓<a>戒定慧</a><a>解脱</a>解脱知见。谓无学道共戒灭尽定无生慧有余解脱照解脱智眼名为知见。谓自知是初果乃至四果也。是则前三并在于果方名法身。言寿命现在者。以入无余则五分灭故。灰身则戒定有余解脱灭灭智则慧及知见灭。故寿命现在五分得住。四住威仪行住坐卧皆有法则故能利物。五天住住<a>禅定</a>者。禅则四禅。定谓四空。是色无色二界天法故。六梵住住四等。众生无量我心常等故。四禅加修慈悲喜舍生梵天王。故云梵住。文无喜舍略也。七圣住住三三昧谓空无相无愿。此三圣人所修故云圣住。八大处住即常寂光言虑已绝。故云第一义也。此之八义皆是如来能住法也。二释论。大品云。佛住王舍城。龙树约四义释能住法。谓天梵圣佛也。真谛八法不出此四。是故大师以四摄之。论中天梵与真谛师天梵二住名义全同。而言定者四等定也。此则以二摄于二也。圣住与真谛圣住名义全同。而更摄得五分寿命。此则以一摄二也。佛住与真谛大处住名异义同。以一摄一。此则论四已摄彼五也。而论复云。于四住法中住圣住佛住法怜悯众生故。王舍城住今云迹住也。此义复摄真谛三住。以王城是依止处故。王城在大千界内故。四威仪不离王城故。问佛能住法是首楞严。论何须说圣梵天三。答如来自行实在楞严。为利他故住余三法。心若不住梵天等法口岂能说四禅四等。是故妙乐明论四住云。从广之狭将胜摄劣故。天摄机宽佛摄最狭中二迭论。故云从广之狭。佛住既胜无善不摄。故圣等三是凡小善明所摄耳。二今释二。初教。论明四住其义犹总。是故今家明四教佛住于三谛。复论兼独住法明矣。三藏所诠析法观拙。故成佛唯丈六身。但住真谛。通教所诠体法观巧能证二空。故所成佛随利钝机一身两见。丈六住真尊特住中。别教诠中修次第观。故所成佛唯一尊特。以须别修缘了庄严。故使此佛双住俗中。圆教诠中中具诸法。因中万行不修而修。果上万德成无所成。故即报应名为法身。唯住中道。前三教佛岂离法身。今就当分明四差别。是故四佛各以住法住于城山。二观。于一心中圆修三观住于三谛。以此住法住所居处。若念念不休即观行佛行住坐卧。经云。此处皆应起塔。即此意也。二王下明所住处二。初城二。初因缘释。此文虽略意亦可见。若欲备知当寻彼论。二观行释。上诸观解皆是附法。以如是等不借事义表观法故。此之城山是托事观也。如今王舍借覆盖义表于五阴。托<a>自在</a>义表<a>善恶</a>王。故妙乐云。以善恶王对无记舍。应知无记遍该<a>八识</a>。若善恶王唯第六识。以此第六通三性故。谓善性恶性无记性也。此无记性同余四阴为所观境。取善恶性为能观观。初心修观莫不用此第六心也。以由此心能起忻厌。分别名义作善恶因故。所言善者。对恶得名非究竟善。以此王数本由见爱熏习所成。圆名字人全未能伏。纵起善念不离见爱。故十境心皆名魔障。不思议观方曰善净。若直以此心观实相理。如用藕丝悬须弥也。徒增分别绝念无由。若体此心是性恶者。性恶融通无法不趣。自然摄得七八九识同为妙观。故得名为境即是观。能所既泯思议乃忘。圆妙之观初心可修。故妙乐云。忽都未闻性恶之名。安能信有性德之行。须闻性恶者。以知性恶故则修恶本虚。三观十乘无惑可破无理可显。修德功寂是无作行。故以性德召此行也。此意若昧徒说心王为能观观。终非圆观。岂前三教非善恶王为能观耶。又须了知非独城山以阴为境。诸事法观皆须观阴。故妙乐云。又诸观境不出五阴。今此山等约阴便故。以诸文中直云境智。记文既云诸观之境不出五阴。则知记事附法无不观阴。言此山等约阴便者。盖此山城表阴义便。故明言阴。诸文不便故直云境智。虽为不便不言五阴。而所观境无不是阴。故上句云不出五阴。直云境智。即诸文云。观一念心即空假中也。虽不云阴且一念心非阴是何。有人据此执诸观境不观阴者。违文背义过莫大焉。又僻执云。唯止观中从行观法得简阴境。诸事法观不得简阴。斯是胸情自立规矩。诸文观法既不出阴。简有何妨。况妙乐中观阴。须明方便正修简境及心。简境岂非去尺就寸。简心岂非去其思议取不思议耶。安得固违执不简阴。此人又执诸文托事附法观心不可修习。唯止观约行观法方可修之。乃引义例谕邪师文为据。彼文云。十二部观寄事立名。虽有三观之名十境十乘不列。一部名下唯施一句。岂此一句能伸观门。今人谓事法观心便可修习。不假止观者。岂不全同往代邪师耶。今评义例验此人说。全昧荆溪破立意也。何者。义例谕疑本为邪师错。谓止观十境十乘是渐圆观。唯顶法师十二部经观心之文为顿顿观。修之即得。是故荆溪如上谕之。其意但是破彼邪师。将顶法师十二部下观心一句。具足伸于顿顿观门也。邪师既以止观十境十乘。自是渐圆。终不肯用入十二部事观中修。岂得同于正解之师。讲至城山等观之时。学者欲修即叙止观方便正修拣境等文。成其法行。若然。岂是十境十乘一向不列耶。岂是独将一句伸观门耶。又何尝云事法观心不假止观便可修习。又不云城山等观是顿顿法。那斥全同往代邪师耶。又法华玄义示诸文观心令即闻即修。释签云。随闻一句摄事成理。不待观境方名修观。先祖垂范昭然可鉴。如何固执事法观门不可修习。此人又全不许得法之师叙于私记教人修观。须自深谙止观法门方可修于诸文观心。若其然者。修观行人则全不藉教授知识五缘之中。善知识缘全无用也。四缘宁阙善知识缘最不可舍。故大师云。自能决了可得独行。妨难未谙不宜舍也。经云。随顺善师学得见河沙佛。又备谙止观十乘等法是大法师。是大禅师。岂诸文中事法观心皆须此人方得修耶。作此谬说障传法者宣示观门。障初心人依师进行所损弥大。学者知之。二耆下山二。初因缘释。山峰之势似鹫之头。或云灵鹫。此鸟有灵知人死时故。又多仙灵隐其中故。说文云。鹫黑色多子。二观行释。若妙经疏先以三字对于五阴。次观三字而为三德。达阴即理也。今此文略直以三字表示三德。虽不云阴义当体阴而为三德。须知阴是见思报法。此乃修恶即是性恶而为三德。其善恶王若非性具。何能常住秘藏之处。心数尘劳若非性恶。何由能得同入其中。二此经下明阙同闻意二。初正释。时五处四者。一耆山说序时。二室内说寿量时。三梦中见金鼓时。四梦觉诣耆山说时。五列众至金宝盖山王佛国赞释迦时。故时有五也。以说序说梦俱在耆山故处但四。二若尔下释疑问意者。四佛说寿在信相室。阿难在灵鹫何称我闻。然虽下答也。报恩经中众令阿难为佛侍者。阿难从佛而求四愿。一不受故衣。二不受别请。三不同诸<a>比丘</a>须见即见。四所未闻经重为我说。佛皆许之。又其得佛觉三昧者。佛加觉力如佛故名佛觉。能自通达者不待重说也。然阿难佛成道夜生。年二十五方为侍者。已前之经准向两义尚称我闻。况近在信相室中耶。</p>
<p style="text-align: left">
	　　<strong>第一卷 金光明经文句记</strong> 下</p>
<p style="text-align: left">
	　　二从是下叙述序。亦名别序二。初列二名。虽是异名亦有长短。述齐序品别尽初分。以有别序异于众经。故名别名名金光明。故知此序是别名本。二别义下释二序二。初泛示二序文相二。初别相二。初明七别二。初示七经文。二生起下明七次第。初入定者。大觉顿圆照而常寂。今之入定盖示轨仪令人乐定。次叙述者。既入妙定见法尊贵。即于此定叙述经王。言出叙者。实未示于出定之相。盖寂不妨照故云出耳。佛不出定即说此经。意本彰于寂中有照也。次怀疑者。既叙述法是佛所证。信相乃疑能证人寿那不称法。瑞应等次文显可知。二或时下明三别。大师有时作此分别。章安兼录与前七别开合异耳。二言叙下述相二。初正示叙述。叙怀疑者。思惟深义必合疑于所证法常能证寿短。叙断疑者。佛护本令断疑生信也。叙忏悔品者。正为破恶旁为生善故。叙赞叹品者。正为生善旁为破恶故。叙空品者。此品导成生善灭恶。今文偏叙灭三障故。大梵释天是散脂主。紧那罗等乃是散脂所领部从。经举主叙其品也。叙正论善集者。正论治园善集听经。此俱是秘藏流出。故以秘密叙二品也。叙授记者。彼由闻经心净若空故得记莂。今云身意无垢秽故。叙舍身品者。飱太子身既得解脱。显非邪食以活其命故。今正命一句叙之。叙赞佛品者。虽三番菩萨以偈赞佛。而此菩萨多是古佛。纵是实行亦是当佛。故今佛赞行人亦是当佛。故叙其品也。仿佛者。不分明貌也。薳音伟。远也。如云不得过自明分也。二问下兼示叙人二。初问起。二答示二。初叙旧斥非。旧有二师。一云阿难。斥云。是论非经者。以佛说名经。灭后三乘弟子所作悉名论也。经云。我今当说忏悔等法。岂忏悔法阿难说耶。岂非乖文。梦中金鼓是佛法身。以智扣之故乃随机说忏悔法。须知金鼓是佛真我故云我说也。二云信相斥云。若是信相玄叙始末不应疑也。玄叙者。玄与悬同。二又非下重问的示二。初的示师意。二难下难起答通二。初难起。若是佛说即是正宗那得称序。二此下答通二。初以因况果。不惟能詶是佛作序。兼显如来定不妨说。以法华文验佛叙述正在定中。岂千万偈局在正宗以况果佛口密赴机。岂但正说不作序通。是故结云何所不为。二文下引文证结二。初引当文证。二大下引大品例。彼经序中明佛出广长舌相放无量光。是一一光化成宝华。华上皆有化佛说<a>六波罗蜜</a>。彼既称序此岂正经。二释入下的从别序消文七。初入定别二。初标科。欲显能游人与所游法义皆明了。故节游字入其初科。须知释义不类读文。二是下随释三。初能游人三。初释是时二。初旧解。二今下今释。不用古人五种三时。但论佛鉴机得道时。又得道犹通。须约三智冥三谛时。方尽如来鉴机之相。佛欲等者。乃是化仪。非谓今日鉴照方知。二释如来二。初略示。二三藏下解释二。初指他广解。二今言下今从要释三。初约悲智释二。初约义释。法华文句三身各有如义来义。今以法报相冥释如。乃以应身出世释来。但使义成通别无在。佛若顺智应如秘藏。祗为顺悲故来<a>三界</a>。二成下引论证。能乘即智。如实道即理。来成即是慈悲垂应。二大下约<a>智行</a>释。虽但云来已具如义。以约福智来严法身。所严即如也。此是大经梵行品中解如来名。三释论下约说证释二。初引论。二今明下释成。本有之法妙真俗中而为其相。智称其解即法报冥故曰如也。称此如说是应身被机故名来也。前约悲智其义犹总。今明解说三谛法相释于如来义无不尽。三谛法相即三法身。法身圆也。称此而解即三般若。报身圆也。称此而说即三解脱。应身圆也。以今望前非无区别。三游者下释游字。即是如来以究竟智游入法性也。夫所证法性能证果智。义立能所体非相到。以始觉究竟即同本觉。唯真如智独存也。故若然者。其谁能入复何所入。住出皆然。引小般若意亦如是。今言游者。为引众生<a>学佛</a>入理故示入相。为令众生称理而住故示住相。<a>甘露</a>乃是不死之药喻常理也。为众生说此甘露味亦应言出。不出而出。出叙经王也。法华地涌诸大菩萨。于深法性百千三昧。不入而入名为善入。出住亦然。菩萨尚尔果佛可知。二无量下明所游法二。初明深广法性二。初直约文释二。初消无量甚深。将欲明示佛所游入。先须简显其体高广。乃以法界显其广。中道之法非界为界。此界无外故言无量。又以三谛显其高然。真俗二谛虽俱究竟。而乃通于二乘及遍菩萨少分而证。若其中谛非圆实智莫能证入。今明三谛体非优劣。乃是三德秘密之藏。即法性底故云彻到。方称经文甚深之叹。深即高义。须知法界与圆三谛无二无别。今取二名显无量甚深令易见耳。显已次简。若约二乘以圆简偏。若约菩萨以深简浅。降佛已还皆下地故。圆圣尚简。况三教耶。二法下消法性二字。上明高广是体之德。今明法性是德之体。释二字义显高广体。所言法者。轨则为义。诸佛轨之万德成就。故涅槃云。诸佛所师所谓法也。然此法性三乘<a>六道</a>谁不轨则而成立耶。以迷性具无事用故。虽轨而违故成三障。其犹七众谁不师佛。而有违顺故分缚脱。今就极顺用显所师。故云诸佛所轨名之为法。所言性者。不变为义。谓四德之体无迁易故。须知此四遍一切法。下至<a>地狱</a>依正因果。一一无非常乐我净。世间相常斯之谓也。二非是下更取义释三。初取实智所照释。尽智者。断惑已尽也。无生智者。惑不更生也。故俱舍释此二智云。谓无学位。若正自知我已知苦断集证灭<a>修道</a>名尽智。若正自知我已知苦不复更知。后三例说名无生智。瑜伽论以惑尽名尽智。来报不生名无生智。而此二智俱照偏空。略简二乘意该菩萨至等觉也。二乘法性非中道故浅。不具色心故有限。如实智者。释论明十一智。前十与二乘共。唯如实智则不与共。谓一切法总相别相如实证知无有挂碍。此智所照横包竖彻是今法性也。二又无下就即事而理释。深广法性是佛游处。又过菩萨所行清净。恐不达者谓今凡鄙依正色心因果之外。别有法性是佛所游。故特遮之。非别有法名为无量及甚深也。然一切处言须收三土。诸法合当九界因果。若遮那佛法唯净唯善。则三土九界染恶须断。云何得名皆是佛法。故当了知一切染恶无非性具。缘了佛性非专善净。性染性恶全是缘了。若此等法皆佛性者。则三土九界修染体虚性德十界。是圆觉体无所不遍。方曰遮那遍一切处一切诸法皆是佛法。有何一念一尘一人非是如来所游法性。故言无量。又须了知一切染恶当体幽邃。故云甚深。实非别有甚深之法。是故名为即事而真色香中道。以色香等迷情谓是色之少分。解则无非法界全分。以唯色唯声唯香唯味唯触故也。色外更有微尘许法则不名唯亦非中道。中道秘妙思议罔穷称为甚深也。三例如下引论等心类二。初引类。二准此下准释三。初明中谛无量。论明四等谓慈悲喜舍从心名等。从境名无量。此众生缘也。就其所缘方隅广狭得三重名。谓广大无量。今类彼说就真俗中而立三名。经示游于无量法性。乃彰中道<a>圆融</a>之理。非但空之真及偏假之俗。二若缘下明中必融摄。佛或对机用于权智偏照二谛。既不摄中故非游于无量法性。今用实智照中谛理中无不摄。故云若缘中道即三智一心等。是以中谛称为无量。三此下结境智相称。<a>如法</a>华云。唯佛究尽诸法实相。权实之理何有尽极。良由佛得无尽之智方能究尽。今亦如是。二乘下地智有限量。是故不测无涯之涯无底之底。二诸下释诸佛行处二。初法。学者应知本觉为处始觉为佛。全本为始始方合本。若不尔者。如何各称无量甚深。然初坐道场即已冥合。今为引物故示合相。乃云游于诸佛行处。二举喻。举行处函显能游盖也。三过下结二。初直约文释二。初据义略释。二引文广释二。初地持。九种禅者。一自性。二一切。三难。四一切门。五善人。六一切行。七除烦恼。八此世他世。九清净净。文中略示初后二禅也。其第九禅即从十地转入妙觉。故云一切通别惑累若正若习皆尽。自十地已还悉有正习。论解华严不开等觉。十地即等觉也。言通别惑累正习皆尽者。通即四住别即无明。通惑正使圆七信尽。习气至佛同别习尽。以今家于小乘习气分别四四十六门故。若别惑者四十二品断位如常。习气具如净名疏说。圆教始从初住终至法云。圆断诸见犹有习在。等觉入重玄门。千万亿劫重修凡事。见理分明习气犹薄事等微烟。彼引地持离一切见清净净禅。故但明见习。若引优婆塞经十地断爱习十地即等觉岂不入重玄耶。故知别惑断正使外更入重玄断于习气。文甚分明。二净名。佛复自性清净之心超于一切修得禅定。故云心净已度诸禅定。亦是到于一切禅定<a>彼岸</a>故云已度。二亦是下重取意释。佛不自高依法故高。今明高位意欲简显法性高深矣。二是金下叙述别二。初明述义异前。然前叙诸品岂出五义。以十七品唯谈三法总明别相及被物教。但为既从经品而叙名等不彰。故今明示序品经文备叙五义。使乎学者知此一经始末。唯诠名体宗用及教相耳。方知释题搜尽经旨。二初十下约文述义二。初分文。二解者下述义二。初叙四义四。初一句叙名二。初他解属体。矿石者。说文云。矿铜铁璞也。内外用者。光为内用自显体故。明为外用鉴他物故。此师亦知光明二字属于宗用金是正体。以其体用不相离故。虽标三字意在于体也。二今明下今定叙名。标三显一非全乖理故云当然。其如分文自有次句。的以中道而为经王。正是叙体。何须初句兼于宗用而叙体耶。学者应知叙名之句据上附文。释三字名非从喻立。乃是直名深广法性。以佛正游此之法性便即唱云。是金光明诸经之王。不名法性。是之一字为指何耶。智者深见经之微旨。故立附文及当体释。证于附文。先引此句云。创首标名弥为可信。既前附文特出此意。今释叙名不更显示。二经王下一句叙体二。初指上标今。上即玄文重明帝王。约摄法门摄教摄位。辨经王讫。今此更就中道明王。二三藏下对他辨正二。初明他解二。初叙。三藏意云。经题三字喻于三德。乃以三德分对三经。涅槃明佛有体解脱。正断二乘灰灭之见。般若谈空正为凡夫遣于有着。华严顿说法身之理被十信三贤。故云始行。上之三经各谈一德各被一机。若金光明具显三德。故能通被八位之机。解脱被二乘二位也。般若被凡夫通指人天为一位也。法身被菩萨信住行向地五位也。既无机不被即是经王统摄义也。二此下破二。初明违教旨。涅槃正谈深妙三德合被圆机。岂唯二乘。般若具示三种般若。岂异三德。况云听众非<a>生死</a>人宁止凡夫。华严三身亦即三德。具论十地岂但被于始行菩萨。此解不独摄机有限。抑亦彰法性非圆。二作此下明损行人。真谛此解。有识之者知其不当。无智之人谓彼三经劣于此典。起谤得罪安可依之。二今言下明今释三。初泛示诸部经王是非二。初约三谛定是非二。初示三谛。一代教部有取能诠文字为经。有取所诠义理为经。有取文理合为经。故一代经不出文理合与不合。若不合者。能诠之文但是俗谛不出三种。谓三藏实有俗。通教幻有俗。别教幻有幻有即空共俗。若所诠理但是真谛亦唯三种。谓三藏实有灭空真。通教幻有即空真。别教不有不空真。此六之内三种真谛体不具俗。但因三俗而得入真。俗终须灭合义不成。若文理合者不出三种。谓圆接通。圆接别。及正圆教。此三真俗其体是中。何者。圆教本自真俗互趣。若接通别所诠真理既诸法趣。局照俗文亦诸法趣。故此三种真俗不二。名文理合中道义成。以真即俗故真即非真俗即真故。俗即非俗。非真非俗言虑自忘强名中耳。问别教复俗幻有可是能诠之文。即空如何亦是文耶。答文谓文相能诠能显之义也。义若在通教空以忘相为所诠理。今于别教二边俱相乃为能显显于双非。是故空有俱为文也。问藏等七种俱名真俗。如何后三得名中道。答岂闻真俗便无中耶。如圆当教及接通别。此三真俗既皆名为不可思议。宁非中道。如涅槃疏释七二谛。于中三亦以中道为名。何独责此。问若取其义。别教真谛不空不有何不名中。答离边之中文理不合。初心不得思议顿忘。若望于圆但是复俗所诠真耳。故前文句释经如是对圆别云。破离明中。良以所诠不即能诠不名中道。文字性离无非佛法。方名圆教中道如是。问何故独遗别接通耶。答今以真俗对于文理。其别接通已在六内。何者。若未受接乃当幻有诠于即空。若受接后自属但中局照复俗。故据法体已在前六有何所遗。况复今文不显标云七种二谛。但明一代取文取理。取文理合有三俗经。有三真经。有三中经。如此明经收于一化罄无不尽。有人秖就金光明名立九种经。专据取字以为义本。谓若取着三字能诠之文。名三种俗谛。若取着三字所诠理体。名三种真谛。若取文理合谓不偏着二边。为三种中道。如斯说者。岂唯师心解义。无乃固违文意。前二取字作取着释。后一取字作不偏着解。是何言欤。大师为解诸经之王。故立九种收一代经。此经既说中道之王。故于九种而得自在名诸经王。何缘九种但在三字。乃是金光明自为金光明经之王也。既阙诸经全非统王。乖反至多且言此二。二若说下定是非。若诸部内有说前三能诠俗谛。有说前三所诠真谛。体不合者皆名余谛。但得是经不名经王。以其不明真理具俗。是故俗谛不即真谛。俗真俱无统王之义故非王也。若诸部内有说三种具俗之真。全真之俗。二谛不二名为中道。此中道外更无少法。如此经云。无量甚深法性。又云。不思议智境。又云。安住一切法如性。于一切法含受一切法。则所诠外更无能诠。能诠之外岂有所诠。文理既合中道斯圆。故得是经复是王也。乃于三俗三真三中九种经中而得自在。问三种中经体已是王。何故复云于九自在。答上辨九种乃是通约三俗三真三中。示一代经有偏有圆也。今判诸部随有一处说圆中道即是经王。能于通示九种自在。于三中经即是异名。其体既同故得自在。若余六经乃是圆中所用方便。如王于臣岂不自在。二但经下就中道显尊极三。初明诸部圆体为王。中道经王其体是一。随物宜乐立乎异名。故向文云。若说中道是经是王。何经说耶。即华严等四味之内。作法身等说经体也。然须简别四味之内是王非王。如华严部有三种经。其正圆中及接别中是经是王。正别教中是经非王。是故法身须简别中。三藏但空实有二谛是经非王。方等部内具九种经。正圆教中圆接别中圆接通中三是经王。故实相名通此三种。余六是经不得是王。般若部内无三藏二有七种经。亦同方等三是经王。得名佛母。余四非王。法华一圆是经是王。以开权故解髻与珠。涅槃九种皆知圆中无非经王。一切众生悉当成佛。其谁不以正因为师。故诸大部中道经王有此盈缩。秖一法性立此异名作诸经体。二譬下约历代人王为譬。诸姓者。谓三皇五帝之姓也。太昊伏羲氏风姓。炎帝神农氏姜姓。黄帝有熊氏公孙姓。此三皇也。少昊金天氏。颛顼高阳氏。帝喾高辛氏。皆姬姓。帝尧陶唐氏伊祁姓。帝舜有虞氏姚姓。此五帝也。故云诸姓也。应运迭兴者。应天五行相生之运也。伏羲应木运。神农火运。黄帝土运。五帝依次推之。龙师者。伏羲初立有龙瑞故以龙纪官。故左传曰。太昊氏以龙纪。故为龙师而为龙名。鸟官者。少昊始立有凤瑞故以鸟纪官。故左传曰。少昊挚之立也凤适至。故为鸟师而鸟名。随时霸立者。谓应运王天下也。百代虽异谓纪号不同也。统王是一皆天下主也。三法性下示随部立名合譬。名虽兴废体非增减。是故法身乃至佛师。一一皆于九种经中而得自在。即前谕云百代虽异而统王是一。二法性为下。的明此典经王体性。以文理合中道为体。斯盖通辨。若例诸部经体别名。此经的以法性之王为经体也。以佛游于深广法性。便即唱云。是金光明诸经之王。岂非的指所游法性为金光明名下之体。此体自在是诸经王。问三种经王皆得为于大乘经体。此经之体的属何王。答文诠法性虽在于圆。而许三乘依此忏悔。是故大师就圆释体。判教属通。义当圆教入通中道以为经王也。问净名玄云。若理内三种俗谛非此经体。三种真谛是法性实相得为经体。今云。若取文理合为经即是三种中道。且文理既合则真俗俱中。是则俗谛得为经体。将非与彼义相违耶。答彼此宛顺无相违也。良以经体未始离文而文不到。即事而真方为经体。以二谛判体则属真。三谛判之体当中道。斯乃示于心路绝处。方为经体。若藏通别当教亦云体绝言想。而皆所诠不具能诠。安得能诠合于所诠。故六种经文理不合。望于圆教实无绝理。是故大师欲彰经体示绝想门。云文理合是三中道为四味教所诠圆体。谈理具文。文方即理。理亦即文。文既即理能诠自忘。理既即文所诠叵得。能所既绝中体斯彰。彼明理内三种真谛皆是圆中。故与今文明体不别。如妙玄中引地论金刚藏说。空有不二不异不尽四句显体。辞异意同。释签问曰。空假如何得为经体。答云。既是不思议空假。还指空假即中中为经体。中即空假亦指于中。彼之四句不出三谛。以圆融故三谛各三。是则四句句句三谛。所以得名辞异意同。句句具中故皆为体。究论空假得为体者。由具于中故云还指空假即中中为经体。是故中谛虽具空假空假非体。故云中即空假亦指于中。问何不但云中是经体空假非体。于义已足。何故先明三谛各三皆得为体。复于三谛各拣空假。唯取于中而为经体。岂非繁重。答秖为单说圆义不成。作此融谈方彰妙体。何者。盖以空假是其修二即经宗用。中是一性即经体也。若但云中是经体者。则宗用外别有于体体狭不周。故须三谛无非经体。若不于三各拣空假唯取中体。则不能显体非智断。如此辨体不即宗用不离宗用。思议泯净妙体天然。中为经体圆妙既然。以例空假宗用亦妙。以空遍三谛此宗不狭。假遍三谛此用弥广。仍须三谛各拣假中显宗是智。亦须三谛各拣空中显用是断。各对二明不即不离。故皆称为不思议也。若然。岂独体是经王。宗用亦王。名总三王教辨四王。以一名一体一宗一用一教无非中道故也。故玄义云。文号经王教摄众典。教尚称王名等可见。既法法皆中无非经体。复须简显名是能诠宗是自证。用是化他教能分别。唯有经体是所取也。收无不尽简无所遗。与金刚藏四句皆体。释签于四唯取于中。其意泯合。三若作下特彰今释契理益机。显圆中道泯绝言思而为经王。上顺如来叙体之旨。下赴众生闻经之机。既论四味。诸大乘经文理合者皆是经王。岂有独尊我经而慢他典。此望真谛万万相悬。三微妙下叙宗二。初释微妙。如来既叙金光明名经王之体。此乃一经所诠秘藏。其有闻者。必思此义。故云微妙。此之二字若因果互阙。则非始终常住三法。故对古非显今正义。因该博地果极妙觉。位分六故深而难见。六皆即故不纵不横。因即果故不纵。事即理故不横。文解理性与果例云亦复如是。若知六即义无不允。二四方下释四佛护持二。初约教释二。初正释二。初释四方四佛。佛唱此言意有所表。正叙经宗。宗是果智冥法性体。体虽是一而开四门。谓妙空妙有双亦双非。如地论明四句显体以为四方。果智冥之以为四佛。叙宗之意显然可观。二释下释护持二。初约五佛体用释持。今经宗在释尊果智。欲彰此智冥四门理。是故特从四佛明之。良以佛智不分彼此。同冥法身不动之性。顺性名持。法性是法体。诸佛是报智。寿命是应用。此三皆常故云无量。二信下约信相疑除释护。佛<a>护法</a>性为令众生不起倒惑。信相但推八十短迹。惑于法报常住之本。四佛示本令悟八十即是常用。故名为护。二此一下拣示。指叙宗文名此一句。义虽种种不出于三。谓体宗用。正虽叙宗。宗必冥体。体必起用。是故此句不可独释。四德如后。二观下约观释。上叙经宗义归果佛。当机闻见惑破理明。今之行人若不于心明方明佛。徒闻此教有何益耶。故令观心觉于四谛及以四德。既即我心免数他宝。此文分二。初约谛约德立圆观二。初约四谛二。初总明境智。四门四谛俱通因果。门从理开就果为便。谛有苦集宜对初心。行者应知。借四方佛表四谛智。此乃托事兼附法相入心成观。是故四谛即一念心。阴心是苦。现惑是集。即智是道。本寂是灭。如实知之名四谛智。二东下别示境智二。初观境。四谛法相前果后因。今从修观始因终果。故世出世集道居前苦灭在后。初心观境欲易研寻。宜从近事。故顺世俗甲乙五行四季等名。令四方义成使四谛可识。务在立观不拘名教。二观此下发智。既于一心即观四谛。观之不已。眼智发生任运持护。妙理不失倒惑不起。然须深察圆观四谛皆称无作。苦集逆修体是性恶。即逆是顺道灭无功。故云。阴入皆如无苦可舍。尘劳本清净无集可除。边邪皆中正无道可修。生死即涅槃无灭可证。见此炳然名发谛智。二又下约四德。上四谛观虽观一心。四教行人皆可修证。今就四德各明三观。初心顿修的属圆观。东方对常常破无常尘沙净也。无常破常见思亡也。双非破二边无明集寂也。说有前后修在一心。三方例此。二观东下约谛约德示佛名。前明觉智但是通明。若于观心不论别号。则观于经未为极顺。今于集谛达即真常名为阿閦。此翻不动也。次于苦谛达即真乐。真乐尊重名为实相。次于道谛达毕竟净。常住慧命名无量寿。次于灭谛达二我空。所显真如是秘密藏。一音遍满名微妙声。四方四佛本是心性。即性为观。观符于性成四佛名。四我今下叙用二。初分文。二随释四。初能破胜法二。初依现文示二。初示三法体。能破胜法在境智行。如将破贼。须身力健次权谋深次兵器利。二依于身故喻于境。身须有谋故喻于智。谋要兵助故喻于行。此三若备三障必忘。二若相下释三法相二。初别示二。初别教。行智理三次第资发修时纵也。法报应三果中齐显证时横也。良由此教本有法身为惑所覆。故须别作缘了之功。相资显发。复由此教性具三法而不相收。致使功成三身横显。二若圆下圆教。圆诠诸法无非法界。以法界智导法界行。以法界行契法界境。法界无二一外无三。故离纵过。法界非一修性宛然。故离横过。因中三法修之既然。果上三身显时亦尔。二虽下总结。修虽渐顿俱能破于界内外障。是故皆名能破胜法。二观下取新本示。旧文唯有彼于上根第一周法。新译既广更有二周。其第二周离车王子为<a>婆罗门</a>。说法身常无<a>舍利</a>事。为中根也。其第三周自有一品分别三身。为下根也。此之三周皆是胜法悉破三障。今叙能破既云等法。理合该下三周之法也。二次从下所破恶罪二。初重科总判二。初科。此文正示所破恶罪。而言叙空品者。今举所破罪彰能破用。诸能破中空用为要。故当叙也。问前句已明能破之法。今那复有能破之方。答前境智行是能治药。今明三业专<a>闻思修</a>是服药法。妙药不服服不依方病何能愈。此二相成三障可破。二余下判二。初明转报异余经。恶报已成今难可转。亦有经云。宿业不转。况已受报耶。然是悉檀被机异说今明三障。若依经修无不寂灭。以法胜故。二一往下明三障由<a>破戒</a>。三障之由教门异说岂可备陈。今就一门由破五戒。五戒之义该深摄广何法不穷。然不碍余途故云一往。问秖由烦恼起破戒业。岂由破戒成烦恼障。答由破戒业现多贪恚。如因谤经深着邪见淫欲炽盛。此等皆从业起烦恼。故知三障逆顺相由。二今下依科广释三。初释报障二。初直约人道释二。初标示因果。二诸下验果寻因五。初明<a>杀生</a>报三。初牒经示。内夭者。说文云。夭折也。二昔下寻因验。三经下引经证。旧<a>华严经</a>也。具云。杀生之罪能令众生堕三恶道。后生人道得二果报。一多病。二短命。十地论云。杀得三果。一异熟果。谓三恶趣。二等流果。谓生人中多病短命。三增上果。谓感外物皆少光泽。不久住故二若贫下明偷盗报三。初牒经示。二经下引经证。同生同名天者。晋译华严三十七云。如人从生有二种天常随侍卫。一曰同生。二曰同名。天常见人人不见天。三又下以事验。由破禁戒作诸不善。其二天龙必见弃舍。名誉利养因兹散失。三若亲下明淫欲报三。初牒经示。亲厚者。谓父母兄弟妻子六亲也。地论云。淫得三果。一异熟果。谓堕三恶。二等流果。谓于人中受二妻相竞。及妇不贞良。三增上果。谓多尘坌。今云斗讼与论符合。二引经证。人护者。女人志弱故藉三护。幼小父母护。适人夫婚护。夫死子息护。法护。谓受五八等戒也。三昔下约理推。昔毁他法者。令他犯戒故。四各下妄语报二。初明经脱略。例上三报合有两句。二内下约义足释二。初足文示。足奇成偶故云一双。忿即怒也。二昔下约理推。五外下明饮酒报二。初例加文示。二昔下推示因果二。初正示。撙节亦礼度也。由醉故乖聋。騃五骇切痴也。二引证。经亦华严也。由饮酒故嫌恨弥增故得引证。二问下广约五乘释二。初约五戒违经问。以五戒名出小乘律。何以释今经王法相。二。答下约五乘持戒答。一切行法大小俱通。随人智解用之浅深。今释五戒为五乘法。分二。初总答。以五戒名入一切法。或多少异但是开合。二提下别示二。初约义释二。初以五戒配法体实浅深三。初明人天二。初引经。天地大忌者。忌亦禁也。戒也。五星。谓东木精岁星。南火精荧惑。西金精太白。北水精辰星。中土精镇星。五岳者。东岳泰山属兖州。南岳衡山属荆州。西岳华山属雍州。北岳常山属并州。中岳嵩山属豫州。五藏。谓肝心脾肺肾也。以星岳藏俱配五行。但以五行对戒则三义自显。不杀对木。木主生长杀则不生。不淫对火。火主照明邪淫私隐。不饮对土。土则镇静醉则倾摇。不盗对金。金为刑杀盗则遭刑。不妄对水。方圆任器以彰不妄。妄则反是。配五行则已配五星。岳之与藏秖主五行。经云五岳。盖译者顺此方润色耳。违天等者。上对五星犯之则违天。下配五岳犯之则触地。中成五藏犯之则伐身。二又对下配法二。初别配二。初周孔教二。初五常。赵[((並-(前-刖))-一+豕)*生]长短经曰。仁者爱也。置刑除害兼爱无私。谓之仁也。义者宜也。明是非立可否谓之义。礼者履也。进退有度尊卑有分谓之礼。智者人之所知也。以定乎是非得失之情谓之智。信者人之所承也。发号施令以一人心谓之信。今以不杀对仁杀他是无兼爱也。不盗对义者。盗则非宜为也。不淫对礼者。邪淫则尊卑不分乖礼度也。不饮酒对智者。昏醉则不能定是非得失也。不妄对信者。妄语则人不信承也。若以五常对五行者。郑康成注<a>礼记</a>中庸篇中云。木神则仁。金神则义。火神则礼。水神则信。土神则智。向以五行对五戒。盖取此义。故以不饮对土不妄对水。二对五经。不杀对<a>尚书</a>者。尚书断自唐虞已下。则尊禅让而鄙杀伐也。夫子以周室微弱号令不行。乃约鲁史而修春秋以代赏罚。使乱臣贼子惧。故对不盗戒也。礼有五焉。周礼大宗伯之职曰。以吉礼事邦国之鬼神祇(事谓祀之祭之享之)以凶礼哀邦国之忧(哀谓救患及灾)以宾礼亲邦国(亲谓使之亲附)以军礼同邦国(同谓威其不协及僣差者)以嘉礼亲万民(嘉善也。所以因人心所善而为制也)邪淫是不以礼交。所以用嘉礼以<a>戒邪淫</a>也。诗者。善则颂。恶则刺。非妄语也。易者。穷理尽性之书。洁净精微之教。饮酒昏乱者。岂能穷其理尽其性乎。二又对十下轮王法三。初开五对十相。二俗下示合七为二意。俗不能护口者。以五戒制在家众故。口分四过。俗护诚难故但制一。饮酒是邪命自活者。以酒资身不遵正戒。名为邪命。三是为下结法。从人立名。五戒虽是如来所制。既对十善。且从有漏判为旧法。故属轮王。亦名性罪性善者。以十恶法性自是罪。十善之法性自是善。是故轮王顺世俗性说此善恶以化众生。二都下结示。世间之善不免轮回。纵生人天复起恶业。善尚如此况不善耶。故云都是一切罪根。二又五下辨二乘四。初对五阴为念处境。不杀则色质完具。不盗则苦受不生。不淫则邪想不起。不妄则迁流淳实。不饮则了别分明。此之善阴岂独为境兼资念慧。故可于阴开四念处。色阴身念处。受阴受念处。想行二阴法念处。识阴心念处。二念下从念处具道品三脱。大论四念处中四种精进名正勤。四种定心名四如意足。五善根生名为根。根增长名为力。分别四种处道用名觉。四念处安隐道中行名正道。三十七品如平坦道。空无相无作如城三门。涅槃如城。三故云下明转阴为五分法身。禁防身口故云色能发戒。禅是正受故云受受禅定。假想了悟身空。故云想慧悟虚。文中剩通字。诸文所引皆无。进趣无怠则至圣果。故云行发解脱。自识已证名解脱知见也。此即转五阴成五分法身也。四当下结五戒为二乘之法。三又五下明大乘三。初总标示。二提谓下正配法门三。初约经配四德。以大乘人了知五戒体是心性。若受若持一一顺性。性具四德故五无非常乐我净。此总对也。亦可以五别对四德。心与众生性无生灭。是故顺性持不杀戒。是佩长生不死符印。此常德也。心与众生性无淫乱。故顺本性持不淫戒。名出入无乱。心与众生念念真实无虚妄间。是故顺性持不妄语戒。名往还无间。此二对净德也。心与众生性非昏醉。故顺本性持不饮酒戒。名统御一身。即我德也。心与众生性即菩提离贪求苦。故顺本性持不盗戒。名立道根。即乐德也。二束下约事对三业。不杀盗淫身业也。不妄语口业也。不饮酒意业也。持既顺性故立戒因成佛三业。佛身口意随智慧行无有过失。名三无失。以无失故不须防护。名三不护。身业现化名<a>神通</a>轮。口业说法名正教轮。意业鉴机名记心轮。三皆摧碾众生惑业。下地不测故名三密。三三轨下约理对三法。五戒即理。一止一作皆与圆融三法相契。若欲别对其理亦成。不杀众生顺常住理。即真性轨。不淫则心净。不饮则慧明。即观照轨。不妄则生彼信从。不盗则全他资具。即资成轨。既即三轨则与一切三法相冥。故知五戒摄法无遗。二横竖下举广结明。</p>
		

	
	

		</div></div><hr><script charset='utf-8' src='../../js/footer.js'></script></body></html>