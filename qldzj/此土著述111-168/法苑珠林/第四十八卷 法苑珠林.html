<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十八卷 法苑珠林' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十八卷 法苑珠林</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第四十八卷 法苑珠林</strong></p>
<p style="text-align: left">
	　　诫勖篇第四十八(此有六部)</p>
<p style="text-align: left">
	　　述意部&nbsp;诫马部&nbsp;诫学部&nbsp;诫盗部&nbsp;诫罪部&nbsp;杂诫部。</p>
<p style="text-align: left">
	　　述意部第一</p>
<p style="text-align: left">
	　　夫以立像表真化俗彝训。寄指筌月出道常规。但以<a>妄想</a>倒情沿流固习。无思悛革随业飘沦。是以<a>涅槃</a>经云。为善清升譬同爪土。为恶沉滞喻等地尘。良由六贼俱至十使交缠。或比行厕画瓶。或拟危城坯器。故将崩朽宅三火常然。逃隐空聚五刀常逐。井河引喻。逼形器于<a>刹那</a>。屠肆牛羊。切性命于漏刻。亦如鼠入脂角。至穷何趣。况复五浊交横四山常逼。而能安忍不生忧悔。所以大圣垂训。法喻所归止在诫约。身心无沿逸欲。鉴举力励专怔省过。但见临死眼光失落。眷属丛聚对颜难救。呜呼洟泗慨彼沉沦。既属斯苦何不自诫。过由我生改不藉他。犹有微善宅报在人。又逢遗法亲见三宝。脱生恶道对目莫知。由此悲痛无由怠堕矣。</p>
<p style="text-align: left">
	　　诫马部第二</p>
<p style="text-align: left">
	　　如中阿含经云。时有调马师。名曰只尸。来诣佛所稽首佛足。退坐一面白佛言。<a>世尊</a>。我观<a>世间</a>甚为轻浅。犹如群羊。世间唯我堪能调马狂逸恶马。我作方便须臾令彼态病悉现。随其态病方便调伏。佛告调马师。聚落主。汝以几种方便调伏于马。马师白佛言。有三种法调伏恶马。何等为三。一者柔软。二者粗涩。三者柔软粗涩。佛告聚落主。汝以三种方便调马。犹不调者当如之何。马师白佛。有不调者便当杀之。所以者何。莫令辱我。调马师白佛言。世尊是无上调御丈夫。为以几种方便调御丈夫。佛告聚落主。我亦以三种方便调御丈夫。何等为三。一者一向柔软。二者一向粗涩。三者柔软粗涩。佛告聚落主。所谓一向柔软者。如汝所说。此是身善行。此是身善行报。此是口意善行。此是口意善行报。是名天。是名人。是名善趣化生。是名涅槃。是为柔软。第二一向粗涩者。如汝所说。是身恶行。是身恶行报是。口意<a>善恶</a>行。是口意恶行报。是名<a>地狱</a>。是名畜生。是名饿鬼。是名恶趣。是名堕恶趣。是名如来粗涩教也。第三彼柔软粗涩俱者。谓如来有时说身善行。有时说身善行报。有时说口意善行。有时说口意善行报。有时说身恶行。有时说身恶行报。有时说口意恶行。有时说口意恶行报。如是名天如是名人。如是名善趣。如是名涅槃。如是名地狱。如是名畜生饿鬼。如是名恶趣。如是名堕恶趣。是名如来柔软粗涩教。调马师白佛言。世尊。若以三种方便调伏众生。有不调者当如之何。佛告聚落主。亦当杀之。所以者何。莫令辱我。调马师白佛言。若<a>杀生</a>者。于世尊法为不清净。世尊法中亦不杀生。而今言杀其义云何。佛告聚落主。如来法中亦不杀生。然如来法中以三种教授。不调伏者。不复与语。不教不诫。岂非死耶。调马师白佛。实尔世尊。不复与语。永不教诫。真为死也。以是之故。我从今日离诸恶不善业也。闻佛所说<a>欢喜</a>而去。</p>
<p style="text-align: left">
	　　又法句喻经云。佛问象师。调象之法有几。答曰。有三。何谓为三。一者刚钩钩口着其羁靽。二者减食常令饥瘦。三者捶杖加其楚痛。由铁钩钩口故以制强口。由不与食饮故以制身犷。由加捶杖故以伏其心。佛告<a>居士</a>。吾亦有三用调一切。亦以自调得至无为。一者以至诚故制御口患。二者以慈贞故伏身刚强。三者以智慧故灭意痴盖。持是三事度脱一切离三恶道。</p>
<p style="text-align: left">
	　　诫学部第三</p>
<p style="text-align: left">
	　　如增一阿含经云。一偈之中便出生三十七品及诸法义。迦葉问言。何等是。时尊者阿难便说此偈。</p>
<p style="text-align: left">
	　　诸恶莫作诸善奉行自净其意</p>
<p style="text-align: left">
	　　是诸<a>佛教</a></p>
<p style="text-align: left">
	　　所以然者。诸恶莫作。戒具之禁清白之行。诸善奉行。心意清净。自净其意。除邪颠倒。是诸佛教。去愚惑想。云何迦葉。戒清净者。意岂不净乎。清净者。则不颠倒。以无颠倒愚惑想灭。诸三十七道品果便得成就。以成<a>道果</a>。岂非诸法乎。</p>
<p style="text-align: left">
	　　诫盗部第四</p>
<p style="text-align: left">
	　　如杂阿含经云。时有异<a>比丘</a>。在拘萨罗国人间止一林中。时彼比丘有眼患。受师教云。应嗅钵昙摩华。时彼比丘受师教已。往至钵昙摩池侧。于池岸边逆风而坐。随风嗅香。时有天神主此池者。语比丘言。何以盗华。汝今便是盗香贼也。</p>
<p style="text-align: left">
	　　尔时比丘说偈答言。</p>
<p style="text-align: left">
	　　不坏亦不夺远住随嗅香</p>
<p style="text-align: left">
	　　汝今何故言我是盗香贼</p>
<p style="text-align: left">
	　　尔时天神复说偈言。</p>
<p style="text-align: left">
	　　不求而不舍世间名为贼</p>
<p style="text-align: left">
	　　汝今人不与而自一向取</p>
<p style="text-align: left">
	　　是则名世间真实盗香贼</p>
<p style="text-align: left">
	　　时有一士夫。取彼藕根重负而去。尔时比丘为彼天神而说偈言。</p>
<p style="text-align: left">
	　　如今彼士夫断截分陀利</p>
<p style="text-align: left">
	　　拔根重负去便是奸狡人</p>
<p style="text-align: left">
	　　汝何故不遮而言我盗香</p>
<p style="text-align: left">
	　　如彼天神说偈答言。</p>
<p style="text-align: left">
	　　狂乱奸狡人犹如乳母衣</p>
<p style="text-align: left">
	　　何足加其言且堪与汝语</p>
<p style="text-align: left">
	　　<a>袈裟</a>污不现黑衣黑不污</p>
<p style="text-align: left">
	　　奸狡凶恶人世间不与语</p>
<p style="text-align: left">
	　　蝇脚污素帛明者小过现</p>
<p style="text-align: left">
	　　如墨点珂贝虽小悉皆现</p>
<p style="text-align: left">
	　　时彼比丘复说偈言。</p>
<p style="text-align: left">
	　　善哉善哉说以义安慰我</p>
<p style="text-align: left">
	　　汝可常为我数数说斯偈</p>
<p style="text-align: left">
	　　时彼天神复说偈言。</p>
<p style="text-align: left">
	　　我非汝买奴亦非人与汝</p>
<p style="text-align: left">
	　　何为常随汝数数相告语</p>
<p style="text-align: left">
	　　汝今当自知彼彼<a>饶益</a>事</p>
<p style="text-align: left">
	　　诫罪部第五</p>
<p style="text-align: left">
	　　如阎罗王五使经云。佛告诸比丘。人生世间。不孝父母。不敬<a>沙门</a>。不行仁义。不学经戒。不畏后世者。其人身死当堕地狱。主者持行白阎罗王言其过恶。此人不孝等种种诸过。无有福德。不恐畏死。唯王处罚。阎罗王常先安徐以忠正语。为现五使者而问言。第一汝不见。世人始为婴儿。僵卧屎尿不能自护。口不知言不知好恶。汝见以不。人答已见。王言。汝自谓不如是。然人神从行终即有生。虽尚未见常当为善自端三业。柰何放心快志造过。人答。愚暗不知。王言。汝自愚痴纵意作恶。非是父母师长君天沙门道人等过也。罪自由汝。岂得不乐。今当受之。是为阎王现第一天使也。</p>
<p style="text-align: left">
	　　第二阎王复问。子为人时。天使次到。汝能觉不。人答不觉。王曰。汝不见世人年老发白齿堕羸瘦偻步低行起居任杖不。人答有是。王曰。汝谓独免可得不老。凡人已生法皆老耄。常当为善端身口心奉行经戒。柰何自恣。人答。愚痴故尔。王曰汝自以愚痴作恶。非是父母君天沙门道人过也。罪自由汝。岂得不乐。今当受之。是为阎王现第二天使也。</p>
<p style="text-align: left">
	　　第三阎王复问。子为人时。岂不见世间男女身有疾病身体苦痛坐起不安命近忧促众医不疗不。人答言有。王曰。汝可得不病耶。人生既老法皆当病。闻身强健当勉为善奉行经戒端身口意。奈何自恣。人答。愚暗故尔。王曰。汝自以为愚作恶。非关父母君天沙门道人过也。罪自由汝。岂得不乐。今当受之。是为阎王现第三天使也。</p>
<p style="text-align: left">
	　　第四阎王复问。子为人时。岂不见世间诸死亡者。或藏其尸。或弃捐之。至于七日肌肉坏败。狐狸百鸟皆就食之。凡人已死身恶腐烂。汝岂不见。人答言有。王曰。汝谓独勉可得不死耶。凡人已生法皆当死。闻在世间常为善事。敕身口意奉行经戒。奈何自恣。人答。愚暗故尔。王曰。汝自作恶。非是父母君天沙门道人过也。罪自由汝。岂得不乐。今当受之。是为阎王现第四天使也。</p>
<p style="text-align: left">
	　　第五阎王复问。子为人时。不见世间弊人恶子为吏所捕取案罪所刑法加之。或断手足。或劓耳鼻。或烧其形悬头日炙。或屠割支解种种毒痛不。人答言有。王曰。汝谓为恶独可解耶。眼见世间罪福分明。何不守善敕身口意奉行经戒。云何自快。人答。愚暗故尔。王曰。汝自用心作不忠正。非是父母君天沙门道人过也。今是殃罪。要当自受。是为阎王现第五天使也。</p>
<p style="text-align: left">
	　　佛说经已。诸<a>弟子</a>等皆受教诫。各前作礼。欢喜奉行。</p>
<p style="text-align: left">
	　　杂诫部第六</p>
<p style="text-align: left">
	　　大法句经偈云(总十一诫)</p>
<p style="text-align: left">
	　　诫信。</p>
<p style="text-align: left">
	　　士有信行为圣所誉乐无为者</p>
<p style="text-align: left">
	　　一切缚解比方世利惠信为明</p>
<p style="text-align: left">
	　　是财上宝家产非常欲见诸真</p>
<p style="text-align: left">
	　　乐听讲法能舍悭妒此之谓信</p>
<p style="text-align: left">
	　　无信不习好驳正言如拙取水</p>
<p style="text-align: left">
	　　掘泉扬泥贤夫习智乐仰清净</p>
<p style="text-align: left">
	　　如善取水要冷不扰信不染他</p>
<p style="text-align: left">
	　　莫如斯载如大象调自调最胜</p>
<p style="text-align: left">
	　　信财戒财惭愧亦财闻财施财</p>
<p style="text-align: left">
	　　慧为七财生有此财不问男女</p>
<p style="text-align: left">
	　　终以不贪贤者识真</p>
<p style="text-align: left">
	　　诫死。</p>
<p style="text-align: left">
	　　所以非常谓兴衰法夫生辄死</p>
<p style="text-align: left">
	　　此灭为乐如河驶流往而不返</p>
<p style="text-align: left">
	　　人命如是逝者不还生者日夜</p>
<p style="text-align: left">
	　　命自刀削寿之消尽如荥阱水</p>
<p style="text-align: left">
	　　常者皆尽高者亦堕合会有离</p>
<p style="text-align: left">
	　　生者有死众生相刻以丧其命</p>
<p style="text-align: left">
	　　随行所堕自受殃祸虽寿百岁</p>
<p style="text-align: left">
	　　亦死过去为老所厌病倏至际</p>
<p style="text-align: left">
	　　是日已过命则随减如少水鱼</p>
<p style="text-align: left">
	　　斯有何乐老则色衰所病自坏</p>
<p style="text-align: left">
	　　形败腐朽命终其然是身何用</p>
<p style="text-align: left">
	　　常漏臭处为病所困有老死患</p>
<p style="text-align: left">
	　　非有子恃亦非父兄为死所迫</p>
<p style="text-align: left">
	　　无亲可怙昼夜慢惰老不止淫</p>
<p style="text-align: left">
	　　有财不施不受佛言有此四蔽</p>
<p style="text-align: left">
	　　为自侵欺</p>
<p style="text-align: left">
	　　诫杀。</p>
<p style="text-align: left">
	　　为仁不杀常能摄身是处不死</p>
<p style="text-align: left">
	　　所适无患不杀为仁慎言守心</p>
<p style="text-align: left">
	　　是处不死所适无患彼乱已整</p>
<p style="text-align: left">
	　　守以慈仁见怒能忍是为梵行</p>
<p style="text-align: left">
	　　至诚安徐口无粗言不嗔彼所</p>
<p style="text-align: left">
	　　是谓梵行垂拱无为不害众生</p>
<p style="text-align: left">
	　　无所娆恼是谓梵行常以慈哀</p>
<p style="text-align: left">
	　　净如佛教知足知止是度<a>生死</a></p>
<p style="text-align: left">
	　　普爱贤美哀加众生常行慈心</p>
<p style="text-align: left">
	　　所适者安昼夜念慈心无克伐</p>
<p style="text-align: left">
	　　不害众生是行无仇卧安寤安</p>
<p style="text-align: left">
	　　不见恶梦天护人爱不毒不兵</p>
<p style="text-align: left">
	　　水火不丧在所得利死升梵天</p>
<p style="text-align: left">
	　　受乐自然仁无乱志慈最可行</p>
<p style="text-align: left">
	　　愍伤众生此福无量</p>
<p style="text-align: left">
	　　诫意。</p>
<p style="text-align: left">
	　　恶言骂詈憍倰篾人兴起是行</p>
<p style="text-align: left">
	　　疾怨兹生逊言顺辞尊敬于人</p>
<p style="text-align: left">
	　　弃结忍恶疾怨自灭夫士之生</p>
<p style="text-align: left">
	　　斧在口中所以斩身由其恶言</p>
<p style="text-align: left">
	　　争为少利如掩失财从彼致诤</p>
<p style="text-align: left">
	　　令意向恶心为法本心尊心使</p>
<p style="text-align: left">
	　　中心念恶罪苦自追心为法本</p>
<p style="text-align: left">
	　　心尊心使中心念善福乐自随</p>
<p style="text-align: left">
	　　随乱意行拘愚入冥自大无法</p>
<p style="text-align: left">
	　　何解善言随正意行开解清明</p>
<p style="text-align: left">
	　　不为嫉妒敏达善言愠于怨者</p>
<p style="text-align: left">
	　　未常无怨不愠自除是道可宗</p>
<p style="text-align: left">
	　　不好责彼务自省身如有知此</p>
<p style="text-align: left">
	　　永灭无患</p>
<p style="text-align: left">
	　　诫邪。</p>
<p style="text-align: left">
	　　以真为伪以伪为真是为邪见</p>
<p style="text-align: left">
	　　不得真利知真为真见伪知伪</p>
<p style="text-align: left">
	　　是为<a>正见</a>必得真利壁屋不密</p>
<p style="text-align: left">
	　　天雨则漏意不思正邪法为穿</p>
<p style="text-align: left">
	　　壁屋善密雨则不漏摄意惟正</p>
<p style="text-align: left">
	　　邪匿不生鄙夫染人如近臭物</p>
<p style="text-align: left">
	　　渐悉习非不觉成恶贤夫染人</p>
<p style="text-align: left">
	　　如近香熏进智习善行成皎洁</p>
<p style="text-align: left">
	　　<a>正念</a>常兴邪法自灭自制<a>正法</a></p>
<p style="text-align: left">
	　　善名日增当思念道强守正行</p>
<p style="text-align: left">
	　　健者得度吉祥无上克己调心</p>
<p style="text-align: left">
	　　行不放逸施戒忍勤定慧常明</p>
<p style="text-align: left">
	　　生不为恼死而不戚祸福路分</p>
<p style="text-align: left">
	　　升沉殊趣</p>
<p style="text-align: left">
	　　诫愚。</p>
<p style="text-align: left">
	　　愚着生死莫知正法愚蒙无智</p>
<p style="text-align: left">
	　　如居暗室触事昏驰寒暑不辩</p>
<p style="text-align: left">
	　　虽久修习犹不知法虽复施行</p>
<p style="text-align: left">
	　　为身招患快心作恶自致重殃</p>
<p style="text-align: left">
	　　愚所望处不谓适苦临堕厄地</p>
<p style="text-align: left">
	　　乃知不善愚憃作恶不能自解</p>
<p style="text-align: left">
	　　殃追自焚罪成炽然愚人乐寝</p>
<p style="text-align: left">
	　　忧戚长兴昏昏暗室如蚕处茧</p>
<p style="text-align: left">
	　　愚人乐恶至死不休虽与善言</p>
<p style="text-align: left">
	　　反谓怨仇罪犹未熟愚将为观</p>
<p style="text-align: left">
	　　至其熟时自受大殃愚好财色</p>
<p style="text-align: left">
	　　昼夜无厌如焦谷山注水不盈</p>
<p style="text-align: left">
	　　愚多造过触处被嗔虽加杖捶</p>
<p style="text-align: left">
	　　犹不自止</p>
<p style="text-align: left">
	　　诫恶。</p>
<p style="text-align: left">
	　　深观善恶心知畏忌畏而不犯</p>
<p style="text-align: left">
	　　终吉无忧故世有福念思绍行</p>
<p style="text-align: left">
	　　善致其愿福禄转胜信善作福</p>
<p style="text-align: left">
	　　积善不厌信知阴德久而必彰</p>
<p style="text-align: left">
	　　喜法卧安心悦意清<a>圣人</a>演法</p>
<p style="text-align: left">
	　　慧常乐行贤人智者斋戒奉道</p>
<p style="text-align: left">
	　　如星中月照明世间弓师调角</p>
<p style="text-align: left">
	　　水人调船工匠调木智者调身</p>
<p style="text-align: left">
	　　譬如厚石风不能移智者意重</p>
<p style="text-align: left">
	　　毁誉不倾譬如深泉澄静清明</p>
<p style="text-align: left">
	　　慧人闻道心净欣然断除五阴</p>
<p style="text-align: left">
	　　静思智慧能自拯济显理澄真</p>
<p style="text-align: left">
	　　抑制情欲志乐无为览受正教</p>
<p style="text-align: left">
	　　冀法常存</p>
<p style="text-align: left">
	　　诫缚。</p>
<p style="text-align: left">
	　　去离忧患脱于一切缚结已解</p>
<p style="text-align: left">
	　　消散自安心净得念无所贪乐</p>
<p style="text-align: left">
	　　已度枯涸如雁弃池量腹而食</p>
<p style="text-align: left">
	　　无所积藏虚心无想远近无碍</p>
<p style="text-align: left">
	　　度身而衣不求余长省事无为</p>
<p style="text-align: left">
	　　无所羁靽制想从正如马调御</p>
<p style="text-align: left">
	　　舍憍弃慢为天所敬不怒如地</p>
<p style="text-align: left">
	　　不动如山真人无垢生死世绝</p>
<p style="text-align: left">
	　　心以休息言行亦止从正<a>解脱</a></p>
<p style="text-align: left">
	　　寂然归灭弃恶无著破坏<a>三界</a></p>
<p style="text-align: left">
	　　情色永绝是谓上智在聚若野</p>
<p style="text-align: left">
	　　处染不染应真所叹莫不蒙祐</p>
<p style="text-align: left">
	　　常乐空闲众人不逮快哉上士</p>
<p style="text-align: left">
	　　<a>天人</a>钦仰</p>
<p style="text-align: left">
	　　诫诵。</p>
<p style="text-align: left">
	　　虽诵千言不行何益不如一闻</p>
<p style="text-align: left">
	　　勤修得益虽诵千言句义不正</p>
<p style="text-align: left">
	　　不如一要闻可灭意虽诵千言</p>
<p style="text-align: left">
	　　不义何益不如一义闻行得度</p>
<p style="text-align: left">
	　　虽诵千言不敬何益不如一行</p>
<p style="text-align: left">
	　　欣乐奉修虽诵千言我心不灭</p>
<p style="text-align: left">
	　　不如一句舍憍放逸虽诵千言</p>
<p style="text-align: left">
	　　求名逾着不如一说弃执离着</p>
<p style="text-align: left">
	　　虽诵千言不欲除罪不如一文</p>
<p style="text-align: left">
	　　去离生死虽诵千言色情逾固</p>
<p style="text-align: left">
	　　不如一解心境忘怀虽诵千言</p>
<p style="text-align: left">
	　　不求出世不如一寤绝离三界</p>
<p style="text-align: left">
	　　虽诵千言不存悲智不如一听</p>
<p style="text-align: left">
	　　自他两利</p>
<p style="text-align: left">
	　　诫行。</p>
<p style="text-align: left">
	　　人寿百岁悭贪逾盛不如一日</p>
<p style="text-align: left">
	　　割舍财色人寿百岁乐不持戒</p>
<p style="text-align: left">
	　　不如一日净心守戒人寿百岁</p>
<p style="text-align: left">
	　　多忿不忍不如一日含喜不嗔</p>
<p style="text-align: left">
	　　人寿百岁怠惰不勤不如一日</p>
<p style="text-align: left">
	　　策励身心人寿百岁情欣放逸</p>
<p style="text-align: left">
	　　不如一日归心空寂人寿百岁</p>
<p style="text-align: left">
	　　昏暗识心不如一日洞寤无明</p>
<p style="text-align: left">
	　　人寿百岁拙御身心不如一日</p>
<p style="text-align: left">
	　　巧便运致人寿百岁常怀怯弱</p>
<p style="text-align: left">
	　　不如一日勇猛慧力人寿百岁</p>
<p style="text-align: left">
	　　不起善愿不如一日发行四弘</p>
<p style="text-align: left">
	　　人寿百岁不生一智不如一日</p>
<p style="text-align: left">
	　　慧性聪利</p>
<p style="text-align: left">
	　　诫口。</p>
<p style="text-align: left">
	　　杂阿含经。诸天说偈云。</p>
<p style="text-align: left">
	　　士夫生世间斧在口中生</p>
<p style="text-align: left">
	　　还自斩其身斯由其恶言</p>
<p style="text-align: left">
	　　应毁便称誉应誉而便毁</p>
<p style="text-align: left">
	　　其罪口中生死则堕恶道</p>
<p style="text-align: left">
	　　颂曰。</p>
<p style="text-align: left">
	　　建志诫心愚高慕欣明俦</p>
<p style="text-align: left">
	　　相与立弘誓舍俗慕闲丘</p>
<p style="text-align: left">
	　　萧散人物外晃朗免绸缪</p>
<p style="text-align: left">
	　　寂寂求诚真斖斖励心柔</p>
<p style="text-align: left">
	　　警策修三业激切澄四流</p>
<p style="text-align: left">
	　　兴心愿弘誓救溺运慈舟</p>
<p style="text-align: left">
	　　嘉期归妙觉善会涅槃修</p>
<p style="text-align: left">
	　　存心八正道立志三祇休</p>
<p style="text-align: left">
	　　感应缘(略引四验)</p>
<p style="text-align: left">
	　　晋沙门释支遁&nbsp;周沙门释亡名&nbsp;周沙门释道安&nbsp;齐沙门释僧范。</p>
<p style="text-align: left">
	　　晋剡沃洲山有支遁字道林。本姓关氏。陈留人。或云河东林虑人。幼有神理聪明秀彻。晋王羲之睹遁才藻惊绝罕俦。遂披衿解带留连不能已。仍请住灵嘉寺。意存相近。又投迹剡山。于沃洲小岭立寺行道。僧众百余常随禀学。时或有堕者。遁乃着坐右铭。以勖之曰。勤之勤之。至道非孜。奚为淹滞。溺丧神奇。茫茫三界。眇眇长羁。烦劳外凑。冥心内驰。殉赴钦渴。缩邈忘疲。人生一世。涓若露垂。我身非我。云云谁施。达人怀德。知安必危。寂寥清举。洁累禅池。谨守明禁。雅说玄规。绥心神道。抗志无为。寥朗三蔽。融冶六疵。空洞五阴。虚豁四支。非指喻指。绝而莫离。妙觉既陈。又玄其知。婉转平任。与物推移。过此以往。勿思勿议。</p>
<p style="text-align: left">
	　　周渭滨沙门亡名法师。自诫云。夫以回天倒日之力。一旦草凋。岱山磐石之固。忽焉烬灭。定知世相无常浮生虚伪。譬如朝露其停几何。大丈夫生当降魔死当饲虎。如其不尔徒生何益。不如修<a>禅定</a>足以养志。读诵经足以自娱富贵名誉徒劳人耳。乃弃其簪弁剃其须发。衣纳杖锡听讲谈玄。战国未宁安身无地。自厌形骸甚于桎梏。思绝苦本莫知其津。大乘经曰。如说<a>行者</a>。乃名是圣。不但口之所言。小乘偈曰。</p>
<p style="text-align: left">
	　　能行说为正不行何所说</p>
<p style="text-align: left">
	　　若说不能行不名为智者</p>
<p style="text-align: left">
	　　所以颜回好学勤改前非。季路未修惧闻后语。功劳智扰役神伤命。为道日损何用多知。誓欲枯木其形死灰其虑。降此患累以求虚寂。乃作绝学箴。亦名息心赞拟夫周庙。其铭曰。</p>
<p style="text-align: left">
	　　法界内有如意宝人焉。九缄其口而。铭其膺曰。古之摄心人也。诫之哉。诫之哉。无多虑无多知。多知多事。不如息意。多虑多失。不如守一。虑多志散。知多心乱。心乱生恼。志散妨道。勿谓何伤。其苦悠长。勿言何畏。其祸鼎沸。滴水不停。四海将盈。纤尘不拂。五岳将成。防末在本。虽小不轻。关尔七窍。闭尔六情。莫窥于色。莫听于声。闻声者聋。见色者盲。一文一艺。空中小蚋。一技一能。日下孤灯。英贤才艺。是为愚弊。舍弃淳朴。耽溺淫丽。识马易奔心猿难制。神既劳役。形必损毙。邪径终迷修途永泥。英贤才能。是曰惛懵。洿拙羡巧。其德不弘。名厚行薄。其高速崩。涂书污卷。其用不常。内怀矜伐。外致怨憎。或谈于口。或书于手。要人令誉。亦孔之丑。凡谓之吉。圣以之咎。赏悦暂时悲忧长久。畏影畏迹逾剧逾走。端坐树阴迹灭影沈。厌生患老随思随造。心想若灭生死长绝。不死不生无相无名。一道虚寂万物齐平。何胜何劣。何重何轻。何贵何贱何辱何荣。澄天愧净皦日惭明。安夫岱岳固彼金城。敬诒贤哲斯道利贞。</p>
<p style="text-align: left">
	　　周京师大中兴寺释道安。姓姚氏。冯翊故城人。识寤玄理早附法门。神气高朗挟操清远。乃作遗诫九章以训门人。其词曰。</p>
<p style="text-align: left">
	　　敬谢诸弟子等。夫<a>出家</a>为道至重至难。不可自轻。不可自易。所谓重者。荷道佩德萦仁负义。奉持净戒死而有几。所谓难者。绝世离俗永割亲爱。回情易性不同于众。行人所不能行。割人所不能割。忍苦受辱捐弃躯命。谓之难者。名曰道人。道人者。仁也。行必可履。言必可式。被服出家动为法则。不贪不诤不谗不匿。学间高远志在玄默。是为名称参位三尊出贤入圣。涤除精魂故。得君主不望其报父母不望其力。普天之人莫不归[捐-口+(口/└)]。捐妻减养供奉衣食。屈身俯仰不辞劳役恨者。以其志行清洁通于神明。惔怕虚白可奇可贵。故自荒流道法遂替。新学之人未体法则。弃邪着正望其真实。以小黠为智。以小恭为足。饱食终日无所用心。退自推观良亦可悲。计今出家。或有年岁。经业未通文字不决。徒丧一世无所成名。如此之事不可深思。无常之限非旦即夕。三涂苦痛无强无弱。师徒义深故以申示。有情之流可为永诫(其一曰)卿已出家永违所生。剃发毁容法服加形。辞亲之日上下洟零。割爱崇道意倰太清当遵此志经道修明。如何<a>无心</a>故存色声。悠悠竟日经业不成。<a>德行</a>日损秽迹遂盈。师友惭耻凡俗所轻。如是出家徒自辱名。今故诲励宜当专精(其二曰)卿已出志弃俗辞君。应自诲励志果清云。财色不顾与世不群。金玉不贵惟道为珍。约己守节甘苦乐贫。进德自度又能度人。如何改操趋走风尘。坐不暖席驰务西东。剧如徭役县官所牵。经道不通戒德不全。朋友嗤弄同学弃捐。如是出家徒丧天年。今故诲励宜各自怜(其三曰)卿已出家永辞宗族。无亲无疏清净无欲。吉则不欢凶则不哭。超然<a>从容</a>豁然离俗。志存玄妙轨真守朴。得度广济普蒙添福。如何无心仍着染触。空静长短铢两斗斛。与世诤利何异僮仆。经道不明德行不足。如是出家徒自毁辱。今故诲示宜自洗浴(其四曰)卿已出家号曰道人。父母不敬帝王不臣。普天同奉事之如神。稽首致敬不计富贫。尚其清修自利利人。减割之重一米七斤。如何怠慢不能报恩。倚纵游逸身意虚烦。无戒食施死入太山。烧铁为食融铜灌胭。如斯之痛法句所陈。今故诲约宜改自新(其五曰)卿已出家号曰息心。秽杂不着唯道是钦。志参清洁如玉如冰。当修经戒以济精神。众生蒙祐并度所亲。如何无心随俗浮沉。纵其四大恣其五根。<a>道德</a>遂浅世事更深。如是出家与世同尘。今故诫约幸自开神(其六曰)卿已出家捐世形躯。当务竭情泥洹合符。如何扰动不乐闲居。经道损耗世事有余。清白不履反入泥涂。隙影之命或在须臾。地狱之痛难可具书。今故戒励宜崇典谟(其七曰)卿已出家不可自宽。形虽鄙陋事行可观。衣服虽粗坐起令端。饮食虽疏出言可餐。夏则耐暑冬能忍寒。能自守节不饮盗泉。不肖之聚足不望前。久处私室如临至尊。学虽不多可齐上贤。如是出家足报二亲。宗族知识一切蒙恩。今故诫汝宜各自敦(其八曰)卿已出家性有昏明。学无多少要在专精。上士坐禅中士诵经下士修龛塔寺经营。岂可杀日一无所成。立身无闻可谓唐生。今故诲汝宜自端情(其九曰)卿已出家永违二亲。道法革性俗服离身。辞亲之日乍悲乍欣。邈尔绝俗超出埃尘。当修经道制己履真。如何无心更染俗因。经道已薄行无毛分。言非可贵德非可珍。师友致累恚恨日殷。如是出家损法辱身。思之念之好自将身。</p>
<p style="text-align: left">
	　　齐邺东大觉寺释僧范。姓李。平乡人也。戒德清高守禁无亏。尝宿他寺意欲闻戒。至于十五日说戒之夜。众议共停说戒乃为法集。有僧升座将欲竖义。叙云。坚论<a>法相</a>深会圣言。布萨常闻击难为胜。忽见一神形高丈余貌甚雄峻。壅耸惊人来到座前。问竖义者。今是何日。答曰。是布萨日。神即以手拓之。曳之下座委顿垂死。次问上座。问答同前。拓还将死倰害二三上座已。神还掉臂而出。当时道俗共睹非一。范师既见斯异。乃自勤力兼策大众。至于一生无敢说欲。纵有病重不堪胜舆。请僧就病人所恭敬说戒。阖境僧尼承斯惩诫。至布萨日亦不亏法(右四诫出梁高僧传)</p>
		

	
	

		</div></div><hr><script charset='utf-8' src='../../js/footer.js'></script></body></html>