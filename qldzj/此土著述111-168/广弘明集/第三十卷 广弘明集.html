<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 广弘明集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 广弘明集</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第三十卷 广弘明集</strong></p>
<p style="text-align: left">
	　　统归篇第十</p>
<p style="text-align: left">
	　　大唐西明寺<a>沙门</a>释道宣撰</p>
<p style="text-align: left">
	　　晋沙门支道林赞佛诗(八首)&nbsp;晋沙门支遁咏怀大德禅思山居诗(十首)&nbsp;晋沙门释慧远<a>念佛</a>三昧诗序(并佛<a>菩萨</a>赞)&nbsp;晋王齐之念佛三昧诗&nbsp;齐王元长法乐哥词(十二章)&nbsp;梁武述三教诗&nbsp;梁昭明开善寺法会诗&nbsp;梁简文望同泰寺浮图诗(并和五首)&nbsp;简文咏五阴识文&nbsp;梁刘孝绰百论舍罪福诗&nbsp;梁简文蒙华林园戒诗&nbsp;梁昭明讲讫赋三十韵诗&nbsp;梁简文预忏直疏诗(并和)&nbsp;梁简文出兴业寺讲诗&nbsp;梁元帝和五明集诗&nbsp;梁昭明钟山解讲诸人和诗&nbsp;梁皇太子八关夜述游四城门诗(并和)&nbsp;梁简文游光宅寺诗&nbsp;梁简文被幽述志诗(四首)&nbsp;梁沉隐侯临终遗上表&nbsp;宋谢灵运临终诗&nbsp;陈沙门释智恺临终诗&nbsp;陈何处士游山寺并杂诗(四首)&nbsp;陈姚察游明庆寺怅然怀古&nbsp;陈<a>尚书</a>令江总游摄山寺诗(并序和十首)&nbsp;陈江令游武窟山寺诗(并和)&nbsp;北齐卢思道从驾大慈照寺诗(并序)&nbsp;陈张君祖杂诗(三首并赞和)&nbsp;周沙门释亡名五苦诗(六首)&nbsp;隋炀帝游方山<a>灵岩寺</a>诗(并和)&nbsp;隋炀帝升楼望春灯诗(并和)&nbsp;隋著作王胄述净名诗&nbsp;隋薛道衡入凤林寺诗(唐文帝暮冬过寺一首)&nbsp;唐文帝游并州大兴国寺(二首诗)&nbsp;今上游京师大慈恩寺(并和诗)&nbsp;唐常州宣法师咏高僧&nbsp;唐宣法师游东山寻殊昙二法师。</p>
<p style="text-align: left">
	　　四月八日赞佛诗。</p>
<p style="text-align: left">
	　　东晋沃洲山沙门支道林</p>
<p style="text-align: left">
	　　三春迭云谢。首夏含朱明。祥祥令日泰。朗朗玄夕清。菩萨彩灵和。眇然因化生。四王应期来。矫掌承王形。飞天鼓弱罗。腾擢散芝英。缘澜颓龙首。漂蕊翳流冷。芙蕖育绅葩。倾柯献朝荣。芳津雾四境。<a>甘露</a>凝玉瓶。珍祥盈四八。玄黄曜紫庭。感隆非情想。恬怕无所营。玄根民灵府。神条秀形名。圆光朗东旦。金姿艳春精。含和总八音。吐纳流芳馨。迹随因儨浪。心与太虚冥。<a>六度</a>启穷俗。八解濯世缨。慧泽融无外。空同妄化情。</p>
<p style="text-align: left">
	　　咏八日诗三首。</p>
<p style="text-align: left">
	　　大块挥冥枢。昭昭两仪映。万品诞游华。澄清凝玄圣。释迦乘灵会。圆神秀机正。交养卫恬和。灵知溜性命。动为务下尸。寂为无中镜。</p>
<p style="text-align: left">
	　　真人播神化。流渟良有因。龙潜兜术邑。漂景阎浮滨。伫驾三春谢。飞辔朱明旬。八维披重霭。九霄落芳津。玄只献万舞。般遮奏伶伦。淳白凝神宇。兰泉涣色身。投步三才泰。扬声五道泯。不为故为贵。忘奇故奇神。</p>
<p style="text-align: left">
	　　缅哉玄古思。想托因事生。相与图灵器。像也像彼形。黄裳罗帕质。元服拖绯青。神为恭者惠。迹为动者行。虚堂陈乐饵。蔚然起奇荣。疑似垂巇微。我谅作者情。于焉遗所尚。萧心凝太清。</p>
<p style="text-align: left">
	　　五月长斋诗。</p>
<p style="text-align: left">
	　　炎精育仲气。朱离吐凝阳。广莫潜源变。凯风乘和翔。令月肇清斋。德泽润无疆。四部钦嘉期。洁己升虚堂。静晏和春晖。夕惕厉秋霜。萧条咏林泽。恬愉味城傍。逸容研冲颐。彩彩运宫商。匠者握神标。乘风吹玄芳。渊汪道行深。婉婉化理长。亹亹维摩灵。德音畅游方。罩牢妙倾玄。绝致由近臧。略略微容简。八言振道纲。掇烦练陈句。临危折婉章。浩若惊飙散。冏若挥夜光。寓言岂所托。意得筌自丧。沾濡妙习融。靡靡轻尘亡。萧索情牖颓。寥朗神轩张。谁谓冥津遐。一悟可以抗。愿为海游师。棹柁入沧浪。腾波渗漂客。玄归会道场。</p>
<p style="text-align: left">
	　　八关斋诗序。</p>
<p style="text-align: left">
	　　间与何骠骑期当为合八关斋。以十月二十二日。集同意者。在吴县土山墓下。三日清晨为斋。始道士白衣凡二十四人。清和肃穆莫不静畅。至四日朝。众贤各去。余既乐野室之寂。又有掘药之怀。遂便独住。于是乃挥手送归。有望路之想。静拱虚房。悟外身之真。登山采集岩水之娱。遂援笔染翰。以尉二三之情。</p>
<p style="text-align: left">
	　　八关斋诗三首。</p>
<p style="text-align: left">
	　　建意营法斋。里仁揳明畴。相与期良晨。沐浴造闲丘。穆穆升堂贤。皎皎清心修。窈窕八关客。无楗自绸缪。寂默五习真。亹亹粝心柔。法鼓进三劝。激切清训流。凄怆愿弘济。阖堂皆同舟。明明玄表圣。应此童蒙求。存诚夹室里。<a>三界</a>赞清休。嘉祥归宰相。蔼若庆云浮。</p>
<p style="text-align: left">
	　　三悔启前朝。双忏暨中夕。鸣禽戒朗旦。备礼寝玄役。萧索庭宾离。飘飖随风适。踟蹰岐路嵎。挥手谢中析。轻轩驰中田。习习陵电击。息心投佯步。零零振金策。引领望征人。怅恨孤思积。咄矣形非我。外物固已寂。吟咏归虚房。守真玩幽赜。虽非一往游。且以闲自释。</p>
<p style="text-align: left">
	　　靖壹潜蓬庐。愔愔咏初九。广漠排林篠。流飙洒隙牖。<a>从容</a>遐想逸。采药登崇阜崎岖升千寻。萧条临万亩。望山乐荣松。瞻泽哀素柳。解带长陵岐。婆娑清川右。冷风解烦怀。寒泉濯温手。寥寥神气畅。钦若磐春薮。达度冥三才。恍惚丧神偶。游观同隐丘。愧无连化肘。</p>
<p style="text-align: left">
	　　咏怀诗五首。</p>
<p style="text-align: left">
	　　傲兀乘尸素。日往复月旋。弱丧困风波。流浪逐物迁。中路高韵溢。窈窕钦重玄。重玄在何许。采真游理间。苟简为我养。逍遥使我闲。寥亮心神莹。含虚映自然。亹亹沈情去。彩彩冲怀鲜。踟蹰观象物。未始见牛全。毛鳞有所贵。所贵在忘筌。</p>
<p style="text-align: left">
	　　端坐邻孤景。眇罔玄思劬。偃蹇牧神辔。领略综名书。涉老哈双玄。披庄玩太初。咏发清风集。触思皆恬愉。俯欣质文蔚。仰悲二匠徂。萧萧柱下迥。寂寂蒙邑虚。廓矣千载事。消液归空无。无矣复何伤。万殊归一涂。道会贵冥想。罔象掇玄珠。怅怏浊水澄。几忘映清渠。反鉴归澄漠。容与含道符。心与理理密。形与物物疏。萧索人事去。独与神明居。</p>
<p style="text-align: left">
	　　晞阳熙春圃。悠缅叹时往。感物思所托。萧条逸韵上。尚想<a>天台</a>峻。仿佛岩[石*皆]仰。冷风洒兰林。管籁奏清响。霄崖育灵蔼。神疏含润长。丹沙映翠濑。芳芝曜五爽。苕苕重岫深。寥寥石室朗。中有寻化士。外身解世网。抱朴镇有心。挥玄拂无想。隗隗形崖颓。冏冏神宇敞。宛转无造化。缥瞥邻人象。愿投若人踪。高步振策杖。</p>
<p style="text-align: left">
	　　闲邪托静室。寂寥虚且真。逸想流岩阿。曚晒望幽人。慨矣玄风湿。皎皎离染沌。时无问道睡。行歌将何因。灵溪无惊浪。四岳无埃尘。余将游其嵎。解驾掇飞轮。芳泉代甘醴。山果兼时珍。修林畅轻迹。石宇庇微身。崇虚习本照。损无归昔神。暧暧烦情故。零零仲气新。近非域中客。远非世外臣。惔怕为无为。孤哉自有邻。坤基葩简秀。乾光流易颖。神理速不疾。道会无陵逞。超超介石人。握玄揽机领。余生一何散。分不咨天挺。沈无冥到韵。变不扬蔚炳。冉冉年往逡。悠悠化期永。翘首希玄津。想登故未正。生涂虽十三。日已造死境。愿得无身理。道高冲默靖。</p>
<p style="text-align: left">
	　　述怀诗二首。</p>
<p style="text-align: left">
	　　翔鸾鸣昆崿。逸志腾冥虚。惚恍回灵翰。色肩栖南嵎。濯足亏流澜。采练衔神疏。高吟漱芳醴。颉颃登神梧。萧萧椅明翩。眇眇育清躯。长想玄运夷。倾首俟灵符。河清诚可期。戢翼令人劬。</p>
<p style="text-align: left">
	　　总角敦大道。弱冠弄双玄。逡巡释长罗。高步寻帝先。妙损阶玄老。忘怀浪濠川。达观无不可。吹累皆自然。穷理憎灵薪。昭昭神火传。熙怡安冲漠。优游乐静闲。膏腴无爽味。婉娈非雅弦。恢心委形度。亹亹随化迁。</p>
<p style="text-align: left">
	　　咏大德诗。</p>
<p style="text-align: left">
	　　遐想存玄哉。冲风一何敞。品物缉荣熙。生涂连惚恍。既丧大澄真。物诱则智荡。昔闻庖丁子。挥戈任神往。苟能嗣冲音。摄生犹指掌。乘彼来物间。投此默照朗。迈度推卷舒。忘怀附罔象。交乐盈胸衿。神会流俯仰。大同罗万殊。蔚若充甸网。寄旅海躯乡委。化同天壤。</p>
<p style="text-align: left">
	　　咏禅思道人。</p>
<p style="text-align: left">
	　　孙长乐。作道士坐禅之像。并而赞之。可谓因俯对以寄诚心。求参焉于衡轭。图岩林之绝势。想伊人之在兹。余精其制作。美其嘉文。不能默已。聊着诗一首。以继于左。其辞曰。</p>
<p style="text-align: left">
	　　云岑竦太荒。落落英峊布。回壑伫兰泉。秀岭攒嘉树。蔚荟微游[狂-王+禽]。峥嵘绝蹊路。中有冲希子。端坐摹太素。自强敏天行。弱志欲无去。玉质陵风霜。凄凄厉清趣。指心契寒松。绸缪谅岁暮。会衷两息间。绵绵进禅务。投一灭官知。摄二由神遇。承蜩累危丸。累十亦凝注。悬心无气地。妙研革粗虑。冥怀夷震惊。怕然肆幽度。曾筌攀六净。空同泯七住。逝虚乘有来。永为有待驭。</p>
<p style="text-align: left">
	　　咏山居。</p>
<p style="text-align: left">
	　　五岳磐神基。四渎涌荡津。动求目方智。默守标静仁。苟不宴出处。托好有常因。寻元存终古。洞往想逸民。玉洁其岩下。金声漱沂滨。卷<a>华藏</a>纷雾。振褐拂埃尘。迹从道蠖屈。道与腾龙伸。峻无单豹伐。分非首阳真。长啸归林岭。萧条任陶均。</p>
<p style="text-align: left">
	　　念佛三昧诗集序。</p>
<p style="text-align: left">
	　　晋庐山释慧远</p>
<p style="text-align: left">
	　　序曰。夫称三昧者何。专思寂想之谓也。思专则志一不分。想寂则气虚神朗。气虚则智恬其照。神朗则无幽不彻。斯二乃是自然之玄符。会一而致用也。是故靖恭闲守。而感物通灵。御心惟正。动必入微。此假修以凝神。积功以移性。犹或若夫尸居坐忘冥怀至极智落宇宙而闇蹈大方者哉。请言其始。菩萨初登道位。甫窥玄门。体寂无为而无弗为。及其神变也。则令修短革常度。巨细互相围。三光回景以移照。天地卷舒而入怀矣。又诸三昧。其名甚众。功高易进念佛为先。何者穷玄极寂尊号如来。体神合变应不以方。故令入斯定者。昧然忘知。即所缘以成鉴。明则内照交映而万像生焉。非耳目之所至。而闻见行焉。于是睹夫渊凝虚镜之体。则悟灵根湛一清明自然。察夫玄音之叩心听。则尘累每消滞情融朗。非天下之至妙。孰能与于此哉。以兹而观。一觌之感。乃发久习之流覆。割昏俗之重迷。若以匹夫众定之所缘。固不得语其优劣。居可知也。是以奉法诸贤咸思一揆之契。感寸阴之颓影。惧来储之未积。于是洗心法堂整襟清向。夜分忘寝夙宵惟勤。庶夫贞诣之功。以通三乘之志。临津济。与九缘同往。仰援超步拔茅之兴。俯引弱进。垂策其后。以此览。众篇之挥翰。岂徒文咏而已哉。</p>
<p style="text-align: left">
	　　念佛三昧四言。</p>
<p style="text-align: left">
	　　琅琊王齐之</p>
<p style="text-align: left">
	　　妙用在幽。涉有览无。神由昧彻。识以照粗。积微自引。因功本虚。泯彼<a>三观</a>。亡此豪余(其一)空汉河始。理玄通微。融然忘适。乃廓灵晖。心悠缅域。得不践机。用之以冲。会之以希(其二)神资天凝。圆映朝云。与化而感与物斯群。应不以方。受者自分。寂尔渊镜。金水尘纷(其三)慨自一生。夙之慧识。托崇渊人。庶藉冥力。思转豪功。在深在测。至哉之念。注心西极。</p>
<p style="text-align: left">
	　　萨陀波伦赞(因画波若台随。变立赞等)</p>
<p style="text-align: left">
	　　密哉达人。功玄曩叶。龙潜九泽。文明未接。运通其会。神疏其辙。感梦魂交。启兹圣哲。</p>
<p style="text-align: left">
	　　萨陀波伦入山求法赞。</p>
<p style="text-align: left">
	　　激响穷山。愤发幽诚。流音在耳。欣跃晨征。奉命宵游。百虑同冥。叩心在誓。化乃降灵。</p>
<p style="text-align: left">
	　　萨陀波伦始悟欲供养大师赞。</p>
<p style="text-align: left">
	　　归涂将启。灵关再辟。神功难图。待损而益。信道忘形。欢不期适。非伊哲人。孰探玄策。</p>
<p style="text-align: left">
	　　昙无竭菩萨赞。</p>
<p style="text-align: left">
	　　亹亹渊匠。道玄数尽。譬彼大壑。百川俱引。涯不俟津。涂无旋轸。三流开源。于焉同泯。</p>
<p style="text-align: left">
	　　诸佛赞(因常啼念佛为现像灵)</p>
<p style="text-align: left">
	　　妙哉正觉。体神以无。动不际有。静不邻虚。化而非变。象而非摹。映彼真性。镜此群粗。</p>
<p style="text-align: left">
	　　法乐辞十二章。</p>
<p style="text-align: left">
	　　齐王元长</p>
<p style="text-align: left">
	　　天长命自短。世促道悠悠。禅衢阔远驾。爱海乱轻舟。累尘曾未极。心树岂能筹。情埃何用洗。正水有清流。</p>
<p style="text-align: left">
	　　右歌本起。</p>
<p style="text-align: left">
	　　百神肃以虔。三灵晨且越。恒曜揜芳霄。薰风动兰月。丹荣藻玉墀。翠羽文朱阙。皓毳非虚来。交轮岂徒发。</p>
<p style="text-align: left">
	　　右歌灵瑞。</p>
<p style="text-align: left">
	　　韶年春已仲。明星夜未央。千祀钟休历。万国命嘉祥。金容涵夕景。翠鬓佩晨光。表尘维净觉。泛俗乃轮皇。</p>
<p style="text-align: left">
	　　右歌下生。</p>
<p style="text-align: left">
	　　袭气变离宫。重柝警层殿。曼响感心神。修容展欢宴。生老终以萦。病死行当荐。方为净国游。岂结危城恋。</p>
<p style="text-align: left">
	　　右歌在宫。</p>
<p style="text-align: left">
	　　春枝多病夭。秋叶少欣荣。心骸终委灭。亲爱暂时生。长风吹北垄。迅景急东瀛。知三既情畅。得一乃身贞。</p>
<p style="text-align: left">
	　　右歌四游。</p>
<p style="text-align: left">
	　　飞策辞国门。端仪偃郊树。慈爱徒相思。中闺空怨慕。风隶乖往涂。骏足独归路。举袂谢时人。得道且还去。</p>
<p style="text-align: left">
	　　右歌出国。</p>
<p style="text-align: left">
	　　明心弘十力。寂虑通四禅。青禽承逸轨。文骊镜重川。鹫岩标远胜。鹿野究清玄。不有希世宝。何以导蒙泉。</p>
<p style="text-align: left">
	　　右歌得道。</p>
<p style="text-align: left">
	　　亭亭霄月流。朏朏晨霜结。川上不徘徊。条间函渝灭。灵智湛常然。俯应有盈缺。感运复来仪。且厌人间绁。</p>
<p style="text-align: left">
	　　右歌双树。</p>
<p style="text-align: left">
	　　春山玉所府。檀林芳所栖。引火归炎燧。挹水自清堤。庵园无异辙。只馆有同跻。比肩非今古。接武岂燕齐。</p>
<p style="text-align: left">
	　　右歌贤众。</p>
<p style="text-align: left">
	　　昔余轻岁月。兹也重光阴。闺中屏铅黛。阙下挂缨簪。<a>禅悦</a>兼芳旨。法喜忘清琴。一异非能辨。宠辱谁为心。</p>
<p style="text-align: left">
	　　右歌学徒。</p>
<p style="text-align: left">
	　　峻宇临层穹。苕苕疏远风。腾芳清汉里。响梵高云中。金华纷苒若。琼树郁青葱。贞心延净境。邃业嗣天宫。</p>
<p style="text-align: left">
	　　右歌供具。</p>
<p style="text-align: left">
	　　影响未尝隔。晦明殊复亲。弘慈迫已远。睿后扇高尘。区中禔景福。宇外沐深仁。万祀流国祚。亿兆庆唐民。</p>
<p style="text-align: left">
	　　右歌福应。</p>
<p style="text-align: left">
	　　栖玄寺听讲毕游邸园共七韵应司徒教。</p>
<p style="text-align: left">
	　　齐王融</p>
<p style="text-align: left">
	　　道胜业兹远。心闲地能隙。桂燎郁初裁。兰墀坦将辟。虚檐对长屿。高轩临广液。芳草列成行。嘉树纷如积。流风转还。</p>
<p style="text-align: left">
	　　迳清烟泛乔石。日泊山照红。松映水华碧。畅哉人外赏。迟迟春将夕。</p>
<p style="text-align: left">
	　　述三教诗。</p>
<p style="text-align: left">
	　　梁武帝</p>
<p style="text-align: left">
	　　少时学周孔。弱冠穷六经。孝义连方册。仁恕满丹青。践言贵去伐。为善在好生。中复观道书。有名与无名。妙术镂金版。<a>真言</a>隐上清。密行遗阴德。显证在长龄。晚年开释卷。犹月映众星。苦集始觉知。因果方昭明。不毁惟平等。至理归无生。分别根难一。执着性易惊。穷源无二圣。测善非三英。大椿径亿尺。小草裁云萌。大云降大雨。随分各受荣。心相起异解。<a>报应</a>有殊形。差别岂作意。深浅固物情。</p>
<p style="text-align: left">
	　　梁昭明太子开善寺法会。</p>
<p style="text-align: left">
	　　栖乌犹未翔。命驾出山庄。诘屈登马岭。回互入羊肠。稍看原蔼蔼。渐见岫苍苍。落星埋远树。新雾起朝阳。阴池宿早雁。寒风催夜霜。兹地信闲寂。清旷惟道场。玉树琉璃水。羽帐郁金床。紫柱珊瑚地。神幢明月珰。牵萝下石蹬。攀桂陟松梁。涧斜日欲隐。烟生楼半藏。千祀终何迈。百代归我皇。神功照不极。睿镜湛无方。法轮明暗室。慧海度慈航。尘根久未洗。希沾垂露光。</p>
<p style="text-align: left">
	　　简文望同泰寺浮图(并和)</p>
<p style="text-align: left">
	　　遥看官佛图。带璧复垂珠。烛银踰汉女。宝铎迈昆吾。日起光芒散。风吟宫征殊。露落盘恒满。桐生凤引雏。飞幡杂晚虹(音缝)。画鸟狎晨凫。梵世陵空下。应真蔽景趋。帝马咸千辔。天衣尽六铢。意乐开长表。多宝现全躯。能令<a>苦海</a>渡。复使慢山踰。愿能同四忍。长当出九居。</p>
<p style="text-align: left">
	　　王训奉和。</p>
<p style="text-align: left">
	　　副君坐飞观。城傍属大林。王门虽八达。露塔复千寻。重栌出汉表。曾栱冒云心。昆山雕润玉。丽水莹明金。悬盘同露掌。插凤似飞禽。月落檐西暗。日去柱东侵。反流开睿属。搦翰动神衿。愿托牢舟友。长免爱河深。</p>
<p style="text-align: left">
	　　王台卿奉和。</p>
<p style="text-align: left">
	　　朝光正晃朗。踊塔标千丈。仪凤异灵乌。金盘代仙掌。积栱承雕桷。高檐挂珠网。宝地若池沙。风铃如积响。刻削生千变。丹青图万象。烟霞时出没。神仙乍来往。晨雾半层生。飞幡接云上。游霓不敢息。翔鹍讵能仰。赞善资哲人。流咏归明两。愿假舟航末。<a>彼岸</a>谁云广。</p>
<p style="text-align: left">
	　　庾信奉和。</p>
<p style="text-align: left">
	　　[這-言+苕][這-言+苕]陵太清。照殿比东京。长影临双阙。高层出九城。栱积行云碍。幡摇度鸟惊。凤飞如始泊。莲合似初生。轮重对月满。铎韵拟鸾声。画水流泉注。图云色半轻。露晚盘犹滴。珠朝火更明。虽连博望苑。还接银沙城。天香下桂殿。仙梵入伊笙。庶闻八解乐。方遣六尘情。</p>
<p style="text-align: left">
	　　简文夜望浮图上相轮。</p>
<p style="text-align: left">
	　　光中辨垂凤。雾里见飞鸾。定用方诸水。持添承露盘。</p>
<p style="text-align: left">
	　　简文赋咏五阴识支。</p>
<p style="text-align: left">
	　　浇淳混神因。因形复依色。欲浪逐情飘。爱网随心织。铸金虽改状。斩筹方未极。鸽观既无辨。猿攀此焉息。</p>
<p style="text-align: left">
	　　刘绰赋咏百论舍罪福。</p>
<p style="text-align: left">
	　　寻因途乃异。及舍趣犹并。苦极降归乐。乐极苦还生。岂非轮转爱。皆录封着情。一一知心相。渴乐法流清。</p>
<p style="text-align: left">
	　　简文蒙华林戒。</p>
<p style="text-align: left">
	　　庸夫耽世乐。俗士重虚名。三空既难了。八风恒易倾。伊余久齐物。本自一枯荣。弱龄爱箕颖。由来重伯成。非为乐肥遁。特是厌逢迎。执圭守蕃国。主器作元贞。昔日书银字。久自恧宗英。斯焉佩金玺。何由广德声。居高常虑缺。持满每忧盈。兹言信非矫。丹心良可明。舟航奉睿训。接引降皇情。心灯朗暗室。牢舟出爱瀛。是节高秋晚。[浣-二]寥天气清。交门光景丽。祈年云雾生。红蕖间青琐。紫露湿丹楹。叶疏行迳出。泉溜绕山鸣。绿衿依浦戍。绛颡拂林征。庶蒙八解盖。方使六尘轻。脱闻时可去。非吝舍重城。</p>
<p style="text-align: left">
	　　简文蒙预忏直疏并和五首。</p>
<p style="text-align: left">
	　　皇情矜幻俗。圣德愍重昏。制书开摄受。丝纶广慧门。时英满君国。法侣盛天园。俱销五道缚。共荡四生怨。三修祛爱马。六念静心猿。庭深林彩艳。地寂鸟声喧。上风吹法鼓。垂铃鸣画轩。新梅含未发。落桂聚还翻。早烟藏石蹬。寒潮浸水门。一朝蒙善诱。方愿遣笼樊。</p>
<p style="text-align: left">
	　　梁武帝和。</p>
<p style="text-align: left">
	　　玉泉漏向尽。金门光未成云云。</p>
<p style="text-align: left">
	　　王筠应诏并序。</p>
<p style="text-align: left">
	　　奉和皇太子忏悔诗。仍上皇宸。极圣旨即疏降。同所用十韵。私心庆跃得未曾有。捃采余韵更题鄙拙。</p>
<p style="text-align: left">
	　　一圣智比明。帝德光四海。荷负诚攸属。度脱实斯在。忏说齐蒙愚。推心屏欺绐。名僧引定慧。朝缨列元凯。还迷依善导。反心由真宰。和铃混吹音。胜幡萦雪彩。早蒲欲抽叶。新篁向舒[竺-二+怠]。翘勤谅恳到。归诚信兼倍。睿艳似烟霞。阑干若珠琲。善诱虽欲继舍豪愧文彩。</p>
<p style="text-align: left">
	　　昭明太子讲席将讫赋三十韵依次用。</p>
<p style="text-align: left">
	　　法苑称嘉柰。兹园美修竹。灵觉相招影。神仙共栖宿。慧义比瑶琼。薰染犹兰菊。理玄方十算。功深似九筑。华水警银舟。方衢列金轴。微言绝已久。烦劳多累蓄。因兹阐慧云。欲使心尘伏。八水润燋芽。三明启群目。宝铎旦参差。名香晚芬郁。暂舍六龙敬。微祛二鼠蹙。意树发空花。<a>心莲</a>吐轻馥。喻斯沧海变。譬彼庵罗熟。妙智方缛锦。深辞同雾縠。善学同梵爪。真言异锢腹。逶迤合盖城。葳蕤布金郁。珠华荫八溪。玉<a>流通</a>九谷。青禽乍下上。云雁飞翻覆。高谈属胜时。寡闻终自恧。日丽鸳鸯瓦。风度蜘蛛屋。落蘤散远香。霏云卷遥族。旷济同象园。中乘如伫独。后焰难坚明。初心易惊缩。应当离华水。无令乖漆木。投岩不足贵。棘林安可宿。器月希留影。心灰庶方扑。视爱同采蜂。游善如原菽。八邑仙人山。四宝神龙澳。药树永繁稠。禅枝讵雕摵。以兹悦闻道。庶此优驰逐。欲追露宝车。脱屣亲推毂。</p>
<p style="text-align: left">
	　　简文旦出兴业寺讲。</p>
<p style="text-align: left">
	　　沐芳肃朝带。驾言只净宫。羽旗承去影。铙吹杂还风。吴戈夏服箭。骥马绿沈弓。水照柳初碧。烟含桃半红。由来六尘缚。宿昔五缠蒙。见鹤徒知谬。察象理难同。方知恧四辩。奚用语三空。</p>
<p style="text-align: left">
	　　梁元帝和刘尚书侍五明集。</p>
<p style="text-align: left">
	　　帝德洽区宇。垂衣彰太平。黄唐惭懋实。子姒恧嘉声。治定陈五礼。功成奏六英。汲引留宸鉴。舟航动睿情。诸王惟一法。无生信不生。因因从此见。果果自斯明。元良仰副后。含一震鸿名。归藏踰启筮。鲁史冠春卿。日宫佳气满。月殿善风清。绮钱敝西观。缇幔卷南荣。金门练朝鼓。玉壶休夜更。宫槐留晓合。城乌侵曙鸣。露光枝上动。霞影水中轻。虚薄今何事。徒知恋法城。</p>
<p style="text-align: left">
	　　昭明太子钟山解讲(并和)</p>
<p style="text-align: left">
	　　陆倕和</p>
<p style="text-align: left">
	　　终南邻汉阙。高掌跨周京。复此亏天岭。穹隆距帝城。当衢启珠馆。临下构山。楹南望穷淮溆。北眺尽沧溟。步担时中宿。飞阶或上征。网户图云气。龛室画仙灵。副君怜世网。广命萃人英。道筵终后说。銮辔出郊垌。云峰响流吹。松野映风旌。睿心嘉杜若。神藻茂琳琼。多谢先成敏。空颁后乘荣。</p>
<p style="text-align: left">
	　　萧子显奉和。</p>
<p style="text-align: left">
	　　嵩岳基旧字。盘岭跨南京。睿心重禅室。游驾陟曾城。金辂徐既动。龙骖跃且鸣。涂方后尘合。地迥前笳清。逦迤因台榭。参差憩羽旌。高随阆风极。势与元天并。气歇连松远。云升秋野平。徘徊临井邑。表里见淮瀛。折果尊<a>常住</a>。渴慧在无生。暂留石山轨。欲知芳杜情。鞠躬荷嘉庆。瞻道闻颂声。</p>
<p style="text-align: left">
	　　刘孝绰和。</p>
<p style="text-align: left">
	　　御鹤翔伊水。策马出王田。我后游只鹫。比事实光前。翠盖承朝景。珠旗曳晓烟。楼帐荣岩谷。缇组曜林阡。况在登临地。复及秋风年。乔柯变夏叶。幽涧洁凉泉。停銮对宝坐。辩论悦人天。淹尘资海滴。昭暗仰灯然。法朋一已散。笳剑俨将旋。邂逅逢优渥。托乘侣才贤。摛辞虽并命。遗恨独终篇。</p>
<p style="text-align: left">
	　　刘孝仪奉和。</p>
<p style="text-align: left">
	　　韶乐临东序。时驾出西园。虽穷礼游盛。终为尘俗喧。岂如弘七觉。扬銮启四门。夜气清箫管。晓阵烁郊原。山风乱彩眊。初景丽文辕。林开俞骑骋。迳曲羽旄屯。烟壁浮青翠。石濑响飞奔。回情下重阁。降道放真源。谈空匹泉涌。缀藻迈弦繁。轻生逢过误。并作辇龙鹓。顾己同偏爵。何用挹衢樽。</p>
<p style="text-align: left">
	　　八关斋夜赋四城门更作四首(梁皇太子同作)</p>
<p style="text-align: left">
	　　庾集五第一赋韵东城门病。</p>
<p style="text-align: left">
	　　伏枕爱危光。痾缠生易折。无因雪岸草。虑反邙山穴(徐防)</p>
<p style="text-align: left">
	　　消渴腠肠腑。疼蹇婴枝节。如何促龄内。忧苦无暂缺(孔焘)</p>
<p style="text-align: left">
	　　南城门老。</p>
<p style="text-align: left">
	　　虚蕉诚易犯。危藤复将啮。一随柯已微。当年信长诀(诸葛嵦)</p>
<p style="text-align: left">
	　　已同白驹去。复类<a>红花</a>热。妍容一旦罢。孤灯行自设(君)</p>
<p style="text-align: left">
	　　西城门死。</p>
<p style="text-align: left">
	　　缓心虽已殊。灭景宁优劣。一随业风尽。终归虚妄设(王卿)</p>
<p style="text-align: left">
	　　五阴诚为假。六趣宁有截。零落竟同归。忧思空相结(李镜远)</p>
<p style="text-align: left">
	　　北城门沙门。</p>
<p style="text-align: left">
	　　俗幻生影空。忧绕心尘噎。于兹排四缠。去矣求三涅(殿下)</p>
<p style="text-align: left">
	　　下学背流心。方从窈冥别。已悲境相空。复作泡云灭(中庶府君)</p>
<p style="text-align: left">
	　　第二赋韵东城门病。</p>
<p style="text-align: left">
	　　空痾诚易愈。有病故难痊。徒知饵五色。终当悲九泉(王台卿)</p>
<p style="text-align: left">
	　　已无雪山草。沈痗竟谁怜。复悲沦苦海。何由果净天(诸葛嵦)</p>
<p style="text-align: left">
	　　南城门老。</p>
<p style="text-align: left">
	　　昔类红莲草。自玩渌池边。今如白花树。还悲明镜前(殿下)</p>
<p style="text-align: left">
	　　壮心欲何在。余日乃西迁。清尊不复乐。蓬鬓岂还妍(徐防)</p>
<p style="text-align: left">
	　　西城门死。</p>
<p style="text-align: left">
	　　高堂信逆旅。坏业理常牵。玉匣方委榇。金台不复延(中庶府君)</p>
<p style="text-align: left">
	　　挽声随迳远。萝影带松悬。讵能留十念。唯应逐四缘(君)</p>
<p style="text-align: left">
	　　北城门沙门。</p>
<p style="text-align: left">
	　　经行林树下。求道志能坚。既有<a>神通</a>力。振锡远乘烟(李镜远)</p>
<p style="text-align: left">
	　　一登四弘誓。至道莫能先。不贪旷劫寿。无论延促年(孔寿)</p>
<p style="text-align: left">
	　　第三东城门病。</p>
<p style="text-align: left">
	　　缠痾缅百年。自伤无五福。长萦画箧蛇。不值仙人鹿(殿下)</p>
<p style="text-align: left">
	　　习染迷画瓶。卧起求栖宿。罗襦岂再欢。临岐方土木(中庶府君)</p>
<p style="text-align: left">
	　　南城门老。</p>
<p style="text-align: left">
	　　少年爱纨绮。衰暮惭罗縠。徒伤岁冉冉。陈诗非郁郁(王台卿)</p>
<p style="text-align: left">
	　　鹤发辞轩冕。鲐背烹葵菽。松柏稍相依。欢爱几时睦(镜远)</p>
<p style="text-align: left">
	　　西城门死。</p>
<p style="text-align: left">
	　　追念平生时。遨游上苑囿。一没松柏下。春光徒倏昱(孔焘)</p>
<p style="text-align: left">
	　　结根素因假。枝叶缘骨肉。自应蝼蚁驱。值此风刀逐(诸葛嵦)</p>
<p style="text-align: left">
	　　北城门沙门。</p>
<p style="text-align: left">
	　　俗玺厌缠丝。因田抽善谷。长披忍辱铠。去此纤罗服(徐防)</p>
<p style="text-align: left">
	　　愿引三涂众。俱令十使伏。珠月犹沈首。金錍未挑目(君)</p>
<p style="text-align: left">
	　　第四东城门病。</p>
<p style="text-align: left">
	　　紫纨未可得。漳滨徒再离。一逢犬马病。贲育罢驱驰(李镜远)</p>
<p style="text-align: left">
	　　已无九转术。复阙万金奇。不看授盐掌。唯梦莲花池(君)</p>
<p style="text-align: left">
	　　南城门老。</p>
<p style="text-align: left">
	　　盛年歌吹日。顾步惜容仪。一朝衰朽至。星星白发垂(孔焘)</p>
<p style="text-align: left">
	　　已伤万事尽。复念九门枝。乘轩意何在。独镜坐如斯(中庶府君)</p>
<p style="text-align: left">
	　　西城门死。</p>
<p style="text-align: left">
	　　一息于今罢。平生讵可规。天长晓露促。千龄谁复知(殿下)</p>
<p style="text-align: left">
	　　华堂一相舍。松帐杳难窥。万祀藏珠应。千年罢玉羁(徐防)</p>
<p style="text-align: left">
	　　北城门沙门。</p>
<p style="text-align: left">
	　　深心不可染。正道亦难欹。方除五欲累。长辞三雅卮(王少卿)</p>
<p style="text-align: left">
	　　依空虑难静。习善路犹弥。没身竟靡托。单盂讵待赀(诸葛嵦)</p>
<p style="text-align: left">
	　　正月八日然灯应令。</p>
<p style="text-align: left">
	　　藕树交无极。华云衣数重。织竹能为象。缚荻巧成龙。落灰然蕊盛。垂油湿画峰。天宫傥若见。灯王愿可逢。</p>
<p style="text-align: left">
	　　简文游光宅应令。</p>
<p style="text-align: left">
	　　陪游入旧丰。云气郁青葱。紫陌垂清柳。轻槐拂惠风。八泉光绮树。四柱暧临空。翠网随烟碧。丹华共日红。方欣大云溥。慈波流净宫。</p>
<p style="text-align: left">
	　　梁简文于幽絷中。援笔自序云。</p>
<p style="text-align: left">
	　　有梁正士简陵萧纲。立身行己。终始若一。风雨如晦。鸡鸣不已。非欺暗室。岂况三光。数至于此。命也如何。</p>
<p style="text-align: left">
	　　又为连珠三首。</p>
<p style="text-align: left">
	　　一曰。吾闻有古富而今贫。可称多而赈寡。是以度索楼下独有衰神。松柏桥南空余白社。</p>
<p style="text-align: left">
	　　二曰。吾闻言可覆也。仁能育物。是以欲轻其死。有德必昌。兵践于义。无思不服。</p>
<p style="text-align: left">
	　　三曰。吾闻道行则五福俱泰。运闭则六极所钟。是以麟出而悲。岂唯<a>孔子</a>。途穷则恸。宁止嗣宗。</p>
<p style="text-align: left">
	　　又为诗曰。</p>
<p style="text-align: left">
	　　恍忽烟霞散。飕飂松柏阴。幽山白杨古。野路黄尘深。终无千月命。安用九丹金。阙里长芜没。苍天空照心。</p>
<p style="text-align: left">
	　　十月弑于永福省。年四十九崩。崩时太清五年也。</p>
<p style="text-align: left">
	　　宋谢灵运临终诗。</p>
<p style="text-align: left">
	　　龚胜无遗生。季业有穷尽。嵇叟理既迫。霍子命亦殒。凄凄后霜柏。纳纳冲风菌。邂逅竟既时。修短非所愍。恨我君子志。不得岩上泯。送心正觉前。斯痛久已忍。唯愿乘来生。怨亲同心朕。</p>
<p style="text-align: left">
	　　沉隐侯临终表。</p>
<p style="text-align: left">
	　　臣约言。臣抱疾弥留。迄今即化。形神欲离月已十数。穷楚极毒无言以喻。平日健时不言若此。举刀坐剑比此为轻。仰惟深入法门。厉兹苦节。内矜外恕。寔本人情。伏愿圣心重加推广。微臣临涂无复遗恨。虽渐也善。庶等鸣哀。谨启。</p>
<p style="text-align: left">
	　　陈沙门释智恺临终诗。</p>
<p style="text-align: left">
	　　千月本难满。三时理易倾。石火无恒焰。电光宁久明。遗文空满笥。徒然昧后生。泉路方幽噎。寒陇向凄清。一随朝露尽。惟有夜松声。</p>
<p style="text-align: left">
	　　陈江总入摄山栖霞寺一首(并序)</p>
<p style="text-align: left">
	　　五言壬寅年十月十八日。入摄山栖霞寺。登崖极峭颇畅怀抱。至德元年癸卯十月二十六日。又再游此寺。布法师施菩萨戒。甲辰年十月二十五日。奉送金像。还山限以时务。不得恣情淹留。乙已年十一月十六日。更获<a>礼拜</a>。仍停山中宿。永夜留连栖神竦听。但交臂不停。薪指俄谢。率制此篇以记即目。俾后来赏者。知余此志焉。</p>
<p style="text-align: left">
	　　静心抱冰雪。暮齿迫桑榆。太息波川迅。悲哉人世拘。岁聿皆采获。冬晚具严枯。濯流济八水。开襟入四衢。兹山灵妙合。当与天地俱。石濑乍深浅。崖烟递有无。缺碑横古隧。盘木卧荒途。行行备履历。步步辚崴纡。高僧迹共远。胜地心相符。樵隐各有得。丹青独不渝(寺犹有朗诠二师<a>居士</a>明僧。绍治中萧[日*爾]素图像)遗风伫芳桂。比德喻生刍。寄言长往客。凄然伤鄙夫。</p>
<p style="text-align: left">
	　　至德二年十一月十二日界德施山斋三宿决定罪福忏悔。</p>
<p style="text-align: left">
	　　四知无矫志。三施启幽心。通简避人物。偃息还山林。曲涧停驺响。交枝落幰阴。池台聚冻雪。栏牖噪归禽。石釆无新故。峰形讵古今。大车何杳杳。奔马遂骎骎。何以修六念。虔诚在一音。未泛慈舟远。徒令愿海深。</p>
<p style="text-align: left">
	　　五言摄山栖霞寺山房夜坐简徐祭酒周尚书并同游群彦江令公。</p>
<p style="text-align: left">
	　　澡身事珠戒。非是学金丹。月磴时横枕。云崖宿解鞍。梵宇调心易。禅庭数息难。石涧冰流静。山窗叶去寒。君思北阙驾。我惜东都冠。翻愁夜钟尽。同志不盘桓。</p>
<p style="text-align: left">
	　　徐孝克仰同令君摄山栖霞寺山房夜坐六韵。</p>
<p style="text-align: left">
	　　戒檀青石路。灵相紫金峰。影进归依鸽。餐迎守护龙。晨朝宣宝偈。寒夜敛疏钟。鸡兰静含握。仁智独从容。五禅清虑表。七觉荡心封。愿言于此处。携手屡相逢。</p>
<p style="text-align: left">
	　　陈主同江仆射游摄山栖霞寺。</p>
<p style="text-align: left">
	　　御制</p>
<p style="text-align: left">
	　　时宰磻溪心。非关狎竹林。鹫岳青松晓。鸡峰白日沈。天迥浮云细。山空明月深。摧残枯树影。零落古藤阴。霜村夜乌去。风路寒猿吟。自可寻出俗。讵是欲抽簪。</p>
<p style="text-align: left">
	　　游摄山栖霞寺(并序)</p>
<p style="text-align: left">
	　　祯明元年太岁丁未四月十九日癸亥。入摄山展慧布法师。忆谢灵运集。还故山入石壁中寻。昙隆道人有诗一首十一韵。今此拙作仍学康乐体江令公[雨/昧]霂时雨霁。清和孟夏肇。栖宿绿野中。登顿丹霞杪。敬仰高人德。抗志尘物表。三空豁已悟。万有一何小。始终情所寄。冥期谅不少。荷衣步林泉。麦气凉昏晓。乘风面泠泠(音零)候月临皎皎。烟崖憩古石。云路排征鸟。披迳怜森沈。攀条惜杳袅平生忘是非。朽谢岂矜矫。五净自此涉。七尘庶无扰。</p>
<p style="text-align: left">
	　　静卧栖霞寺房望徐祭酒。</p>
<p style="text-align: left">
	　　江令公</p>
<p style="text-align: left">
	　　绝俗俗无侣。修心心自斋。连崖夕气合。虚宇宿云霾。卧藤新接户。欹石久成阶。树声非有意。禽戏似忘怀。故人市朝狎。心期林壑乖。唯怜对芳杜。可以为吾侪。</p>
<p style="text-align: left">
	　　徐祭酒孝克仰和令君。</p>
<p style="text-align: left">
	　　上宰明四空。回车八道中。洞凉容麦气。岩光对月宫。香来讵经火。花散不随风。涧松无异聒。禅桂两分丛。虚薄诚为累。何因偶会同。暂此乖山北。犹可向墙东。</p>
<p style="text-align: left">
	　　祯明二年仲冬。摄山栖霞寺布法师。某尔时终。余以此月十七日。宿昔入山。仰为师氏营<a>涅槃</a>忏。还途有此作。</p>
<p style="text-align: left">
	　　可不同一贯。<a>生死</a>亦一条。况斯灭尽者。岂是俗中要。人道离群怆。冥期出世遥。留连入涧曲。宿昔步岩椒。石溜冰便断。松霜日自销。向崖云叆叇。出谷雾飘飖。勿言无大隐。归来即市朝。</p>
<p style="text-align: left">
	　　庚寅年二月十二日游虎丘山精舍。</p>
<p style="text-align: left">
	　　纵棹怜回曲。寻山静见闻。每从芳杜性。须与俗人分。贝塔涵流动。花台编岭芬。蒙笼出檐桂。散缦绕窗云。情幽岂徇物。志远易惊群。何由狎鱼鸟。不愿屈玄纁。</p>
<p style="text-align: left">
	　　江令集云。庐山远法师未<a>出家</a>。善弩射。尝于鹤窟射得鹤雏。后复伺鹤母。见将射之鹤不动。详观之已死于窠中。疑其爱子致死。破视心肠皆寸绝。法师于是放弩。发菩提心。</p>
<p style="text-align: left">
	　　宋初有法琼尼。南方人。不知因缘所出。辟谷食枣栗。不着绵帛。戒德甚尊严。<a>禅定</a>多所感通。会稽恭子张使君莅广州。便供养之。随使君还吴。又随出西。自克亡日。舍命后勿关殓。但以乞乌鸟至破冈。如期而终。使君依旨送林野间。停舟七日七夕。鸟兽不敢侵。乃收殡焉。亡祖亲使君之第四女也。就琼尼<a>受戒</a>。敕余记录之。</p>
<p style="text-align: left">
	　　陈江令往虎窟山寺。</p>
<p style="text-align: left">
	　　尘中喧虑积。物外众情捐。兹地信爽垲。墟垄暧阡眠。蔼蔼车徒迈。飘飘旌眊悬。细松斜绕迳。峻岭半藏天。古树无枝叶。荒郊多野烟。分花出黄鸟。挂石下新泉。蓊郁均双树。清虚类八禅。栖神紫台上。纵意白云边。徒然嗟小药。何由齐大年。</p>
<p style="text-align: left">
	　　治中王冏奉和。</p>
<p style="text-align: left">
	　　美境多胜迹。道场实兹地。造化本灵奇。人功兼制置。房廊相映属。阶合并殊异。高明留睿赏。清静穆神思。豫游穷岭历。藉此芳春至。野花夺人眼。山莺纷可喜。风景共鲜华。水石相辉媚。像法无尘染。真僧绝名利。陪游既伏心。闻道方刻意。</p>
<p style="text-align: left">
	　　记室参军陆[冗-几+卓]奉和。</p>
<p style="text-align: left">
	　　鸡鸣动睟驾。奈苑眷晨游。朱镳陵九达。青盖出层楼。岁华满芳岫。虹采被春州。葆吹临风远。旌羽映光浮。乔枝隐修迳。曲涧聚轻流。徘徊花草合。浏湸鸟声遒。金盘响清梵。涌塔应鸣桴。慧云方靡靡。法水正悠悠。实归徒荷教。信解愧难詶。</p>
<p style="text-align: left">
	　　前臣刑狱参军孔焘。</p>
<p style="text-align: left">
	　　圣情想区外。脂驾出西南。前驱闻凤管。后乘跃龙骖。爰游非逸豫。幽谷有灵龛。兼觌息心者。宴坐临清潭。禅食宁须稼。云衣不待蚕。苹荇缘涧壑。萝葛蔓松楠。莺林响初啭。春畦翠欲含。惑心随教遣。法味与恩覃。庶凭八解力。永灭六尘贪。</p>
<p style="text-align: left">
	　　州民前史刑狱参军王台卿。</p>
<p style="text-align: left">
	　　我王宗胜道。驾言从所之。辎轩转朱毂。骊马跃青丝。清渠影高盖。游树拂行旗。宾徒纷杂沓。景物共依迟。飞梁通涧道。架宇接山基。丛华临迥砌。分流绕曲墀。谁言非胜境。云山独在兹。尘情良易遣。道性故难缁。承恩奉教义。方当弘受持。</p>
<p style="text-align: left">
	　　西曹书佐鲍至从驾虎窟山寺。</p>
<p style="text-align: left">
	　　神心眷物序。访道绝尘嚣。林疏盖影出。风去管声遥。息徒依胜境。税驾止山椒。年还节已仲。野绿气方韶。短叶生乔树。疏华发早条。远峰带云没。流烟杂雨飘。复兹承乏者。颁名厕末僚。愿藉连河涧。庶影慧灯昭。一知衣内宝。方悲慈地饶。</p>
<p style="text-align: left">
	　　陈从事何处士春日从将军游山寺。</p>
<p style="text-align: left">
	　　兰庭厌俗赏。柰苑瞩年华。始入香山路。仍逢火宅车。慈门数片叶。道树一林华。虽悟危藤鼠。终悲在箧蛇。</p>
<p style="text-align: left">
	　　别才法师于湘还郢北三首。</p>
<p style="text-align: left">
	　　乘杯事将远。捧袂忽无聊。南楚长沙狭。西浮郢路遥。离亭华已散。别戍鸟新娇。明日分千里。相思非一条。</p>
<p style="text-align: left">
	　　敬詶解法师所赠。</p>
<p style="text-align: left">
	　　道林俗之表。慧远庐之阿。买山节高世。乘杯且度河。法雨时时落。香云片片多。若为将羽化。来济在尘罗。</p>
<p style="text-align: left">
	　　通士人篇。</p>
<p style="text-align: left">
	　　龙宫既入道。凤阙且辞荣。禅龛八想净。义窟四尘轻。香盖法云起。华灯慧火明。自然忘有着。非止悟无生。</p>
<p style="text-align: left">
	　　陈沈炯从游天中天寺应令。</p>
<p style="text-align: left">
	　　福界新开草。名僧共下延。杨枝生拱树。锡杖咒飞泉。石座应朝讲。山龛拟夜禅。当非舍卫国。卖地取金钱。</p>
<p style="text-align: left">
	　　同庾中庶肩吾周处士弘让游明庆寺。</p>
<p style="text-align: left">
	　　鹫岭三层塔。庵园一讲堂。驯乌逐饭磬。狎兽绕禅床。摘菊山无酒。然松夜有香。幸得同高胜。于此莹心王。</p>
<p style="text-align: left">
	　　从驾经大慈照寺诗序。</p>
<p style="text-align: left">
	　　北齐卢思道</p>
<p style="text-align: left">
	　　皇帝以上睿统天大明御极。弹压九代驱驾百王。至德上通深仁下漏。威棱西被声教东渐。布政合宫考仪大室。张乐洞野会计苗山。天不爱宝神靡遗贶。鳞羽效异山泽荐祉。华裔率从幽显咸帙。八政惟序六符告平。犹且栖志窅冥凝神空寂。俯陋区域顾遗形有。救精民于苦器。拯欲界于危城。身心登净乐之境。生灵仰调御之力。中宫厚德载物正位俪天。道冠邵陵业踰莘姒。慧云朝起。四生伫其寸合。慈灯夜爇。九服照其余光。乃眷参墟。实惟唐旧山川周卫襟带严迥。东郊胜地爰构宝坊。俨若化成暧如踊出。既而景躔西陆气中南吕。商颷振野白露戒寒。圣主御辩巡方顺时育物。六龙进驾七圣齐轸。翠华扬旆雕玉徐轮。问百年而驻辇。朝万灵以案节。熊渠欣飞之辈。入参中垒。虎殿金门之侣。迥望属车。将届下都遘兹净域。并悦鹫山之观。共喜龙宫之游。接足洒心俱展诚敬。课虚引寂仍发咏歌。虽事比击辕义同叩角。亦所以雍容盛烈述赞休美。岂若皋朔文辞甫陈男祝。王谷虫篆才譬女工。作者二十六人。其词云尔。</p>
<p style="text-align: left">
	　　玄风冠东户。内范轶西陵。大川开宝匣。福地下金绳。绣栭高可映。画栱叠相承。日驭非难假。云师本易凭。阳室疑停燧。阴轩类凿冰。迥题飞星没。长楣宿露凝。旌门曙光转。辇道夕云蒸。山只效灵物。水若荐休征。虚薄叨恩纪。微驱窃自凌。优游徒可恃。周赉永难胜。</p>
<p style="text-align: left">
	　　五苦诗。</p>
<p style="text-align: left">
	　　周沙门释亡名</p>
<p style="text-align: left">
	　　生苦。</p>
<p style="text-align: left">
	　　可患身为患。生时忧共生。心神恒独苦。宠辱横相惊。朝光非久照。夜烛几时明。终成一聚土。强觅千年名。</p>
<p style="text-align: left">
	　　老苦。</p>
<p style="text-align: left">
	　　少时欣日益。老至苦年侵。红颜既罢艳。白发宁久吟。阶庭惟仰杖。朝府不胜簪。甘肥与妖丽。徒有壮时心。</p>
<p style="text-align: left">
	　　病苦。</p>
<p style="text-align: left">
	　　拔剑平四海。横戈却万夫。一朝床枕上。回转仰人扶。壮色随肌减。呻吟与痛俱。绮罗虽满口。愁眉独向隅。</p>
<p style="text-align: left">
	　　死苦。</p>
<p style="text-align: left">
	　　可惜陵云气。忽随朝露终。长辞白日下。独入黄泉中。池台既已没。坟垄向应空。惟当松柏里。千年恒动风。</p>
<p style="text-align: left">
	　　爱离。</p>
<p style="text-align: left">
	　　谁忍心中爱。分为别后思。几时相握手。呜噎不能辞。虽言万里隔。犹有望还期。如何九泉下。更无相见时。</p>
<p style="text-align: left">
	　　五盛阴附。</p>
<p style="text-align: left">
	　　先去非长别。后来非久亲。新坟将旧塳。相次似鱼鳞。茂陵谁辩汉。骊山讵识秦。千年与昨日。一种并成尘。定知今世土。还是昔时人。焉能取他骨。复持埋我身。</p>
<p style="text-align: left">
	　　游明庆寺诗(陈姚察遇见萧祭酒书明庆寺禅房诗。览之怆然忆此寺。仍用萧韵述怀)</p>
<p style="text-align: left">
	　　地灵居五净。山幽寂四禅。月宫临镜石。华赞绕峰莲。霞晖间旛影。云气合炉烟。迥松高偃盖。瀑水细分泉。含风万籁响。裛露百华鲜。宿昔寻真趣。结友亟留连。山庭步靃靡涧沚濯潺湲因斯事熏习。便得息攀缘。何言遂云雨。怀此怅悠然。徒有南登望。会逐东流旋。</p>
<p style="text-align: left">
	　　咏怀诗。</p>
<p style="text-align: left">
	　　陈张君祖</p>
<p style="text-align: left">
	　　运形不标异。[泳-永+徵]怀恬无欲。坐可栖王侯。门可回金毂。风来咏逾清。鳞萃渊不触。斯乃玄中子。所以矫逸足。何必玩幽闲。清衿表离俗。百龄苟未遐。昨辰亦非促。羲腾望舒映。曩今迭相烛。一世皆逆旅。安悼电往速。区区虽非党。兼忘混砾玉。怪神罔丛秽。要在夷心曲。</p>
<p style="text-align: left">
	　　灵飙起情浪。飞云腾逆鳞。苟擢南阳秀。固集三造宾。缅怀结寂夜。味藻咏终晨。近伫时无遘。谁与拂流尘。眇情奇极眄。萧条独遨神。相忘东溟里。何晞西潮津。我崇道无废。长谣想义人。</p>
<p style="text-align: left">
	　　遥遁播荆衡。杖策憩南郢。遭动委浪迹。遇靖恬夷性。柎卷从老话。挥纶与庄咏。遐眺独缅想。萧神飙尘正。时无喜惠偶。绝韵将谁听。习子茂芳标。有欣微音令。颖敷凌霜茜。葩熙三春盛。拂翮期霄翔。岂与桑榆竞。我混不材姿。遗情忘雕映。虽非峄阳椅。聊以敲泗磬。</p>
<p style="text-align: left">
	　　赠沙门竺法頵三首。</p>
<p style="text-align: left">
	　　沙门竺法頵远还西山。作诗以赠。因亦嘲之。省其二经。聊为之赞。</p>
<p style="text-align: left">
	　　郁郁华阳岳。绝云枕飞峰。峭壁溜灵泉。秀岭森青松。悬岩廓峥嵘。幽谷正寥笼。丹崖栖奇逸。碧室禅六通。泊寂清神气。绵眇矫妙踪。止观着无无。还净滞空空。外物岂大悲独往非玄同。不见<a>舍利弗</a>。受屈维摩公。</p>
<p style="text-align: left">
	　　至人如影响。灵慧陶亿刹。应方恢权化。兆类蒙慈悦。冥冥积尘寐。永在岩底闭。废聪无通昭。遗形不洞灭。明哉如来降。豁矣启潜穴。幽精沦朽壤。孰若阿维察。遥谢晞玄畴。何为自矜洁。</p>
<p style="text-align: left">
	　　邈邈庆城标。峨峨浮云岭。峻盖十二岳。独秀阎浮境。丹流环方基。瑶堂临峭顶。涧滋甘泉液。崖蔚芳芝颖。翘翘美化伦。眇眇凌岩正。肃拱望妙觉。呼吸晞龄永。苟能夷冲心。所憩靡不静。万物可逍遥。何必栖形影。勉寻大乘轨。练神超勇猛。</p>
<p style="text-align: left">
	　　道树经赞。</p>
<p style="text-align: left">
	　　峨峨王舍国。郁郁灵竹园。中有神化长。空观体善权。私呵晞光景。岂识真迹端。恢恢道明玄。解发至神欢。飘忽凌虚起。无云受慧难。</p>
<p style="text-align: left">
	　　三昧经赞。</p>
<p style="text-align: left">
	　　迹超十二烧。戒由三昧成。贤行极妙住。道志慧以明。九本既殊动。四禅不同冥。渊哉不起灭。始自无从生。借问导气伦。安测泥洹灵。</p>
<p style="text-align: left">
	　　诗序。</p>
<p style="text-align: left">
	　　省赠法頵诗。经通妙远亹亹清绮。虽云言不尽意。殆亦几矣。夫诗者志之所之。意迹之所寄也。志妙玄解神无不畅。夫未能冥达玄通者。恶得不有仰钻之咏哉。吾想茂德之形容。虽栖守殊涂。标寄玄同仰代答之。未足尽美。亦各言其志也。其辞曰。</p>
<p style="text-align: left">
	　　庾僧渊答。</p>
<p style="text-align: left">
	　　真朴运既判。万象森已形。精灵感冥会。变化靡不经。波浪生死徒。弥纶始无名。舍本而逐末。悔吝生有情胡不绝可欲。反宗归无生。达观均有无。蝉蜕豁朗明。逍遥众妙津。栖凝于玄冥。大慈顺变通。化育曷常停。幽闲自有所。岂与菩萨并。摩诘风微指。权道多所成。悠悠满天下。孰识秋露情。</p>
<p style="text-align: left">
	　　张君祖。</p>
<p style="text-align: left">
	　　茫茫混成始。豁矣四天朗。三辰环须弥。百亿同一像。灵和陶烟熅。会之有妙长。大慈济群生。冥感如影响。蔚蔚<a>沙弥</a>众。粲粲万心仰。谁不欣大乘。兆定于玄曩。三法虽成林。居士亦有党。不见虬与龙。洒鳞凌霄上。冲心超远寄。浪怀邈独往。众妙常所晞。维摩余所赏。苟未体善权。与子同彿彷。悠悠诚满域。所遗在废想。</p>
<p style="text-align: left">
	　　庾僧渊答。</p>
<p style="text-align: left">
	　　遥望华阳岭。紫霄笼三辰。琼岩朗璧室。玉润洒灵津。丹谷挺樛树。季颖奋晖薪。融飙冲天籁。逸响互相因。鸾凤翔回仪。虬龙洒飞鳞。中有冲[泳-永+寞]士。耽道玩妙均。高尚凝玄寂。万物忽自宾。栖峙游方外。超世绝风尘。翘想晞眇踪。矫步寻若人。咏啸舍之去。荣丽何足珍。濯志八解渊。辽朗豁冥神。研机通微妙。遗觉忽忘身。居士成有党。顾眄非畴亲。借问守常徒。何以知反真。</p>
<p style="text-align: left">
	　　炀帝谒方山灵岩寺。</p>
<p style="text-align: left">
	　　隋后</p>
<p style="text-align: left">
	　　梵宫既隐隐。灵岫亦沉沉。平郊送晚日。高峰落远阴。迥旛飞曙岭。疏钟响昼林。蝉鸣秋气近。泉吐石溪深。抗迹禅枝地。发念菩提心。</p>
<p style="text-align: left">
	　　奉和方山灵岩寺应教。</p>
<p style="text-align: left">
	　　诸葛颖</p>
<p style="text-align: left">
	　　名山镇江海。梵宇驾风烟。画栱临松盖。凿牖对峰莲。雷出阶基下。云归梁栋前。灵光辨昼夜。轻衣数劫年。一陪香作食。长用福为田。</p>
<p style="text-align: left">
	　　正月十五日于通衢建灯夜升南楼一首。</p>
<p style="text-align: left">
	　　隋炀帝</p>
<p style="text-align: left">
	　　法轮天上转。梵声天上来。灯树千光照。华焰七枝开。月影凝流水。春风含夜梅。幡动黄金地。钟发琉璃台。</p>
<p style="text-align: left">
	　　奉和通衢建灯应教。</p>
<p style="text-align: left">
	　　诸葛颖</p>
<p style="text-align: left">
	　　芳衢澄夜景。法炬烂参差。逐轮时徙焰。桃华生落枝。飞烟绕定室。浮光映瑶池。重阁登临罢。歌管乘空移。</p>
<p style="text-align: left">
	　　舍舟登陆示慧日道场玉清玄坛德众一首。</p>
<p style="text-align: left">
	　　隋炀帝</p>
<p style="text-align: left">
	　　天净宿云卷。日举长川旦。飒洒林华落。逶迤风柳散。孤鹤逝追群。啼莺远相唤。莲舟水处尽。画轮途始半。江[滻-文+(立-一)]各自遥。东西并兴叹。已熏禅慧力。复籍金丹捍。有异三川游。曾非四门观。于焉履妙道。超然登彼岸。</p>
<p style="text-align: left">
	　　隋著作王胄卧疾闽越述净名意。</p>
<p style="text-align: left">
	　　余卧疾闽海。弥留旬朔。善友颙法师。劝余以净名妙典调伏身心。力疾粗陈其意。敬简法师云尔。</p>
<p style="text-align: left">
	　　客行万余里。渺然沧海上。五岭常炎郁。百越多山瘴。兼以劳形神。遂此婴疲恙。桐雷邈已远。砭石良难访。抱影私自怜。沾衿独惆怅。毗城有长者。生平夙所尚。复藉大因缘。勉以深回向。心路资调伏。于焉念实相。水沫本难摩。干城空有状。是生非至理。是我皆虚妄。求之不可得。谁其受业障。信矣大医王。兹力诚无量。</p>
<p style="text-align: left">
	　　薛道衡展敬上凤林寺。</p>
<p style="text-align: left">
	　　<a>净土</a>连幽谷。宝塔对危峰。林栖丹穴凤。地迩白沙龙。独岩楼迥出。复道阁相重。洞开朝雾敛。石湿晓云浓。高篠低云盖。风枝响和钟檐阴翻细柳。涧影落长松。珠柱浮明月。莲座吐芙蓉。隐沦徒有意。心迹未相从。</p>
<p style="text-align: left">
	　　梁开善寺藏法师奉和武帝三教诗一首。</p>
<p style="text-align: left">
	　　心源本无二。学理共归真。四执迷丛药。六味增苦辛。资缘良杂品。习性不同循。至觉随物化。一道开异津。大士流权济。训义乃星陈。周孔尚忠孝。立行肇君亲。老氏贵裁欲。存生由外身。出言千里善。芬为穷世珍。坦空非即有。三明似未臻。近识封岐路。分镳疑异尘。安知悟云渐。究极本同伦。我皇体斯会。妙鉴出机神。眷言总归辔回照引生民。顾惟惭宿殖。邂逅逢嘉辰。愿陪入明解。岁暮有攸因。</p>
<p style="text-align: left">
	　　太宗文皇帝谒并州兴国寺二首。</p>
<p style="text-align: left">
	　　回銮游福地。极目玩芳晨。梵钟交二响。法日转双轮。宝刹遥承露。天华近足春。未佩兰犹小。无丝柳尚新。圆光低月殿。碎影乱风筠。对此留余想。超然离俗尘。</p>
<p style="text-align: left">
	　　文帝咏佛殿前幡。</p>
<p style="text-align: left">
	　　唐后</p>
<p style="text-align: left">
	　　拂霞疑转电。腾虚状写虹。屈申烟雾里。低举白云中。纷披乍依迥。掣曳或从风。念兹轻薄质。无翅强摇空。</p>
<p style="text-align: left">
	　　常州弘善寺宣法师三首。</p>
<p style="text-align: left">
	　　奉和窦使君同恭法师咏高僧二首。</p>
<p style="text-align: left">
	　　竺佛图澄。</p>
<p style="text-align: left">
	　　大誓悯涂炭。乘机入生死。中州法既弘。葛陂暴亦止。乳孔光一室。掌镜彻千里。道盛咒莲华。灾生吟棘子。埋石缘虽谢。流沙化方始。</p>
<p style="text-align: left">
	　　释僧肇。</p>
<p style="text-align: left">
	　　般若惟绝鉴。涅槃固无名。先贤未始觉。之子唱希声。秦王嗟理诣。童寿揖词清。徽音闻庐岳。精难动中京。适验方袍里。奇才复挺生。</p>
<p style="text-align: left">
	　　秋日游东山寺寻殊昙二法师。</p>
<p style="text-align: left">
	　　木落树[打-丁+蕭]燥。水清流[泳-永+寥]寂。属此悲哉气。复兹羁旅戚。奚用写繁忧。山泉恣游历。万丈窥深涧。千寻仰绝壁。傍岭竹参差。缘崖藤幂历。行行极幽邃。去去逾空寂。果值息心侣。乔枝方挂锡。围绕悉旃檀。纯良岂砂砾。妙法诚无比。深经解怨敌。心欢即顶礼。道存仍目击。慧力幸已逢。疑网于焉析。岂直祛烦恼。方期拯沉溺。</p>
<p style="text-align: left">
	　　帝谒大慈恩寺一首并和。</p>
<p style="text-align: left">
	　　唐今上</p>
<p style="text-align: left">
	　　日宫开百仞。月殿耸千寻。华盖飞圆影。幡红曳曲阴。霞绮遥珑帐。丛珠细网林。寥廓烟云表。超然物外心。</p>
<p style="text-align: left">
	　　大慈恩寺沙门和。</p>
<p style="text-align: left">
	　　皇风扇祇树。至德茂禅林。仙华曜日彩。神幡曳远阴。绮殿笼霞影。飞阁出云心。细草希慈泽。恩光重更深。</p>
		

	
	

		</div></div><hr><script charset='utf-8' src='../../js/footer.js'></script></body></html>