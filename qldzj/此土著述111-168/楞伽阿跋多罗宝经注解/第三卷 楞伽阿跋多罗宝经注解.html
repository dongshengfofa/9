<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 楞伽阿跋多罗宝经注解' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 楞伽阿跋多罗宝经注解</center></div><div class='fo'><center>经文出处:来自无量光明网</center><br/><br>
			<p style="text-align: center">
	　　卷上&nbsp;&nbsp; 卷下</p>
<p style="text-align: left">
	<strong>　　第三卷 楞伽阿跋多罗宝经注解</strong> 上</p>
<p style="text-align: left">
	　　一切佛语心品第三</p>
<p style="text-align: left">
	　　尔时<a>世尊</a>。告大慧<a>菩萨</a>摩诃萨言。意生身分别通相。我今当说。谛听谛听。善思念之。大慧白佛言。善哉世尊。唯然受教。佛告大慧。有三种意生身。云何为三。所谓三昧乐正受意生身。觉法自性性意生身。种类俱生无行作意生身。<a>修行</a>者。了知初地上上增进相。得三种身三种意生身。乃通教菩萨。自行化他之道。为菩萨者不可不知。故如来不待问而告之。初列三名而后征释。</p>
<p style="text-align: left">
	　　大慧。云何三昧乐正受意生身。谓第三第四第五地三昧乐正受。故种种自心寂静安住心海起浪识相不生。知自心现境界性非性。是名三昧乐正受意生身言三昧乐正受意生身者。此菩萨从三地至四地断见惑。从五地至七地断思惑。得真空三昧之乐三昧翻正受。言三昧又言正受。华梵兼举耳。意生身者。谓作意成真空法性身也。种种自心等。谓菩萨证空。不同二乘心生味着为相风所动。故曰安住心海。又不同凡夫起六识波浪。盖了一切境界唯自心现皆无自性。是为初章生身。此自行也。</p>
<p style="text-align: left">
	　　大慧。云何觉法自性性意生身。谓第八地观察觉了如幻等法悉无所有。身心转变得如幻三昧及余三昧门无量相力<a>自在</a>明。如妙华庄严。迅疾如意犹如幻梦水月镜像。非造非所造如造所造。一切色种种支分具足庄严。随入一切佛刹大众。通达自性法故。是名觉法自性性意生身此言菩萨入第八地。觉了诸法如幻皆无有相。身心转变无碍。住如幻诸三昧门。普入佛刹<a>神通</a>自在。如妙华之庄严也。迅疾下言如意如幻等者。皆言<a>化身</a>速疾之无碍也。非造非所造者。谓化身色相不同四大实造。如造所造者。谓此色相与造相似。如此幻造色相。具足福慧庄严垂形刹土。达此诸法唯我自性之性。是为自性性意生身。此化他也。</p>
<p style="text-align: left">
	　　大慧。云何种类俱生无行作意生身。所谓觉一切<a>佛法</a>缘自得乐相。是名种类俱生无行作意生身。大慧。于彼三种身相。观察觉了应当修学初则从<a>生死</a>假入<a>涅槃</a>空。次则从涅槃空入建立假。犹是二边。今入中道。所谓觉一切佛法等。言菩萨从八地已去。接入回向位中。了达诸佛自证<a>法相</a>即我自心。故云自得乐相也。言种类俱生者。辅行云。了佛证法即入中道属佛种类。或谓千种万类非也自既入中。所化之机亦成佛之种类。故云俱生。至此位中智转行融名无行作。未入证道但名意生。是为第三意生相也。此三种身相。乃约位次别明。第二卷中言。譬如意去速疾。约处愿二义释者。是通释也。诫劝修学如文可见。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　非我乘大乘非说亦非字</p>
<p style="text-align: left">
	　　非谛非<a>解脱</a>非无有境界</p>
<p style="text-align: left">
	　　然乘摩诃衍三摩提自在</p>
<p style="text-align: left">
	　　种种意生身自在华庄严</p>
<p style="text-align: left">
	　　偈初四句。约如来自证离相故。皆以非言之。谓虽是大乘以离相故。是无乘可乘。盖离诸名相无证无得。而亦非无境界可示。然乘摩诃衍者。乘即能乘。摩诃衍即所乘之法。乃指三种意生身。是大乘之法也。三摩提者。即初意生身也。种种意生者。超颂种类俱生身也。华庄严者。颂第二意生身也。</p>
<p style="text-align: left">
	　　尔时大慧菩萨摩诃萨白佛言。世尊。如世尊说。若男子女人。行五无间业。不入无择<a>地狱</a>。世尊。云何男子女人行五无间业不入无择地狱。佛告大慧。谛听谛听。善思念之。当为汝说。大慧白佛言。善哉世尊。唯然受教。佛告大慧。云何五无间业。所谓杀父母及害<a>罗汉</a>破坏众僧恶心出佛身血五无间业恶逆之极者。凡作是业必受无间地狱之报。如来有时说言。亦有行五无间业不入无择狱者。无择即无间也。大慧未达于是问佛。答中先据事列名。次约法征释。名虽从逆法实惟顺。义见下文。</p>
<p style="text-align: left">
	　　大慧。云何众生母。谓爱更受生。贪喜俱如缘母立。无明为父生入处聚落。断二根本名害父母贪爱母无明父。即<a>十二因缘</a>中。现在之爱更从受生。与未来贪喜俱。皆有生义如母养育。立即生也。由无明贪爱。生六入十二处等聚落。若断此贪爱无明根本。即害父母义也。</p>
<p style="text-align: left">
	　　彼诸使不现。如鼠毒发诸法。究竟断彼名害罗汉彼诸使不现者。谓罗汉已断正使未断习气。如鼠啮人疮虽愈遇雷复发。喻罗汉习气虽则不现忽遇相风摇动如迦葉闻琴起舞是也。诸法即不染污无知之法。若能究竟断之即害罗汉义也。</p>
<p style="text-align: left">
	　　云何破僧。谓异相诸阴和合积聚。究竟断彼名为破僧和合名僧故。以五阴和合言之。异相即色受想行识也。积聚即五阴积聚生死也。若能断之即破僧义也。</p>
<p style="text-align: left">
	　　大慧。不觉外自共相自心<a>现量</a>。七识身以三解脱无漏恶想。究竟断彼七种识佛。名为恶心出佛身血。若男子女人。行此无间事者。名五无间。亦名无间等不学外自共相者。谓不知诸法自相共相是自心现量。乃由迷于<a>八识</a>唯存七识。指七识妄觉而为佛义。非三解脱无漏之行莫能断之。无漏本善而言恶者。亦顺杀害义。能发此心究境断除七识之佛即出佛身血义也。入楞伽云。断彼八识身佛者。以九识为佛识。八识为菩萨识。以其体属无明。此内五无间也。自若男子下总结。</p>
<p style="text-align: left">
	　　复次大慧。有外无间。今当演说。汝及余菩萨摩诃萨。闻是义已。于未来世不堕愚痴。云何五无间。谓先所说无间。若行此者。于三解脱一一不得无间等法。除此已余化神力现无间等。谓声闻化神力菩萨化神力如来化神力。为余作无间罪者除疑悔过。为劝发故。神力变化现无间等。无有一向作无间事不得无间等。除觉自心现量离身财<a>妄想</a>离我我所摄受或时遇善知识解脱余趣相续妄想外无间者。外以对内。盖指前五无间为内也。以实造无间之业为外也。上说行五无间得证圣智。恐人谓实造无间之因亦不受恶报。故又说此。若闻外五无间事业报不差。则不生疑惑。故云不堕愚痴。言先所说者。谓于余教中曾说无间。若作此无间业者。必堕阿鼻。岂得三种解脱无间等法耶。除此已下。言权造者。权必引实。入楞伽云。见其有造无间业者。为欲劝发令其改过。以神通力示同其事。寻即悔除证于解脱。所谓行于非道通达佛道。如调达阿阇世王等是也。无有下。言无有实造而不受无间报者。然实造者。未必永不得三解脱法。故曰除觉自心现量等。言若能了诸法<a>唯心</a>。内不见身。外不见财。离人法执。或于来世余趣受生。遇善知识离分别过皆得解脱。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　贪爱名为母无明则为父</p>
<p style="text-align: left">
	　　觉境识为佛诸使为罗汉</p>
<p style="text-align: left">
	　　阴集名为僧无间次第断</p>
<p style="text-align: left">
	　　谓是五无间不入无择狱</p>
<p style="text-align: left">
	　　此颂上内五无间也。</p>
<p style="text-align: left">
	　　尔时大慧菩萨复白佛言。世尊。惟愿为说佛之知觉。世尊。何等是佛之知觉。佛告大慧。觉人法<a>无我</a>。了知二障。离二种死。断二烦恼。是名佛之知觉。声闻缘觉得此法者。亦名为佛。以是因缘故我说一乘。尔时世尊欲重宣此义。而说偈言。</p>
<p style="text-align: left">
	　　善知二无我二障烦恼断</p>
<p style="text-align: left">
	　　永离二种死是名佛知觉</p>
<p style="text-align: left">
	　　向言一乘觉道。其说犹略。而未常言所知所觉者何法。于是复申此请。佛乃告之。了二无我是为觉。了二障是为知。究论人法生佛平等本无二执。所谓真如界内绝生佛之假名。此无人执也。平等性中无自他之形相。此无法执也。众生迷之成二<a>我执</a>。如来觉了本性。二执皆空。故云无我也。二障者。惑障智障也。即上二执为惑二空为智。既以二空空其二执。是无惑障。能空之智亦泯。是无智障。二障乃生死之因。因灭故果灭。故云离二种死。二死者分段变易之死也。二烦恼者。谓通别二惑也。此二惑累至于极果方能断尽。如是了达名为佛之知觉。二乘虽小若能回心向大。如佛觉知是佛而已。故云亦名为佛。所以说一乘者此也。重颂可见。</p>
<p style="text-align: left">
	　　尔时大慧菩萨白佛言。世尊。何故世尊于大众中唱如是言。我是过去一切佛。及种种受生。我尔时作曼陀转轮圣王六牙大象及鹦鹉鸟释提桓因善眼仙人。如是等百千生经说三世诸佛道无不同。而觉知前后。不无有去来今之异。云何世尊言。我是过去一切佛。又曰种种受生则异其形。大慧。持此两端。举以为问。本生经云。如来过去曾种种受生。如作转轮王及作释提善眼大象鹦鹉等百千生。</p>
<p style="text-align: left">
	　　佛告大慧。以四等故。如来应供等正觉于大众中唱如是言。我尔时作拘留孙拘那含牟尼迦葉佛。云何四等。谓字等语等法等身等。是名四等。以四种等故。如来应供等正觉。于大众中唱如是言佛告以四等故。作拘留孙等佛。乃詶上我是过去诸佛之问。四等义见下文。</p>
<p style="text-align: left">
	　　云何字等。若字称我为佛。彼字亦称一切诸佛。彼字自性无有差别。是名字等。云何语等。谓我六十四种<a>梵音</a>言语相生。彼诸如来应供等正觉亦如是。六十四种梵音言语相生。无增无减无有差别。迦陵频伽梵音声性。云何身等。诸我与诸佛法身及色身相好无有差别。除为调伏彼彼诸趣差别众生故。示现种种差别色身。是名身等。云何法等。谓我及彼佛得三十七菩提分法。略说佛法无障碍智。是名四等。是故如来应供等正觉。于大众中唱如是言。尔时世尊欲重宣此义。而说偈言。</p>
<p style="text-align: left">
	　　迦葉拘留孙拘那含是我</p>
<p style="text-align: left">
	　　以此四种等我为佛子说</p>
<p style="text-align: left">
	　　四等者。字语身法四。皆平等也。字等者。谓我名佛。一切如来亦名为佛。佛名无别。是为字等也。语等者。谓我作六十四种梵音声语。一切诸佛亦然。是名语等。密迹力士经第二。说佛声有八转。谓体业具为从属於呼。是八转声各具八德。所谓调和声柔软声谛了声易解声无错谬声无雌小声广大声深远声。八八即成六十四种。频伽即鸟名。其声清雅超于众鸟。故引以喻也。身等者。谓我与诸佛法<a>报应</a>化之身等无差别。虽机不等应迹或殊会其归趣亦一而已。法等者谓所得道品之法。与诸佛无殊也。言无障碍智者。谓得是四等。则于一切佛法无所障碍。亦不迷于如来化迹同异也。</p>
<p style="text-align: left">
	　　大慧复白佛言。如世尊所说。我从某夜得最正觉。乃至某夜入般涅槃。于其中间乃至不说一字。亦不已说当说不说是佛说。世尊如来应供等正觉。何因说言不说是佛说。佛告大慧。我因二法故作如是说。云何二法。谓缘自得法及本住法。是名二法。因此二法故。我如是说示四等犹涉言诠。故复以始终不说一字之义为问。佛答以我因二法故。谓无法可说。是佛之说也。自得即自证修德也。本住即本具性德也。修性一如。皆离言说。故云我如是说。</p>
<p style="text-align: left">
	　　云何缘自得法。若彼如来所得。我亦得之无增无减。缘自得法究竟境界。离言说妄想离字二趣言自证境界与诸佛究竟无别。此自得之妙尚无增减。岂可得而言思。故曰离言说等。入楞伽云。离言说相离分别相离名字相。此云二趣未详。</p>
<p style="text-align: left">
	　　云何本住法。谓古先圣道如金银等性。法界<a>常住</a>。若如来出世若不出世。法界常住。如趣彼城道。譬如士夫行旷野中见向古城平坦正道。即随入城受如意乐。大慧。于意云何。彼作是道及城中。种种乐邪。答言。不也。佛告大慧。我及过去一切诸佛。法界常住亦复如是。是故说言。我于某夜得最正觉。乃至某夜入般涅槃。于其中间不说一字。亦不已说当说。尔时世尊欲重宣此义。而说偈言。</p>
<p style="text-align: left">
	　　我某夜成道至某夜涅槃</p>
<p style="text-align: left">
	　　于此二中间我都无所说</p>
<p style="text-align: left">
	　　缘自得法住故我作是说</p>
<p style="text-align: left">
	　　彼佛及与我悉无有差别</p>
<p style="text-align: left">
	　　谓古先圣道者。即先佛所证性德之法也。如金银等性者。喻本住法性。如金之坚刚非锻炼所得。法界常住亦复如是。所谓有佛无<a>佛性</a>相常住。又言法界常住者。结本住法也。又曰。如趣彼城道等。此兼喻自得本住二法归乎一致。所谓平坦正道者。本住法也。士夫入城受乐者。自得法也。以其本有正道故。得随之而入。入已安之皆非外物。言此二法本有之性非言思所及。所以五十年中。一大藏教不说一字者。非曰不说。盖以言遣言。三世诸佛其归一揆也。偈颂文显不释。</p>
<p style="text-align: left">
	　　尔时大慧菩萨复请世尊。惟愿为说一切法有无有相。令我及余菩萨摩诃萨离有无有相疾得阿耨多罗三藐三菩提。佛告大慧。谛听谛听。善思念之。当为汝说。大慧白佛言。善哉世尊。唯然受教。佛告大慧。此<a>世间</a>依有二种。谓依有及无堕性非性。欲见不离离相至理寂绝非有非无。众生昧此堕于二边。不能复本。故大慧。为众发问。佛先顺问而答。而后征释其义。依二种等者。谓世间众生。依有无之境。起有无见堕性非性。即有无见也。欲见谓乐着此见。非出离法妄谓出离。故云不离离相也。</p>
<p style="text-align: left">
	　　大慧。云何世间依有。谓有世间因缘生。非不有从有生。非无有生。大慧。彼如是说者。是说世间无因。大慧。云何世间依无。谓受贪恚痴性已。然后妄想计着贪恚痴性非性。大慧。若不取有性者。性相寂静故。谓诸如来声闻缘觉。不取贪恚痴性为有为无依有下是释有相。谓实有世间因缘而生诸法。非不实有实从有生。言非无有生者。谓能生因缘是有。此计无为有故。复告云。彼如是说者。是外道无因论也。依无下是释无相。谓先受三毒性已。而后妄计其性非性。非性即妄计为无。若不妄受三毒为有性者。则无所取。无取则性相本来寂静。如佛与二乘。不取三毒性。乃离有无之见也。</p>
<p style="text-align: left">
	　　大慧。此中何等为坏者。大慧白佛言。世尊。若彼取贪恚痴性。后不复取。佛告大慧。善哉善哉。汝如是解。大慧。非但贪恚痴性非性为坏者。于声闻缘觉及佛。亦是坏者。所以者何。谓内外不可得故。烦恼性异不异故如来既释有无之相。以詶大慧之请。因问。此二者之问。何等是破坏佛法者。大慧。乃答以彼先取三毒性为有。后计为无者。是破坏义。佛可其说。乃云。非但计无为坏。亦坏二乘及佛。盖彼谓佛与二乘。亦本取三毒为有。后除三毒为无得成圣果。故云亦是坏者。所以者何下。谓<a>圣人</a>了达内外诸法皆不可得。亦了烦恼之性。本离一异等四句。何坏之有。</p>
<p style="text-align: left">
	　　大慧。贪恚痴。若内若外不可得。贪恚痴性无身故。无取故。非佛声闻缘觉是坏者。佛声闻缘觉。自性解脱故。缚与缚因非性故。大慧。若有缚者。应有缚。是缚因故。大慧。如是说坏者。是名无有相贪恚痴下。复释不坏所以。言若内若外者。谓三毒之性。于内外中间。求之皆不可得。既不可得。岂有体性而可取乎。故结云。非佛声闻缘觉是坏者。盖佛与二乘。本性解脱非缚非脱故也。又言若有缚者。谓先受而后不取则已有缚。缚是其果。果必有因。因即贪等。有缚则有坏。如是说坏者。即堕断灭<a>空见</a>故。云无有相也。</p>
<p style="text-align: left">
	　　大慧。因是故。我说宁取人见如须弥山。不起无所有增上慢空见。大慧。无所有增上慢者。是名为坏。堕自共相见希望。不知自心现量。见外性无常<a>刹那</a>展转坏阴界入相续流注变灭离文字相妄想。是名为坏者宁取人见下。以大况小。明空见之失也。人见即我见。言增上慢者。谓自己之法增上。成乎见慢。经云。未得谓得。未证谓证。即此人也。人见之恶有限。增上慢空见。则无法不弃。是名为坏。故云。宁起人见如须弥山。不起空见也。堕自共见等。言起空见之由。良以无始起自生共生之见。于中乐欲不了诸法唯心。见有外法念念生灭展转变坏。所谓阴界入相续流注变灭。计此实法灭已归无。是其空见。至于虚妄分别离文字相亦成坏义。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　有无是二边乃至心境界</p>
<p style="text-align: left">
	　　净除彼境界平等心寂灭</p>
<p style="text-align: left">
	　　无取境界性灭非无所有</p>
<p style="text-align: left">
	　　有事悉如如如贤圣境界</p>
<p style="text-align: left">
	　　无种而有生生已而复灭</p>
<p style="text-align: left">
	　　因缘有非有不住我教法</p>
<p style="text-align: left">
	　　非外道非佛非我亦非余</p>
<p style="text-align: left">
	　　因缘所集起云何而得无</p>
<p style="text-align: left">
	　　谁集因缘有而复说言无</p>
<p style="text-align: left">
	　　邪见论生灭妄想计有无</p>
<p style="text-align: left">
	　　若知无所生亦复无所灭</p>
<p style="text-align: left">
	　　观此悉空寂有无二俱离</p>
<p style="text-align: left">
	　　前八句颂内教正义。无种而有生下。颂妄计生灭有无非我教法也。非外道等四句。佛谓凡我所说生法者。非佛非外道所作。亦非神我及异因所造。乃由正因缘和合所集而起。然以所起言之不得谓无。谁集因缘等者。言正因缘所生法非我叵得。孰为有孰为无也。若夫邪见所论。是妄计有无生灭。若知生本无生灭亦非灭。自然妙契空寂。不堕有无二见。故云有无二俱离也。</p>
<p style="text-align: left">
	　　尔时大慧菩萨复白佛言。世尊。惟愿为我及诸菩萨。说宗通相。若善分别宗通相者。我及诸菩萨。通达是相。通达是相已。速成阿耨多罗三藐三菩提。不随觉想及众魔外道。佛告大慧。谛听谛听。善思念之。当为汝说。大慧白佛言。唯然受教。佛告大慧。一切声闻缘觉菩萨。有二种通相。谓宗通及说通欲善化导必宗说俱通。方能诱物而底于道。盖宗者道之本。说者教之迹。宗以明趣。趣不明则失其所归。教以诠理。理或昧则迷其所入。故宗通而说不通。理虽精而不显。说通而宗不通。言虽辩而非要。而二者实相须为用。不可偏废也。大慧。请说宗通相。而不及说者。举其要耳。宗通则说在其中矣。答中兼言者。必二而后备也。</p>
<p style="text-align: left">
	　　大慧。宗通者。谓缘自得胜进相。远离言说文字妄想。趣无漏界<a>自觉</a>地自相。远离一切虚妄觉想。降伏一切外道众魔。缘自觉趣光明辉发。是名宗通相宗通者。即自证<a>殊胜</a>之相也。谓依教思修得意忘言。离于文字分别。趣入地住悟无生忍。度越三乘证智。自然降伏魔外。至于佛地究竟觉智朗然独耀。此宗通至极之相也。</p>
<p style="text-align: left">
	　　云何说通相。谓说九部种种教法。离异不异有无等相。以巧方便随顺众生。如应<a>说法</a>令得度脱。是名说通相。大慧。汝及余菩萨。应当修学说通相者。说法逗机之相也。九部者。十二部中之九部也。然有大小不同。若小乘九部。无方广无无问自说无授记之三部。如经云。我此九部法。随顺众生说是也。若大乘九部。无因缘譬喻论议之三部。如妙玄所云。此从别说答。通论皆有十二部。亦云十二分教。此中言九部。既云以巧方便随众生说。乃从小入大也。言离异不异有无者。谓离四句已无妨四说。又云。如应说法者。应即当也。言当以何法说者。即为说之令其得度。此如来果后说通之相。为菩萨者不可不学也。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　宗及说通相缘自与教法</p>
<p style="text-align: left">
	　　善见善分别不随诸觉想</p>
<p style="text-align: left">
	　　上三句颂二通之相。善见者宗通也。分别者说通也。不随诸觉想者。谓得二通相。则不随外道强觉妄想也。</p>
<p style="text-align: left">
	　　非有真实性如愚夫妄想</p>
<p style="text-align: left">
	　　云何起妄想非性为解脱</p>
<p style="text-align: left">
	　　若未得真如实性而起分别。如愚夫妄想无异。妄想者何。即妄计诸法非性为解脱者是也。非性即无也。</p>
<p style="text-align: left">
	　　观察诸有为生灭等相续</p>
<p style="text-align: left">
	　　增长于二见颠倒无所知</p>
<p style="text-align: left">
	　　一是为<a>真谛</a>无罪为涅槃</p>
<p style="text-align: left">
	　　观察世妄想如幻梦<a>芭蕉</a></p>
<p style="text-align: left">
	　　如来以正智眼。观察世间诸有为法。皆是虚幻生灭。妄计为实增长有无二见。凡愚颠倒无所知觉。除一真如涅槃妙心之外。余皆虚妄。故喻云。如幻梦芭蕉也。无罪者。谓了罪性本空。即是涅槃也。</p>
<p style="text-align: left">
	　　虽有贪恚痴而实无有人</p>
<p style="text-align: left">
	　　从爱生诸阴有皆如幻梦</p>
<p style="text-align: left">
	　　此重释如幻等义。言虽有三毒。而无能起之人。盖二我本空。何三毒之有。是则能生爱欲与所生五阴。皆如梦幻也。</p>
<p style="text-align: left">
	　　尔时大慧菩萨。白佛言。世尊。惟愿为说不实妄想相。不实妄想云何而生。说何等法名不实妄想。于何等法中不实妄想。佛告大慧。善哉善哉。能问如来如是之义。多所<a>饶益</a>多所安乐。哀悯世间一切<a>天人</a>。谛听谛听。善思念之。当为汝说。大慧白佛言。善哉世尊。唯然受教。佛告大慧。种种义种种不实妄想。计着妄想生。大慧。摄所摄计着。不知自心现量。及堕有无见。增长外道见。妄想习气计着外种种义。心心数妄想。计着我我所生穷妄想者必极其致。示真性者必尽其源。尽其源则真性自明。极其致则妄想何有。故大慧请问不实妄想相。凡致三问。一问。妄想云何生。二问。何法名妄想。三问。于何而起妄想。佛依次答释。初答言种种义者。凡外法有种种相义皆虚妄。因之而生故。有种种不实妄想计着生也。次答言摄所摄计著者。谓于根尘计着。不知唯心所现。及于心外堕有无见。依是增长诸外道见。皆妄想法。知其法则知所以妄也。后答言妄想习气等者。即上所依处也。又曰。心心数妄想计着我我所生者。即人法二我是其处也。知其处则知所以起妄之源。源既不实妄即灭矣。</p>
<p style="text-align: left">
	　　大慧白佛言。世尊。若种种义。种种不实妄想。计着妄想生。摄所摄计着。不知自心现量。及堕有无见。增长外道见。妄想习气计着外种种义。心心数妄想我我所计着生。世尊。若如是外种种义相堕有无相。离性非性离见相。世尊。第一义亦如是。离量根分譬因相。世尊何故一处妄想不实义。种种性计着妄想生。非计着第一义处相妄想生。将无世尊说邪因论耶。说一生一不生大慧白佛言下。叠领上意以生后问。意谓佛如是说者。则于外种种义。堕有无相者。亦是性离有无。及离诸见之相。然第一义。亦是离诸根量宗因喻相。意以外种种义与第一义无异。何故言种种义生分别第一义不生分别。岂非世尊所言乖理有生有不生耶。</p>
<p style="text-align: left">
	　　佛告大慧。非妄想一生一不生。所以者何。谓有无妄想不生故。外现性非性。觉自心现量妄想不生。大慧。我说余愚夫自心种种妄想相故。事业在前种种妄想性相计着生。云何愚夫得离我我所计着见。离作所作因缘过。觉自妄想心量。身心转变究竟明解一切地如来自觉境界。离五法自性事见妄想。以是因缘故。我说妄想从种种不实义计着生。知如实义得解脱自心种种妄想佛答以我非虚妄分别世谛有生第一义有不生。所以下征释。所以生不生者。谓了有无妄想。所见外法离性。觉了唯心所现。而妄想不生。非别有第一义谛也。但愚夫不了自心所现故。见所作有为事业在前。于中起诸分别妄计耳。非别有世谛也。既而佛又念诸愚夫在迷云。何能离人法二我。及离能作所作因缘之过。又念云何能觉妄想皆自心量。而得身心转变。究竟明解一切智地。到如来自证境界。离五法三自性事见妄想。事即名相。见即妄想。既作是念。所以我说妄想从种种虚。妄计着而生。知如实义者。谓能如是了知如实之义。即得解脱息诸妄想也。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　诸因及与缘从此生世间</p>
<p style="text-align: left">
	　　妄想着四句不知我所通</p>
<p style="text-align: left">
	　　世间非有生亦复非无生</p>
<p style="text-align: left">
	　　不从有无生亦非非有无</p>
<p style="text-align: left">
	　　诸因及与缘云何愚妄想</p>
<p style="text-align: left">
	　　非有亦非无亦复非有无</p>
<p style="text-align: left">
	　　如来观世间心转得无我</p>
<p style="text-align: left">
	　　一切性不生以从缘生故</p>
<p style="text-align: left">
	　　一切缘所作所作非自有</p>
<p style="text-align: left">
	　　事不自生事有二事过故</p>
<p style="text-align: left">
	　　无二事过故非有性可得</p>
<p style="text-align: left">
	　　偈从初至非有性可得。颂上所作因缘之过。诸因及与缘等。谓凡诸世间法。莫不从因缘生。而妄想者。于因缘法著有无等四句之见。不知如来所通之理。世间非有生下。离性执四句。谓诸法本无四性。又曰。诸因及与缘等。仍责前过。谓诸法本空。云何愚夫于中而生妄想。非但本无有无四句性执。亦无非有非无四句相执。具如大论性相二空也。若能如是观察。转彼性相二执。而得人法二无我智。然性实不生。从缘故有。此诸法既从缘生。则法无自体。又曰。事不自生事者。事即果也。凡所生之法。有因则必有果。如业因招生死之果。原其因既不生。果岂自生果耶。若无果生果二事之过。则任运离乎有无性执。故云非有性可得也。</p>
<p style="text-align: left">
	　　观诸有为法离攀缘所缘</p>
<p style="text-align: left">
	　　<a>无心</a>之心量我说为心量</p>
<p style="text-align: left">
	　　量者自性处缘性二俱离</p>
<p style="text-align: left">
	　　性究竟妙净我说名心量</p>
<p style="text-align: left">
	　　自此至末。颂上觉自妄想心量显如来自觉境界。此八句略颂心量。不了诸法唯心。则有所缘之境。以正智观之。离乎能缘之心所缘之境。既离能所则无分别之心。是为唯心。故云我说为心量。虽了诸法唯心。犹存性执对境。未能忘能缘之念。直须缘性俱离始为究竟如来藏心之心量也。缘性者。缘即能缘性即所缘之法也。</p>
<p style="text-align: left">
	　　施设世谛我彼则无实事</p>
<p style="text-align: left">
	　　诸阴阴施设无事亦复然</p>
<p style="text-align: left">
	　　有四种平等相及因性生</p>
<p style="text-align: left">
	　　第三无我等第四修修者</p>
<p style="text-align: left">
	　　此下广示心量也。世谛我者。人执也。诸阴阴者。法执也。然此二执以自共相。求之无实事可得。则法皆平等。故有四种平等见。相即五阴。则相与非相平等。相必有因。因性与果性平等。因果具故有我。则我与无我平等。能了无我者是修。则有修与无修平等也。</p>
<p style="text-align: left">
	　　妄想习气转有种种心生</p>
<p style="text-align: left">
	　　境界于外现是世俗心量</p>
<p style="text-align: left">
	　　外现而非有心见彼种种</p>
<p style="text-align: left">
	　　建立于身财我说为心量</p>
<p style="text-align: left">
	　　妄想等者。由无始妄想熏习。次第<a>转生</a>种种心识。妄心既作见有外境。此世俗心量也。然外境本无。由心取之见种种相。即五尘等是。身财建立。谓五识身财即妄想心量也。</p>
<p style="text-align: left">
	　　离一切诸见及离想所想</p>
<p style="text-align: left">
	　　无得亦无生我说为心量</p>
<p style="text-align: left">
	　　非性非非性性非性悉离</p>
<p style="text-align: left">
	　　谓彼心解脱我说为心量</p>
<p style="text-align: left">
	　　如如与空际涅槃及法界</p>
<p style="text-align: left">
	　　种种意生身我说为心量</p>
<p style="text-align: left">
	　　前四句。谓能离人法二我之见。及离能想所想。则无得无生。是为正智之心量也。中四句。谓离有无四句性执。及离能离之心。亦即正智心量。非性即非有。非非性即非无性。非性即有无。如入楞伽所云也。后四句言如如即真如。空际即实际。涅槃即究竟大涅槃。法界即佛法界。此皆一体异名。由离前名相妄想。至于正智。以极真如实际住于涅槃法界之中故。能示现种种意生之身度脱众生。是为如来第一义心心量也。</p>
<p style="text-align: left">
	　　尔时大慧菩萨白佛言。世尊。如世尊所说。菩萨摩诃萨当善语义。云何为菩萨善语义。云何为语。云何为义。佛告大慧。谛听谛听善思念之当为汝说。大慧白佛言。善哉世尊。唯然受教。佛告大慧。云何为语。谓言字妄想和合。依咽喉唇舌齿龂颊辅。因彼我言说妄想习气计着生。是名为语因前云如如及法界等语故。有善语善义之问。答中先明善语。谓言字妄想等。入楞伽云。语者所谓分别习气而为其因。依于喉舌等。而出种种音声。文字相对谈说。是名为语也。</p>
<p style="text-align: left">
	　　大慧云何为义。谓离一切妄想相言说相。是名为义。大慧。菩萨摩诃萨于如是义独一静处。<a>闻思修</a>慧缘自觉了向涅槃城。习气身转变已。自觉境界观地地中间胜进义相。是名菩萨摩诃萨善义义由语显。若随语生见。非但失义亦且迷名。故顺离妄想相及言说相。要由契证方名善义。故此明修证之道。所谓独一静处闻思修慧。于真<a>如法</a>界等。随其所闻名义。思修观察缘自觉智趣向涅槃。转前所说妄想习气。归自觉境界。行于诸地胜进行相。是名善义。</p>
<p style="text-align: left">
	　　复次大慧。善语义菩萨摩诃萨。观语与义非异非不异。观义与语亦复如是。若语异义者。则不因语辩义。而以语入义如灯照色语即能诠言教。义即所诠义理。谓善解能诠即达所诠。善解所诠即了能诠。盖约大乘言之。虽有能诠所诠。而能所不二故。云非异非不异。义虽妄言非言无以辩义。则必因言而入于义。如灯照色者。入楞伽云。譬如有人持灯照物知此物如是在如是处。所谓文字性离即是解脱。其善语善义之谓欤。</p>
<p style="text-align: left">
	　　复次大慧不生不灭自性涅槃三乘一乘心自性等。如缘言说义计着。堕建立及诽谤见。异建立异妄想。如幻种种妄想现。譬如种种幻凡愚众生作异妄想。非圣贤也此段言随语计着之过。如不生不灭等。虽皆理性名言。若谓实有则堕常见。若谓实无则堕断见。况余者乎。异建立异妄想者。谓因言说差别建立。而起异妄想计着。如见幻事计以为实。是愚夫见非圣贤也。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　彼言说妄想建立于诸法</p>
<p style="text-align: left">
	　　以彼建立故死堕泥犁中</p>
<p style="text-align: left">
	　　阴中无有我阴非即是我</p>
<p style="text-align: left">
	　　不如彼妄想亦复非无我</p>
<p style="text-align: left">
	　　一切悉有性如凡愚妄想</p>
<p style="text-align: left">
	　　若有彼所见一切应见谛</p>
<p style="text-align: left">
	　　一切法无性净秽悉无有</p>
<p style="text-align: left">
	　　不实如彼见亦非无所有</p>
<p style="text-align: left">
	　　初四句中。言依语起见之失不免恶报。言阴中无有我等。此外道之见。合有所谓阴中有我我中有阴即阴是我离阴是我也。不如彼妄想等。谓虽不如彼外道邪见于言说中种种计着。无非是我也。一切悉有性者。常见也。若谓一切法实有性。应须见谛。彼不见谛而言有性。则妄见而已。又曰一切法无性。断见也。断则净秽无有故特非之意。谓不如彼见之不实等也。</p>
<p style="text-align: left">
	　　复次大慧。智识相今当说。若善分别智识相者。汝及诸菩萨。则能通达智识之相。疾成阿耨多罗三藐三菩提。大慧。彼智有三种。谓世间出世间出世间上上。云何世间智。谓一切外道凡夫计著有无。云何出世间智。谓一切声闻缘觉。堕自共相希望计着。云何出世间上上智。谓诸佛菩萨。观无所有法。见不生不灭离有无品。如来地人法无我缘自得生辩诸法之真妄。明语义之是非。莫尚乎智识。故如来不待问而自说也。然此智识有通有别。义见于文。初明智有三种。约世出世间能知而言也。世智言外道者。凡<a>出家</a>不禀<a>佛教</a>者。皆名为外。其智之极虽至非想。然其所计不出有无。但名世智也。出世智中。言二乘堕自共相者。以二乘观阴界入因缘<a>四谛</a>。无出总别相智。厌恶生死欣乐涅槃。故云希望计着也。上上智言观无所有者。谓佛菩萨用上上智。照了诸法皆毕竟空。本无生灭。离有无相至于究竟觉地。更无彼此色相。安有二我。此自觉圣智不从外得也。</p>
<p style="text-align: left">
	　　大慧。彼生灭者是识。不生不灭者是智。复次堕相无相。及堕有无种种相。因是识超有无相是智。复次长养相是识。非长养相是智此约三识三智对拣。言生灭之法属九界者是识。不生灭法属佛界者是智。相无相者。相则言有无相言空。以九界不出空有二边。堕空有者是识。超空有者是智。言相因者。对果而言也。长养是识者。正约对人法无我言之前文所谓色等长养心是也。凡假外尘资养于内者识也。无所资待自得于内者智也。</p>
<p style="text-align: left">
	　　复次有三种。智谓知生灭知自共相知不生不灭。复次无碍相是智境界。种种碍相是识。复次三事和合生方便相是识。无事方便自性相是智。复次得相是识。不得相是智。自得圣智境界不出不入故如水中月此三种智。约一人所知而言。据后偈文。即如来所知之三也。知生灭者一切智也。知自共相者道种智也。知不生不灭者一切种智也。只一佛智而有三用。名为三智。又云无碍相是智者。谓于前之三智。一心融泯无染碍之相。是智反是则为识也。又云三事等者。三事即根尘及我三事。和合相应而生是识。此不知自性相故。若知性相。则一念灵知不假缘生。故曰无事方便自性相是智也。又云得相不得相为识智者。相即性相之相。相惟是一。而有离不离之异。故云得不得也。自得者。所谓如来自得圣智境界。无以名床故。云不出不入如水中月也。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　采集业为识不采集为智</p>
<p style="text-align: left">
	　　观察一切法通达无所有</p>
<p style="text-align: left">
	　　逮得自在力是则名为慧</p>
<p style="text-align: left">
	　　缚境界为心觉想生为智</p>
<p style="text-align: left">
	　　无所有及胜慧则从是生</p>
<p style="text-align: left">
	　　言采集业者采谓采取集谓招集。以根对尘而生取着。起<a>善恶</a>业招集生死。是名为识。能了根尘绝待。物我两忘不生取着。名之为智。如是观察因缘生法。当体即空解脱自在。名上上智慧即智也。心外无境不了唯心为境所转。是名为缚。心即识也。觉此妄心则为智矣。无所有下二句。义见前解。</p>
<p style="text-align: left">
	　　心意及与识远离思惟想</p>
<p style="text-align: left">
	　　得无思想法佛子非声闻</p>
<p style="text-align: left">
	　　寂静胜进忍如来清净智</p>
<p style="text-align: left">
	　　生于善胜义所行悉远离</p>
<p style="text-align: left">
	　　心意及与识总言识也。远离思想法智也。得无思想法。则转识为智。此是菩萨而非声闻。此言智之始也。寂静胜进忍。即如来寂灭忍智。此言智之终也。此清净智从善胜第一义生。所以行处悉远离也。</p>
<p style="text-align: left">
	　　我有三种智圣开发真实</p>
<p style="text-align: left">
	　　于彼想思惟悉摄受诸性</p>
<p style="text-align: left">
	　　二乘不相应智离诸所有</p>
<p style="text-align: left">
	　　计着于自性从诸声闻生</p>
<p style="text-align: left">
	　　<a>超度</a>诸心量如来智清净</p>
<p style="text-align: left">
	　　三种智等。颂上所知之三是如来所开发故虽所知生灭诸法亦皆真实。大论所谓三智一心是也。于彼思惟等。重出前二智以显上上之智。谓彼凡夫以妄想故。受诸生灭。二乘反是故不相应。离诸所有而又计着自性。则二乘智而已。若如来极智清净。则超越一切心量也。</p>
<p style="text-align: left">
	　　复次大慧。外道有九种转变论。外道转变见生。所谓形处转变相转变因转变成转变见转变性转变缘分明转变所作分明转变事转变。大慧。是名九种转变见。一切外道。因是起有无生转变论。云何形处转变。谓形处异见。譬如金变作诸器物则有种种形处显现。非金性变。一切性变亦复如是。或有外道作如是妄想。乃至事变妄想。彼非如非异妄想故此外道妄计九种转变论。谓形相因成等。不出四大五阴等法。彼见其生灭异相。故计有转变。而正教则曰缘生曰如幻。曰自心现外性非性乃不变等。然未尝定说。此邪正得失所以分也。形谓身形。相谓生住灭相。因谓所作之因。成谓所成之果。见谓随物迁移。性谓生生不改。缘谓因缘变灭。作谓造作不常。事谓有为之法。是为九种。言因是起有无者。谓自有之无。或自无之有。皆转变相不出有无而已。云何下征释。形处转变者。即四大诸根形质处也。彼见其形随时变异。谓有转变。而不知性未常变。金变作诸器。器虽有种种之异。而金性不变。又曰一切性变亦如是者。性即法也。言一切法虽变而性不变亦复如是。或有外道等。乃结斥外计。言彼非如非异者。谓彼于非如非异之中。而生妄想分别故有种种转变之异也。</p>
<p style="text-align: left">
	　　如是一切性转变当知。如乳酪酒果等熟。外道转变妄想。彼亦无有转变。若有若无自心现外性非性。大慧。如是凡愚众生。自妄想修习生。大慧。无有法若生若灭。如见梦幻色生如是一切性下。破外道计性转变。先以喻显言当知者戒学者。当知彼计如乳酪酒果次第渐熟彼见如是。以理言之本非实有。故曰彼亦无有转变。其实有无等法。皆自心所现。外性非性者。言无外物也。如是凡愚下。入楞伽云。皆是愚迷凡夫。从自分别习气而起。实无一法若生若灭。如因梦幻所见诸色。如石女儿说有生死。然则于生灭而不生邪见者世谛也。见生灭而起计著者外道也。见如梦幻者。观行之通者也。见法法皆自心现。了外性非性者。此经之正论也。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　形处时转变四大种诸根</p>
<p style="text-align: left">
	　　中阴渐次生妄想非明智</p>
<p style="text-align: left">
	　　最胜于缘起非如彼妄想</p>
<p style="text-align: left">
	　　然世间缘起如揵闼婆城</p>
<p style="text-align: left">
	　　前四句颂外道邪计转变。然皆是妄想分别。非明智者之见也。后四句明如来所说正因缘生法虽不同彼外计然亦皆无实性。故云如揵闼婆城也。</p>
<p style="text-align: left">
	　　尔时大慧菩萨复白佛言。世尊。惟愿为说一切法相续义解脱义。若善分别一切法相续不相续相。我及诸菩萨。善解一切相续巧方便。不堕如所说义计着相续。善于一切诸法相续不相续相。及离言说文字妄想觉。游行一切诸佛刹土。无量大众力自在通总持之印。种种变化光明照耀觉慧善入十无尽句。无方便行犹如日月摩尼四大。于一切地离自妄想相见。见一切法如幻梦等。入佛地身于一切众生界。随其所应而为说法而引导之。悉令安住一切诸法如幻梦等。离有无品及生灭妄想异言说义。其身转胜如来说法。为令众生了达诸法本无性执。而反于言说起见者名相续相。若于文字性离名不相续。即解脱相。此相续不相续。乃生死解脱之根本。所以大慧请说斯义。若善分别等。谓如来若为善巧分别此二种相。则能善解此法。不堕如所说义计着相续。及离言说文字虚妄分别妄想觉。即分别也。故能普入一切佛刹。随方进道。言力通总持印者。即所得功德法门也。种种变化等。言起化用放光照物。善入佛慧满十大愿。无尽句即愿也。言无方便<a>行者</a>。即无作功行。犹如日月行空无所依着。如摩尼随色而现而无自性。如地水火风周遍而无妨碍。此皆菩萨化道之相。至历诸地。分分离诸妄想。彻见诸法如幻如梦。入于佛地成法性身。普应众生随宜说法渐引入实。亦了诸法如幻。离有无见断生灭执不着言说。而后化功归己。则其身相转增殊胜也。</p>
<p style="text-align: left">
	　　佛告大慧。善哉善哉谛听谛听。善思念之当为汝说。大慧白佛言。唯然受教。佛告大慧。无量一切诸法如所说义计着相续。所谓相计着相续。缘计着相续。性非性计着相续。生不生妄想计着相续。灭不灭妄想计着相续。乘非乘妄想计着相续。有为无为妄想计着相续。地地自相妄想计着相续。自妄想无间妄想计着相续。有无品外道依妄想计着相续。三乘一乘无间妄想计着相续答中先示诸相续相。言无量等者。谓十界依正色心。始于言说终于无言。推其着心。盖无适而非相续。故曰如所说义计着相续。所谓随语生解也。于中初约世间法。谓相即五阴。缘即所缘尘境也。性非性即有无也。生不生即生死也。灭不灭即寂灭不寂灭也。乘非乘即内教与外道。言乘以运载为义。大小乘则能运出生死而至涅槃。外道所乘不能运出生死故。云非乘也。有为无为即世出世间法。亦作与无作。地地自相。谓分别诸地名相也。自妄想无间。入楞伽云。自分别现证执着。所谓法爱者是也。有无品外道所计之根本也。三乘一乘无间。谓于大小乘教。分别无间断也。</p>
<p style="text-align: left">
	　　复次大慧。此及余凡愚众生。自妄想相续。以此相续故凡愚妄想如蚕作茧。以妄想丝自缠缠他。有无有相续相计着此结斥前诸妄想执着。此及余者。此指内教<a>弟子</a>其执犹轻。余指外道其执乃重。故曰凡愚妄想。如蚕作茧以妄想丝自缠缠他莫能自出。卒堕于有无断常之见而已。</p>
<p style="text-align: left">
	　　复次大慧。彼中亦无相续及不相续相。见一切法寂静。妄想不生故。菩萨摩诃萨。见一切法寂静。复次大慧。觉外性非性。自心现相无所有。随顺观察自心现量。有无一切性无相。见相续寂静故。于一切法无相续不相续相复次大慧。彼中无有若缚若解。余堕不如实觉知有缚有解。所以者何。谓于一切法有无有。无众生可得故此中文有三段。言彼中等者。即指前相续不相续相。谓无此二相者。由菩萨见一切法住寂静。故经云诸法从本来常自寂灭相者是也。且世间诸法生灭流注。何以见其寂静。故云觉外性非性等。谓了诸法唯心心外无法。如是观之自然能见有无法相皆悉空寂。故无相续不相续相。言无有缚解者。前之相续不相续皆名为缚。惟观寂静之智名解。然如实理中本无缚解。所以有缚有解者。不见此理故也。既又征释谓一切法若有若无。求其体性俱不可得故。故云无众生可得。</p>
<p style="text-align: left">
	　　复次大慧愚夫有三相续。谓贪恚痴及爱。未来有喜爱。俱以此相续故有趣相续。彼相续者续五趣。大慧。相续断者。无有相续不相续相复次大慧。三和合缘。作方便计着。识相续无间生。方便计着则有相续。三和合缘识断。见三解脱一切相续不生贪恚痴者相续之因也。五趣者相续之果也。由过去因成现在果。现在作因复招未来之报。言爱未来者。谓贪爱来生如意果报与喜爱俱。以此三毒相续故有诸趣轮转。言趣者。即<a>六道</a>也。以修罗遍于五道故。但云五趣。言相续断者。谓三毒灭则离五趣。所谓因灭则果灭也。又言无相续不相续相者。亦无缚无脱之谓。即境智双亡也。三和合缘等者。言外道妄计根尘我三缘和合诸识次第相续而起。又言方便计著者。言有执着则相续无间。若了三缘。离诸执着见三种解脱。则相续不生矣。三解脱者。性净解脱圆净解脱方便净解脱也。盖了三缘即三解脱非别有也。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　不真实妄想是说相续相</p>
<p style="text-align: left">
	　　若知彼真实相续网则断</p>
<p style="text-align: left">
	　　于诸性无知随言说摄受</p>
<p style="text-align: left">
	　　譬如彼蚕虫结网而自缠</p>
<p style="text-align: left">
	　　愚夫妄想缚相续不观察</p>
<p style="text-align: left">
	　　此颂上续不续不出真妄而已。妄则续真则不续。若了妄即真。则诸法一如。岂有续不续耶若于诸法无知随语取着。如蚕结网自缚缚他无有间断。由不观察故也。反而观之相续何有。</p>
<p style="text-align: left">
	　　<strong>第三卷 楞伽阿跋多罗宝经注解</strong> 下</p>
<p style="text-align: left">
	　　大慧复白佛言。如世尊所说。以彼彼妄想。妄想彼彼性。非有彼自性。但妄想自性耳。世尊若但妄想。自性。非性自性相待者。非为世尊如是说烦恼清净无性过耶。一切法妄想。自性非性故如世尊所说等。此大慧领如来所说诸妄想意。为致问之端。彼彼者。正言彼诸妄想也。然诸法本无实性。但妄计耳。而大慧犹有疑者。谓若但是妄想自性。非诸法有自性。此自性与非自性相待者。岂非世尊所说染净诸法皆无实性耶。大慧意以一切法无自性妄想有自性为难。</p>
<p style="text-align: left">
	　　佛告大慧。如是如是。如汝所说。大慧。非如愚夫性自性妄想真实。此妄想自性。非有性自性相然答中先可其说。谓诸法无自性为是妄想。有自性为非。非如愚夫等者。言不同彼凡夫计性自性之妄想以为真实。又曰此妄想自性等者。入楞伽云。此但妄执无有性相。</p>
<p style="text-align: left">
	　　大慧。如圣智有性自性。圣知圣见圣慧眼。如是性自性知。大慧白佛言。若使如圣以圣知圣见圣慧眼。非天眼非肉眼。性自性如是知。非如愚夫妄想。世尊。云何愚夫离是妄想。不觉圣性事故。世尊。彼亦非颠倒非不颠倒。所以者何。谓不觉圣事性自性故。不见离有无相故上云自性非性者。遣情也。此云有性自性者。显理也。然此如实理性。非佛智佛眼。莫能知见故。云圣知圣见等也。佛既以自证境界示之。大慧即领悟斯旨。又请曰。若果如圣所知见。非凡大知见。故云非天眼非肉眼等也。因复疑而难曰。愚夫既不能觉了圣自性事。云何得离妄想能明此理。因上圣凡所见不同。故云彼亦非颠倒非不颠倒。复自征释。谓不觉圣事性者。言凡夫非不颠倒也。不见离有无相者。言圣人非颠倒也。盖圣眼所见无不真实。不见有一法可舍故也。</p>
<p style="text-align: left">
	　　世尊。圣亦不如是见如事妄想。不以自相境界为境界故。世尊彼亦性自性相。妄想自性如是现。不说因无因故。谓堕性相见故。异境界非如彼等如是无穷过。世尊。不觉性自性相故。世尊。亦非妄想自性因性自性相。彼云何妄想非妄想。如实知妄想圣亦不如是等者。入楞伽云。圣亦不如凡所分别如是得故。非自所行境界相故。彼亦性自性者。言圣人亦有真实性相。圣人既有是性。愚夫固亦有之。故曰妄想自性如是现。然如来真实性相。离乎因缘及无因性。而凡愚妄想自性。则堕性相之见。圣人所行境界既异凡愚。则不如彼堕于性相无穷之失。由不能觉了性自性相故也。亦非妄想自性等。言诸法性相不因分别。云何言分别而有耶。故结难曰。彼凡夫云何得妄想非妄想。如实知妄想之不实也。</p>
<p style="text-align: left">
	　　世尊。妄想异自性相异。世尊。不相似因。妄想自性相。彼云何各各不妄想。而愚夫不如实知。然为众生离妄想故。说如妄想相不如实有。世尊。何故遮众生有无有见事自性计着。圣智所行境界计着堕有见。说空法非性。而说圣智自性事言妄想异等。谓凡夫分别有异。见诸法性相之异。言不相似因者。谓因所见之不相似。诸法何常自谓异不异也。各各者诸法也。但愚夫不能如实知觉耳。然如来如是说诸法者。为令众生离乎妄想了知诸法皆非实有也。世尊何故下。言世尊云何止诸众生。不著有无诸见执着。而后取着圣智境界。堕于有见。又何故不说空寂之法。而说圣智自性事耶。</p>
<p style="text-align: left">
	　　佛告大慧。非我说空法非性。亦不堕有见说圣智自性事。然为令众生离恐怖句故。众生无始以来。计着性自性相。圣智事自性。计着相见说空法。大慧。我不说性自性相。大慧。但我住自得如实空法。离惑乱相见。离自心现性非性见。得三解脱如实印所印。于性自性得缘自觉观察住。离有无事见相答中先拂彼难言离恐怖句者。谓众生闻空生怖闻有生着故。说圣智自性事以导之。然圣智事固非有无。而著有者乃说空法以治之。是知说空说有皆为众生。未常说有实法也。故曰我不说性自性相。即示自证之法曰。但我得如实空法。即本住毕竟妙空也。不堕邪倒惑乱常居中道。故离自心现性非性诸见。即得悟三解脱。获如实印见法自性。了圣境界离有无一切诸着。</p>
<p style="text-align: left">
	　　复次大慧。一切法不生者。菩萨摩诃萨。不应立是宗。所以者何。谓宗一切性非性故。及彼因生相故。说一切法不生宗。彼宗则坏。彼宗一切法不生。彼宗坏者。以宗有待而生故。又彼宗不生。入一切法故。不坏相不生故。立一切法不生宗者。彼说则坏。大慧。有无不生宗。彼宗入一切性。有无相不可得。大慧。若使彼宗不生。一切性不生而立宗。如是彼宗坏以有无性相不生故。不应立宗。五分论多过故。展转因异相故。及为作故。不应立宗分。谓一切法不生。如是一切法空。如是一切法无自性。不应立宗上言妄想与圣智皆空。乃真妄俱遣。是不生义。恐菩萨立此为宗混于外计。故说此以破之。言一切法不生。则言想俱绝。言之已非。况妄立宗乎。如彼外道立不生宗反生枝叶。故云不应立是宗。所以者何下。征释其义。谓宗一切性非性者。意谓宗必有主。若宗一切性性自非性。宗义何在。凡言不生必因生立。既有待对则不生。成生自坏不生义。其不应立宗一也。又彼宗不生。必入一切法中。言不生义遍一切世间诸法之中。言不坏相不生故者入楞伽云。不生相亦不生故。言诸法本皆不生。岂待立耶。故云彼说则坏。其不应立宗二也。言有无不生者。前以无为不生。此乃转计有无皆不生。言入一切性者。性即法也。谓有无不生。亦遍一切法中。皆离有无之相纵有转计有无性相。皆不可得。是亦不生义。其不应立宗三也。五分论多过者。五分论义见前注。多过指宗因喻三过也。初宗有九过。曰现量相违。圣教相违。世间相违。比量相违自语相违。相符极成。能别不极成。所别不极成。俱别不极成。次因有十四过。谓遍是宗法性。初相中有四不成。曰随一不成。所依不成两俱不成。犹预不成。后二相共十过。有六不定。曰同分异全不定。异分同全不定。俱品一分转不定。共不定。不共不定。决定相违不定。有四相违。曰法自相相违。法差别相违。有法自相相违。有法差别相违。三同喻有五过。别喻中有五过。同喻中曰。所立不成能立不成俱不成无合倒合。别喻中曰。能立不遣所立不遣俱不遣不离倒离。共三十三过也。展转因异相者。言彼转计因相不同。及堕有为有作。其不应立宗四也。又曰谓一切法不生。又曰空又曰无自性。此三者若各立宗则有多宗。其不应立宗五也。</p>
<p style="text-align: left">
	　　大慧。然菩萨摩诃萨。说一切法如幻梦。现不现相故。及见觉过故。当说一切法如幻梦性。莫令彼恐怖远离摩诃衍上既斥立宗之非。此显其是故语大慧云。应说一切法如幻梦现不现相。现不现谓非实有也。及令众生离见闻觉知之过故。又云当说言除为愚夫者。盖愚夫堕于有无之见。不说如幻如梦。不能离彼二见。复恐小机闻此不有不无而生怖畏。不受大乘故。诫云莫令彼恐怖远离大乘。意令菩萨随机说法也。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　无自性无说无事无相续</p>
<p style="text-align: left">
	　　彼愚夫妄想如死尸恶觉</p>
<p style="text-align: left">
	　　一切法不生非彼外道宗</p>
<p style="text-align: left">
	　　至竟无所生性缘所成就</p>
<p style="text-align: left">
	　　一切法不生慧者不作想</p>
<p style="text-align: left">
	　　彼宗因生故觉者悉除灭</p>
<p style="text-align: left">
	　　此颂上一切法不生言一切法本无自性岂有言说无说则无事无事则无相续之相。此本之与末皆不生也。但彼愚夫妄起分别。立不生之宗。其恶觉如死尸之无知也。则佛说一切法不生。岂彼外道所立不生之宗。至竟无所生等。言性本不生从因缘而生也。因缘尚不可得。诸法岂有生邪。然慧者尚不作不生想。岂作生想。彼宗言不生者。因生而有不生。是有待对。觉者则无是见。故云悉除灭也。</p>
<p style="text-align: left">
	　　譬如翳目视妄见垂发相</p>
<p style="text-align: left">
	　　计着性亦然愚夫邪妄想</p>
<p style="text-align: left">
	　　施设于三有无有事自性</p>
<p style="text-align: left">
	　　施设事自性思惟起妄想</p>
<p style="text-align: left">
	　　相事设言教意乱极震掉</p>
<p style="text-align: left">
	　　佛子能超出远离诸妄想</p>
<p style="text-align: left">
	　　譬如翳目等。明邪正之异。翳目垂发并见前注。喻非有而有。三有即<a>三界</a>。谓三有本无。惟妄想现。故云施设于三有无有事自性。施设者建立也。由妄想而有建立。以故如来施设言教以化之。所谓但以假名字。引导于众生。众生不达。反于言教而起分别动乱心识。故云意乱极震掉。惟菩萨能离是过超出三有也。</p>
<p style="text-align: left">
	　　非水水想受斯从渴爱生</p>
<p style="text-align: left">
	　　愚夫如是惑圣见则不然</p>
<p style="text-align: left">
	　　圣人见清净三脱三昧生</p>
<p style="text-align: left">
	　　远离于生灭游行无所有</p>
<p style="text-align: left">
	　　修行无所有亦无性非性</p>
<p style="text-align: left">
	　　性非性平等从是生圣果</p>
<p style="text-align: left">
	　　非水水想受者。言非水妄作水想。由渴爱故尔。是犹渴鹿之奔阳焰。此喻愚夫非有计有。圣则不然。盖圣人以正智。观见三界之相。无有烦恼生死故云清净。三脱慧也三昧定也。定慧既生出离生灭。游行于无所有。无所有即毕竟空也。言修行无所有者。菩萨能如是修之。亦契乎非有非无之理。故云亦无性非性。如是则有无平等佛果成矣。</p>
<p style="text-align: left">
	　　云何性非性云何为平等</p>
<p style="text-align: left">
	　　谓彼心不知内外极漂动</p>
<p style="text-align: left">
	　　若能坏彼者心则平等见</p>
<p style="text-align: left">
	　　佛自征释。意谓有无平等凡圣一如。因迷解有异。迷则不知心外无法。为境风之所漂动。解故能坏彼见。则复本心平等之理矣。</p>
<p style="text-align: left">
	　　尔时大慧菩萨复白佛言。世尊。如世尊说。如攀缘事智慧不得。是施设量建立施设。所摄受非性。摄受亦非性。以无摄故智则不生。唯施设名耳因上明离攀缘是智故。复以智不得为请。如世尊说攀缘事者。言世间尘境。乃愚夫所缘之事。正智观察皆无所有故云不得。是施设量建立。施设即前妄想建立境界。境界既不可得。则能取所取二俱无有。故云智则不生。所施设者皆是妄想假名耳。</p>
<p style="text-align: left">
	　　云何世尊为不觉性自相共相异不异故智不得耶。为自相共相种种性自性相隐蔽故智不得耶。为山岩石壁地水火风障故智不得耶。为极远极近故智不得耶。为老小盲冥诸根不具故智不得耶。世尊。若不觉自共相异不异智不得者。不应说智应说无智。以有事不得故。若复种种自共相。性自性相隐蔽故。智不得者彼亦无智。非是智。世尊。有尔焰故智生非无性。会尔焰故名为智。若山岩石壁地水火风极远极近老小盲冥诸根不具智不得者。此亦非智应是无智。以有事不可得故上云智慧不得。固以释之。恐学者未了。又申数问意。令破妄智而显真智故。一一挟妄反覆为难。初云为不学性自共相等。谓阴界入等诸法。都不觉知有自共相异不异。故云智不得耶又云为自共相种种诸法自性相之所隐蔽。不得为智耶。如下诸难则智不为智。又显不释。</p>
<p style="text-align: left">
	　　佛告大慧。不如是。无智应是智非非智。我不如是隐覆说。攀缘事智慧不得。是施设量建立。觉自心现量。有无有外性非性。知而事不得。不得故智于尔焰不生。顺三解脱智亦不得。非妄想者无始性非性虚伪习智作如是知。是知彼不知答中言不如是者。是拂彼难。言无智等者。即非智之智而智体亦不可得。故云非非智。若准大论。谓无智者空也。应是智者假也。非非智者中道智也。如是三智一心中得。得而无得。是为智慧不得。言我不如是隐覆说者。佛言我如是说。是显非隐。虽亦常有隐覆之说。如后文云云。但宜隐则隐宜显则显。此则非隐也。觉自心现量下。正显真智。谓了境有无唯自心量。言外性非性者。诸法本空也。如是而知知而不知。是为事不得也。事即境也。境既不得智亦不生。尔焰智障也。入三脱门智体亦亡也。非妄想者拣妄知也。谓非如一切妄想凡夫无始以来有无虚妄熏习之智不知诸法唯心。知彼事物而不知自性。则丧智于物故。云是知彼不知也。</p>
<p style="text-align: left">
	　　故于外事处所相性无性。妄想不断。自心现量建立。说我我所相摄受计着。不觉自心现量。于智尔焰而起妄想。妄想故外性非性观察不得。依于断见此承上而言。谓彼妄知于外境界形相有无分别不断。此于自心现量妄自建立。计人法二我而生取着。盖不觉知是自心量。于前外境妄想不断堕于常见。于后智体能所不妄。转为智障而起分别。以分别故于外法有无观察不可得处。而生断见。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　有诸攀缘事智慧不观察</p>
<p style="text-align: left">
	　　此无智非智是妄想者说</p>
<p style="text-align: left">
	　　于不异相性智慧不观察</p>
<p style="text-align: left">
	　　障碍及远近是名为邪智</p>
<p style="text-align: left">
	　　老小诸根冥而智慧不生</p>
<p style="text-align: left">
	　　而实有尔焰是亦说邪智</p>
<p style="text-align: left">
	　　有境可缘者。是凡夫之智。了境唯心者。是正智之智。正智则<a>无缘</a>而缘。是为无智。以此无智为非智者。是凡夫妄想之说。此颂上智慧不得之义也。于不异相性。智慧不观察者。此颂上自相共相异不异。言不观察者。即智不得也。余皆颂上可见。</p>
<p style="text-align: left">
	　　复次大慧。愚痴凡夫无始虚伪。恶邪妄想之所回转。回转时自宗通及说通不善了知。着自心现外性相。故着方便说。于自宗四句清净通相不善分别。大慧白佛言。诚如尊教。惟愿世尊。为我分别说通及宗通。我及余菩萨摩诃萨。善于二通。来世凡夫声闻缘觉。不得其短宗说通相前既说已。此又说者何也。前通三乘此唯在佛。又前为众请此佛自述。言愚痴凡夫等者。谓此二法在凡未常无之但为迷转故全体不知。回转者。谓迷自己故回内回外。惟着自心现外相等境界。亦着方便言教。故于自心宗本离四句所通清净之相。不能明了。于是大慧因而致请。言不得短者。谓宗通而说不通。其短在化导。说通而宗不通。其短在自行。二者俱通则不得为短也佛告大慧。善哉善哉谛听谛听。善思念之当为汝说。大慧白佛言。唯然受教。佛告大慧。三世如来有二种法通。谓说通及自宗通。说通者。谓随众生心之所应。为说种种众具契经。是名说通。自宗通者。谓修行者离自心现种种妄想。谓不堕一异俱不俱品。超度一切心<a>意识</a>。自觉圣境界。离因成见相。一切外道声闻缘觉堕二边者。所不能知。我说是名自宗通法。大慧。是名自宗通及说。通相汝及余菩萨摩诃萨。应当修学答中言三世如来有二通者。显诸佛自行化他之法无不同也。先明说通。言众具契经者。即前九部摄一切法故曰众具。而卒归乎契理契机故云契经。次明宗通。自证之法本不可说。故寄修者以示其相。曰离自心现种种妄想等者。谓不堕一异等四句。则妄想不行。妄想不行则超越一切心识。到自觉圣境界。言离因成见相者。因成即因成假。谓意根对法尘。而起分别之见也。离者离此见也。然如来自证之法。非邪外偏小着空有二边者之所能知。唯大乘菩萨能修能证。故诫云应当修学。</p>
<p style="text-align: left">
	　　尔时世尊欲重宣此义。而说偈言。</p>
<p style="text-align: left">
	　　我谓二种通宗通及言说</p>
<p style="text-align: left">
	　　说者授童蒙宗为修行者</p>
<p style="text-align: left">
	　　童蒙言初机也。既解说通未必惟在初机。为对宗通言耳。宗通虽为修行。而言自证也。</p>
<p style="text-align: left">
	　　尔时大慧菩萨白佛言。世尊。如世尊一时说言。世间诸论种种辩说慎勿习近。若习近者。摄受贪欲不摄受法。世尊。何故作如是说佛告大慧。世间言论种种句味因缘譬喻采集庄严。诱引诳惑愚痴凡夫。不入真实自通。不觉一切法。妄想颠倒堕于二边。凡愚痴惑而自破坏。诸趣相续不得解脱。不能觉知自心现量。不离外性自性。妄想计着。是故世间言论种种辩说。不脱生老病死忧悲苦恼。诳惑迷乱夫论有世论出世论。故道有正有邪。虽不两立而未尝不并行于世。故如来诫其于世论慎勿亲近。大慧所以致问。言世论者即外道卢伽耶陀。此翻左世亦云恶论。此论但饰文词诳惑凡愚。有习近者。惟摄取世间财欲不得法利。答中先斥其非。以彼言论不诠正理故。不可以入真实自通之地。卒归于二边而已。凡愚痴惑下。此明受习之非。以自破坏<a>正见</a>故。有诸趣生死相续。无由解脱下文。诸过之相可见。</p>
<p style="text-align: left">
	　　大慧释提桓因。广解众论自造声论。彼世论者有一弟子。持龙形像诣释天宫建立论宗。要坏帝释千辐之轮。随我不如断一一头以谢所屈。作是要已即以释法摧伏帝释。释堕负处。即坏其车还来人间。如是大慧。世间言论因譬庄严。乃至畜生亦能以种种句味。惑彼诸天及阿修罗。着生灭见。而况于人。是故大慧。世间言论应当远离。以能招致苦生因故。慎勿习近此段下引事证失。释提桓因者。帝释之异名也。持龙形像者。谓变作龙身也。要约也。入楞伽云。作是要言。憍尸迦我共汝论。汝若不如我当破汝千辐之轮。我若不如断一一头以谢所屈。即以释法者。谓即以帝释所造论法为难。堕负即不胜。谓帝释不胜也。乃至畜生者。如变作龙身之类也。又言世间论应当远离者。谓彼论为害若此。可不慎欤。</p>
<p style="text-align: left">
	　　大慧。世论者。唯说身觉境界而已。大慧。彼世论者。乃有百千。但于后时后五十年。当破坏结集。恶觉因见盛故。恶弟子受如是。大慧。世论破坏结集。种种句味因譬庄严。说外道事。着自因缘无有自通。大慧。彼诸外道。无自通论。于余世论广说无量百千事门。无有自通。亦不自知愚痴世论世论下。重出彼论建立。身觉境界者。谓五阴身觉想之境也。虽彼世论乃有百千。极其宗趣不离情识。岂知有至道哉。后五十年破坏结集者。按金刚功德施论。谓人寿百龄开为二分。初分五十教力增强。后五十岁教力渐微。言<a>正法</a>欲灭时也。或当作后五百年。十字恐误。破坏如来结集正教。以彼颠倒恶觉苦因邪见盛故。其恶党类受习其说。自取沦溺也。如是下结斥。言着自因缘者。如所说身觉是已。而不能以理自通故。云无有自通。由其不能自通。虽广说百千事门。不过是惑世法。彼不自知。良可悲也。</p>
<p style="text-align: left">
	　　尔时大慧白佛言。世尊。若外道世论种种句味因譬庄严无有自通。自事计著者。世尊亦说世论。为种种异方诸来会众天人阿修罗。广说无量种种句味。亦非自通耶。亦入一切外道智慧言说数耶。佛告大慧。我不说世论亦无来去。唯说不来不去。大慧。来者趣聚会生。去者散坏。不来不去者。是不生不灭。我所说义不堕世论妄想数中。所以者何。谓不计着外性非性自心现处。二边妄想所不能转。相境非性。觉自心现则自心现妄想不生。妄想不生者。空无相无作。入三脱门名为解脱此显正教。初大慧反问。如来所说亦同世论。凡有二难。如文云云。如为他方诸天人众广说诸法。则随他意语。岂亦非自通义。亦何异于外道世智言说耶。答中先拂初难。言我不说世论。盖世论说去来。佛唯说不去不来。来言趣聚会生者。谓来则众缘和合而生。去言散坏者。谓去则缘散而灭。佛说异是言不去不来。即不生不灭。乃我所通。答次难云。不堕世论妄想数者。即外道有无分别是妄想数。复自征释。谓不着二边。以不着故。有无妄想所不能转。良以自相境界非性。非性即空。何转之有。又言觉自心现等者。既了诸法唯心。妄想复何所生。由不生故入三脱门。空者性空也。无相者相空也。无作者性相俱空。心无所作也。无作又曰无愿。谓无愿求也。</p>
<p style="text-align: left">
	　　大慧。我念一时于一处住。有世论<a>婆罗门</a>。来诣我所不请空闲。便问我言。瞿昙。一切所作耶。我时报言。婆罗门。一切所作。是初世论。彼复问言。一切非所作耶。我复报言。一切非作是第二世论。彼复问言。一切常耶。一切无常耶。一切生耶。一切不生耶。我时报言。是六世论。大慧。彼复问我言。一切一邪一切异邪。一切俱邪一切不俱邪。一切因种种受生现邪。我时报言。是十一世论。大慧。彼复问言。一切无记耶。一切记耶。有我邪。无我邪。有此世邪。无此世耶。有他世邪。无他世邪。有解脱耶。无解脱耶。一切刹那邪。一切不刹那邪。<a>虚空</a>邪。非数灭邪。涅槃邪。瞿昙。作邪非作邪。有中阴邪。无中阴邪。大慧。我时报言。婆罗门。如是说者悉是世论。非我所说是汝世论此正引论广辩邪正。婆罗门是梵语。具云婆罗贺摩拏。此云净裔。亦云净行。自称祖自梵天口生。因从梵姓。如梵志即其种也。惟五<a>天竺</a>有余国无之。又云外意。其种别有经书世承其业。或在家或出家。恃术倨傲言不请空闲者。空闲犹间隙也。请问之仪当待间隙。如礼有请间之语是也。而彼倨傲卒然来问。所以责之也。彼问虽多概以一世论报之。所以拒之也。如是说者。悉是世论无非情见。又曰。非我所说。是汝世论。所以外之也。</p>
<p style="text-align: left">
	　　我惟说无始虚伪妄想习气种种诸恶三有之因。不能觉知自心现量。而生妄想攀缘外性。如外道法我诸根义三合知生。我不如是。婆罗门。我不说因不说无因。惟说妄想摄所摄性施设缘起。非汝及余堕受我相续者所能觉知。大慧。涅槃虚空灭非有三种。但数有三耳此佛自示正教。不出三道。无始至习气烦恼道也。种种诸恶业道也。三有苦道也。因者。谓烦恼恶业。为苦道之因也。由不能觉知诸法唯心所现。于彼外法而起妄想攀缘。此乃正因缘之说。非外道所知。又曰。如外道法者。重举彼计以格其说。言我诸根义三合知生者。谓我及根境。三缘和合而知生。知即识也。佛说异。是故曰。我不说因不说无因。因即因缘无因即自然。唯依妄心以能取所取。而说缘起。非汝及余外道着我执之不断者所能测。言涅槃虚空灭。文似孤起。及考大慧之问。谓如来之说亦同外道数论故。乃告云。此三无为但数有三而非有三。三无为义见前注。</p>
<p style="text-align: left">
	　　复次大慧。尔时世论婆罗门复问我言。痴爱业因故。有三有耶。为无因耶。我时报言。此二者亦是世论耳。彼复问言。一切性皆入自共相耶。我复报言。此亦世论婆罗门。乃至意流妄计外尘。皆是世论。复次大慧。尔时世论婆罗门复问我言。颇有非世论者不。我是一切外道之宗。说种种句味因缘譬喻庄严。我复报言。婆罗门有非汝有者。非为非宗非说非不说。种种句味非不因譬庄严。婆罗门言。何等为非世论非非宗非非说。我时报言。婆罗门有非世论。汝诸外道所不能知。以于外性不实妄想虚伪计着。故谓妄想不生觉了有无自心现量。妄想不生。不受外尘妄想永息。是名非世论。此是我法非汝有也。婆罗门。略说彼识。若来若去若死若生若乐若苦若溺若见若触。若着种种相。若和合相续。若爱若因计着。婆罗门。如是比者。是汝等世论。非是我有。大慧。世论婆罗门作如是问。我如是答彼即默然不辞而退。思自通处作是念言。<a>沙门</a>释子出于通外。说无生无相无因觉自妄想现相妄想不生此如来对大慧。述婆罗门所问。及佛所答。然其所问挟佛二三义以为问端。佛皆答以世论者。此乃据彼所知。凡意识流动随尘计着。无分邪正皆为世论。使彼不得措辞。所以杜之也。彼论既穷。遂有非世论之请。如来言。有非汝所有也。非为非宗乃至譬喻庄严皆言非者。谓异其论。虽微启之而终未与说实。及其再请曰。何等为非非宗非非说。乃复抑之曰。非汝所知。以其于外法妄想计着非唯不能信入亦恐随语生解增其见过。所以难之也。然后告云。谓妄想不生令其觉了有无无非唯心所现。则妄想不生不受外尘则妄想永息。是为非世论。始知三世诸佛。初无一法与人。但令妄想不生。则天真妙性不远而复矣。既述正论复斥其非。自略说彼识。若来若去至于若因计着。皆彼外计妄识。彼论既屈复惭而退。亦不暇辞。且言思自通处。又曰。出于通外者。此皆外道退而有省之言。以佛所说求诸己而不得。始知出于自通之外。而曰无生无相等。观其所领。亦足以见其有所得矣。</p>
<p style="text-align: left">
	　　大慧。此即是汝向所问。我何故说习近世论种种辩说摄受贪欲不摄受法。大慧白佛言。世尊。摄受贪欲及法。有何句义。佛告大慧。善哉善哉。汝乃能为未来众生。思惟咨问如是句义。谛听谛听。善思念之。当为汝说。大慧白佛言。唯然受教。佛告大慧。所谓贪者。若取若舍若触若味。系着外尘堕二边见。复生苦阴生老病死忧悲苦恼。如是诸患皆从爱起。斯由习近世论及世论者。我及诸佛说名为贪。是名摄受贪欲不摄受法此是结指所问所答。大慧因复。问贪欲及法之义。答中以取舍等为贪。贪即烦恼。以贪故系着外尘等即结业也。复生苦阴等。即苦道也。然皆以爱为本。爱复由习近世论。及世论者即人也。皆能摄令生贪。故云摄受贪欲。言不摄受法者。不摄受正法也。</p>
<p style="text-align: left">
	　　大慧。云何摄受法。谓善觉知自心现量。见人无我及法无我相妄想不生。善知上上地。离心意意识。一切诸佛智慧灌顶。具足摄受十无尽句。于一切法无开发自在。是名为法。所谓不堕一切见一切虚伪一切妄想一切性一切二边。大慧。多有外道痴人。堕于二边若常若断。非黠慧者。受无因论则起常见。外因坏因缘非性则起断见。大慧。我不见生住灭故。说名为法。大慧。是名贪欲及法。汝及余菩萨摩诃萨。应当修学此答摄受法问谓善觉知等者。言所摄受非别有法。即觉知唯心所现。见二无我不取于相。离诸分别善知诸地行相。离心意识受诸佛灌顶。具足受行。十种大愿。于一切法悉得自在。是名法利。又言不堕一切见等。谓显自性离诸邪倒。多有外道下。凡堕边见皆愚人法。非黠慧者。谓断常邪见。非小乘黠慧。无因论。谓四大性常。不假因成故堕常见。或见外因坏灭。计因缘非性则成断见又言。我不见生住灭故者。则生而无生住而非住灭而非灭。则异乎断常。是名为法。结劝可见。</p>
<p style="text-align: left">
	　　尔时世尊欲重宣此义而说偈言。</p>
<p style="text-align: left">
	　　一切世间论外道虚妄说</p>
<p style="text-align: left">
	　　妄见作所作彼则无自宗</p>
<p style="text-align: left">
	　　唯我一自宗离于作所作</p>
<p style="text-align: left">
	　　为诸弟子说远离诸世论</p>
<p style="text-align: left">
	　　心量不可见不观察二心</p>
<p style="text-align: left">
	　　摄所摄非性断常二俱离</p>
<p style="text-align: left">
	　　乃至心<a>流转</a>是则为世论</p>
<p style="text-align: left">
	　　妄想不转者是人见自心</p>
<p style="text-align: left">
	　　来者谓事生去者事不现</p>
<p style="text-align: left">
	　　明了知去来妄想不复生</p>
<p style="text-align: left">
	　　有常及无常所作无所作</p>
<p style="text-align: left">
	　　此世他世等斯皆世论通</p>
<p style="text-align: left">
	　　初四句颂世论计作所作不知唯自心量则以有无为宗。言作所作者。作谓能作。所谓所作之法。如计梵天微尘等生是也。唯我等者。佛谓唯我以自心为宗。离于妄计能作所作。为诸弟子说此正法令其不习世论。心量不可见者。以心离性执。不可以有无见。不可以能所摄。是谓断常俱离。二心即有无见也。心为断常所转者则为世论。心离分别不为所转。是明见自心也。若彼外道。计来者为生去者为灭事即生死事也。不现即灭也。萨说无去无来。即不生不灭。故云明了知去来。妄想不复生也。后四句惟颂世论。如文可见。</p>
<p style="text-align: left">
	　　尔时大慧菩萨复白佛言。世尊。所言涅槃者。说何等法名为涅槃。而诸外道各起妄想。佛告大慧。谛听谛听。善思念之。当为汝说。如诸外道妄想涅槃。非彼妄想随顺涅槃。大慧。白佛言。唯然受教。佛告大慧。或有外道阴界入灭境界离欲。见法无常心心法品不生。不念去来现在境界。诸受阴尽。如灯火灭如种子坏。妄想不生。斯等于此作涅槃想。大慧。非以见坏名为涅槃前论二乘所得涅槃与外道。以妄想识灭为涅槃。辩之明矣。大慧于此复有所请者。恐理未尽明见未尽破。或堕邪见。则究竟解脱之道。无上涅槃之城。反致侵毁。本有法身慧命不得而显。此大慧之所忧。不可不复请也。如来乃告曰。或有外道阴界入灭等作。涅槃想者。按提婆论释。凡外道妄计。涅槃有二十种。此当第一。论曰。诸受阴尽如灯灭种坏风止。名涅槃。今文则又曰境界离欲等。谓于六尘无染故曰离欲。见诸法无常故。不起心心数法。以不念过现等境故。诸受阴尽如灯灭种坏。受灭则想灭。故曰妄想不生。且约想灭云尔。其实见想不除故斥曰。非以见坏为涅槃也。此总破诸计。</p>
<p style="text-align: left">
	　　大慧。或以从方至方。名为解脱。境界想灭犹如风止。或复以觉所觉见坏。名为解脱。或见常无常作解脱想。或见种种相想招致苦生因。思惟是已不善觉知自心现量。怖畏于相而见无相。深生爱乐作涅槃想从方至方者。论云。第二外道说。最初有方。从方生世间及人。人生天地。次第灭没还入彼处。说方是常名涅槃因。或谓方犹方所。亦彼此也。谓从彼至此不失本性。又曰。境界想灭犹如风止者。新说云。风仙外道。计风能生杀万物。说风性常是曰涅槃。或谓风止则无迹而已。言觉所觉等者。外道言觉多谓觉想。入楞伽云。不见能觉所觉。名为涅槃。见坏即不见也。言常无常等者。按论。外道言。师名伊赊那。形不可见遍一切处能生万物。能生是常名为涅槃。所生之物即名无常。解脱涅槃名异体同也。言种种相想等者。此以相想而为苦因。不知相即自心所现。舍相而着无相之见。于此爱乐以为涅槃。</p>
<p style="text-align: left">
	　　或有觉知内外诸法自相共相去来现在有性不坏。作涅槃想。或谓我人众生<a>寿命</a>一切法坏。作涅槃想。或以外道恶烧智慧。见自性及士夫。彼二有间。土夫所出名为自性。如冥初比。求那转变。求那是作者作涅槃想。或谓福非福尽或谓诸烦恼尽。或谓智慧。或见自在是真实作死生者。作涅槃想言觉知内外诸法等者。即觉想分别根尘等法自共之相三世之异。神我之性不坏以为涅槃。言我人等者。妄谓四相之法灭坏。以为涅槃。言恶烧智慧者。此乃恶见火烧灭正智。自性我见之本也。士夫十六知见之一也。彼二有间。间异也。谓彼自性与士夫。二者有间异也。然自性从士夫所出。如冥初生觉之比。或谓二有从初生觉为一有。从尘生大为一有者。文意不贯。若从其说则不合又云如冥初比。言求那转变等者。谓依自性转变能作诸法。以为涅槃。言福非福等者。非福罪也。谓罪福俱尽。皆指尽处以为涅槃。言烦恼尽等者。按论。烦恼与智本为一计。谓烦恼尽依智慧。名为涅槃。言或见自在等者。论云。自在天能造作众王生死者。能作名常为涅槃也。</p>
<p style="text-align: left">
	　　或谓展转相生生死更无余因。如是即是计着因。而彼愚痴不能觉知。以不知故作涅槃想。或有外道言得真谛道。作涅槃想。或见功德功德所起和合一异俱不俱。作涅槃想。或见自性所起孔雀文彩种种杂宝。及利刺等性。见已作涅槃想言展转相生者。尼犍子论师计。劫初生一男一女。彼时和合展转相生。一切物灭复归于彼。谓此外更无余因。曾不知如是计着是生死因。而彼愚痴不觉。以为涅槃。言得真谛道等者。僧佉论师计二十五谛。从冥初生。谓证真实之道。以为涅槃。或见功德等者。凡外道所谓功德。多指苦行。仍于所起和合处。作四句见以为涅槃。或见自性等者。入楞伽云。或计诸物从自然生。孔雀文彩棘刺铦利。生宝之处出种种宝。如此等事是谁能作。即执自然以为涅槃也。</p>
<p style="text-align: left">
	　　大慧。或有觉二十五真实。或王守护国受六德论。作涅槃想。或见时是作者时节世间。如是觉者作涅槃想。或谓性或谓非性。或谓知性非性。或见有觉与涅槃差别。作涅槃想觉二十五真实者。谓觉了二十五谛真实。又言王守护国者。谓若能受六德论。令万民安乐。安乐之性以为涅槃。言见时是作者。时敬论师计。时节为因能生世间诸法。时有变迁而作者不异。如是觉者以为涅槃。言性非性等者。入楞伽云。或执有物或执无物。或执有物无物共。以为涅槃。此云性性即法法即物也。言有觉等者。谓万物是喧动。涅槃是寂静。此二无别以为涅槃。已上外道种种妄计起涅槃见。具如提婆等论广释其相也。</p>
<p style="text-align: left">
	　　有如是比种种妄想。外道所说不成所成。智者所弃。大慧。如是一切悉堕二边。作涅槃想。如是等外道涅槃妄想。彼中都无若生若灭。大慧。彼一一外道涅槃彼等自论。智慧观察都无所立。如彼妄想心意来去漂驰流动。一切无有得涅槃者此段结斥文凡有五。言不成所成者。以其皆妄想故。虽计涅槃而不成涅槃。乃为智者所弃一也。又曰。如是一切悉堕二边者二也。又彼虽妄计生灭。而实彼法何曾生灭三也。然彼所计皆是邪论。以正智观之无所成立四也。又以彼心想流动乖涅槃性。是故无有得涅槃者五也。以此辩之足显其妄矣。</p>
<p style="text-align: left">
	　　大慧。如我所说涅槃者。谓善觉知自心现量不着外性。离于四句见如实处。不堕自心现妄想二边。摄所摄不可得。一切度量不见所成愚。于真实不应摄受。弃舍彼已得自觉圣法。知二无我离二烦恼。净除二障永离二死。上上地如来地。如影幻等诸深三昧离心意意识说名涅槃。大慧。汝及余菩萨摩诃萨应当修学。当疾远离一切外道诸涅槃见如我所说等者。对邪显正。其文亦五。谓善觉知自心现量不着。外性一也。离于四句见如实处二也。不堕自心现妄想二边。则能取所取不可得三也。一切度量不见所成者。显如来涅槃出众邪外四也。度量即数也。愚于真实不应摄受者。愚即迷也。谓迷于实理随有所见。不应取着五也。言弃舍彼已者。谓弃彼妄见已。即得自觉圣智之法。知人法无我。离通别二惑。除惑智二障。离分段变易生死。渐历诸地至于佛地。此皆所证之法。如幻三昧离心意识。皆所以能显涅槃者。究论<a>三德</a>涅槃。所谓如来秘密之藏。如伊字三点天主三目。不纵不横绝思绝议。如是安住是为究竟涅槃。故诫学者。应当修学离彼邪见。</p>
<p style="text-align: left">
	　　尔时世尊欲重宣此义而说偈言。</p>
<p style="text-align: left">
	　　外道涅槃见各各起妄想</p>
<p style="text-align: left">
	　　斯从心想生无解脱方便</p>
<p style="text-align: left">
	　　愚于缚缚者远离善方便</p>
<p style="text-align: left">
	　　外道解脱想解脱终不生</p>
<p style="text-align: left">
	　　众智各异趣外道所见通</p>
<p style="text-align: left">
	　　彼悉无解脱愚痴妄想故</p>
<p style="text-align: left">
	　　此颂上诸外道妄计涅槃之见。言各各者。如前文所列。有二十一种不同。然皆起于邪习心想。言无解脱方便者。欲解生死之缚而得解脱。非善巧方便之行。则不可也。既无方便解脱。安能入于涅槃。愚即愚迷。由愚迷故不了所计。邪见是烦恼生死之缚。所以舍离善巧方便欲求解脱。终不可得。众智等四句言。诸外道苦行成立所得通智。是妄非真也。</p>
<p style="text-align: left">
	　　一切痴外道妄见作所作</p>
<p style="text-align: left">
	　　有无有品论彼悉无解脱</p>
<p style="text-align: left">
	　　凡愚乐妄想不闻真实慧</p>
<p style="text-align: left">
	　　言语三苦本真实灭苦因</p>
<p style="text-align: left">
	　　譬如镜中像虽现而非有</p>
<p style="text-align: left">
	　　于妄想心镜愚夫见有二</p>
<p style="text-align: left">
	　　不识心及缘则起二妄想</p>
<p style="text-align: left">
	　　了心及境界妄想则不生</p>
<p style="text-align: left">
	　　心者即种种远离相所相</p>
<p style="text-align: left">
	　　事现而无现如彼愚妄想</p>
<p style="text-align: left">
	　　一切痴外道妄见作所作。此二句是结斥外计也。有无有下。明妄想真实。谓妄想出于言论。为三苦之本。真实反于妄想。故为灭苦之因。意令凡愚反迷归悟耳。复以喻显。镜以喻心像以喻镜。凡夫不能了境唯心。故见心外有法而起分别。如见镜中之像而生实想。乃见有二故云不识心及缘。则起二妄想。缘即境也。若了心境一如妄从何起。心者下四句。合上镜像之喻。种种诸境也。既知诸境唯心。则无能相所相。事即境也。言事境之现。如镜像之无实。但愚迷不了。自生分别耳。</p>
<p style="text-align: left">
	　　三有唯妄想外义悉无有</p>
<p style="text-align: left">
	　　妄想种种现凡愚不能了</p>
<p style="text-align: left">
	　　经经说妄想终不出于名</p>
<p style="text-align: left">
	　　若离于言说亦无有所说</p>
<p style="text-align: left">
	　　三有即三界外义即外境。谓三界六道生死皆无实体。但由妄想见此种种外境。故云凡愚不能了。此总结迷妄之失也。然如来所说。种种诸法皆说众生妄想溺于生死。意令众生反妄归真安住涅槃。而众生着于名字言说。不能忘言得意。若能了言说而无言说。则所说之法亦不可得。如得鱼兔而忘筌[(ㄇ@人)/帝]。此如来示人之深意也。</p>
		

	
	

		</div></div><hr><script charset='utf-8' src='../../js/footer.js'></script></body></html>