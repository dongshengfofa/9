<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十九卷 景德传灯录' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十九卷 景德传灯录</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第二十九卷 景德传灯录</strong></p>
<p style="text-align: left">
	　　赞颂偈诗&nbsp;志公和尚大乘赞十首&nbsp;志公和尚十二时颂十二首&nbsp;志公和尚十四科颂&nbsp;归宗至真禅师颂一首&nbsp;香严袭灯大师颂十九首&nbsp;筠州洞山和尚颂一首&nbsp;潭州龙牙和尚颂一十八首&nbsp;玄沙宗一大师颂三首&nbsp;招庆真觉大师颂二首&nbsp;漳州<a>罗汉</a>和尚明道颂一首&nbsp;南岳般舟道场劲和尚觉地颂一首&nbsp;郢州临溪和尚入道浅深颂五首&nbsp;大<a>法眼</a>禅师颂十四首&nbsp;唐白居易八渐偈八首&nbsp;同安察禅师玄谈十首&nbsp;云顶山僧德敷诗一十首&nbsp;僧润诗三首。</p>
<p style="text-align: left">
	　　梁宝志和尚大乘赞十首。</p>
<p style="text-align: left">
	　　大道常在目前。虽在目前难睹。若欲悟道真体。莫除声色言语。言语即是大道。不假断除烦恼。烦恼本来空寂。妄情递相缠绕。一切如影如响。不知何恶何好。有心取相为实。定知见性不了。若欲作业求佛。业是<a>生死</a>大兆。生死业常随身。黑闇狱中未晓。悟理本来无异。觉后谁晚谁早。法界量同太虚。众生智心自小。但能不起吾我。<a>涅槃</a>法食常饱。</p>
<p style="text-align: left">
	　　妄身临镜照影。影与妄身不殊。但欲去影留身。不知身本同虚。身本与影不异。不得一有一无。若欲存一舍一。永与真理相疏。更若爱圣憎凡。生死海里沉浮。烦恼因心有故。<a>无心</a>烦恼何居。不劳分别取相。自然得道须臾。梦时梦中造作。觉时觉境都无。翻思觉时与梦。颠倒二见不殊。改迷取觉求利。何异贩卖商徒。动静两亡常寂。自然契合真如。若言众生异佛。迢迢与佛常疏。佛与众生不二。自然究竟无余。</p>
<p style="text-align: left">
	　　法性本来常寂。荡荡无有边畔。安心取舍之间。被他二境回换。敛容入定坐禅。摄境安心觉观。机关木人<a>修道</a>。何时得达被岸。诸法本空无著。境似浮云会散。忽悟本性元空。恰似热病得汗。无智人前莫说。打尔色身星散。</p>
<p style="text-align: left">
	　　报尔众生直道。非有即是非无。非有非无不二。何须对有论虚。有无妄心立号。一破一个不居。两名由尔情作。无情即本真如。若欲存情觅佛。将网山上罗鱼。徒费功夫无益。几许枉用工夫。不解即心即佛。真似骑驴觅驴。一切不憎不爱。这个烦恼须除。除之则须除身。除身无佛无因。无佛无因可得。自然无法无人。</p>
<p style="text-align: left">
	　　大道不由行得。说行权为凡愚。得理返观于行。始知枉用工夫。未悟圆通大理。要须言行相扶。不得执他知解。回光返本全无。有谁解会此说。教君向己推求。自见昔时罪过。除却五欲疮疣。<a>解脱</a>逍遥<a>自在</a>。随方贱卖风流。谁是发心买者。亦得似我无忧。</p>
<p style="text-align: left">
	　　内见外见总恶。佛道魔道俱错。被此二大波旬。便即厌苦求乐。生死悟本体空。佛魔何处安着。只由妄情分别。前身后身孤薄。轮回<a>六道</a>不停。结业不能除却。所以流浪生死。皆由横生经略。身本虚无不实。返本是谁斟酌。有<a>无我</a>自能为。不劳妄心卜度。众生身同太虚。烦恼何处安着。但无一切希求。烦恼自然消落。</p>
<p style="text-align: left">
	　　可笑众生蠢蠢。各执一般异见。但欲傍[金*敖]求饼。不解返本观面。面是正邪之本。由人造作百变。所须任意纵横。不假偏耽爱恋。无著即是解脱。有求又遭罗罥。慈心一切平等。真即菩提自现。若怀彼我二心。对面不见佛面。</p>
<p style="text-align: left">
	　　<a>世间</a>几许痴人。将道复欲求道。广寻诸义纷纭。自救己身不了。专寻他文乱说。自称至理妙好。徒劳一生虚过。永劫沉沦生老。浊爱缠心不舍。清净智心自恼。真<a>如法</a>界<a>丛林</a>。返生荆棘荒草。但执黄叶为金。不悟弃金求宝。所以失念狂走。强力装持相好。口内诵经诵论。心里寻常枯槁。一朝觉本心空。具足真如不少。声闻心心断惑。能断之心是贼。贼贼递相除遣。何时了本语默。口内诵经千卷。体上问经不识。不解<a>佛法</a>圆通。徒劳寻行数墨。头陀阿练苦行。希望后身功德。希望即是隔圣。大道何由可得。譬如梦里度河。船师度过河北。忽觉床上安眠。失却度船轨则。船师及彼度人。两个本不相识。众生迷倒羁绊。往来<a>三界</a>疲极。<a>觉悟</a>生死如梦。一切求心自息。</p>
<p style="text-align: left">
	　　悟解即是菩提。了本无有阶梯。堪叹凡夫伛偻。八十不能跋蹄。徒劳一生虚过。不觉日月迁移。向上看他师口。恰似失奶孩儿。道俗峥嵘集聚。终日听他死语。不观己身无常。心行贪如狼虎。堪嗟二乘狭劣。要须摧伏六府。不食酒肉五辛。邪眼看他饮咀。更有邪行猖狂。修气不食盐醋。若悟上乘至真。不假分别男女。</p>
<p style="text-align: left">
	　　宝志和尚十二时颂。</p>
<p style="text-align: left">
	　　平旦寅。狂机内有道人身。穷苦已经无量劫。不信常擎如意珍。若捉物入迷津。但有纤豪即是尘。不住旧时无相貌。外求知识也非真。</p>
<p style="text-align: left">
	　　日出卯。用处不须生善巧。纵使神光照有无。起意便遭魔事挠。若施功终不了。日夜被他人我抝。不用安排只么从。何曾心地生烦恼。</p>
<p style="text-align: left">
	　　食时辰。无明本是释迦身。坐卧不知元是道。只么忙忙受苦辛。认声色觅疏亲。只是他家染污人。若拟将心求佛道。问取<a>虚空</a>始出尘。</p>
<p style="text-align: left">
	　　禺中巳。未了之人教不至。假饶通达祖师言。莫向心头安了义。只守玄没文字。认着依前还不是。暂时自肯不追寻。旷劫不遭魔境使。</p>
<p style="text-align: left">
	　　日南午。四大身中无价宝。阳焰空华不肯抛。作意<a>修行</a>转辛苦。不曾迷莫求悟。任尔朝阳几回暮。有相身中无相身。无明路上无生路。</p>
<p style="text-align: left">
	　　日昳未。心地何曾安了义。他家文字没亲疏。莫起工夫求的意。任纵横绝忌讳。长在人间不居世。运用不离声色中。历劫何曾暂抛弃。</p>
<p style="text-align: left">
	　　晡时申。学道先须不厌贫。有相本来权积聚。无形何用要安真。作净洁却劳神。莫认愚痴作近邻。言下不求无处所。暂时唤作<a>出家</a>人。</p>
<p style="text-align: left">
	　　日入酉。虚幻声音终不久。<a>禅悦</a>珍羞尚不餮。谁能更饮无明酒。没可抛无物守。荡荡逍遥不曾有。纵尔多闻达古今。也是痴狂外边走。</p>
<p style="text-align: left">
	　　黄昏戌。狂子兴功投暗室。假使心通无量时。历劫何曾异今日。拟商量却啾唧。转使心头黑如漆。昼夜舒光照有无。痴人唤作波罗蜜。</p>
<p style="text-align: left">
	　　人定亥。勇猛精进成<a>懈怠</a>。不起纤豪修学心。无相光中常自在。超释迦越祖代。心有微尘还窒阂。廓然无事顿清闲。他家自有通人爱。</p>
<p style="text-align: left">
	　　夜半子。心住无生即生死。生死何曾属有无。用时便用没文字。祖师言外边事。识取起时还不是。作意搜求实没踪。生死魔来任相试。</p>
<p style="text-align: left">
	　　鸡鸣丑。一颗圆珠明已久。内外接寻觅总无。境上施为浑大有。不见头又无手。世界坏时渠不朽。未了之人听一言。只遮如今谁动口。</p>
<p style="text-align: left">
	　　志公和尚十四科颂。</p>
<p style="text-align: left">
	　　菩提烦恼不二。</p>
<p style="text-align: left">
	　　众生不解修道。便欲断除烦恼。烦恼本来空寂。将道更欲觅道。一念之心即是。何须别处寻讨。大道晓在目前。迷倒愚人不了。<a>佛性</a>天真自然。亦无因缘修造。不识三毒虚假。妄执浮沉生老。昔时迷日(一作未)为晚。今日始觉非早。</p>
<p style="text-align: left">
	　　持犯不二。</p>
<p style="text-align: left">
	　　丈夫运用无碍。不为戒律所制。持犯本自无生。愚人被他禁系。智者造作皆空。声闻触途为滞。大士肉眼圆通。二乘天眼有翳。空中妄执有无。不达色心无碍。<a>菩萨</a>与俗同居。清净曾无染世。愚人贪着涅槃。智者生死实际。法性空无言说。缘起略无人子(一本作为兹偈)。百岁无智小儿。小儿有智百岁。</p>
<p style="text-align: left">
	　　佛与众生不二。</p>
<p style="text-align: left">
	　　众生与佛无殊。大智不异于愚。何须向外求宝。身田自有明珠。正道邪道不二。了知凡圣同途。迷悟本无差别。涅槃生死一如。究竟攀缘空寂。惟求意想清虚。无有一法可得。翛然自入无余。</p>
<p style="text-align: left">
	　　事理不二。</p>
<p style="text-align: left">
	　　心王自在翛然。法性本无十缠。一切无非佛事。何须摄念坐禅。<a>妄想</a>本来空寂。不用断除攀缘。智者无心可得。自然无争无喧。不识无为大道。何时得证幽玄。佛与众生一种。众生即是<a>世尊</a>。凡夫妄生分别。无中执有迷奔。了达贪嗔空寂。何处不是真门。</p>
<p style="text-align: left">
	　　静乱不二。</p>
<p style="text-align: left">
	　　声闻厌諠求静。犹如弃面求饼。饼即从来是面。造作随人百变。烦恼即是菩提。无心即是无境。生死不异涅槃。贪嗔如焰如影。智者无心求佛。愚人执邪执正。徒劳空过一生。不见如来妙顶。了达淫欲性空。镬汤炉炭自冷。</p>
<p style="text-align: left">
	　　<a>善恶</a>不二。</p>
<p style="text-align: left">
	　　我自身心快乐。翛然无善无恶。法身自在无方触目无非正觉。六尘本来空寂。凡夫妄生执着。涅槃生死平等。四海阿谁厚薄。无为大道自然。不用将心画度。菩萨散诞灵通。所作常含妙觉。声闻执法坐禅。如蚕吐丝自缚。法性本来圆明。病愈何须执药。了知诸法平等。翛然清虚快乐。</p>
<p style="text-align: left">
	　　色空不二。</p>
<p style="text-align: left">
	　　法性本无青黄。众生谩造文章。吾我说他止观。自意扰扰颠狂。不识圆通妙理。何时得会真常。自疾不能治疗。却教他人药方。外看将为是善。心内犹若豺狼。愚人畏其<a>地狱</a>。智者不异天堂。对境心常不起。举足皆是道场。佛与众生不二。众生自作分张。若欲除却三毒。迢迢不离灾殃。智者知心是佛。愚人乐往西方。</p>
<p style="text-align: left">
	　　生死不二。</p>
<p style="text-align: left">
	　　世间诸法如幻。生死犹若雷电。法身自在圆通。出入山河无间。颠倒妄想本空。般若无迷无乱。三毒本自解脱。何须摄念禅观。只为愚人不了。从他戒律决断。不识寂灭真如。何时得登<a>彼岸</a>。智者无恶可断。运用随心合散。法性本来空寂。不为生死所绊。若欲断除烦恼。此是无明痴汉。烦恼即是菩提。何用别求禅观。实际无佛无魔。心体无形无段。</p>
<p style="text-align: left">
	　　断除不二。</p>
<p style="text-align: left">
	　　丈夫运用堂堂。逍遥自在无妨。一切不能为害。坚固犹若金刚。不着二边中道。翛然非断非常。五欲贪嗔是佛。地狱不异天堂。愚人妄生分别。流浪生死猖狂。智者达色无碍。声闻无不恛惶。法性本无瑕翳。众生妄执青黄。如来引接迷愚。或说地狱天堂。<a>弥勒</a>身中自有。何须别处思量。弃却真如佛像。此人即是颠狂。声闻心中不了。唯只趁逐言章。言章本非真道。转加斗争刚强。心里蚖蛇蝮蝎。螫着便即遭伤。不解文中取义。何时得会真常。死入无间地狱。神识枉受灾殃。</p>
<p style="text-align: left">
	　　真俗不二。</p>
<p style="text-align: left">
	　　法师<a>说法</a>极好。心中不离烦恼。口谈文字化他。转更增他生老。真妄本来不二。凡夫弃妄觅道。四众云集听讲。高座论义浩浩。南座北座相争。四众为言为好。虽然口谈<a>甘露</a>。心里寻常枯燥。自己元无一钱。日夜数他珍宝。恰似无智愚人。弃却真金担草。心中三毒不舍。未审何时得道。</p>
<p style="text-align: left">
	　　解缚不二。</p>
<p style="text-align: left">
	　　律师持律自缚。自缚亦能缚他。外作威仪恬静。心内恰似洪波。不驾生死船筏。如何度得爱河。不解真宗正理。邪见言辞繁多。有二<a>比丘</a>犯律。便却往问优波。优波依律说罪。转增比丘网罗。方丈室中<a>居士</a>。维摩便即来诃。优波默然无对。净名说法无过。而彼戒性如空。不在内外娑婆。劝除生灭不肯。忽悟还同释迦。</p>
<p style="text-align: left">
	　　境照不二。</p>
<p style="text-align: left">
	　　禅师体离无明。烦恼从何处生。地狱天堂一相。涅槃生死空名。亦无贪嗔可断。亦无佛道可成。众生与佛平等。自然圣智惺惺。不为六尘所梁。句句独契无生。正觉一念玄解。三世坦然皆平。非法非律自制。翛然真入圆成。绝此四句百非。如空无作无依。</p>
<p style="text-align: left">
	　　运用无碍。</p>
<p style="text-align: left">
	　　我今滔滔自在。不羡公王卿宰。四时犹若金刚。苦乐心常不改。法宝喻于须弥。智慧广于江海。不为八风所牵。亦无精进懈怠。任性浮沉若颠。散诞纵横自在。遮莫刀剑临头。我自安然不采。</p>
<p style="text-align: left">
	　　迷悟不二。</p>
<p style="text-align: left">
	　　迷时以空为色。悟即以色为空。迷悟本无差别。色空究竟还同。愚人唤南作北。智者达无西东。欲觅如来妙理。常在一念之中。阳焰本非其水。渴鹿狂趁匆匆。自身虚假不实。将空更欲觅空。世人迷倒至甚。如犬吠雷叿叿。</p>
<p style="text-align: left">
	　　归宗至真禅师智常颂一首。</p>
<p style="text-align: left">
	　　归宗事理绝。日轮正当午。自在如师子。不与物依怙。独步四山顶。优游三大路。欠呿飞禽坠。嚬呻众邪怖。机竖箭易及。影没手难覆。施张若工伎。裁剪如尺度。巧镂万般名。归宗还似土。语默音声绝。旨妙情难措。弃个眼还聋。取个耳还瞽。一镞破三关。分明箭后路。可怜大丈夫。先天为心祖(体字函涅槃经二十七卷真师子王晨朝出穴嚬呻欠呿)</p>
<p style="text-align: left">
	　　香严袭灯大师智闲颂一十九首。</p>
<p style="text-align: left">
	　　授指。</p>
<p style="text-align: left">
	　　古人骨多灵异。贤子孙密安置。此一门成孝义。人未达莫差池。须志固遣狐疑。得安静不倾危。向即远求即离。取即急失即迟。无计校忘觉知。浊流识今古伪。一<a>刹那</a>通变异。嵯峨山石火气。内里发焚巅[山/累]。无遮栏烧海底。法网疏灵焰细。六月卧去衣被。盖不得无假伪。达道人唱祖意。我师宗古来讳。唯此人善安置。足法财具惭愧。不虚施用处谛。有人问少呵气。更审来说米贵。</p>
<p style="text-align: left">
	　　最后语。</p>
<p style="text-align: left">
	　　有一语全规矩。休思惟不自许。路逢达道人。扬眉省来处。蹋不着多疑虑。却思看带伴侣。一生参学事无成。殷勤抱得旃檀树。</p>
<p style="text-align: left">
	　　畅玄与崔大夫。</p>
<p style="text-align: left">
	　　达人多隐显。不定露形仪。语下不遗迹。密密潜护持。动容扬古路。明妙乃方知。应物但施设。莫道不思议。</p>
<p style="text-align: left">
	　　达道场与城阴<a>行者</a>。</p>
<p style="text-align: left">
	　　理奥绝思量。根寻径路长。因兹知隔阔。无那被封疆。人生须特达。起坐觉馨香。清净如来子。安然坐道场。</p>
<p style="text-align: left">
	　　与薛判官。</p>
<p style="text-align: left">
	　　一滴滴水一焰焰火。饮水人醉向火人老。不饮不向无复安卧。抝折弓箭蹋倒射垛。若人要知先去钩锥。人须问我我是阿谁。快道快道。</p>
<p style="text-align: left">
	　　与临濡县行者。</p>
<p style="text-align: left">
	　　丈夫咄哉久被尘埋。我因今日得入山来。扬眉示我因兹眼开。老僧手风书处龙钟。语下有意的出樊笼。</p>
<p style="text-align: left">
	　　显旨。</p>
<p style="text-align: left">
	　　思远神仪奥。精虚履践通。见闻离影像。密际语前踪。得意尘中妙。投机露道容。藏明照警觉。肯可达真宗。</p>
<p style="text-align: left">
	　　三句后意。</p>
<p style="text-align: left">
	　　书出语多虚。虚中带有无。却向书前会。放却意中珠。</p>
<p style="text-align: left">
	　　答郑郎中问二首。</p>
<p style="text-align: left">
	　　语中埋迹声前露容。即时妙会古人同风。响应机宜无自他宗。诃起騃蟒奋迅成龙。</p>
<p style="text-align: left">
	　　语里埋筋骨。音声染道容。即时才妙会。拍手趁乖龙。</p>
<p style="text-align: left">
	　　谭道。</p>
<p style="text-align: left">
	　　的的无兼带。独运何依赖。路逢达道人。莫将语默对。</p>
<p style="text-align: left">
	　　与学人玄机。</p>
<p style="text-align: left">
	　　妙旨迅速言说来迟。才随语会迷却神机。扬眉当问对面熙怡。是何境界同道方知。</p>
<p style="text-align: left">
	　　明道。</p>
<p style="text-align: left">
	　　思思似有踪。明明不知处。借问示宗宾。徐徐暗回顾。</p>
<p style="text-align: left">
	　　玄旨。</p>
<p style="text-align: left">
	　　去去无标的。来来只么来。有人相借问。不语笑咍咍。</p>
<p style="text-align: left">
	　　与邓州行者。</p>
<p style="text-align: left">
	　　林下觉身愚。缘不带心珠。开口无言说。笔头无可书。人问香严旨。莫道在山居。</p>
<p style="text-align: left">
	　　三跳后。</p>
<p style="text-align: left">
	　　三门前合掌。两廊下行道。中庭上作舞。后门外摇头。</p>
<p style="text-align: left">
	　　上根。</p>
<p style="text-align: left">
	　　咄哉莫错顿尔无觉。空处发言龙惊一着。小语呼召妙绝名貌。巍巍道流无可披剥。</p>
<p style="text-align: left">
	　　破法身见。</p>
<p style="text-align: left">
	　　向上无父娘。向下无男女。独自一个身。切须了却去。闻我有此言。人人竞来取。对他一句子。不话无言语。</p>
<p style="text-align: left">
	　　独脚。</p>
<p style="text-align: left">
	　　子[吭-几+(坐-工+十)]母啄子觉无[穀-禾+卵]。母子俱亡应缘不错。同道唱和妙云独脚。</p>
<p style="text-align: left">
	　　洞山和尚良价颂一首。</p>
<p style="text-align: left">
	　　无心合道。</p>
<p style="text-align: left">
	　　道无心合人。人无心合道。欲识个中意。一老一不老。</p>
<p style="text-align: left">
	　　龙牙和尚居遁颂一十八首。</p>
<p style="text-align: left">
	　　龙牙山里龙。形非世间色。世上画龙人。巧巧描不得。唯有识龙人。一见便心息。</p>
<p style="text-align: left">
	　　唯念门前树。能容鸟泊飞。来者无心唤。腾身不慕归。若人心似树。与道不相违。</p>
<p style="text-align: left">
	　　一得无心便道情。六门休歇不劳形。有缘不是余朋友。无用双眉却弟兄。</p>
<p style="text-align: left">
	　　悟了还同未悟人。无心胜负自安神。从前古德称贫道。向此门中有几人。</p>
<p style="text-align: left">
	　　学道先须有悟由。还如曾斗快龙舟。虽然旧阁于空地。一度赢来方始休。</p>
<p style="text-align: left">
	　　心空不及道空安。道与心空状一般。参玄不是道空士。一乍相逢不易看。</p>
<p style="text-align: left">
	　　自小从师学祖宗。闲华犹似缠人蜂。僧真不假居云外。得后知无色自空。</p>
<p style="text-align: left">
	　　学道无端学画龙。元来未得笔头踪。一朝体得真龙后。方觉从前枉用功。</p>
<p style="text-align: left">
	　　成佛人希<a>念佛</a>多。念来岁久却成魔。君今欲得自成佛。无念之人不较多。</p>
<p style="text-align: left">
	　　在梦那知梦是虚。觉来方觉梦中无。迷时恰是梦中事。悟后还同睡起夫。</p>
<p style="text-align: left">
	　　学道蒙师诣却闲。无中有路隐人间。饶君讲得千经论。一句临机下口难。</p>
<p style="text-align: left">
	　　菩萨声闻未尽空。人天来往访真宗。争如佛是无疑士。端坐无心只么通。</p>
<p style="text-align: left">
	　　此生不息息何时。息在今生共要知。心息只缘无妄想。妄除心息是休时。</p>
<p style="text-align: left">
	　　迷人未了劝盲聋。土上加泥更一重。悟人有意同迷意。只在迷中迷不逢。</p>
<p style="text-align: left">
	　　夫人学道莫贪求。万事无心道合头。无心始体无心道。体得无心道亦休。</p>
<p style="text-align: left">
	　　眉间毫相焰光身。事见争如理见亲。事有只因于理有。理权方便化<a>天人</a>。一朝大悟俱消却。方得名为无事人。</p>
<p style="text-align: left">
	　　人情浓厚道情微。道用人情世岂知。空有人情无道用。人情能得几多时。</p>
<p style="text-align: left">
	　　寻牛须访迹。学道访无心。迹在牛还在。无心道易寻。</p>
<p style="text-align: left">
	　　玄沙师备宗一大师颂三首。</p>
<p style="text-align: left">
	　　玄沙游径别。时人切须知。三冬阳气盛。六月降霜时。有语非关舌。无言切要辞。会我最后句出世少人知。</p>
<p style="text-align: left">
	　　奇哉一灵叟。那顿许吺吺(音兜)。风起引箜篌。迷子争头凑。设使总不是。虾蟆大张口。开口不开口。终是犯灵叟。欲识个中意。南星真北斗。</p>
<p style="text-align: left">
	　　万里神光顶后相。没顶之时何处望。事已成意亦休。此个从来触处周。智者聊闻猛提取。莫待须臾失却头。</p>
<p style="text-align: left">
	　　招庆省冋婢醮笫λ潭?住		

	
	

		</div></div><hr><script charset='utf-8' src='../../js/footer.js'></script></body></html>