<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，四童子三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>四童子三昧经</center></div><div class='fo'><center>经文出处:来自无量光明网</center><br/><br>
			<div style="text-align: center">第一卷&nbsp;&nbsp; 第二卷&nbsp;&nbsp; 第三卷
<p>&nbsp;</p>
<p style="text-align: left">　　<strong>四童子三昧经</strong> 卷上</p>
<p style="text-align: left">　　哀泣品第一</p>
<p style="text-align: left">　　如是我闻：一时，婆伽婆在俱尸那国力士居地，娑罗林所二双树间。</p>
<p style="text-align: left">　　尔时，如来思惟：&ldquo;今日<a>涅槃</a>时到，应当取灭。&rdquo;长老阿难即于其夜欻得恶梦，惊怖忧恼驰向佛所，愁惨合掌，瞻仰<a>世尊</a>目不暂舍。</p>
<p style="text-align: left">　　尔时，佛告长老阿难：&ldquo;瞿昙弥子，何故如是熟视于我，眼不暂瞬？&rdquo;</p>
<p style="text-align: left">　　尔时，阿难即白佛言：&ldquo;世尊，我于昨夜忽然见梦，身毛为竖甚大怖惧，必是如来涅槃先相。世尊，我既见是非吉梦已，心无情赖深生忧恼，恐畏世尊速入涅槃。&rdquo;</p>
<p style="text-align: left">　　佛告阿难：&ldquo;瞿昙弥子，故见何梦，知是如来涅槃先相而生惊怖？&rdquo;</p>
<p style="text-align: left">　　尔时，如来即以此偈问阿难曰：</p>
<p style="text-align: left">　　&ldquo;汝梦何所见，在娑罗林所，</p>
<p style="text-align: left">　　谓涅槃先相？彼相为我说。&rdquo;</p>
<p style="text-align: left">　　尔时，阿难即以偈颂白世尊曰：</p>
<p style="text-align: left">　　&ldquo;昨夜所见梦，可畏身毛竖，</p>
<p style="text-align: left">　　恐怖心大惊，世尊今当听。</p>
<p style="text-align: left">　　忽于世界中，出生广大树，</p>
<p style="text-align: left">　　微妙甚可观，常有诸华果。</p>
<p style="text-align: left">　　普覆众生界，其荫甚清凉，</p>
<p style="text-align: left">　　若蒙在树下，受乐除忧患。</p>
<p style="text-align: left">　　观树得净眼，闻声得净耳，</p>
<p style="text-align: left">　　成就多功德，高至于有顶。</p>
<p style="text-align: left">　　彼树出妙声，具说诸<a>法相</a>，</p>
<p style="text-align: left">　　微妙义具足，安乐诸众生。</p>
<p style="text-align: left">　　彼树出光明，如恒河沙数，</p>
<p style="text-align: left">　　充满如是刹，所照无不遍，</p>
<p style="text-align: left">　　诸有十方界，无量难思议，</p>
<p style="text-align: left">　　光明所触者，必当得利益。</p>
<p style="text-align: left">　　彼树出妙香，普熏十方刹，</p>
<p style="text-align: left">　　若闻此香气，不堕诸恶道，</p>
<p style="text-align: left">　　亦不堕<a>地狱</a>，及不堕畜生，</p>
<p style="text-align: left">　　饿鬼阿修罗，皆至于善趣。</p>
<p style="text-align: left">　　如是大妙树，安乐诸众生，</p>
<p style="text-align: left">　　摧折力士地，卧于双树间。</p>
<p style="text-align: left">　　尔时千数众，无量不思议，</p>
<p style="text-align: left">　　见此大树倒，悲号而哀泣，</p>
<p style="text-align: left">　　忽不闻彼声，亦复不闻香，</p>
<p style="text-align: left">　　各不能自起，我亦迷闷倒。</p>
<p style="text-align: left">　　我昨梦如是，无量可畏相，</p>
<p style="text-align: left">　　如我所见事，具眼为我说。&rdquo;</p>
<p style="text-align: left">　　尔时，净居诸天子及<a>娑婆世界</a>主大梵天王，并商主魔王子、天主憍尸迦、四天王等并诸眷属，各于住处闻佛世尊涅槃之相，各及八十余那由他眷属诸天子等，前后围绕往诣佛所，顶<a>礼佛</a>足，皆悉同声悲号懊恼，忧愁泣泪即向阿难，而说偈言：</p>
<p style="text-align: left">　　&ldquo;呜呼大苦哉，&nbsp;阿难汝具知，</p>
<p style="text-align: left">　　如来双树间，&nbsp;欲取于灭度。</p>
<p style="text-align: left">　　无灯为作灯，&nbsp;无归为作归，</p>
<p style="text-align: left">　　欲入于寂静，&nbsp;无余大涅槃。&rdquo;</p>
<p style="text-align: left">　　尔时，世尊向慧命阿难及诸天众，而说偈言：</p>
<p style="text-align: left">　　&ldquo;汝贤莫忧苦，&nbsp;如所见无异，</p>
<p style="text-align: left">　　今夜取涅槃，&nbsp;在于双林下。</p>
<p style="text-align: left">　　彼之大树者，&nbsp;枝茎不思议，</p>
<p style="text-align: left">　　具光明香气，&nbsp;摧折双树间。</p>
<p style="text-align: left">　　如树佛亦然，&nbsp;今欲诣彼所，</p>
<p style="text-align: left">　　入无余灭度，&nbsp;如水灭大火。</p>
<p style="text-align: left">　　<a>舍利</a>目连等，&nbsp;<a>神通</a>智慧最，</p>
<p style="text-align: left">　　二人已灭度，&nbsp;汝今岂不知？</p>
<p style="text-align: left">　　诸行皆如是，&nbsp;无常生灭法，</p>
<p style="text-align: left">　　佛知如是相，&nbsp;知已为众说。</p>
<p style="text-align: left">　　阿难汝当告，&nbsp;我诸声闻等，</p>
<p style="text-align: left">　　上座尼楼陀，&nbsp;天眼最第一，</p>
<p style="text-align: left">　　上座迦旃延，&nbsp;上座俱絺罗，</p>
<p style="text-align: left">　　富楼<a>须菩提</a>，&nbsp;难低及牛齝，</p>
<p style="text-align: left">　　输那模伽王，&nbsp;著粪扫衣者，</p>
<p style="text-align: left">　　难陀罗睺罗，&nbsp;及余诸声闻，</p>
<p style="text-align: left">　　学无学人等，&nbsp;及诸余凡夫，</p>
<p style="text-align: left">　　一切速告知，&nbsp;不久我灭度，</p>
<p style="text-align: left">　　勿于涅槃后，&nbsp;而生彼苦恼。</p>
<p style="text-align: left">　　有学及凡夫，&nbsp;不见大生苦，</p>
<p style="text-align: left">　　我慰喻彼等，&nbsp;晓示真法相，</p>
<p style="text-align: left">　　诸行皆如梦，&nbsp;无常汝莫忧。&rdquo;</p>
<p style="text-align: left">　　尔时，世尊如是说已，慧命阿难即以偈颂，白世尊曰：</p>
<p style="text-align: left">　　&ldquo;世尊我迷方，&nbsp;举身皆颤慄，</p>
<p style="text-align: left">　　闻佛欲灭度，&nbsp;我愁忧不少。</p>
<p style="text-align: left">　　体畏无<a>欢喜</a>，&nbsp;心益增悲悼，</p>
<p style="text-align: left">　　离欲亦如是，&nbsp;其眼云何去？</p>
<p style="text-align: left">　　云何告上座，&nbsp;诸眼第一者，</p>
<p style="text-align: left">　　今日大悲尊，&nbsp;见已更不见？</p>
<p style="text-align: left">　　我今自忧苦，&nbsp;云何告彼苦？</p>
<p style="text-align: left">　　上座云何闻，&nbsp;苦恼大怖事？</p>
<p style="text-align: left">　　学人云何住，&nbsp;及余诸凡夫？</p>
<p style="text-align: left">　　忧悲箭所射，&nbsp;愿尊住一劫！</p>
<p style="text-align: left">　　云何于四众，&nbsp;宣说世尊灭？</p>
<p style="text-align: left">　　世尊为我说，&nbsp;愿尊住一劫！</p>
<p style="text-align: left">　　大炬逝速疾，&nbsp;灭没于<a>世间</a>，</p>
<p style="text-align: left">　　世间大黑闇，&nbsp;世间永盲冥，</p>
<p style="text-align: left">　　我不能告彼，&nbsp;世间大苦事！</p>
<p style="text-align: left">　　世尊更遣余，&nbsp;无有忧苦者。&rdquo;</p>
<p style="text-align: left">　　佛告阿难：&ldquo;瞿昙弥子，汝莫忧苦，诸行性相悉皆无常。&rdquo;</p>
<p style="text-align: left">　　尔时，世尊即说偈言：</p>
<p style="text-align: left">　　&ldquo;阿难亿诸天，&nbsp;闻佛欲涅槃，</p>
<p style="text-align: left">　　悉舍天宫殿，&nbsp;忧愁大苦恼。</p>
<p style="text-align: left">　　侍者汝正业，&nbsp;汝去告<a>比丘</a>，</p>
<p style="text-align: left">　　我涅槃之后，&nbsp;懊恼不见我。&rdquo;</p>
<p style="text-align: left">　　尔时，慧命阿尼楼陀，在须弥山顶为三十三天正当<a>说法</a>。是时，即以清净天眼过于人眼，观见大威德诸天子等舍于宫殿，复闻诸天叫唤大声悲号啼哭，复见已之徒众眷属悉皆四散。时阿尼楼陀<a>正念</a>甚深天眼之明，重复观察诸天子等各及眷属，舍已欲乐忧悲苦恼，速疾舍离相续而去。时阿尼楼陀更复观见须弥山王及诸山峰，或高百由旬，或二百由旬、三百由旬、四百由旬，摧剥崩倒，或五百由旬，或复无量须弥山峰，崩倒堕落大海水中，于彼众生无所损恼亦无伤害。尚不损恼于一众生，况多众生？亦不伤害于一众生，况当伤害于多众生？</p>
<p style="text-align: left">　　彼须弥山王所有依住，天、龙、夜叉、乾闼婆、阿修罗、紧那罗、摩睺罗伽，闻于如来欲入涅槃，悉皆忧悲生大苦恼，同时趣向俱尸那城速疾急行。当速行处，须弥山峰而自崩倒，音响震动并出声言：&ldquo;今大释种释迦牟尼释中胜王，于阿僧祇亿劫苦行修诸善根，今于力士所生之地，娑罗林所在双树间，欲入无余寂灭涅槃。诸<a>天人</a>等皆当眼灭，彼皆匆遑速疾而行，大须弥山及大海水皆悉挠动。以是事故，此大须弥山王之峰及大山谷，崩倒坠落没入大海。&rdquo;</p>
<p style="text-align: left">　　尔时，阿尼楼陀正住须弥山顶即发大声，而说偈言：</p>
<p style="text-align: left">　　&ldquo;世间大商主，&nbsp;众生大<a>福田</a>，</p>
<p style="text-align: left">　　与世间乐报，&nbsp;此仙今涅槃。</p>
<p style="text-align: left">　　往昔能作大功德，&nbsp;是大医王治众病，</p>
<p style="text-align: left">　　拔刺无碍无所著，&nbsp;彼仙今欲入涅槃。</p>
<p style="text-align: left">　　见诸众生多欲患，&nbsp;轮转无明生老死，</p>
<p style="text-align: left">　　处在牢狱颠倒见，&nbsp;起大慈悲为说法，</p>
<p style="text-align: left">　　动诸魔众瞋恚来，&nbsp;猛毅锋刃欲加害，</p>
<p style="text-align: left">　　或执大石及山崖，&nbsp;示现种种恐怖事，</p>
<p style="text-align: left">　　如是等众甚可畏，&nbsp;见之身毛不惊动，</p>
<p style="text-align: left">　　彼尊能破如是魔，&nbsp;今欲入灭双树间。</p>
<p style="text-align: left">　　右手舒展指于地，&nbsp;震吼聚落及诸山，</p>
<p style="text-align: left">　　彼仙<a>自在</a>大法王，&nbsp;今欲涅槃双林间。</p>
<p style="text-align: left">　　能打大地出大声，&nbsp;闻不思议十方界，</p>
<p style="text-align: left">　　彼胜众生大智者，&nbsp;今欲涅槃双林间。</p>
<p style="text-align: left">　　昔魔兵众大可畏，&nbsp;已得难动<a>无畏</a>处，</p>
<p style="text-align: left">　　彼大仙人为众说，&nbsp;转于<a>四谛</a>大法轮，</p>
<p style="text-align: left">　　现诸神通无与等，&nbsp;一切世界置毛端，</p>
<p style="text-align: left">　　众生不知亦不觉，&nbsp;彼尊今欲入涅槃。</p>
<p style="text-align: left">　　今已到于力士地，&nbsp;在于娑罗双林间，</p>
<p style="text-align: left">　　入大寂静三昧中，&nbsp;欲趣涅槃如火灭。&rdquo;</p>
<p style="text-align: left">　　尔时，尊者阿尼楼陀说此偈已，以佛神力，阎浮提内所有比丘、<a>比丘尼</a>、优婆塞、优婆夷，惟除上座摩诃迦葉及诸<a>弟子</a>徒众眷属，自余二百四比丘众，诸余所有四部众等，驰趣娑罗双树林间，同来聚集礼世尊足，各作是念：&ldquo;我等今者即是最后觐见世尊。&rdquo;</p>
<p style="text-align: left">　　时，阿尼楼陀说是偈已，应时三千<a>大千世界</a>所有大威德诸天人等，及诸天天子、天女，诸龙龙子、龙女，及诸夜叉夜叉男女，毗舍遮毗舍遮男女，一切诸天、人、阿修罗、迦楼罗、紧那罗、摩睺罗伽、人非人等，星宿行处，如是等一切大众皆悉号啕，流血洒地，面泪满目，心皆迷毒叫唤举声，哀恸大吼骇动天地，忧箭所射心无情赖，惋叹感伤喐吚咨嗟，诸根悲塞顿闷断绝，宛转于地举身颤慄，手足垂跢受大苦恼。其间或有相视而哭，或以手拳自拍头顶，掴裂躯面而大号哭，或有转眼或复转膝而大号哭，或按两髀如烧脚足而大号哭，或复唱言&lsquo;呜呼<a>佛陀</a>！呜呼佛陀！&rsquo;而大号哭，或手拭眼或手扪面而大号哭，苦箭入心号啕哽绝，痛哀悲恼不能自定而大号哭。如是无量千亿众生泪堕如雨，长歔叹息绝而复苏，或合爪掌涕泪交流而复号哭，或以右手搘头涕泪低顿躄地而大号哭，或以左手扣头怅怏忧火所烧而大号哭，或身体萎悴宛转烦惌而大号哭，或掷两手面失本色迷闷哽塞而大号哭。</p>
<p style="text-align: left">　　尔时，彼诸天、龙、夜叉、乾闼婆、阿修罗、迦楼罗、紧那罗、摩睺罗伽，各及眷属驰趣佛所。到佛所已在于佛前，皆悉扑地如斫树倒，或礼佛足，或大叫唤，或大号啕宛转于地，或在佛前举双两臂递相攀挛，叫呼号哭并唱是言：&ldquo;呜呼佛陀！呜呼大尊！呜呼达摩！呜呼大慈！呜呼大宅！呜呼大归！怜愍我等，救护我等，<a>三界</a>之眼失路示路，一切世间当成空旷，一切众生当盲无目，大智炬明今日永灭。&rdquo;互相执挽如丧父母、亲戚、兄弟、姊妹、儿女，如是种种号啕悲哽呼声大哭，或如是言：&ldquo;呜呼我尊！呜呼我等大善知识！呜呼巧说微妙美言！呜呼行步如师子王！呜呼行步如大牛王！呜呼行步如大象王！呜呼演畅<a>甘露</a>法王！&rdquo;如是种种无量哀辞，悼伤痛切而大号哭，或从<a>虚空</a>扑身堕地，闷绝宛转悲哽号哭。</p>
<p style="text-align: left">　　尔时，阿难闷绝扑地如斫树倒，良久乃苏，在于佛前两手据地，瞻仰世尊目不暂舍，而说偈言：</p>
<p style="text-align: left">　　&ldquo;倍生我苦恼，&nbsp;以见众生等，</p>
<p style="text-align: left">　　被苦箭所射，&nbsp;悲号大哭泣。</p>
<p style="text-align: left">　　譬如绝闇路，&nbsp;商人被劫贼，</p>
<p style="text-align: left">　　忽见大火明，&nbsp;照于众人前，</p>
<p style="text-align: left">　　更增彼大怖，&nbsp;无方得驰走，</p>
<p style="text-align: left">　　触处无依怙，&nbsp;以见火聚故；</p>
<p style="text-align: left">　　以如来灭度，&nbsp;多众皆悲苦，</p>
<p style="text-align: left">　　如是无救者，&nbsp;更被苦箭射。</p>
<p style="text-align: left">　　世尊不住世，&nbsp;余者复涅槃，</p>
<p style="text-align: left">　　最胜人灭度，&nbsp;我见云何忍？</p>
<p style="text-align: left">　　放炽大光明，&nbsp;如薪尽火灭，</p>
<p style="text-align: left">　　堕于力士地，&nbsp;我云何忍见？</p>
<p style="text-align: left">　　今更不复见，&nbsp;在于竹林下，</p>
<p style="text-align: left">　　及在祇陀园，&nbsp;如常说法时。</p>
<p style="text-align: left">　　云何入毗耶，&nbsp;离车最胜城，</p>
<p style="text-align: left">　　向诸离车语，&nbsp;最胜人灭度？</p>
<p style="text-align: left">　　云何入迦毗，&nbsp;释种最胜城，</p>
<p style="text-align: left">　　告彼不喜言，&nbsp;最胜人灭度？</p>
<p style="text-align: left">　　云何诣阇世，&nbsp;摩伽陀胜王？</p>
<p style="text-align: left">　　云何说此言，&nbsp;如来入灭度？</p>
<p style="text-align: left">　　多数千众生，&nbsp;数数而哀泣，</p>
<p style="text-align: left">　　云何慰喻彼，&nbsp;释师子灭度？</p>
<p style="text-align: left">　　比丘比丘尼，&nbsp;及诸在家众，</p>
<p style="text-align: left">　　云何告此言，&nbsp;汝释王灭度？</p>
<p style="text-align: left">　　或在经行所，&nbsp;及入大<a>禅定</a>，</p>
<p style="text-align: left">　　天龙所问时，&nbsp;无畏云何说？</p>
<p style="text-align: left">　　阿难佛何在，&nbsp;福田最胜人，</p>
<p style="text-align: left">　　诸上座问已，&nbsp;世尊我何报？</p>
<p style="text-align: left">　　我为谁敷设，&nbsp;师子大法座？</p>
<p style="text-align: left">　　复为谁敷设，&nbsp;大师子卧床？</p>
<p style="text-align: left">　　众中无所畏，&nbsp;如大师子吼，</p>
<p style="text-align: left">　　复更谁边闻，&nbsp;甚深无比法？</p>
<p style="text-align: left">　　与谁洗足水？&nbsp;为谁执<a>袈裟</a>？</p>
<p style="text-align: left">　　最胜人灭后，&nbsp;更为谁执捉？</p>
<p style="text-align: left">　　谁复大众前，&nbsp;赞叹我勤劬？</p>
<p style="text-align: left">　　谁复赞叹我，&nbsp;多闻大智海？</p>
<p style="text-align: left">　　智慧大辩才，&nbsp;无边众欢悦，</p>
<p style="text-align: left">　　我更对谁闻，&nbsp;微妙软美言？</p>
<p style="text-align: left">　　彼闻持佛子，&nbsp;如是伤叹已，</p>
<p style="text-align: left">　　在于佛足边，&nbsp;闷绝而倒地。&rdquo;</p>
<p style="text-align: left">　　尔时，世尊告阿难言：&ldquo;瞿多弥子，莫过愁毒，莫大迷闷。我于前时，已曾语汝如此之义：一切恩爱悉有别离，一切诸行并皆无常，如梦、如幻、如焰、如泡、如沫、如露，虚妄不实，诸行亦尔。汝已知之，瞿多弥子。汝时可起，但当速去，可为如来于双树间安置床铺，头向东首高如牛头，面正向北，右手搘颊，双树之下偏约南边。如来世尊今后夜分当入涅槃，灭除无余有为身分此之涅槃。&rdquo;</p>
<p style="text-align: left">　　尔时，阿难啼哭号啕，愁毒懊恼，泪下满面。奉世尊敕，敷师子床于彼娑罗双树林所。舒安讫已，而说偈言：</p>
<p style="text-align: left">　　&ldquo;我今最后设，&nbsp;大仙师子床，</p>
<p style="text-align: left">　　于后更不敷，&nbsp;最胜人卧铺。</p>
<p style="text-align: left">　　我云何忍见，&nbsp;空林双树间，</p>
<p style="text-align: left">　　最胜人灭后，&nbsp;寂不见世尊？</p>
<p style="text-align: left">　　诸护林神等，&nbsp;空守于长夜，</p>
<p style="text-align: left">　　更不见如来，&nbsp;云何乐住此？</p>
<p style="text-align: left">　　呜呼无常行，&nbsp;如幻如梦泡，</p>
<p style="text-align: left">　　丈夫教导师，&nbsp;今日当灭度！&rdquo;</p>
<p style="text-align: left">　　尔时，尊者阿尼楼陀即便说偈，告阿难言：</p>
<p style="text-align: left">　　&ldquo;如来先已说，&nbsp;诸行悉无常，</p>
<p style="text-align: left">　　因缘不自在，&nbsp;汝强心莫忧。</p>
<p style="text-align: left">　　岂以汝忧悲，&nbsp;及以啼哭故，</p>
<p style="text-align: left">　　无常事已尔，&nbsp;智者莫迷闷。&rdquo;</p>
<p style="text-align: left">　　说此语已，是时阿难即复以偈，报大尊者尼楼陀言：</p>
<p style="text-align: left">　　&ldquo;无畏尼楼陀，&nbsp;愿莫作是语，</p>
<p style="text-align: left">　　睹胜人灭度，&nbsp;尊岂无忧愁！&rdquo;</p>
<p style="text-align: left">　　是时，尊者阿尼楼陀复更以偈，报阿难曰：</p>
<p style="text-align: left">　　&ldquo;我眼岂无泪？&nbsp;为之以裁忍，</p>
<p style="text-align: left">　　见万类众生，&nbsp;多为爱所逼。</p>
<p style="text-align: left">　　又我天眼见，&nbsp;诸苦恼众生，</p>
<p style="text-align: left">　　为彼等大悲，&nbsp;是以应号哭。</p>
<p style="text-align: left">　　为利于世间，&nbsp;不以懊恼故，</p>
<p style="text-align: left">　　是故我语仁，&nbsp;莫忧当念法。&rdquo;</p>
<p style="text-align: left">　　现生品第二</p>
<p style="text-align: left">　　尔时，世尊从座而起，一切天、人、诸龙、夜叉、乾闼婆、紧那罗、摩睺罗伽、阿修罗、迦楼罗等，百千亿众围绕世尊诣娑罗树林，至已右胁卧师子床。世尊卧彼师子床已，时虚空中即雨天华及天末香，作诸天乐亿百千种，又赍世间种种人华、种种末香、种种涂香、种种音声，供养世尊，植诸善业。各口唱言：&ldquo;此是世尊多陀阿伽度阿罗诃三藐三佛陀最后而卧，亦是我等最后观见世尊，于彼<a>刹那</a>罗婆牟侯多间。&rdquo;</p>
<p style="text-align: left">　　是时，东方有一世界名宝鸣主，去此佛刹十千俱致。彼国土中有佛，名曰师子鸣声多陀阿伽度阿罗诃三藐三佛陀。其世界中有一<a>菩萨</a>名善思义，从彼应托来到此土王舍城中摩伽陀国，韦提希子阿阇世王宫内化生，结跏趺坐。彼既生已，说此偈言：</p>
<p style="text-align: left">　　&ldquo;我从师子吼，&nbsp;如来刹土来，</p>
<p style="text-align: left">　　闻此有世尊，&nbsp;释师子在世。&rdquo;</p>
<p style="text-align: left">　　尔时，空中有一天子，以偈报彼善思义菩萨言：</p>
<p style="text-align: left">　　&ldquo;今者彼人王，&nbsp;世尊释师子，</p>
<p style="text-align: left">　　于娑罗双树，&nbsp;欲入于涅槃。&rdquo;</p>
<p style="text-align: left">　　说是语已，时善思义菩萨摩诃萨，即便以偈报彼天言：</p>
<p style="text-align: left">　　&ldquo;难计诸佛刹，&nbsp;百千俱致数，</p>
<p style="text-align: left">　　我从彼土来，&nbsp;听释师子法。</p>
<p style="text-align: left">　　值彼欲灭度，&nbsp;当趣双树间，</p>
<p style="text-align: left">　　我不实空来，&nbsp;到于斯刹土。</p>
<p style="text-align: left">　　我今已来此，&nbsp;彼尊当涅槃，</p>
<p style="text-align: left">　　诸天等世间，&nbsp;悉愁况于我！</p>
<p style="text-align: left">　　一念此不住，&nbsp;应速见世尊，</p>
<p style="text-align: left">　　勿令我空来，&nbsp;而不得见佛。</p>
<p style="text-align: left">　　善思义劝谏，&nbsp;摩伽陀国王，</p>
<p style="text-align: left">　　发哀美善言，&nbsp;令彼心欢悦。</p>
<p style="text-align: left">　　大王听我语，&nbsp;大人出世间，</p>
<p style="text-align: left">　　王莫放纵心，&nbsp;速诣于佛所。</p>
<p style="text-align: left">　　于数千亿劫，&nbsp;或当一遇时，</p>
<p style="text-align: left">　　今既值彼师，&nbsp;智者莫空过。</p>
<p style="text-align: left">　　愿王勿疑意，&nbsp;谓我小儿痴，</p>
<p style="text-align: left">　　我非痴小儿，&nbsp;王自小儿耳！</p>
<p style="text-align: left">　　贪于世欲乐，&nbsp;杀父造逆殃，</p>
<p style="text-align: left">　　此是小儿痴，&nbsp;当堕于恶道。</p>
<p style="text-align: left">　　王近恶知识，&nbsp;调达斗乱人，</p>
<p style="text-align: left">　　随顺彼逆心，&nbsp;故杀无过父。</p>
<p style="text-align: left">　　王<a>如法</a>无比，&nbsp;真是佛子俦，</p>
<p style="text-align: left">　　但以有我心，&nbsp;无智故兴逆。</p>
<p style="text-align: left">　　如此大恶逆，&nbsp;恐怖事非轻，</p>
<p style="text-align: left">　　以是王必当，&nbsp;堕大阿鼻狱！</p>
<p style="text-align: left">　　及佛今现在，&nbsp;未入涅槃间，</p>
<p style="text-align: left">　　当兴供养心，&nbsp;佛诸舍利骨。</p>
<p style="text-align: left">　　愿王施欢喜，&nbsp;我欲诣佛边，</p>
<p style="text-align: left">　　来生此土中，&nbsp;不为受诸欲。</p>
<p style="text-align: left">　　我以闻本土，&nbsp;师子鸣如来，</p>
<p style="text-align: left">　　称此大仙人，&nbsp;犹师子灭度，</p>
<p style="text-align: left">　　欲得奉见故，&nbsp;来生此土中，</p>
<p style="text-align: left">　　诸刹利宗亲，&nbsp;一时诣向佛。&rdquo;</p>
<p style="text-align: left">　　尔时，阿阇世王即以偈告彼童子言：</p>
<p style="text-align: left">　　&ldquo;力士<a>生地</a>去此遥，&nbsp;不可轻往须严驾，</p>
<p style="text-align: left">　　童子汝但今夜待，&nbsp;明整兵马安乐行。&rdquo;</p>
<p style="text-align: left">　　尔时，善思义童子还复以偈报阿阇世王言：</p>
<p style="text-align: left">　　&ldquo;大王慎莫生懒惰，&nbsp;我神通力不思议，</p>
<p style="text-align: left">　　我今若欲过东方，&nbsp;无量佛刹无限碍。</p>
<p style="text-align: left">　　元从所来佛刹土，&nbsp;经历无量无有边，</p>
<p style="text-align: left">　　其间佛国如恒沙，&nbsp;力士生地竟何远？&rdquo;</p>
<p style="text-align: left">　　尔时，童子从阿阇世怀里而起，徒步而行，发王舍城安庠而出，说此偈言：</p>
<p style="text-align: left">　　&ldquo;欲睹清净无过佛，&nbsp;大力能降最胜人，</p>
<p style="text-align: left">　　汝等随我速往见，&nbsp;及彼释仙未入灭。&rdquo;</p>
<p style="text-align: left">　　尔时，童子从王舍城徒步出已，当彼刹那罗婆时顷，有于七万二千人众集聚围绕。复有无量无边百亿那由他诸天众，随彼童子往诣佛所，为欲顶礼如来足故。</p>
<p style="text-align: left">　　尔时，世尊作人师子右胁卧已，于彼刹那罗婆牟侯多间。从彼南方去此佛刹，五百千亿佛之世界有一佛刹，彼佛号曰宝积善现如来，十号具足。彼有菩萨名寂静转，从彼刹没，于此世界阎浮提地舍卫城内，生大<a>居士</a>似师子家。即于初生，而说偈言：</p>
<p style="text-align: left">　　&ldquo;于何数亿劫，&nbsp;割舍其手足，</p>
<p style="text-align: left">　　挑眼破身分，&nbsp;断截无量头。</p>
<p style="text-align: left">　　妻妾男女等，&nbsp;一切诸财宝，</p>
<p style="text-align: left">　　于千亿数劫，&nbsp;求无上菩提。</p>
<p style="text-align: left">　　为度诸群生，&nbsp;布施广修福，</p>
<p style="text-align: left">　　无量百亿劫，&nbsp;彼眼者希有。&rdquo;</p>
<p style="text-align: left">　　尔时，似师子居士，以偈报童子言：</p>
<p style="text-align: left">　　&ldquo;汝为是天龙？&nbsp;为夜叉罗刹？</p>
<p style="text-align: left">　　汝即生之顷，&nbsp;分明出语言。</p>
<p style="text-align: left">　　我眷属悉怖，&nbsp;驰走散诸方，</p>
<p style="text-align: left">　　我闻佛名声，&nbsp;是故我不走。&rdquo;</p>
<p style="text-align: left">　　尔时，童子以偈报居士言：</p>
<p style="text-align: left">　　&ldquo;我非天非龙，&nbsp;非夜叉罗刹。</p>
<p style="text-align: left">　　汝居士不知，&nbsp;谓我是世人，</p>
<p style="text-align: left">　　言天龙夜叉，&nbsp;紧那摩睺罗，</p>
<p style="text-align: left">　　我是天中天，&nbsp;居士汝当知。&rdquo;</p>
<p style="text-align: left">　　尔时，似师子复以偈答童子言：</p>
<p style="text-align: left">　　&ldquo;我心复有疑，&nbsp;童子我复惊，</p>
<p style="text-align: left">　　闻汝如是言，&nbsp;同于智者说。</p>
<p style="text-align: left">　　云何天及龙，&nbsp;夜叉紧那罗？</p>
<p style="text-align: left">　　云何天中天？&nbsp;童子更重说！&rdquo;</p>
<p style="text-align: left">　　尔时，童子以偈报居士言：</p>
<p style="text-align: left">　　&ldquo;去此南方界，&nbsp;有佛名宝积，</p>
<p style="text-align: left">　　现在如师子，&nbsp;我从彼处来。</p>
<p style="text-align: left">　　百过作帝释，&nbsp;自在亦作来，</p>
<p style="text-align: left">　　百过作梵天，&nbsp;亦作转轮王。</p>
<p style="text-align: left">　　我欲多时说，&nbsp;一劫或亿劫，</p>
<p style="text-align: left">　　不可得说尽，&nbsp;智者速诣佛。</p>
<p style="text-align: left">　　&ldquo;唯然，大居士，汝常应修如此法行，亲近心念广作显示。大居士，何者法行，如来当说？彼宝积善现如来十号具足，有诸菩萨摩诃萨等成就三法，于菩提心得不退转，复当速证无上菩提。何等为三？一者、入无边心，二者、入甚深智，三者、入坚固<a>修行</a>三昧。&rdquo;</p>
<p style="text-align: left">　　尔时，彼童子欲重宣此义，而说偈言：</p>
<p style="text-align: left">　　&ldquo;若欲入于甚深智，&nbsp;诸天世人所爱重，</p>
<p style="text-align: left">　　惟有诸佛大名称，&nbsp;善能知因及非因。</p>
<p style="text-align: left">　　彼句无非菩提者，&nbsp;此智无有染著处，</p>
<p style="text-align: left">　　舍诸著已离毒箭，&nbsp;证法智已得作佛。</p>
<p style="text-align: left">　　念心无边无有心，&nbsp;入如是心得寂静，</p>
<p style="text-align: left">　　随顺是心名为入，&nbsp;此心名为遍一切。</p>
<p style="text-align: left">　　若破若斫彼不坚，&nbsp;无破诸法如来说，</p>
<p style="text-align: left">　　诸有犹如虚空体，&nbsp;如是真如如金刚。</p>
<p style="text-align: left">　　应知如是自性空，&nbsp;若能修此无所著，</p>
<p style="text-align: left">　　彼即出离烦恼网，&nbsp;当成正觉离诸有。</p>
<p style="text-align: left">　　当知一切无有知，&nbsp;当证一切无所证，</p>
<p style="text-align: left">　　当觉一切无所觉，&nbsp;一切闻声无取著。</p>
<p style="text-align: left">　　入甚深法无法想，&nbsp;<a>解脱</a>众生无脱想，</p>
<p style="text-align: left">　　广寂无有广寂想，&nbsp;得证菩萨无道想。</p>
<p style="text-align: left">　　彼真健人除毒箭，&nbsp;了达众生诸所趣，</p>
<p style="text-align: left">　　知一切故名为佛，&nbsp;难可辄近无所著。&rdquo;</p>
<p style="text-align: left">　　尔时，童子说此偈已，于刹那罗婆牟侯多时，似师子居士即与眷属二百人俱左右围绕，便发阿耨多罗三藐三菩提心，回向菩提，于诸法中得无生忍。十八亿诸天子等，亦发阿耨多罗三藐三菩提心，究竟菩提无有退转。复有四那由他众生，于诸法中远离尘垢得<a>法眼</a>净。</p>
<p style="text-align: left">　　尔时，童子复说偈言：</p>
<p style="text-align: left">　　&ldquo;我今不空来，&nbsp;往释师子所，</p>
<p style="text-align: left">　　于<a>生死</a>怖中，&nbsp;度那由他众。</p>
<p style="text-align: left">　　有多众生数，&nbsp;已发菩提心，</p>
<p style="text-align: left">　　住无上平等，&nbsp;证得无生忍。</p>
<p style="text-align: left">　　我父住法忍，&nbsp;我母兄眷属，</p>
<p style="text-align: left">　　十八亿诸天，&nbsp;皆住菩提道。</p>
<p style="text-align: left">　　我得大财宝，&nbsp;无量不思议，</p>
<p style="text-align: left">　　于<a>佛法</a>转近，&nbsp;去贫穷稍远。&rdquo;</p>
<p style="text-align: left">　　尔时，寂静转童子化其父母及眷属已，出舍卫大城，共其父母并诸眷属，无量百千诸众生等，左右围绕在于众前，趣向力士所生之地娑罗林所，欲礼佛足觐见世尊。</p>
<p style="text-align: left">　　尔时，如来在于师子床上右胁卧时，于彼刹那罗婆牟侯多时，西方去此过八亿百千佛刹，有佛名号乐音如来，十号具足。彼佛刹土有一菩萨摩诃萨名无攀缘，从彼佛刹隐灭身已，于此佛刹阎浮提地波罗奈国大城之内，有大居士名善鬼宿，于其家内而忽化生。时无攀缘童子即于生时，而说偈言：</p>
<p style="text-align: left">　　&ldquo;诸法无攀缘，&nbsp;愚痴觉所转，</p>
<p style="text-align: left">　　彼不脱众苦，&nbsp;增长诸忧恼。</p>
<p style="text-align: left">　　诸法无处所，&nbsp;求之不可得，</p>
<p style="text-align: left">　　若尽及不尽，&nbsp;一切无所有。</p>
<p style="text-align: left">　　虚空无所依，&nbsp;非空亦无依，</p>
<p style="text-align: left">　　空法因缘无，&nbsp;因缘亦不无。</p>
<p style="text-align: left">　　彼诸所说法，&nbsp;深隐难知见，</p>
<p style="text-align: left">　　颇有能说者，&nbsp;人尊释师子。</p>
<p style="text-align: left">　　大象大师子，&nbsp;如梵无诸欲，</p>
<p style="text-align: left">　　今日于双林，&nbsp;将灭世间眼。</p>
<p style="text-align: left">　　在于大众中，&nbsp;如月十五日，</p>
<p style="text-align: left">　　为众说妙法，&nbsp;彼更不可见。</p>
<p style="text-align: left">　　比丘众围绕，&nbsp;如帝释山顶，</p>
<p style="text-align: left">　　自今更不入，&nbsp;一切诸妙城。</p>
<p style="text-align: left">　　天人中极尊，&nbsp;法鼓最胜者，</p>
<p style="text-align: left">　　发音令众悦，&nbsp;我等不复闻。</p>
<p style="text-align: left">　　<a>无我</a>无作者，&nbsp;如来说是法，</p>
<p style="text-align: left">　　今欲入灭度，&nbsp;娑罗双树间。&rdquo;</p>
<p style="text-align: left">　　尔时，无攀缘菩萨说此偈已，波罗奈城一千徒众作如是言：&ldquo;此童子者，甚奇希有！智慧辩才无畏深入，生已乃能忆知<a>宿命</a>生生之事，复能巧说种种妙偈，乃有如是大力智慧，无畏难伏净妙辩才。愿令我等得如是智若此童子。&rdquo;</p>
<p style="text-align: left">　　尔时，无攀缘童子欲令大众入不退地，世间所无不共之法，希有难得无量无边令彼得入，亦令得入无生忍法。</p>
<p style="text-align: left">　　尔时，大众白童子言：&ldquo;善哉！童子，我等今者随童子去，往诣彼所觐见世尊并欲供养。&rdquo;</p>
<p style="text-align: left">　　尔时，无攀缘菩萨摩诃萨，共彼眷属徒众百千围绕恭敬在于彼前，从波罗奈大城而出径诣佛所，为欲觐见及供养故。</p>
<p style="text-align: left">　　尔时，于彼刹那罗婆牟侯多时，从于北方去此佛刹，过六万四百千亿佛土，有佛名曰住菩提分转如来，十号具足。于彼佛刹有菩萨摩诃萨，名曰开敷神通德，从彼没身生此刹土阎浮提中，毗耶离大城大将师子，于彼家内忽然化生。尔时，开敷神通德菩萨摩诃萨生彼家已，即说偈言：</p>
<p style="text-align: left">　　&ldquo;颇闻佛世尊，&nbsp;增长释种家，</p>
<p style="text-align: left">　　度脱诸厄难，&nbsp;无量百千亿？</p>
<p style="text-align: left">　　颇闻佛世尊，&nbsp;无边智慧海，</p>
<p style="text-align: left">　　精进及禅定，&nbsp;甚深达<a>彼岸</a>？</p>
<p style="text-align: left">　　如来拔毒箭，&nbsp;得忍心调柔，</p>
<p style="text-align: left">　　为众常说法，&nbsp;亦不著法相。</p>
<p style="text-align: left">　　颇闻佛世尊，&nbsp;不著于三界，</p>
<p style="text-align: left">　　世间行不行，&nbsp;智慧遍一切？</p>
<p style="text-align: left">　　欲界及<a>色界</a>，&nbsp;乃至无色界，</p>
<p style="text-align: left">　　能以智称量，&nbsp;彼眼者在不？&rdquo;</p>
<p style="text-align: left">　　时大将家有一天女，名转菩提分，化作人形现童子前，以偈报童子言：</p>
<p style="text-align: left">　　&ldquo;世尊住一劫，&nbsp;或复过一劫，</p>
<p style="text-align: left">　　汝后当见佛，&nbsp;今且受五欲，</p>
<p style="text-align: left">　　食胜妙福禄，&nbsp;犹如大王家，</p>
<p style="text-align: left">　　种种妙音声，&nbsp;歌舞作倡等。&rdquo;</p>
<p style="text-align: left">　　尔时，童子具知如来已益众生，诸天人等善根成就，以偈报天女言：</p>
<p style="text-align: left">　　&ldquo;彼愚痴众生，&nbsp;乐于五欲乐，</p>
<p style="text-align: left">　　不闻正遍知，&nbsp;及诸<a>佛教</a>法。</p>
<p style="text-align: left">　　我不受五欲，&nbsp;五欲无坚牢，</p>
<p style="text-align: left">　　五欲如刀剑，&nbsp;谁能信五欲？</p>
<p style="text-align: left">　　猪狗及野干，&nbsp;骡马牛驴等，</p>
<p style="text-align: left">　　此辈贪五欲，&nbsp;诸佛声闻诃！</p>
<p style="text-align: left">　　盲瞎根残缺，&nbsp;痤陋及挛跛，</p>
<p style="text-align: left">　　如是等贪欲，&nbsp;诸佛声闻诃！</p>
<p style="text-align: left">　　蚍蜉蛱蝶蝇，&nbsp;俱翅罗孔雀，</p>
<p style="text-align: left">　　如是等行欲，&nbsp;我胜彼故诃！</p>
<p style="text-align: left">　　譬如大火坑，&nbsp;炽然阎浮满，</p>
<p style="text-align: left">　　彼如盲坠堕，&nbsp;贪欲亦如是。</p>
<p style="text-align: left">　　诸欲无常苦，&nbsp;智者所呵责，</p>
<p style="text-align: left">　　若人不知过，&nbsp;此等为欲转。</p>
<p style="text-align: left">　　我不受五欲，&nbsp;世尊已证知，</p>
<p style="text-align: left">　　能闻此义者，&nbsp;当知彼如佛。</p>
<p style="text-align: left">　　我从佛边闻，&nbsp;彼须弥山王，</p>
<p style="text-align: left">　　于后夜分时，&nbsp;彼佛当灭度。</p>
<p style="text-align: left">　　我等速往诣，&nbsp;尽诸结使者，</p>
<p style="text-align: left">　　欲见者可去，&nbsp;恐彼世尊灭。</p>
<p style="text-align: left">　　转菩提分尊，&nbsp;最胜人所说，</p>
<p style="text-align: left">　　于亿千数劫，&nbsp;难逢种善根。</p>
<p style="text-align: left">　　若于涅槃所，&nbsp;觐见释种尊，</p>
<p style="text-align: left">　　闻释师子法，&nbsp;当生善种子。</p>
<p style="text-align: left">　　若天人夜叉，&nbsp;往至如来所，</p>
<p style="text-align: left">　　若爱释种幢，&nbsp;速见大名称。&rdquo;</p>
<p style="text-align: left">　　尔时，开敷神通德童子菩萨摩诃萨说此偈已，与诸众生无量百千左右围绕最居众首，从毗耶离出径诣佛所，欲礼佛足亲觐供养。</p>
<p style="text-align: left">　　<strong>四童子三昧经</strong> 卷中</p>
<p style="text-align: left">　　四童子品第三</p>
<p style="text-align: left">　　尔时，世尊右胁卧于师子床上。时四童子从四方来，各与大众前后围绕，导在众首悉皆平等，智慧神通威德法行，无所差别不乖毫毛，共趣佛所往到佛前恭敬合掌。彼四童子到佛边时，各随城邑所从眷属，一切天人百千众生杂类皆悉合掌，一切静心欢喜踊跃曲躬瞻仰向四童子。彼四童子当于来时，四方纵广满一由旬，诸天雨华遍满于地，鼓天音乐种种百千，诸天歌咏赞叹无量。尔时，多陀阿伽度阿罗诃三藐三佛陀，普于四方自然显现四师子座。</p>
<p style="text-align: left">　　尔时，尊者阿难以偈白佛言：</p>
<p style="text-align: left">　　&ldquo;世尊何因缘，&nbsp;一切智四边，</p>
<p style="text-align: left">　　右胁现四床，&nbsp;师子广大敷？&rdquo;</p>
<p style="text-align: left">　　作是语已，佛告阿难：&ldquo;阿难，汝见此四童子已不？从四方来，面如满月，过日光明蔽四天下，威德特尊，齿白明耀，发智慧光得大精进，入甚深智成就功德，识智了达有深信行，<a>谦卑</a>惭愧行业满足，意见深远得正念定，智慧善巧有大方便第一总持，为诸众生随顺说法增长善本，于无量亿百千佛所种诸善根。各住四方，各于佛刹闻我涅槃，各从彼刹诸如来所，咨发启请生此刹土，欲闻见我及我名称，说法利益功德之事。观看今日如来后夜分时，于力士生地娑罗双树间，当入无余涅槃、不思议涅槃、一切世间无等涅槃、一切世间希有涅槃、一切世间安乐涅槃、一切世间难伏涅槃、一切世间断离诸趣清净涅槃，如来当取如是微妙最上涅槃。</p>
<p style="text-align: left">　　&ldquo;阿难，此东方来童子者，其色微妙具大功德端正可喜，光明遍照威德炽然，犹如盛火放大光明，以多百千徒众围绕，及以亿数诸天之众，所共供养受天雨华，来诣佛所欲供养佛。阿难，此童子者，于彼师子音鸣声如来国土，曾作转轮圣王领千世界而得自在，诸天人等之所供养。彼治化时，于欲界天上及于人间，恒多讲法受持句义，为于无量百千众生解说妙趣，成就彼等种诸善根，得诸神通达解法行，众圣咨嗟无边无断，最上微妙得无畏力，深入法相成就辩才，智慧善巧得到无边智慧彼岸。满足如是诸法行已，于十八亿年如法治化，不用刀杖恼乱众生，不为受欲贪于王位。于彼十八亿年成熟十八那由他众生，令住阿耨多罗三藐三菩提，于菩萨法得不退地。彼善男子，从初发心得不退地已，乃至毕竟成就阿耨多罗三藐三菩提。彼王如是于后一时，剃除须发，著袈裟衣舍家<a>出家</a>。即出家已，于八十一亿年行于梵行，从出家已未尝坐卧，况复睡眠？于八十一亿年中，乃至不起一念欲想及于瞋心，况有杀害恼乱等心？无不善事及憎爱想，亦复不念修行、不修行想。<a>常住</a>二法。何等为二？一者、虽得肉眼无肉眼想，虽能分别知诸法聚，而不取著法聚之想。于彼八十一亿年中，更不论说诸无利益他余事想，若地想、水想、火想、风想，若虚空想及识想，若妇女想及丈夫想，饥渴想、聚落想，空闲处想、城邑等想，违逆之想、不违逆想，远离想、禅定想，自我想、他我想，色想、无色想，边想、中想，生想、灭想，少想、多想，如是等诸余乱想，皆悉寂灭不生分别。唯除二十箧藏法本，思量修习其间成熟八万那由他众生，决定于阿耨多罗三藐三菩提。彼诸众生皆初发心于如此刹，即刹那罗婆时，于彼佛刹自在而去，各更别往诸余佛刹，到彼诸刹世尊所奉觐承事。于彼世界一一佛刹，一一身到一身一事无二并者。彼诸刹土一一诸佛皆同，于此一刹那罗婆时右胁而卧，同于此日后夜分中当入涅槃，悉在娑罗双树之间力士生地，皆如如来彼诸佛等，同名释迦牟尼十号具足，彼诸佛等亦同出于五浊恶世。</p>
<p style="text-align: left">　　&ldquo;阿难，我以如是无量无边无碍肉眼正知<a>正见</a>，非诸声闻、辟支佛等之所能入，非境界故。阿难，若有比丘、比丘尼、优婆塞、优婆夷闻此法门，闻已生信，羡我肉眼正知见智，欲得此智乃至满足一切种智，及发一念正信之心相续不舍，适发心已即生无量福德之聚，况得无量无边大功德聚！阿难，若有善男子、善女人，于十八那由他诸如来所，复于十八那由他亿年，以一切乐具供养、恭敬、尊重、赞叹、亲承奉事彼诸如来。于十八那由他年，所得功德虽复无量，犹故不及闻此法门羡愿之心生功德者，不可譬喻！阿难，此童子者，于我法中一日一夜<a>教化</a>利益无量众生，何况多时所作利益！若<a>舍利弗</a>、目揵连等及余声闻，不能如是多作利益度脱如是无量众生。阿难，假使汝等一切<a>寿命</a>，多诸众生说法教化，不念余事昼夜不休。虽作如是教化利益，但自汝等于我法中，不能荷负佛法重担，如今所见此来童子所荷负者。&rdquo;</p>
<p style="text-align: left">　　又复告言：&ldquo;如是，阿难，如是童子，为诸众生作大利益具足怜愍，念诸众生<a>饶益</a>众生，而此童子有无量功德。</p>
<p style="text-align: left">　　&ldquo;阿难，汝见从南方来童子已不？如秋满月十五日夜光明炽盛，右手执持众宝，庄严杖打此大地，打大地已出如是声&mdash;&mdash;譬如摩伽陀国有一宝器，或用金作，或用银作，作之成就善加莹治，无有尘垢、无有瑕隙、无有破漏，善好明净无有尘土、无有脂腻，种种因缘众事所成，种种功能练精，明净五处具满十处，远离一千分观瞻，远离十二处金银烦垢，种性真正金性最胜，百练所成，新成非故具足八分，一千巧匠一心观瞻，尘腻垢翳一切悉无&mdash;&mdash;如是妙器打之出声，若闻声者能灭众苦。阿难，如是譬喻如是器声，我少说耳！而此童子，众宝间错严洁之杖，打此大地所出之声，亦复如是。</p>
<p style="text-align: left">　　&ldquo;阿难，此童子者名寂静转，是大菩萨摩诃萨也。从南方宝积现多陀阿伽度阿罗诃三藐三佛陀刹土而来，彼佛世界名宝庄严。阿难，于汝意云何？彼世界何故名宝庄严？阿难，彼佛世界，无一众生住不定者，亦无邪定。阿难，彼诸众生，皆悉正定于阿耨多罗三藐三菩提。阿难，彼刹是菩萨刹，彼刹众生无男女想。阿难，彼诸众生皆悉梵行，无诸秽欲<a>智行</a>清净，乃至无有秽欲之名。阿难，彼庄严佛刹诸众生等，无有一切不善思想，亦无食想，唯有二食。何等为二？一者、以定慧为食，二者、以法喜为食。阿难，彼佛刹不说五阴，不说三乘，惟广演说一切智阴菩萨箧藏。阿难，以是义故，彼佛世界名宝庄严。阿难，此土所有他方佛刹众生生此土者，复有愿生彼佛土者，愿生之者彼众生等，皆得不退转于阿耨多罗三藐三菩提。阿难，或有菩萨从余佛刹来生彼者，生已即自能知彼佛刹内一切诸事。彼等菩萨亦生彼已，即于刹那罗婆牟侯多时，各各想己自身是佛。阿难，彼宝积现如来，为彼无量无边那由他诸菩萨摩诃萨等，广说一切种智及菩萨箧藏法门，不曾断绝更不说余。阿难，假使我于无量千劫，说彼佛刹功德之事，及一一分别菩萨摩诃萨等所得胜法，所谓发愿庄严佛刹不可得尽。阿难，我但略说彼佛世界功德名字。此寂静转菩萨摩诃萨，从彼方来为欲看我入般涅槃；复为怜愍无量无边诸众生等，令发无上菩提之心；复为欲显彼刹功德庄严之事；复为显彼宝积现佛利益名称，所谓显诸菩萨法行大事，亦说真实名称之事，欲令此刹无量无边诸众生等摄受<a>正法</a>故，来到此释迦佛刹，为令未来诸菩萨等生欢喜心。</p>
<p style="text-align: left">　　&ldquo;阿难，此童子者，于往昔时行菩萨行，值<a>燃灯佛</a>出现于世。尔时，曾作转轮圣王，名曰降怨。阿难，尔时降怨圣王，为无量亿无边众生，说于正法成熟善根。时彼圣王，从旦日初至于食顷，化度三十六亿众生住不退地，于阿耨多罗三藐三菩提入正定聚，证得无生忍法。而此圣王于彼燃灯如来般涅槃后，发大精进剃除须发舍家出家，既出家已满一千年，续燃灯佛转正法轮。然彼圣王利益无量无边众生，作利益已，于后一时日没之顷，复化三万六亿众生令住阿耨多罗三藐三菩提；还于日没之时，令七万那由他众生皆悉漏尽成阿<a>罗汉</a>，况当证道见谛学人不可称计！阿难，假使我欲以佛智慧，说此寂静转菩萨童子，往昔之时为诸众生作利益事，不可得尽。阿难，汝为此寂静转善男子，就于我前敷座安置，汝当得无量无边胜妙功德。若有众生闻此寂静转菩萨名者，彼等众生，如现在见佛等无有异。</p>
<p style="text-align: left">　　&ldquo;阿难，若有众生闻此功德庄严受记法本名字者，乃至一念发净<a>信心</a>，为欲见彼宝积现如来多陀阿伽度阿罗诃三藐三佛陀，为欲承迎<a>礼拜</a>亲近供养，有发心者，欲闻法者。阿难，我今皆与彼等授记往生彼刹，奉觐如来闻于正法。彼佛刹中所生菩萨，亦欲同行彼诸法行，唯除愿力菩萨摩诃萨等。阿难，彼诸众生善得大利，若能闻此所说功德庄严法本名字乃至经耳，何况闻已得净信心！阿难，如是等法句如实不虚，汝当善护善念忆持。所以者何？阿难，阎浮提人，未曾得闻如是等修多罗章句及以名字。阿难，若名字菩萨及谤法人，如是人等莫令得闻。何以故？以其谤法，罪大深重故。</p>
<p style="text-align: left">　　&ldquo;阿难，汝见西方如是辇舆众宝庄严乘空而来，汝见已不？&rdquo;</p>
<p style="text-align: left">　　阿难白佛言：&ldquo;如是已见。&rdquo;</p>
<p style="text-align: left">　　佛复告阿难：&ldquo;汝见其间一童子不？二足神通变化所作，腾空飞来动此大地，动大动，震大震。大地动时，所化众生怖畏毛竖。&rdquo;</p>
<p style="text-align: left">　　阿难报言：&ldquo;如是，婆伽婆。如是，修伽陀。我今见已，此童子者，神通游戏种种示现乘空而来。&rdquo;</p>
<p style="text-align: left">　　佛告阿难：&ldquo;如此辇誉众宝间错，在童子前而来，出于种种异妙之香，满此佛刹。&rdquo;</p>
<p style="text-align: left">　　阿难白言：&ldquo;如是，婆伽婆。如是，修伽陀。&rdquo;</p>
<p style="text-align: left">　　佛复告阿难言：&ldquo;此事还是彼善男子智力所现，能使辇舆出是妙香。阿难，汝听复能出于四种之声，所谓空声、无所有声、寂静声、佛声。&rdquo;</p>
<p style="text-align: left">　　阿难白言：&ldquo;如是，婆伽婆。&rdquo;</p>
<p style="text-align: left">　　佛复告阿难：&ldquo;还是童子毛孔所出如是等声。阿难，此声出时，有六十八那由他众生大得饶益；复千世界诸众生数，有多众生于无为法心漏永尽便得解脱。阿难，闻一佛名，已有九亿菩萨住不退转地，得入圣道于阿耨多罗三藐三菩提；于此刹土人天世界，有二百千那由他天人得阿毗跋致地，决定住阿耨多罗三藐三菩提。</p>
<p style="text-align: left">　　&ldquo;阿难，此善男子所住，西方有佛名曰喜乐音多陀阿伽度阿罗诃三藐三佛陀，世界名乐毛，从彼刹来欲见如来入于涅槃。此善男子，然其来已为于无量无边众生作大利益。阿难，今善男子，来此刹时大作佛事，亦如如来转大法轮，彼亦如是转大法轮。阿难，此善男子，乃从阿僧祇劫已来诸毛孔中恒常出此四种之声，所谓空寂等声，于一一声中为无量无边众生作大利益。&rdquo;</p>
<p style="text-align: left">　　阿难白佛言：&ldquo;世尊，此善男子，往昔之时作何善根，乃能于诸毛孔出如是诸声？&rdquo;</p>
<p style="text-align: left">　　佛告阿难：&ldquo;我念往昔过去无量无数劫，时有佛出世，名无垢眼、善逝、世间解、无上士、调御丈夫、天人师、佛世尊。此善男子，于彼佛所出家作大<a>沙门</a>，名曰智乐，净修梵行。而彼沙门于彼如来，问于真理难知智慧甚深句义，所谓不生不灭，一切诸法空无所有，一切诸法本性寂静，一切诸佛皆同一体。而彼沙门七日七夜相续不断，不念疲惓，不念余事，不舍重担，于此四句躬自受持，善味讽习善持通利，善意贯穿研精己行。阿难，彼时沙门者，此童子是也。以此四句妙义，亿数诸佛所共说之，入诸佛法摄诸众生，复自然得觉了之事，而彼沙门愍诸众生，缘诸村舍聚落城邑为彼说法。阿难，尔时法师智乐沙门者，以多闻知法义趣，复以真心六年为他宣说如是法句，以是因缘于阿僧祇劫，从诸毛孔出如是声神通。以是事故，此善男子，从身毛孔出如是四种法声，为多众生作大利益。如是次第，此童子者，于阿僧祇劫身毛孔中，成就如是四种妙声。</p>
<p style="text-align: left">　　&ldquo;阿难，阎浮提人得大善利、得第一利，若闻此无攀缘菩萨名字者，已获善利，况闻其法！阿难，若有善男子及善女人，或在天中，或在人间，闻此无攀缘菩萨乃至名字已得净心，所得功德不可思议，何况瞻对觐觌见者！所以者何？阿难，此无攀缘菩萨摩诃萨，于诸菩萨地已得功德，不可思议，不可称说。阿难，而此菩萨摩诃萨，故欲来见如来入般涅槃。</p>
<p style="text-align: left">　　&ldquo;阿难，汝今可为彼大菩萨，施设床敷于如来前，用拟此善男子坐。阿难，汝当得大安乐利益，亦当速得胜妙神通。阿难，汝设此敷业因缘故所获果报，或坐或卧常得安隐，于一念顷当现证得阿<a>罗汉果</a>无为圣法。阿难，汝于无漏声闻圣果未证入者，我今与汝授记当得。汝复应有诸功德分，回向阿耨多罗三藐三菩提，当得诸佛如来大法。</p>
<p style="text-align: left">　　&ldquo;阿难，若有比丘、比丘尼、优婆塞、优婆夷，若天、若龙、若夜叉、若揵闼婆、阿修罗、迦楼罗、紧那罗、摩睺罗伽、人若非人，及余众生闻此寂静转所说授记，闻已得净深心及信解者；若复有人欲得闻此寂静说授记法门，或如来边闻，或声闻边闻，复能为彼法师敷设床座所得功德，如彼法师坐此座上，复当说斯寂静说授记法门，如斯无异。所以者何？阿难，彼人敷设座已，当得十种敷设功德。何等为十？一者、当得转轮圣王座；二者、得帝释座；三者、得梵天王座；四者、得世主座；五者、世世于诸佛所得法师座；六者、菩萨地满既得位已，在道场菩提树下，坐于莲华师子高座；七者、证一切智已，得无上菩提坐于佛座；八者、转大法轮时，得无量亿数诸天所共庄严转法轮座；九者、欲现大神通时，过出一切诸世间道，为得如来无上显现最大神通师子高座；十者、欲现入于大涅槃时，得彼多陀阿伽度阿罗诃三藐三佛陀，令诸天、龙、夜叉、揵闼婆、阿修罗、迦楼罗、摩睺罗伽、人非人等，心生欢喜得清净信，最后寂灭一切诸行，住金刚三昧得如来座。阿难，汝当得如是等十种师子高座果报。阿难，若有善男子、善女人，净心闻此寂静说授记法本句偈之义，为于法师敷设法座，爱敬尊重彼法师故，以是因缘，为彼成就十种师子敷座果报。以是义故，阿难，汝应可合掌向无攀缘菩萨边，汝应当得大利安乐、大福德聚，因此功德，汝速当得发于神通。&rdquo;</p>
<p style="text-align: left">　　尔时，尊者阿难，为无攀缘善男子敷法座已，合掌向无攀缘菩萨摩诃萨，生清净心、尊重心、惭愧心。即于尔时，而说偈言：</p>
<p style="text-align: left">　　&ldquo;合掌向健儿，&nbsp;降伏龙入定，</p>
<p style="text-align: left">　　大智众王者，&nbsp;无攀缘光明。</p>
<p style="text-align: left">　　得智及精进，&nbsp;智慧禅定聚，</p>
<p style="text-align: left">　　世间无等侣，&nbsp;向无畏合掌。&rdquo;</p>
<p style="text-align: left">　　尔时，世尊以偈告阿难言：</p>
<p style="text-align: left">　　&ldquo;汝今敬合掌，&nbsp;供养无攀缘，</p>
<p style="text-align: left">　　所获诸果报，&nbsp;我当为汝说。</p>
<p style="text-align: left">　　阿难合掌敬，&nbsp;自我涅槃后，</p>
<p style="text-align: left">　　于村舍聚落，&nbsp;及我弟子间，</p>
<p style="text-align: left">　　或于入聚时，&nbsp;或出彼村落，</p>
<p style="text-align: left">　　及经行坐卧，&nbsp;一切威仪中，</p>
<p style="text-align: left">　　当作大佛事！&nbsp;汝于诸世间，</p>
<p style="text-align: left">　　所有众物类，&nbsp;或识及无识，</p>
<p style="text-align: left">　　悉皆向汝边，&nbsp;恭敬而伛身。</p>
<p style="text-align: left">　　&ldquo;若男、若女、天男、天女，及诸外道波利婆等，若沙门、<a>婆罗门</a>，若王、大臣，若国师，若兵将及余官属，若长者、居士，自余凡类但是有形，乃至六畜象马走兽及诸飞鸟，若见汝者皆得净信。一切树木、药草、苗稼、所有华果，悉皆向汝伛身恭敬。一切台殿、屋宇、重阁、楼橹、却敌窍孔、车乘辇舆，以汝福德威光之力覆蔽于彼，皆悉如是向汝伛身。阿难，譬如多陀阿伽度阿罗诃三藐三佛陀，初证阿耨多罗三藐三菩提得无碍解脱时，一切苗稼、树木、药草及诸华果，乃至略说人非人等，周匝充满菩提道场，皆向如来伛身恭敬。阿难，如是，如是，汝今以此于无攀缘善男子边合掌伛身因缘力故，汝于却后一切威仪随所在处，人非人等，一切苗稼、树木、药草，皆当向汝伛身恭敬。</p>
<p style="text-align: left">　　&ldquo;阿难，若有善男子、善女人，于如来涅槃之后，或于我今现前之顷，须臾闻此庄严说授记法本，乃至一合十指掌一念因缘，或以真心思惟此义发一信心，彼人尚得如是福报如我前说。如是，阿难，当来之世少有众生得闻此法，亦复少有但闻如是法本名字，若一闻再闻尚不可得，何况闻已得真信心、恭敬尊重、不生诽谤、灭除疑惑、思惟修习生实想者！我于如是善男子、善女人等，复以佛眼悉皆现见，复以佛智悉皆现知。如是人等，非于一佛所修行供养，非一佛所种诸善根。</p>
<p style="text-align: left">　　&ldquo;阿难，今在此众集会我前，一切大众天人男女故来，欲见如来世尊入于涅槃。阿难，如是等众，于当来世<a>弥勒</a>菩萨初欲证于阿耨多罗三藐三菩提时，受智位已后乃至坐于菩提道场，设大供养尊重恭敬。如是次第乃至弥勒世尊入涅槃时，亦复观看，还于尔时在如来边，亦复得见此四童子如是听法，如今我前得见得闻无攀缘善男子，于毛孔内广闻大法微妙之声，得闻声已生大欢喜。是故，阿难，汝今得闻说如是等微妙义趣，汝应数数伛身合掌净心敬信。所以者何？汝以如是净心敬信善业因缘，所在之处一切众生诸天世人，恭敬供养尊重赞叹躬伛汝边；乃至于汝涅槃之后，诸天世人起塔供养汝之舍利。&rdquo;</p>
<p style="text-align: left">　　尔时，世尊告阿尼楼陀言：&ldquo;阿尼楼陀，汝见上界有四十亿诸天人众，闻此经典皆悉合掌伛身而住。&rdquo;</p>
<p style="text-align: left">　　阿尼楼陀白佛言：&ldquo;如是，婆伽婆。&rdquo;</p>
<p style="text-align: left">　　佛复告阿尼楼陀：&ldquo;彼天人等，因闻此法信心合掌伛躬善根，于未来世阿僧祇劫不堕恶道；或在天上，或在人间，于恒沙世流<a>转生</a>已，一一得作转轮圣王，一切生处恒值诸佛，于诸佛所成就善根；成善根已，乃至得证阿耨多罗三藐三菩提，同一名号，名为一切众类伛身多陀阿伽度阿罗诃三藐三佛陀。&rdquo;</p>
<p style="text-align: left">　　说是语已，时大众中，有诸力士及其眷属各有五百，其名曰娱乐力士、头俱耶力士、大力力士、天威力士、胜天力士、郁干蹉力士、无畏力士、婆薮力士、真实力士、优多罗力士、婆俦力士、一切忍力士。如是等一一力士，各及眷属五百围绕，聚集来会在其众首，为欲供养向如来所，皆半伛身合掌悲泣，哀哽大叫流泪雨面，而白佛言：&ldquo;世尊，我等今者，为欲供养如来世尊，及无攀缘童子菩萨，并余无量大菩萨等，乃至一切大德声闻，此修多罗微妙句义清净法门，为供养故合掌伛身。世尊，我等以此一念善根，回向阿耨多罗三藐三菩提。&rdquo;</p>
<p style="text-align: left">　　尔时，世尊即便微笑。诸佛法尔若微笑时，即从口出种种微妙杂色光明，所谓青黄赤白金色玻瓈，放斯光已遍至无量无边世界，光明所照乃至梵宫，还来旋绕世尊三匝从佛顶入。</p>
<p style="text-align: left">　　尔时，慧命阿难见是事已，即以偈颂而白佛言：</p>
<p style="text-align: left">　　&ldquo;世灯何因放，&nbsp;如此大光明？</p>
<p style="text-align: left">　　善哉决我疑，&nbsp;及余众生等！&rdquo;</p>
<p style="text-align: left">　　佛告阿难：&ldquo;汝见已不？此力士子，一心集聚合掌向我及无攀缘童子菩萨，并于此经至心净信，复发无上大菩提心。&rdquo;</p>
<p style="text-align: left">　　阿难白言：&ldquo;见已，世尊。&rdquo;</p>
<p style="text-align: left">　　佛复告阿难言：&ldquo;此力士子，从今已后阿僧祇亿劫不堕恶趣，然后证得阿耨多罗三藐三菩提。&rdquo;</p>
<p style="text-align: left">　　尔时，世尊欲重宣此义，而说偈言：</p>
<p style="text-align: left">　　&ldquo;阿难汝不见，&nbsp;摩罗子集聚，</p>
<p style="text-align: left">　　心生大欢喜，&nbsp;曲躬而向我，</p>
<p style="text-align: left">　　欢喜说此言，&nbsp;当得无上道？</p>
<p style="text-align: left">　　大智力士子，&nbsp;此等供养我，</p>
<p style="text-align: left">　　及于无攀缘，&nbsp;于法生尊重，</p>
<p style="text-align: left">　　我诸声闻等，&nbsp;如是合掌已，</p>
<p style="text-align: left">　　阿僧祇劫数，&nbsp;当不堕恶道。</p>
<p style="text-align: left">　　因此合掌业，&nbsp;及向我曲躬，</p>
<p style="text-align: left">　　假令一劫说，&nbsp;或无数亿劫，</p>
<p style="text-align: left">　　此等当证道，&nbsp;成就诸佛土，</p>
<p style="text-align: left">　　行于最胜行，&nbsp;其数不可测，</p>
<p style="text-align: left">　　于亿数等劫，&nbsp;思量不能知。</p>
<p style="text-align: left">　　阿难今不久，&nbsp;于此后夜分，</p>
<p style="text-align: left">　　吾共汝等别，&nbsp;是最后相见。&rdquo;</p>
<p style="text-align: left">　　佛复告阿难：&ldquo;阿难，汝见从北方有大金光照耀来已不？彼之威光映蔽一切，其方所有树木、苗稼、药草、华果、山崖、堆阜、台殿楼阁、辇舆车乘、人非人等，于上虚空皆成一色，所谓金色。&rdquo;</p>
<p style="text-align: left">　　阿难白佛言：&ldquo;如是，婆伽婆。&rdquo;</p>
<p style="text-align: left">　　佛复告阿难：&ldquo;汝见北方复有七阎浮檀金辇舆从彼来不？中央辇舆其上童子结跏趺坐，威光最胜功德巍巍。&rdquo;</p>
<p style="text-align: left">　　阿难白佛言：&ldquo;如是，婆伽婆，我今已见。&rdquo;</p>
<p style="text-align: left">　　佛复告阿难：&ldquo;北方去此刹土六十四百千俱致，有佛刹名曰俱苏摩拔坻(此言多华)。彼刹世尊，号名菩提分转多陀阿伽度阿罗诃三藐三佛陀。彼佛刹中有此童子菩萨摩诃萨，名曰华敷神通德，从彼舍身来生此土。</p>
<p style="text-align: left">　　&ldquo;阿难，彼世界出诸法声，名曰菩提分音，彼处众生有闻声者，成诸善根。阿难，彼菩提分转如来，从证阿耨多罗三藐三菩提已来，六十四千劫现在说法。阿难，彼如来无有声闻众，唯菩萨众。阿难，譬如灌顶转轮圣王多有诸子，彼诸子等，为作大臣，为作国师，为作诸小国王；如是，如是，彼佛如来诸菩萨等亦复如是，亦名为子，亦名大臣。彼佛亦尔，有二菩萨最为<a>殊胜</a>，于诸菩萨独为侍者，还以菩萨而为僧宝。阿难，如是次第说彼佛刹，皆悉菩萨满彼国界。阿难，彼佛世界资生所须，皆悉丰足无所乏少，具足无畏安隐快乐，微妙可瞻人民充满。菩萨功德皆悉满足，住诸神通最为殊胜，以三昧力周旋往返，犹彼朋友智慧之聚，最为殊胜智藏满足，常能修习菩提之心，常能讲论一切智法，于诸菩萨一切深法，无量无边皆悉证得。阿难，如是等诸菩萨摩诃萨满彼世界。彼佛刹中此华敷神通德菩萨摩诃萨善男子，来生此土阎浮提毗舍离城。彼善男子，今现神通而来此者，为欲顶礼如来足故，又欲观见如来世尊入大涅槃。阿难，此大光明现者，是彼如来多陀阿伽度阿罗诃三藐三佛陀威神之力。阿难，所谓此七阎浮檀金辇舆者，是彼如来七菩提分助道法故为作化现。</p>
<p style="text-align: left">　　&ldquo;阿难，此阎浮提有无量千俱胝诸众生、诸天人等，共此童子往昔已来同种善根。而此童子亦生此间阎浮提时，令彼众生即得欢喜踊跃无量。复有众生当得漏尽，或有众生当得学地，或有众生得无学地，或有众生未发菩提心者，当能令发菩提之心，或有众生发于本性不退忍心。阿难，如此童子处中辇舆跏趺坐者所出光明，此之光明是彼如来神通威力之所现耳，从此光明出生彼之六辇舆也。阿难，汝看以彼如来威神之力，此华敷神通德菩萨摩诃萨，能于此处现种种神通；又此光明之力，于此世界能为无量无边诸众生等作大利益，所谓以彼正法共相摄受。&rdquo;</p>
<p style="text-align: left">　　尔时，彼童子等，悉皆和合欢喜踊跃，复与无量百千众生前后围绕，于一刹那之顷雨种种华，诣向佛所，到已顶礼佛足。</p>
<p style="text-align: left">　　尔时，世尊告慧命阿难言：&ldquo;阿难，如来为诸众生所可作者，及如来长子诸菩萨摩诃萨等所应作者，我于今者皆已具足。我为众生所作利益者，今已作竟。阿难，此华敷神通德菩萨摩诃萨，在于阎浮檀金辇舆中俨然而坐，所作神通以如是等，教化那由他众生证于阿罗汉果；复教俱胝那由他数众生已得学地；复有百俱胝数众生，令于三宝得生净信受持<a>五戒</a>；复有七百俱胝诸天，令得住于不退转地，决定当得阿耨多罗三藐三菩提；复有七俱胝众生令住无生法忍；复有无量阿僧祇那由他俱胝众生，当令值遇弥勒世尊初首法会。&rdquo;</p>
<p style="text-align: left">　　<strong>四童子三昧经</strong> 卷下</p>
<p style="text-align: left">　　嘱累品第四</p>
<p style="text-align: left">　　尔时，慧命阿难白佛言：&ldquo;世尊，惟愿世尊，或住一劫或减一劫，怜愍此等诸众生故。所以者何？如来多陀阿伽度阿罗诃三藐三佛陀，若住世者，如是大事常现于世。又令是等真善大士，数数往返阎浮提内，我等众生复应于此如许时间，当见此等菩萨大众承事供养。又于此时，如是经典复应当得广行流布；复如许时，我等得闻合佛法义；如许时间，令我得见如来世尊及大士等种种现化神通之力。若如来今日不住于世入涅槃者，我等众生，于如来世尊灭度之后远离三事。何等为三？所谓不见佛，不闻正法，三者不见此等大士弘广之心，亦复不得承奉供养，有如是失。&rdquo;</p>
<p style="text-align: left">　　慧命阿难说是言已，悲号大哭忧叹懊恼，涕泪满目宛转在地，如斫树倒，并唱是言：&ldquo;我等速疾共佛别离，诸善知识亦复别离。&rdquo;</p>
<p style="text-align: left">　　尔时，众中有菩萨摩诃萨，名曰善思义，以偈白慧命阿难言：</p>
<p style="text-align: left">　　&ldquo;阿难莫忧恼，&nbsp;诸行悉无常，</p>
<p style="text-align: left">　　世法欲常者，&nbsp;此处不可得。</p>
<p style="text-align: left">　　若言有诸行，&nbsp;此言不可得，</p>
<p style="text-align: left">　　如是诸法空，&nbsp;汝今何忧苦？</p>
<p style="text-align: left">　　诸智皆悉空，&nbsp;于佛智亦空，</p>
<p style="text-align: left">　　佛尚不可得，&nbsp;汝今何忧愁？</p>
<p style="text-align: left">　　汝莫生分别，&nbsp;智者舍分别，</p>
<p style="text-align: left">　　诸有如虚空，&nbsp;如阳焰似水，</p>
<p style="text-align: left">　　亦如幻师化；&nbsp;象马诸乘等，</p>
<p style="text-align: left">　　园林众聚落，&nbsp;树木诸华果，</p>
<p style="text-align: left">　　世谛亦如是，&nbsp;如幻化无实。</p>
<p style="text-align: left">　　诸佛及声闻，&nbsp;亦如是不异。&rdquo;</p>
<p style="text-align: left">　　尔时，慧命阿难，以偈报善思义菩萨言：</p>
<p style="text-align: left">　　&ldquo;如是如所说，&nbsp;诸法无有相，</p>
<p style="text-align: left">　　此最为胜法，&nbsp;我今最后闻。</p>
<p style="text-align: left">　　云何向舍卫？&nbsp;所问我何报？</p>
<p style="text-align: left">　　阿难佛何在？&nbsp;世眼何时来？</p>
<p style="text-align: left">　　我昔往彼处，&nbsp;常见佛世尊，</p>
<p style="text-align: left">　　今往彼处空，&nbsp;大智我那住？&rdquo;</p>
<p style="text-align: left">　　尔时，寂静转善男子，复向慧命阿难，以偈白言：</p>
<p style="text-align: left">　　&ldquo;汝于亿年哭，&nbsp;此事难可得。</p>
<p style="text-align: left">　　阿难汝谛观，&nbsp;法界难见处。</p>
<p style="text-align: left">　　譬如<a>芭蕉</a>茎，&nbsp;叶叶皆除去，</p>
<p style="text-align: left">　　其间无有实，&nbsp;法体亦如是。</p>
<p style="text-align: left">　　犹如天降雨，&nbsp;普下诸水滴，</p>
<p style="text-align: left">　　泡起已还灭，&nbsp;诸有为亦然。</p>
<p style="text-align: left">　　如水沫湍聚，&nbsp;有眼者观见，</p>
<p style="text-align: left">　　此处无有实，&nbsp;世相亦如是。</p>
<p style="text-align: left">　　譬如镜中像，&nbsp;其体无有实，</p>
<p style="text-align: left">　　三界世相尔，&nbsp;智者莫涕泣！&rdquo;</p>
<p style="text-align: left">　　尔时，慧命阿难，以偈报寂定菩萨摩诃萨言：</p>
<p style="text-align: left">　　&ldquo;我非不知此，&nbsp;如汝智者说，</p>
<p style="text-align: left">　　三相皆无常，&nbsp;经中大仙说。</p>
<p style="text-align: left">　　但此亿数天，&nbsp;泣泪皆啼哭，</p>
<p style="text-align: left">　　向我边叫唤，&nbsp;以是生我苦。</p>
<p style="text-align: left">　　世尊不久去，&nbsp;舍我等眼者，</p>
<p style="text-align: left">　　我等何趣向，&nbsp;谁能救护我？</p>
<p style="text-align: left">　　正法从谁闻，&nbsp;寂静深无比？</p>
<p style="text-align: left">　　我今供养谁？&nbsp;呜呼佛难见！&rdquo;</p>
<p style="text-align: left">　　尔时，无攀缘菩萨摩诃萨，以偈告慧命阿难言：</p>
<p style="text-align: left">　　&ldquo;尊者阿难起，&nbsp;但观法莫忧，</p>
<p style="text-align: left">　　法无有来者，&nbsp;亦无有去者。</p>
<p style="text-align: left">　　譬如佛有生，&nbsp;证菩提亦尔，</p>
<p style="text-align: left">　　譬如转法轮，&nbsp;涅槃亦如是。</p>
<p style="text-align: left">　　诸佛不曾生，&nbsp;亦复不曾灭，</p>
<p style="text-align: left">　　如是真法中，&nbsp;阿难何以哭？</p>
<p style="text-align: left">　　汝闻我毛孔，&nbsp;出如是诸声，</p>
<p style="text-align: left">　　诸有空寂静，&nbsp;佛等四种事。&rdquo;</p>
<p style="text-align: left">　　尔时，慧命阿难，以偈白无攀缘菩萨摩诃萨言：</p>
<p style="text-align: left">　　&ldquo;大士等不久，&nbsp;各各别刹去，</p>
<p style="text-align: left">　　彼国见诸佛，&nbsp;说于甘露法。</p>
<p style="text-align: left">　　汝闻彼佛法，&nbsp;甚深诸妙义，</p>
<p style="text-align: left">　　见彼佛徒众，&nbsp;及诸菩萨等。</p>
<p style="text-align: left">　　今我亿数天，&nbsp;哭泣而围绕，</p>
<p style="text-align: left">　　世尊涅槃已，&nbsp;智者我那住？</p>
<p style="text-align: left">　　优婆塞千数，&nbsp;今日承听我，</p>
<p style="text-align: left">　　大苦恼忧悲，&nbsp;我云何慰喻？</p>
<p style="text-align: left">　　三十三焰摩，&nbsp;兜率及他化，</p>
<p style="text-align: left">　　自在及梵天，&nbsp;如是等天来，</p>
<p style="text-align: left">　　云何令欢喜？&nbsp;释牛王灭后，</p>
<p style="text-align: left">　　云何宣彼法？&nbsp;我口云何辩？</p>
<p style="text-align: left">　　诸天问我时，&nbsp;阿难尊何在？</p>
<p style="text-align: left">　　彼问我何报？&nbsp;人牛王灭后，</p>
<p style="text-align: left">　　一切诸处所，&nbsp;甚深如来住，</p>
<p style="text-align: left">　　我于经行林，&nbsp;今在何处所？&rdquo;</p>
<p style="text-align: left">　　尔时，开敷华神通德善男子，以偈白慧命阿难言：</p>
<p style="text-align: left">　　&ldquo;我以知汝行，&nbsp;善于三月中，</p>
<p style="text-align: left">　　数现身向汝，&nbsp;阿难莫哭泣。</p>
<p style="text-align: left">　　自余千数佛，&nbsp;我告为汝故，</p>
<p style="text-align: left">　　诸佛为汝说，&nbsp;化作释种身。</p>
<p style="text-align: left">　　诸佛有慈念，&nbsp;以汝好事佛，</p>
<p style="text-align: left">　　当来向汝边，&nbsp;阿难莫大哭。</p>
<p style="text-align: left">　　天等诸世间，&nbsp;今日可忧悲，</p>
<p style="text-align: left">　　如是大教师，&nbsp;隐寂而不现。</p>
<p style="text-align: left">　　如来昔曾说，&nbsp;寿命住亿劫，</p>
<p style="text-align: left">　　诸行念念灭，&nbsp;我对教师闻。&rdquo;</p>
<p style="text-align: left">　　尔时，慧命阿难住于佛后，三大叫唤而说偈言：</p>
<p style="text-align: left">　　&ldquo;众生所归者，&nbsp;能与彼等眼，</p>
<p style="text-align: left">　　导师入灭后，&nbsp;众生转盲冥。</p>
<p style="text-align: left">　　胜王阿阇世，&nbsp;闻此不善言，</p>
<p style="text-align: left">　　导师入灭后，&nbsp;忧苦云何住？</p>
<p style="text-align: left">　　胜人今涅槃，&nbsp;于后力士子，</p>
<p style="text-align: left">　　如是等忧恼，&nbsp;悲号大哭泣。</p>
<p style="text-align: left">　　彼等集聚已，&nbsp;最后见导师，</p>
<p style="text-align: left">　　敬心而尊重，&nbsp;合掌以曲躬。</p>
<p style="text-align: left">　　天龙夜叉满，&nbsp;纵广五由旬，</p>
<p style="text-align: left">　　此处无空缺，&nbsp;人类无入处，</p>
<p style="text-align: left">　　雨微妙香华，&nbsp;充满至于膝，</p>
<p style="text-align: left">　　复雨诸末香，&nbsp;供养最胜仙。</p>
<p style="text-align: left">　　难陀优波陀，&nbsp;及六十亿龙，</p>
<p style="text-align: left">　　悉来涅槃处，&nbsp;最后见导师。</p>
<p style="text-align: left">　　摩那斯婆论，&nbsp;娑伽罗大龙，</p>
<p style="text-align: left">　　睺喽目真陀，&nbsp;各百亿围绕，</p>
<p style="text-align: left">　　起云雨香水，&nbsp;散洒此大地，</p>
<p style="text-align: left">　　降大雨而来，&nbsp;最后见导师。</p>
<p style="text-align: left">　　诸天雨天华，&nbsp;及雨净香水，</p>
<p style="text-align: left">　　天龙等敬心，&nbsp;供养世尊故。</p>
<p style="text-align: left">　　阿耨达龙王，&nbsp;六十俱胝等，</p>
<p style="text-align: left">　　雨种种宝雨，&nbsp;到人牛王边，</p>
<p style="text-align: left">　　伊罗钵啼哭，&nbsp;须弥子大蛇，</p>
<p style="text-align: left">　　供养世尊故，&nbsp;最后奉见佛。</p>
<p style="text-align: left">　　诸龙有百千，&nbsp;亿数那由他，</p>
<p style="text-align: left">　　起云震雷电，&nbsp;来到导师所，</p>
<p style="text-align: left">　　彼等澍大雨，&nbsp;清净诸香水，</p>
<p style="text-align: left">　　亦为供养故，&nbsp;最后见世尊。</p>
<p style="text-align: left">　　夜叉千亿数，&nbsp;或百那由他，</p>
<p style="text-align: left">　　<a>念佛</a>诸功德，&nbsp;皆来欲见佛。</p>
<p style="text-align: left">　　复有四天王，&nbsp;悲泣满面泪，</p>
<p style="text-align: left">　　来至导师边，&nbsp;最后觐见佛。</p>
<p style="text-align: left">　　释提摩那民，&nbsp;诸天众围绕，</p>
<p style="text-align: left">　　六十三千数，&nbsp;已来到佛所，</p>
<p style="text-align: left">　　彼等雨天华，&nbsp;微妙曼陀罗，</p>
<p style="text-align: left">　　及雨栴檀末，&nbsp;供养最胜仙。</p>
<p style="text-align: left">　　毗求螺髻梵，&nbsp;二梵众围绕，</p>
<p style="text-align: left">　　悲泣到佛所，&nbsp;最后见如来。</p>
<p style="text-align: left">　　净居天威力，&nbsp;多百亿诸天，</p>
<p style="text-align: left">　　号哭到佛所，&nbsp;以佛今涅槃。</p>
<p style="text-align: left">　　诸天百亿数，&nbsp;种种悲哀泣，</p>
<p style="text-align: left">　　劝请大导师，&nbsp;愿住于一劫。</p>
<p style="text-align: left">　　魔子大智慧，&nbsp;名娑陀婆诃，</p>
<p style="text-align: left">　　怆怏到佛所，&nbsp;胜仙涅槃故，</p>
<p style="text-align: left">　　捧执世尊足，&nbsp;伛身劝请佛，</p>
<p style="text-align: left">　　愿愍世间故，&nbsp;释王住一劫。</p>
<p style="text-align: left">　　世尊若住者，&nbsp;为大仁诸天，</p>
<p style="text-align: left">　　当不思议利，&nbsp;请尊住一劫。&rdquo;</p>
<p style="text-align: left">　　尔时，无攀缘善男子，以偈告彼一切诸天、世人及诸梵天王、商主魔王子等，而说偈言：</p>
<p style="text-align: left">　　&ldquo;汝等悉不知，&nbsp;小儿如猕猴，</p>
<p style="text-align: left">　　恒常心放逸，&nbsp;以何号啼哭？</p>
<p style="text-align: left">　　譬如猪睡眠，&nbsp;忽起失本念，</p>
<p style="text-align: left">　　被刀斫剥时，&nbsp;惊怖驰奔走。</p>
<p style="text-align: left">　　我意如是见，&nbsp;汝等皆如是，</p>
<p style="text-align: left">　　昔不闻法者，&nbsp;以贪放逸故。</p>
<p style="text-align: left">　　今日智慧炬，&nbsp;将灭而不现，</p>
<p style="text-align: left">　　及佛犹现在，&nbsp;汝应作善业！&rdquo;</p>
<p style="text-align: left">　　尔时，世尊告慧命阿难，及富楼那、须菩提，并不<a>空见</a>王童子、迦葉上座、大俱絺罗及诸上座：&ldquo;今告汝等诸比丘。&rdquo;言：&ldquo;将汝右手来与我。&rdquo;彼诸比丘闻佛世尊如是言已，即白佛言：&ldquo;善哉！世尊。&rdquo;尔时，诸比丘等满一千人，各以右手奉授世尊。</p>
<p style="text-align: left">　　尔时，世尊复以左手执彼一切诸比丘右手，执已复以右手执罗睺罗及阿难手，付与诸比丘手中，口遗嘱曰：&ldquo;汝等比丘，我阿难贤及罗睺罗上座，今付嘱汝等，遗嘱汝等。&rdquo;于如是时出大叫声，如是叫声悲号啼哭，震动天地甚大可畏，而彼大声遍此佛刹。</p>
<p style="text-align: left">　　尔时，罗睺罗、阿难当付嘱时，众中五百比丘见是事已，便舍身命。所以者何？彼诸比丘不忍见佛入于灭度。彼作是念：&ldquo;宁使我等先入涅槃，不忍见此世间大灯、世间导师、大慈悲父、最善知识、怜愍众生、常与世乐今入灭尽，我岂忍见？&rdquo;</p>
<p style="text-align: left">　　尔时，于彼刹那罗婆浮休多时，五百诸佛各住自刹，皆伸右手与释迦牟尼。</p>
<p style="text-align: left">　　尔时，世尊又以手执阿难、罗睺罗上座手，付嘱与彼如来手中，而说偈言：</p>
<p style="text-align: left">　　&ldquo;此我罗睺子，&nbsp;阿难我侍者，</p>
<p style="text-align: left">　　今在诸佛前，&nbsp;我付嘱此二。</p>
<p style="text-align: left">　　于今后夜分，&nbsp;我当入涅槃，</p>
<p style="text-align: left">　　更不复见我，&nbsp;天龙及人等。</p>
<p style="text-align: left">　　亦无有归依，&nbsp;救护怜愍者，</p>
<p style="text-align: left">　　惟除诸世尊，&nbsp;覆不思议慈。</p>
<p style="text-align: left">　　我观诸世间，&nbsp;不思议无量，</p>
<p style="text-align: left">　　不见一众生，&nbsp;今我为谁住？</p>
<p style="text-align: left">　　无量千数劫，&nbsp;犹如恒河沙，</p>
<p style="text-align: left">　　我于如是劫，&nbsp;为一众生住。</p>
<p style="text-align: left">　　我已利众生，&nbsp;有信敬心者，</p>
<p style="text-align: left">　　自余无信心，&nbsp;亿佛不能化。&rdquo;</p>
<p style="text-align: left">　　尔时，五百诸佛异口同声，而说偈言：</p>
<p style="text-align: left">　　&ldquo;尊已众生利，&nbsp;尊作佛事已，</p>
<p style="text-align: left">　　现种种神通，&nbsp;击大法鼓竟，</p>
<p style="text-align: left">　　已充亿众生，&nbsp;如云雨润地，</p>
<p style="text-align: left">　　拔众生毒箭，&nbsp;释种大仙人。&rdquo;</p>
<p style="text-align: left">　　尔时，长老阿难、慧命罗睺罗，两膝著地，以偈白彼诸佛曰：</p>
<p style="text-align: left">　　&ldquo;大丈夫劝请，&nbsp;令尊住一劫，</p>
<p style="text-align: left">　　以佛威力故，&nbsp;一</p>
</div>
		</div>
	
		
		

		</div></div><hr><script charset='utf-8' src='../../js/footer.js'></script></body></html>