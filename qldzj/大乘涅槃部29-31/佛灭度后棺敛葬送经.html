<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛灭度后棺敛葬送经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛灭度后棺敛葬送经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛灭度后棺敛葬送经</strong></p>
<p style="text-align: left">　　闻如是：一时，众祐游于华氏国。</p>
<p style="text-align: left">　　阿难以人定时，白众祐言：&ldquo;众祐灭讫之后，棺敛尊身，其礼云何？&rdquo;</p>
<p style="text-align: left">　　众祐曰：&ldquo;且自忧身，无忧佛也。吾灭度后，当有梵志理家尽礼葬送。&rdquo;</p>
<p style="text-align: left">　　阿难言：&ldquo;其礼云何？&rdquo;</p>
<p style="text-align: left">　　众祐曰：&ldquo;如飞行皇帝送丧之仪。&rdquo;</p>
<p style="text-align: left">　　重曰：&ldquo;愿闻仪则。&rdquo;</p>
<p style="text-align: left">　　众祐曰：&ldquo;圣帝崩时，以劫波育氎千张缠身，香泽灌上令泽下彻，以香[卄/積]身，上下四面使其齐同。放火阇维，捡骨香汁洗，盛以金瓮。石为[番+瓦]瓳，纵广三尺，厚一尺，四边上下各安一枚，金瓮置中。跱刹悬缯具供所应，起土为塔，华香供养，佛当踰彼。所以然者？吾自无数劫，以四等弘慈行<a>六度</a>无极，经纬十方拯济群生，功德隆赫成斯如来、无所著、正真道、最正觉、道法御、<a>天人</a>师、至尊难齐。各以把土，供养塔者，其福无量。末世秽浊，民有颠沛之命，财有五家之分。吾以是故，留<a>舍利</a>并钵，以穰世颠沛之祸，安祐众生，为宗庙像令民睹，则<a>沙门</a>以经道化未闻，令生者永去牢狱之酷，死者免三塗之罪必获升天。若为佛庙，当令踰彼矣。&rdquo;</p>
<p style="text-align: left">　　阿难言：&ldquo;钵当如之？&rdquo;</p>
<p style="text-align: left">　　佛言：&ldquo;吾钵者，四天大王之所献也，合四以为一。佛所食器，群生慎无以食矣。灭度之后，诸国诤之，民心邪荒，贱命贵淫，背孝尊妖。钵当变化现五色光，飞行升降，开化民心。黎庶睹之，追存佛德，去愚即明，顺明正教，皆兴庙寺，旌表佛德。转当东游，所历诸国，凶疫消歇，君臣康休，谷帛丰穰，欣怿无患，终远三塗，皆获生天。</p>
<p style="text-align: left">　　&ldquo;极东国王，仁而有明，钵当翔彼。王崩之后，其嗣淫荒，废真从邪，民心亦尔，睹钵无肃敬之礼。天龙见之，悲喜迎钵，还海供奉。王亡尊钵，忧忿交胸，布告诸国，购钵千金，连年募之，令出首尾。民贪重赏，遍索不得。时有贱人，其名曰师，伪作<a>比丘</a>，饕餮酒食，妻居育子，当醉提儿，诣宫门言：&lsquo;吾知钵处。&rsquo;王闻大喜，请沙门入，曰：&lsquo;钵所在乎？&rsquo;对曰：&lsquo;先以金来。&rsquo;王赐金千斤。师曰：&lsquo;唯沙门当盗之耳。&rsquo;即下书考推诸沙门，其毒酷烈，臣民睹之，靡不怨王。</p>
<p style="text-align: left">　　&ldquo;王曰：&lsquo;尔为谁沙门乎？&rsquo;答曰：&lsquo;吾师事佛。&rsquo;王曰：&lsquo;佛有何戒耶？&rsquo;师曰：&lsquo;有二百五<a>十戒</a>。&rsquo;王曰：&lsquo;首戒云何？&rsquo;答曰：&lsquo;第一当遵慈仁，普惠恩及群生，视天下群生身命若己身命，慈济悲愍恕已安彼，道喜开化护彼若身，润逮草木无虚机绝也。&rsquo;王曰：&lsquo;善哉！佛之仁化，怀天裹地，何生不赖焉！&rsquo;&lsquo;二当遵清，无积秽宝，尊荣国土，非有无篡；草芥之属，非惠不取。&rsquo;王曰：&lsquo;善哉！斯可谓清白者也！&rsquo;&lsquo;三当遵贞，心无存淫，口无言调。伪声邪色，一不视听。睹彼妇人，以母、以姊、以妹、以女，宁就燔身，无为淫乱。&rsquo;王曰：&lsquo;善哉！摸真景净，佛化为首矣！&rsquo;&lsquo;四当慎言，无两舌、恶骂、妄言、绮语、前誉后毁、证入无辜、蛊道、鬼妖、厌祷、咒咀，宁就吞炭，不出毒声也。&rsquo;王曰：&lsquo;善哉！佛化，惴惴慓慓，慎言乃如兹乎！&rsquo;&lsquo;五当绝酒。夫酒者，令君不仁，臣不忠，亲不义，子不孝，妇人奢淫，厥失三十有六。亡国破家，靡不由兹。宁饮毒而死，不酒乱而生矣。&rsquo;王曰：&lsquo;善哉！佛之明化，令吞德怀道，灭于众恶，兴于诸善，清净为身，淡泊为志。经化令仁，而尔教吾令杀；戒云守清净无贪，而尔偷金；戒云无淫，而尔畜妻；戒当尽诚，而尔虚谮。&rsquo;沙门云：&lsquo;其盗钵令吾罪无辜。戒无嗜酒，而尔醉来。&rsquo;&lsquo;外诸沙门，有具斯五德为高<a>行者</a>不乎？&rsquo;答曰：&lsquo;其为凶秽，甚于吾矣！&rsquo;</p>
<p style="text-align: left">　　&ldquo;王问有司：&lsquo;诸沙门何以为业？&rsquo;对曰：&lsquo;分卫无度，其为众秽，甚于彼师矣。&rsquo;王曰：&lsquo;佛戒有二百五十，仁过二仪，清等太素，贞齐<a>虚空</a>，信若四时，明跨日月。缘得斯类，篡法服，偷应器，伪为沙门，乱正真乎！一戒不奉，而云二百五十！&rsquo;敕有司曰：&lsquo;佛清净庙，贤圣所宗，非鸟兽之巢窟。逐出秽浊者，无令止佛庙矣。国之君子，欲兴刹庙，惟无快贤处中宣佛神化者。&rsquo;抆泪而止。自斯大道陵迟，神化日衰。&rdquo;</p>
<p style="text-align: left">　　佛告阿难：&ldquo;吾虽灭度后，留钵及舍利。若有贤者，肃心奉养，终皆升天。&rdquo;</p>
<p style="text-align: left">　　阿难言：&ldquo;千岁之末，钵现神德，变化若兹，岂况无上正真道最正觉之灵化乎！&rdquo;</p>
<p style="text-align: left">　　佛说经时，天、龙、鬼、神、王、臣、四辈，靡不哽咽，稽首而去。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>