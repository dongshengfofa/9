<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛临涅槃记法住经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛临涅槃记法住经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>佛临<a>涅槃</a>记法住经</strong></p>
<p style="text-align: left">　　如是我闻：一时，薄伽梵在拘尸城力士<a>生地</a>娑罗双林，与无量无数声闻、<a>菩萨</a>摩诃萨俱，并诸天、人、阿素洛等，一切大众前后围绕。</p>
<p style="text-align: left">　　时，薄伽梵临般涅槃愍众生故，以慈软音告阿难曰：&ldquo;吾今不久当般涅槃，一切有为无不悉舍，一切佛事皆已究竟。我已宣说离窟宅法、妙<a>甘露</a>法、最<a>自在</a>法、极安乐法，是法深妙难解难知，不可寻思超寻思境，诸大圣者自内所证。我又三转无上法轮，其轮威猛具十二相，诸余<a>沙门</a>或<a>婆罗门</a>、天、魔、梵等，皆无有能如实转者。我已为诸<a>天人</a>吹大法螺，击大法鼓，<a>觉悟</a>长夜无明睡眠。我已为诸天人建大法幢，燃大法炬，普照一切除灭暗冥。我已为诸有情作大法桥，为大法船，济渡一切暴流所溺。我已为诸有情注大法流，降大法雨，一切枯槁皆令润洽。我已开显<a>解脱</a>正路，引诸<a>世间</a>迷失道者。若诸有情我应度者皆已度讫，诸未度者皆亦为作得度因缘。我已降伏一切外道，我已摧灭一切邪论。我已倾覆诸魔宫殿，我已破坏一切魔军。正师子吼作大佛事，<a>圆满</a>丈夫本所誓愿，护持<a>法眼</a>令无毁缺，化诸声闻授菩萨记，为未来世无上佛眼，开照世间常无断绝。阿难，汝等当于如是无上<a>正法</a>勤加护持，令不灭没。阿难，我今更无所作，唯大涅槃是所归趣。&rdquo;</p>
<p style="text-align: left">　　尔时，阿难闻佛语已悲慕感绝，良久而言：&ldquo;未审如来为诸有情，三无数劫勤苦所得无上正法，于佛灭后住世几时，<a>饶益</a>天、人、阿素洛等，当渐隐没？&rdquo;</p>
<p style="text-align: left">　　尔时，<a>世尊</a>重以慈音告阿难曰：&ldquo;诸佛化迹法皆如是，勿复忧悲。无上正法于我灭后，住世千年饶益天、人、阿素洛等，从是已后渐当隐没。阿难当知：</p>
<p style="text-align: left">　　&ldquo;我涅槃后第一百年，吾圣教中，圣法坚固。我诸<a>弟子</a>聪慧多闻，<a>无畏</a>辩才能伏邪论，具大神力，于诸有情多所饶益。由是义故，天龙<a>欢喜</a>勤加守护，国王、大臣、长者、<a>居士</a>亦复如是，善识<a>福田</a>，于<a>佛法</a>僧深生净信，供养恭敬尊重赞叹。一百年末有大国王，名阿输迦，出现于世，具大威力，王赡部洲，建窣堵波高广严饰，其数满足八万四千，供养吾身所留<a>舍利</a>，令无量众见闻欢喜，皆树生天解脱之业。</p>
<p style="text-align: left">　　&ldquo;我涅槃后第二百年，吾圣教中，寂静坚固。我诸弟子聪慧多闻，如天人师具大威德多所饶益。以是义故，天龙欢喜常加守护，国王、大臣、长者、居士亦复如是，善识福田，于佛法僧深生净信，供养恭敬尊重赞叹。</p>
<p style="text-align: left">　　&ldquo;我涅槃后第三百年，吾圣教中，正行坚固。我诸弟子证慧解脱、俱分解脱，身证见至无量百千。由是多人得圣果故，天龙欢喜常加守护，国王、大臣、长者、居士亦复如是，善识福田，于佛法僧深生净信，供养恭敬尊重赞叹。</p>
<p style="text-align: left">　　&ldquo;我涅槃后第四百年，吾圣教中，远离坚固。我诸弟子乐住空闲，勤修寂定。以是义故，天龙欢喜常随守护，国王、大臣、长者、居士亦复如是，善识福田，于佛法僧深生净信，供养恭敬尊重赞叹。</p>
<p style="text-align: left">　　&ldquo;我涅槃后第五百年，吾圣教中，法义坚固。我诸弟子爱乐正法，精勤修学论议决择。由是义故，天龙欢喜常勤守护，国王、大臣、长者、居士亦复如是，善识福田，于佛法僧深生净信，供养恭敬尊重赞叹。</p>
<p style="text-align: left">　　&ldquo;我涅槃后第六百年，吾圣教中，法教坚固。我诸弟子多于教法精勤诵习，心无厌倦，能多饶益无量有情。以是义故，天龙欢喜勤加守护，国王、大臣、长者、居士亦复如是，善识福田，于佛法僧深生净信，供养恭敬尊重赞叹，然于义趣多有怀疑。</p>
<p style="text-align: left">　　&ldquo;我涅槃后第七百年，吾圣教中，利养坚固。天、龙、药叉、阿素洛等，于佛法僧供养恭敬尊重赞叹。我诸弟子多著利养、恭敬、名誉，于增上学戒、定、慧等不勤修习。</p>
<p style="text-align: left">　　&ldquo;我涅槃后第八百年，吾圣教中，乖争坚固。我诸弟子多相嫌嫉结构恶人，尘坌讪谤轻诃持戒，鄙贱多闻，不念<a>六和</a>，专思乖争见不善巧，不敬师长，不正知住，欺诳谄曲言词粗犷如栴茶罗，依附国王、大臣、长者，方便损费三宝财物，结恶朋党折挫善人。</p>
<p style="text-align: left">　　&ldquo;我涅槃后第九百年，吾圣教中，事业坚固。我诸弟子多营俗业耕种商估，通致使命以自存活，于诸如来所制学处慢缓毁犯。</p>
<p style="text-align: left">　　&ldquo;我涅槃后第十百年，吾圣教中，戏论坚固。我诸弟子多勤习学种种戏论，舍出世间诸佛正教，所谓契经、应颂、记别、讽诵、自说、缘起、譬喻、本事、本生、方广、希法及与论义；精勤习诵世间戏论，所谓王论、贼论、战论、食论、饮论、衣论、乘论、我论、淫论、男论、女论、诸国土论、诸河海论、诸外道论，由乐此等种种戏论，令诸沙门、婆罗门等轻毁退失我之圣教。于我正法毗奈耶中，当有如斯诸恶苾刍、苾刍尼等，不善修习身戒心慧，更相忿争谋毁诽谤，耽著妙好种种衣钵、房舍、敷具。由与诸恶徒党集会，虽经多年守护净戒，于须臾顷悉皆毁犯；虽经多年集诸善本，由多忧恚悉皆退失。以是因缘，天龙等众悲伤懊恼舍不守护，国王、大臣、长者、居士，于三宝所不生净信诽谤轻毁，由是因缘令正法灭。</p>
<p style="text-align: left">　　&ldquo;从是已后，诸苾刍等造恶转深，国王、大臣、长者、居士益不恭敬，三宝余势犹未全灭。故于彼时，复有苾刍、苾刍尼等，少欲知足，护持禁戒，<a>修行</a>静虑，爱乐多闻，受持如来<a>三藏</a>教法，广为四众分别演说，利益安乐无量有情。复有国王、大臣、长者及居士等，爱惜正法，于三宝所供养恭敬尊重赞叹，护持建立无所顾恋。当知皆是不可思议诸菩萨等，以本愿力生于此时，护持如来无上正法，与诸有情作大饶益。&rdquo;</p>
<p style="text-align: left">　　尔时，阿难、声闻、菩萨、天、龙、药叉、人非人等一切大众，闻薄伽梵悬记当来法住时分诸苾刍等行业差别，皆增悲叹，信受奉行。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>