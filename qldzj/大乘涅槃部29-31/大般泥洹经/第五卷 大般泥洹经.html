<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 大般泥洹经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 大般泥洹经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第五卷 大般泥洹经</strong></p>
<p style="text-align: left">
	　　<a>四谛</a>品第十一</p>
<p style="text-align: left">
	　　尔时，佛告迦葉：&ldquo;善男子，若使是苦名苦谛者，<a>地狱</a>、畜生皆有苦谛。名苦谛者，谓知如来<a>常住</a>法身，非秽食身。众生不得如来尊智知苦故，以非法为法，久远痴爱烦恼结缚，弥劫<a>生死</a>苦轮常转。假使如来常住二字暂经耳者，欲生天上及求<a>解脱</a>，必得圣果自然快乐。智者自知，皆由如来常住之音暂经耳故得此妙果。久远以来不知如来常住法故，往返无量生死苦惑。如是知苦为知苦谛，若异此者非知苦谛。</p>
<p style="text-align: left">
	　　&ldquo;苦集谛者，诸法之实。不知实故增其爱集，畜养奴婢诸非法物，非法为法而生妄取，<a>正法</a>则灭，以无智故长处生死轮转苦惑。当知是等为坏正法，终不得果生天解脱。不知苦集真实相故为坏正法，妄说之报亦复长夜生死苦恼。如是知者为知集谛，若异此者不名知集。</p>
<p style="text-align: left">
	　　&ldquo;苦灭谛者，若<a>修行</a>空一切尽灭坏如来性，若修行空名灭谛者，彼诸外道相违义者，亦修行空得灭谛耶？当知一切皆有如来常住之性，灭诸结缚烦恼永尽，显现如来常住之性，起于一心便得妙果，常乐<a>自在</a>名法自在王，是为修行苦灭圣谛。若复修行于如来性作空<a>无我</a>相，当知是辈如蛾投火。名灭谛者，是如来性，是如来实，灭除一切无量烦恼。所以者何？是如来性因故。如是知者为知如来平等灭谛，若异此者不名知灭。</p>
<p style="text-align: left">
	　　&ldquo;苦灭道者，如来、法、僧、解脱之性，此四种法名为道谛。于四种法不知实故，长处生死无量苦惑。于生死中能勤修行，了知如来、法、僧、解脱是常住法，非变易法，非磨灭法，不尽不坏，起于一心得微妙果快乐自在。于此常住不空四法作非法想者，当知是辈得邪见果报。苦灭道者，于此三法作常住修者，是则名为知苦灭道谛。</p>
<p style="text-align: left">
	　　&ldquo;如是修行常住想者，当知是等是我<a>弟子</a>知四<a>真谛</a>，是为<a>菩萨</a>知四真谛。&rdquo;</p>
<p style="text-align: left">
	　　迦葉菩萨白佛言：&ldquo;<a>世尊</a>，我今始知修四真谛。&rdquo;</p>
<p style="text-align: left">
	　　四倒品第十二</p>
<p style="text-align: left">
	　　佛复告迦葉：&ldquo;所谓颠倒，苦有乐想，如来无常灭尽泥洹，如薪尽火灭则为大苦，而作是想，如来无常，是为颠倒。乐有苦想，于如来长存作众生见，是为颠倒。于三有苦而作乐想，是亦颠倒。是为第一颠倒。</p>
<p style="text-align: left">
	　　&ldquo;无常常想颠倒，常无常想颠倒。常无常想者，如来泥洹修极空想，是为颠倒。修极空已，短寿众生便得长寿，于是修果谓常存法，名为颠倒。是名第二颠倒。</p>
<p style="text-align: left">
	　　&ldquo;非我我想颠倒，我非我想颠倒。言一切<a>世间</a>有我，是为颠倒。佛说如来性是真实我，而于此义作非我修。是名第三颠倒。</p>
<p style="text-align: left">
	　　&ldquo;净不净想颠倒，不净净想颠倒。如来常住，非秽食身；而肉眼者言秽食身，非清净法，法、僧、解脱亦当灭尽，是名颠倒。诸不净身无一净想，愚痴倒惑而起净想。是名第四颠倒。</p>
<p style="text-align: left">
	　　&ldquo;如是，善男子，是名四颠倒。&rdquo;</p>
<p style="text-align: left">
	　　迦葉菩萨白佛言：&ldquo;善哉！世尊，我从本来常著颠倒，而今始知如来<a>正见</a>。&rdquo;</p>
<p style="text-align: left">
	　　如来性品第十三</p>
<p style="text-align: left">
	　　迦葉菩萨复白佛言：&ldquo;世尊，如来有我、二十五有，为有为无？&rdquo;</p>
<p style="text-align: left">
	　　佛告迦葉：&ldquo;真实我者是如来性，当知一切众生悉有，但彼众生无量烦恼覆蔽不现。譬如贫家舍内有珍宝藏而不能知，时有一人善知宝相语贫子言：&lsquo;汝为我作，我当与汝钱财宝物。&rsquo;贫子答言：&lsquo;我不能去。所以者何？我先家中有珍宝藏不能舍去。&rsquo;彼人复言：&lsquo;汝愚痴人不知宝处，且与我作，给汝珍宝用之无尽。&rsquo;便从其语。然后彼人出其宅中珍宝与之，贫人<a>欢喜</a>起奇特想，知彼士夫实可依怙。一切众生亦复如是，各各皆有如来之性，无量烦恼覆蔽隐没不能自知，如来方便诱进开化，令知自身有如来性欢喜信受。</p>
<p style="text-align: left">
	　　&ldquo;复次，善男子，譬如母人生子尚小而便得病，药师方便为合良药、酥乳、石蜜，令子服之，语其母言：&lsquo;慎莫与乳。&rsquo;令子药消然后与之。复合苦药涂其乳上，子欲饮乳闻苦药气即便舍去，知其药消然后洗乳令子乳之。如是，善男子，如来诱进化众生故，初为众生说一切法修无我行，修无我时灭除我见，灭我见已入于泥洹，除世俗我故说非我方便密教，然后为说如来之性，是名离世真实之我。&rdquo;</p>
<p style="text-align: left">
	　　迦葉菩萨白佛言：&ldquo;世尊，人初生时智慧尚少，渐渐长大智亦随明，若有我者始终应一，以彼智慧渐渐增故，当知无我。又复我者应无生死，而有生死当知无我。若使一切皆有如来性者应无有异，而今现有长者、梵志、刹利、<a>居士</a>、旃陀罗等，诸众生类种种异业受身不同。若使众生有如来性者应当同等，而今不同，故知无有如来之性。若复真实有如来性，不应杀盗作诸种种不<a>善恶</a>业。若当众生有如来性，聋者应听，盲者应视，哑者应言。若使各有如来性者，为住何所？彼和合身青黄赤白于种种色，为住一处？为遍身中？&rdquo;</p>
<p style="text-align: left">
	　　佛告迦葉：&ldquo;譬如国王有大力士，摩尼宝珠能除毒痛，系著头上与敌国共斗，为彼所系摩尼宝珠陷入身中，血肉皮覆遂失宝珠，求觅不得便作失想。时有良医来为<a>治病</a>，因语医言：&lsquo;我有宝珠遂便忘失，处处求觅不知所在。&rsquo;当知财宝非常之物如水上泡，速生速灭虚诳如幻，如是永作失宝珠想。良医答言：&lsquo;宝珠不失，莫作失想。汝因斗时珠入身中，血肉皮覆是故不现。&rsquo;彼人不信而谓医言：&lsquo;血肉之中何处有珠？是虚言耳。&rsquo;时彼良医即为出珠，彼得珠已方信良医所知奇特。一切众生亦复如是，各各皆有如来之性，习恶知识起淫怒痴堕三恶道，乃至周遍二十五有种种受身。如来之性摩尼宝珠，没在烦恼淫怒痴疮，不知所在。于世俗我修无我想，不解如来良医方便密教，作无我想而不能知真实之我。于是如来复为方便，令灭无量烦恼炽然，开示显现如来之性。</p>
<p style="text-align: left">
	　　&ldquo;复次，善男子，譬如雪山有好甜药名为上味，转轮圣王未出世时隐没不现。其诸病者皆诣药所，掘地埋筒以承药汁，或得甜味，或得苦味，或得辛味，或得酢味，或得碱味，或得淡味。而诸病者得此诸味，不得真实上味之药，掘地不深薄福德故。转轮圣王福德力故，出于世时便得真实上味之药。如是，善男子，如来性者多种之味，无量烦恼愚痴覆蔽，是故众生不得上味如来之性，种种行业处处受身。彼如来性无可杀害，其诸死者名为寿短。如来之性名为真寿，不断不坏乃至成佛。如来之性无害无杀，唯长养身。有害有杀如诸病人作众邪业，种种<a>报应</a>刹利、梵志乃至生死二十五有，不得真实如来性故。</p>
<p style="text-align: left">
	　　&ldquo;复次，善男子，如人穿地求金刚宝，手执利凿凿坚土石悉能令碎，唯有金刚莫能断截。如来之性亦复如是，天魔利剑所不能伤，唯长养身受其伤坏，非如来性。是故当知如来之性无害无杀，是为如来决定之教、方等契经、<a>甘露</a>毒药。&rdquo;</p>
<p style="text-align: left">
	　　迦葉菩萨白佛言：&ldquo;世尊，方等契经、甘露毒药，义何所趣？&rdquo;</p>
<p style="text-align: left">
	　　佛告迦葉：&lsquo;善男子，汝今谛听，当为汝说。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;或有食甘露，&nbsp;而得长仙寿，</p>
<p style="text-align: left">
	　　有人服甘露，&nbsp;伤寿而早夭，</p>
<p style="text-align: left">
	　　或因饮毒死，&nbsp;或缘饮毒生。&rdquo;</p>
<p style="text-align: left">
	　　&ldquo;其甘露者，是摩诃衍无碍之智。其毒药者，亦是摩诃衍无碍之智。犹如醍醐、酥油、石蜜，食之不消名为毒药，食之消者名为甘露。无智众生不解方等大乘密教，则于是人名为毒药。声闻、缘觉住大乘法，及诸菩萨人中之雄名为甘露。譬如乳牛虽色不同，其乳一味；如是，迦葉，当知菩萨成<a>无畏</a>者之所归依如来法性，彼性我性皆同一味。&rdquo;</p>
<p style="text-align: left">
	　　于是，迦葉菩萨即说偈言：</p>
<p style="text-align: left">
	　　&ldquo;我今归三宝，&nbsp;甚深如来性，</p>
<p style="text-align: left">
	　　自身如来藏，&nbsp;<a>佛法</a>僧是三，</p>
<p style="text-align: left">
	　　如是归依者，&nbsp;是名最上依。&rdquo;</p>
<p style="text-align: left">
	　　尔时，世尊复为迦葉而说偈言：</p>
<p style="text-align: left">
	　　&ldquo;不知三宝者，&nbsp;何名知归依？</p>
<p style="text-align: left">
	　　依义尚不了，&nbsp;云何知<a>佛性</a>？</p>
<p style="text-align: left">
	　　若以归依佛，&nbsp;是为最吉安。</p>
<p style="text-align: left">
	　　复有何因缘，&nbsp;而复归依法？</p>
<p style="text-align: left">
	　　归依于法者，&nbsp;是为自心想。</p>
<p style="text-align: left">
	　　复有何因缘，&nbsp;而归于众僧？</p>
<p style="text-align: left">
	　　不信归依佛，&nbsp;决定真实者，</p>
<p style="text-align: left">
	　　三宝如来性，&nbsp;何由能悉知？</p>
<p style="text-align: left">
	　　云何未知义，&nbsp;而生豫计想？</p>
<p style="text-align: left">
	　　佛法<a>比丘</a>僧，&nbsp;三宝之梯橙，</p>
<p style="text-align: left">
	　　犹如不怀妊，&nbsp;而作生子想。</p>
<p style="text-align: left">
	　　如是思惟者，&nbsp;但增其惑乱，</p>
<p style="text-align: left">
	　　如人寻空响，&nbsp;离真优婆塞。</p>
<p style="text-align: left">
	　　当勤求方便，&nbsp;大乘决定义，</p>
<p style="text-align: left">
	　　如来随顺说，&nbsp;令汝除疑网。&rdquo;</p>
<p style="text-align: left">
	　　迦葉菩萨复说偈言：</p>
<p style="text-align: left">
	　　&ldquo;为优婆塞法，&nbsp;归依于佛者，</p>
<p style="text-align: left">
	　　一切诸天神，&nbsp;不生归依想。</p>
<p style="text-align: left">
	　　为优婆塞法，&nbsp;归依于法者，</p>
<p style="text-align: left">
	　　不以害生法，&nbsp;而为非法祠。</p>
<p style="text-align: left">
	　　为优婆塞法，&nbsp;归依于僧者，</p>
<p style="text-align: left">
	　　不于众邪道，&nbsp;请求良<a>福田</a>。</p>
<p style="text-align: left">
	　　是故归三宝，&nbsp;除俗三非法，</p>
<p style="text-align: left">
	　　此三归法者，&nbsp;亦是如来说。</p>
<p style="text-align: left">
	　　我昔由此法，&nbsp;今得安隐处，</p>
<p style="text-align: left">
	　　汝等亦当行，&nbsp;终归至我所。</p>
<p style="text-align: left">
	　　如是平等路，&nbsp;汝等随<a>行者</a>，</p>
<p style="text-align: left">
	　　疾得免众苦，&nbsp;轮回生死惑。</p>
<p style="text-align: left">
	　　如来之性者，&nbsp;亦从世尊说，</p>
<p style="text-align: left">
	　　我及诸众生，&nbsp;同此如来性。</p>
<p style="text-align: left">
	　　诸佛随顺道，&nbsp;我等悉由之，</p>
<p style="text-align: left">
	　　乃至诸魔天，&nbsp;亦有此甘露，</p>
<p style="text-align: left">
	　　终归同诸佛，&nbsp;离有牟尼尊。&rdquo;</p>
<p style="text-align: left">
	　　尔时，世尊复为迦葉重说偈言：</p>
<p style="text-align: left">
	　　&ldquo;汝莫如声闻，&nbsp;童蒙之智慧，</p>
<p style="text-align: left">
	　　唯是一归依，&nbsp;当知非有三。</p>
<p style="text-align: left">
	　　如是平等道，&nbsp;佛法僧一味，</p>
<p style="text-align: left">
	　　为灭痴邪见，&nbsp;故立此三法。</p>
<p style="text-align: left">
	　　汝今欲示现，&nbsp;随顺世间者，</p>
<p style="text-align: left">
	　　应当从此教，&nbsp;归依于三宝。</p>
<p style="text-align: left">
	　　若人归依佛，&nbsp;便为归依我，</p>
<p style="text-align: left">
	　　归依等正觉，&nbsp;正觉我已得。</p>
<p style="text-align: left">
	　　分别归依者，&nbsp;则乱如来性，</p>
<p style="text-align: left">
	　　当于如来所，&nbsp;而作平等心，</p>
<p style="text-align: left">
	　　合掌恭敬礼，&nbsp;则礼一切佛。</p>
<p style="text-align: left">
	　　我与诸众生，&nbsp;为最真实依，</p>
<p style="text-align: left">
	　　清净妙法身，&nbsp;我已具足故，</p>
<p style="text-align: left">
	　　若礼<a>舍利塔</a>，&nbsp;应当敬礼我。</p>
<p style="text-align: left">
	　　我与诸众生，&nbsp;为最真实塔，</p>
<p style="text-align: left">
	　　亦是真<a>舍利</a>，&nbsp;是故应敬礼。</p>
<p style="text-align: left">
	　　若归依法者，&nbsp;应<a>当归</a>依我，</p>
<p style="text-align: left">
	　　清净妙法身，&nbsp;我已具足故，</p>
<p style="text-align: left">
	　　我与诸众生，&nbsp;为最真实法。</p>
<p style="text-align: left">
	　　若归依众僧，&nbsp;亦当归依我，</p>
<p style="text-align: left">
	　　诸余一切众，&nbsp;皆佛僧所摄，</p>
<p style="text-align: left">
	　　我与诸众生，&nbsp;为最正觉僧。</p>
<p style="text-align: left">
	　　无目众生类，&nbsp;为之生道眼，</p>
<p style="text-align: left">
	　　是故声闻众，&nbsp;及诸缘觉僧，</p>
<p style="text-align: left">
	　　如来僧悉摄，&nbsp;归依最真实。&rdquo;</p>
<p style="text-align: left">
	　　佛告迦葉：&ldquo;如是，善男子，菩萨摩诃萨当作是念，正使不善无知积聚，应作是知我有佛性。如彼健士斗战之时，当知我为军中之将，为一切众所依怙者。譬如王子为太子时，应当自知我为一切王子之上，当绍王位为诸王子作真实依，终不生心作下劣想。善男子，菩萨摩诃萨亦复如是，立金刚志超彼三法，如彼王子成就无畏，于三法中离种种想。如来最上，犹如顶相最为第一，非佛、非法、非比丘僧，种种差别如梯橙也。为世间依、度世间故，于真实法示现种种，而为三法诱化童蒙无知众生，令入大乘深利智慧。&rdquo;</p>
<p style="text-align: left">
	　　迦葉菩萨复说偈言：</p>
<p style="text-align: left">
	　　&ldquo;知此真实义，&nbsp;而问于如来，</p>
<p style="text-align: left">
	　　欲显发菩萨，&nbsp;勇猛离垢故。</p>
<p style="text-align: left">
	　　善哉世尊说，&nbsp;菩萨之所行，</p>
<p style="text-align: left">
	　　大乘深利智，&nbsp;如练金刚慧。</p>
<p style="text-align: left">
	　　善哉世尊说，&nbsp;安立诸菩萨，</p>
<p style="text-align: left">
	　　如来善显示，&nbsp;我今亦当然。</p>
<p style="text-align: left">
	　　一切众生类，&nbsp;悉应自观察，</p>
<p style="text-align: left">
	　　自身如来藏，&nbsp;皆是三归依。</p>
<p style="text-align: left">
	　　一切众生类，&nbsp;信受此经者，</p>
<p style="text-align: left">
	　　若已离烦恼，&nbsp;及诸未离欲，</p>
<p style="text-align: left">
	　　皆当归自身，&nbsp;如来微妙藏，</p>
<p style="text-align: left">
	　　唯是正归依，&nbsp;无二亦无三。</p>
<p style="text-align: left">
	　　所以然者何？&nbsp;世尊广分别，</p>
<p style="text-align: left">
	　　各各自身有，&nbsp;如来微妙藏，</p>
<p style="text-align: left">
	　　以知此义故，&nbsp;不复归于三。</p>
<p style="text-align: left">
	　　我已为一切，&nbsp;世间真实依，</p>
<p style="text-align: left">
	　　法及比丘僧，&nbsp;一切摄受故。</p>
<p style="text-align: left">
	　　声闻辟支佛，&nbsp;皆悉当敬礼，</p>
<p style="text-align: left">
	　　以是诸菩萨，&nbsp;正向大乘道。</p>
<p style="text-align: left">
	　　如是如来性，&nbsp;为不可思议，</p>
<p style="text-align: left">
	　　具三十二相，&nbsp;八十种好故。&rdquo;</p>
<p style="text-align: left">
	　　佛告迦葉：&ldquo;善哉！善哉！善男子，其诸菩萨应如是学甚深利智。复次，善男子，我当更说入如来藏。&rdquo;即说偈言：</p>
<p style="text-align: left">
	　　&ldquo;有我长存者，&nbsp;终不经苦患，</p>
<p style="text-align: left">
	　　若使无我者，&nbsp;空为修梵行。</p>
<p style="text-align: left">
	　　一切法无我，&nbsp;是名断灭教，</p>
<p style="text-align: left">
	　　言我长存者，&nbsp;则为计常说。</p>
<p style="text-align: left">
	　　一切法无常，&nbsp;是则为断说，</p>
<p style="text-align: left">
	　　一切法常者，&nbsp;是则为常说。</p>
<p style="text-align: left">
	　　一切法是苦，&nbsp;是则断灭说，</p>
<p style="text-align: left">
	　　一切法是乐，&nbsp;是则计常说。</p>
<p style="text-align: left">
	　　一切修常想，&nbsp;是疾得断说，</p>
<p style="text-align: left">
	　　一切修无常，&nbsp;是疾得常想。</p>
<p style="text-align: left">
	　　譬如拆楼虫，&nbsp;得一速望二，</p>
<p style="text-align: left">
	　　如是修常者，&nbsp;是速得断灭。</p>
<p style="text-align: left">
	　　若修断灭者，&nbsp;亦疾得常想，</p>
<p style="text-align: left">
	　　如是所说喻，&nbsp;得一更求余。</p>
<p style="text-align: left">
	　　异法修苦者，&nbsp;则说不善分，</p>
<p style="text-align: left">
	　　异法修乐者，&nbsp;是则说善分。</p>
<p style="text-align: left">
	　　异法修无我，&nbsp;无量诸烦恼，</p>
<p style="text-align: left">
	　　异法修常存，&nbsp;佛性及<a>涅槃</a>。</p>
<p style="text-align: left">
	　　异法修无常，&nbsp;则身不坚固，</p>
<p style="text-align: left">
	　　异法修常者，&nbsp;如来等三宝，</p>
<p style="text-align: left">
	　　及平等解脱，&nbsp;是诸法真实。</p>
<p style="text-align: left">
	　　如来之所说，&nbsp;不同于彼喻，</p>
<p style="text-align: left">
	　　当知除二边，&nbsp;处中而<a>说法</a>，</p>
<p style="text-align: left">
	　　计常及断灭，&nbsp;是见二俱离。</p>
<p style="text-align: left">
	　　世间凡愚辈，&nbsp;于佛说迷惑，</p>
<p style="text-align: left">
	　　喻如羸病人，&nbsp;顿服酥迷乱。</p>
<p style="text-align: left">
	　　有无增其患，&nbsp;譬如重病人，</p>
<p style="text-align: left">
	　　四大互增损，&nbsp;而不等和合，</p>
<p style="text-align: left">
	　　痰癊增不息，&nbsp;风种起烧燃，</p>
<p style="text-align: left">
	　　风癊已违诤，&nbsp;涎唾亦复增，</p>
<p style="text-align: left">
	　　如是不和合，&nbsp;举体发狂乱。</p>
<p style="text-align: left">
	　　良医善方疗，&nbsp;随顺安四种，</p>
<p style="text-align: left">
	　　除灭一切病，&nbsp;悦乐全身强。</p>
<p style="text-align: left">
	　　如四大毒蛇，&nbsp;无量烦恼患，</p>
<p style="text-align: left">
	　　良医善方疗，&nbsp;平等性安隐，</p>
<p style="text-align: left">
	　　其平等性者，&nbsp;是名如来藏。</p>
<p style="text-align: left">
	　　得闻如来性，&nbsp;离于一切界，</p>
<p style="text-align: left">
	　　常住不变易，&nbsp;有无等不著。</p>
<p style="text-align: left">
	　　凡愚而妄说，&nbsp;不了微密教。</p>
<p style="text-align: left">
	　　如来为众生，&nbsp;方便说身苦，</p>
<p style="text-align: left">
	　　凡愚不能了，&nbsp;谓我身断灭，</p>
<p style="text-align: left">
	　　慧者了真谛，&nbsp;不总一切受，</p>
<p style="text-align: left">
	　　能知我身中，&nbsp;有安乐种子。</p>
<p style="text-align: left">
	　　闻我为众生，&nbsp;方便说无常，</p>
<p style="text-align: left">
	　　凡愚谓我身，&nbsp;如陶家坏器，</p>
<p style="text-align: left">
	　　慧者能谛了，&nbsp;不总一切受，</p>
<p style="text-align: left">
	　　能知我身有，&nbsp;微妙法身种。</p>
<p style="text-align: left">
	　　闻我为众生，&nbsp;方便说非我，</p>
<p style="text-align: left">
	　　凡愚谓佛法，&nbsp;一切无我所，</p>
<p style="text-align: left">
	　　智者能谛了，&nbsp;非尽假名说，</p>
<p style="text-align: left">
	　　不惑于清净，&nbsp;如来真法性。</p>
<p style="text-align: left">
	　　闻佛为众生，&nbsp;方便说空教，</p>
<p style="text-align: left">
	　　愚夫不能知，&nbsp;谓悉言语断，</p>
<p style="text-align: left">
	　　慧者能谛了，&nbsp;不总一切受，</p>
<p style="text-align: left">
	　　知如来法身，&nbsp;长存不变易。</p>
<p style="text-align: left">
	　　闻我为众生，&nbsp;方便说解脱，</p>
<p style="text-align: left">
	　　愚夫谓佛身，&nbsp;解脱悉磨灭，</p>
<p style="text-align: left">
	　　慧者能谛了，&nbsp;不悉往来断，</p>
<p style="text-align: left">
	　　如来人师子，&nbsp;自在独游步。</p>
<p style="text-align: left">
	　　我为众生说，&nbsp;无明缘诸行，</p>
<p style="text-align: left">
	　　凡愚不能知，&nbsp;谓是为二法，</p>
<p style="text-align: left">
	　　慧者能谛了，&nbsp;明非明虽异，</p>
<p style="text-align: left">
	　　解脱真实法，&nbsp;则无有二相。</p>
<p style="text-align: left">
	　　缘诸行生识，&nbsp;凡愚谓为二，</p>
<p style="text-align: left">
	　　慧者知行缘，&nbsp;虽二而不二。</p>
<p style="text-align: left">
	　　十善及十恶，&nbsp;凡愚随二相，</p>
<p style="text-align: left">
	　　慧者能谛了，&nbsp;虽二而不二。</p>
<p style="text-align: left">
	　　有罪及无罪，&nbsp;凡愚谓为二，</p>
<p style="text-align: left">
	　　慧者能谛了，&nbsp;自性则不二。</p>
<p style="text-align: left">
	　　清净不净相，&nbsp;凡愚谓为二，</p>
<p style="text-align: left">
	　　慧者能谛了，&nbsp;自性则不二。</p>
<p style="text-align: left">
	　　作者及不作，&nbsp;说一切诸法，</p>
<p style="text-align: left">
	　　凡愚不能知，&nbsp;谓为是二法，</p>
<p style="text-align: left">
	　　慧者能谛了，&nbsp;自性则不二。</p>
<p style="text-align: left">
	　　说一切诸法，&nbsp;为苦及乐分，</p>
<p style="text-align: left">
	　　凡愚不能知，&nbsp;谓为是二法，</p>
<p style="text-align: left">
	　　慧者能谛了，&nbsp;自性则不二。</p>
<p style="text-align: left">
	　　我为众生说，&nbsp;一切行无常，</p>
<p style="text-align: left">
	　　凡愚不能知，&nbsp;总修如来性，</p>
<p style="text-align: left">
	　　慧者能谛了，&nbsp;自性则不二。</p>
<p style="text-align: left">
	　　我为众生说，&nbsp;一切法无我，</p>
<p style="text-align: left">
	　　凡愚不能知，&nbsp;谓佛说无我，</p>
<p style="text-align: left">
	　　慧者了自性，&nbsp;我非我无二。</p>
<p style="text-align: left">
	　　无量无数佛，&nbsp;说是如来藏，</p>
<p style="text-align: left">
	　　我亦说一切，&nbsp;功德积聚经，</p>
<p style="text-align: left">
	　　我非我不二，&nbsp;汝等善受持。</p>
<p style="text-align: left">
	　　&ldquo;善男子，当忆念一切功德聚经。我说般若波罗蜜大经不二，彼如是说我非我不二。譬如从乳出酪，从酪出生酥，从生酥出熟酥，从熟酥出醍醐，为始终是一？为从余处来？若即是一者即作本事，若乳即为酪者，然今乳时而无酪相，如是因缘展转相生，非已有故而言展转。若余处来者，彼在何处住？当于乳时不见酪等从余处来。彼一切分皆有醍醐自性，但诸过覆故异分现，牛食过故乳则血气，牛食<a>甘草</a>乳则甜香，牛食苦草乳有苦味。于雪山下有甘泽草，牛食是草出成醍醐不作余色。当如牛食种种味草，则有种种异色。明及无明不二之法，亦复如是，行业过故明非明转，一切善法及不善法皆无有二。是故当知，如来之性，如彼醍醐自性清净，烦恼过故有异相现。譬如人言，大海水碱，非为一切其水悉碱，其中亦有八味之水。譬如雪山多诸毒草，而彼雪山先有良药。一切众生身亦如是，四大和合譬如毒蛇，然此身中先有佛性。如彼良药，其如来性始终常有非作所作，但无量烦恼中间竞起。凡诸众生欲求佛者，当除无量烦恼结患。譬如春月兴大云雷而未降雨，草木华果皆未萌芽，夏时大雨一切扶疏；如来之性亦复如是，无量烦恼结患所覆，虽闻契经及诸三昧，犹故不知如来之性，以不知故而起于我及非我想。大般泥洹、方等契经、密教法藏闻于世间，众生闻已，如来之性皆悉萌芽能长养大义，是故名为大般泥洹。如是，善男子，其有众生学此方等般泥洹者，名为毕报如来之恩。&rdquo;</p>
<p style="text-align: left">
	　　迦葉菩萨白佛言：&ldquo;善哉！世尊，如来之性于诸声闻及辟支佛，甚为难见难得之宝！&rdquo;</p>
<p style="text-align: left">
	　　佛告迦葉：&ldquo;如是，如是，善男子，我亦常说甚为难见。譬如有人肤翳覆眼不见五色，就彼良医为治其目翳，便为除少分肤肉，而以一物示之令见，彼视惑乱谓二谓三，久久谛视仿佛见之；如是，善男子，菩萨摩诃萨净治道地成就十住，于自身中观察如来真实之性，犹为无我轮之所惑，况复声闻及辟支佛而能知之？当知，善男子，如来之性难见如是。又如有人仰观飞鸟，远则不识为是为非，极明其目仿佛识之；十住菩萨亦复如是，于自身中观如来性，犹生惑想久乃仿佛，况复声闻及辟支佛？又复如人痰癊增故，迷于诸方欲有所至，心心相续专念记识犹失径路；十住菩萨亦复如是，于自身中观如来性，专心方便犹有惑乱，况复声闻及辟支佛？复次，如人远行旷野热渴所乱，远见野马或谓为水，或谓林树，或言聚落；十住菩萨亦复如是，于自身中观如来性亦生惑想。复次，譬如有人登高临下远观佛塔，或作水想，或谓<a>虚空</a>，或谓屋舍，或谓野马、山石、草树，方便谛观乃知是塔；十住菩萨亦复如是，于自身中观如来性犹生惑想，方便极视乃知真实。复次，如人船行大海，远见城郭而生惑想，或谓虚空，或言物像；十住菩萨亦复如是，于自身中观如来性亦生惑想。复次，譬如王子竟夜观伎，至日光现见人生惑亲作他想；十住菩萨亦复如是，于自身中观如来性亦生惑想。复次，譬如大臣往诣王所咨详王事，夜闇还家于电光中，若见白牛而生惑想，或谓屋舍，或谓丘冢；十住菩萨亦复如是，于自身中观如来性亦生惑想。复次，譬如持戒比丘自漉净水，复重谛视若见微毫，或谓为虫，或谓尘末；十住菩萨亦复如是，于自身中观如来性亦生惑想。复次，如人观高山顶，若有行人或谓禽兽；十住菩萨亦复如是，于自身中观如来性亦生惑想。如人目患夜闇观画，或谓人像，或谓神像，或谓佛像，或谓释梵诸菩萨像；十住菩萨亦复如是，于自身中观如来性亦生惑想。如是，善男子，如来之性甚深难见，唯佛境界，非诸声闻及辟支佛所能知见。如是，善男子，如来教法，慧者所知应当信受。&rdquo;</p>
<p style="text-align: left">
	　　迦葉菩萨白佛言：&ldquo;如世尊说，如来之性甚深微妙，诸肉眼者云何得见？&rdquo;</p>
<p style="text-align: left">
	　　佛告迦葉：&ldquo;譬如非想非非想天，唯佛境界，一切声闻及辟支佛云何能见？但彼随顺如来契经，<a>信心</a>方便然后等观。如是，善男子，一切声闻及辟支佛，当于方等般泥洹经而生信心，知其自身有如来性。是故当知，如来之性唯佛境界，非诸声闻及辟支佛。&rdquo;</p>
<p style="text-align: left">
	　　迦葉菩萨白佛言：&ldquo;世尊，世间众生皆言有我，比义云何？&rdquo;</p>
<p style="text-align: left">
	　　佛告迦葉：&ldquo;譬如一时，二人为友，一是王子，一贫穷人，结好往来。其王子者有调伏兕，贫人见之。彼于后时共至他国，于一客舍暮共止宿，而彼贫者于梦中言：&lsquo;兕来！兕来！声彻于外。&rsquo;时有人闻，将至王所，以其所闻具白国王，王即问言：&lsquo;何处有兕？&rsquo;时彼贫人便白王言：&lsquo;我无兕也，善知识有，我曾见之。&rsquo;王即复问：&lsquo;其状云何？&rsquo;复白王言：&lsquo;其角似羊。&rsquo;作是语已，王语贫人：&lsquo;汝自还去，何处有兕？彼亦无有，为虚说耳！&rsquo;而兕似羊传于天下。如是不久其王命终，太子即位亦访求兕而不能得，次后其子续立为王，亦复如是求兕不得，展转相传恒于兕上而作羊想。如是菩萨摩诃萨出于世时，为众生说真实之我。其无知者闻一切众生皆有佛性，不知其真便<a>妄想</a>说：&lsquo;我如寸灯在于心中。&rsquo;种种众生、我、人、<a>寿命</a>，如彼梦说展转相承皆起邪见，计有吾我求吾我性，不得实我作无我说，而诸世间一切众生常作妄想计有吾我及无我想。如是，善男子，我说如来之性最为真实。若世间说我随顺法者，当知是则为离世俗，当知皆是菩萨变化现同俗说。&rdquo;</p>
<p style="text-align: left">
	　　文字品第十四</p>
<p style="text-align: left">
	　　佛复告迦葉：&ldquo;一切言说、咒术、记论，如来所说为一切本。&rdquo;</p>
<p style="text-align: left">
	　　迦葉菩萨白佛言：&ldquo;世尊，其义云何？&rdquo;</p>
<p style="text-align: left">
	　　佛告迦葉：&ldquo;初现半字为一切本，一切咒术言语所持真实法聚。童蒙众生从此字本学通诸法，是法非法知其差别，是故如来化现字本不为非法。&rdquo;</p>
<p style="text-align: left">
	　　迦葉菩萨白佛言：&ldquo;世尊，云何字本？&rdquo;</p>
<p style="text-align: left">
	　　佛告迦葉：&ldquo;初十四音名为字本，是十四音常为一切不尽之本。不尽有何义？不破坏义、不漏义、如来义、名不尽义。如来法身金刚不坏故名不坏，如来无有九道诸漏故名不漏，如来常住故说不尽无作之义。</p>
<p style="text-align: left">
	　　&ldquo;初短阿者，吉义。吉者，三宝义。次长阿者，现圣智义。其名圣者，离世间数，清净少欲，能度一切三有之海，故名为圣。圣者正也，能正法度行处律仪及世间法度，是其义也。复次阿者，有所长养皆依于圣，一切真实正行之本，<a>孝养</a>二亲皆依是知，晓了正法住摩诃衍。善男子、善女人、持戒比丘及菩萨，如是所行皆名依圣。又复阿者，世界言语法之所依。如言善男子阿伽车，如言男子莫作阿那遮逻，是故阿者亦是世间言语所依。</p>
<p style="text-align: left">
	　　&ldquo;短伊者，此也。言此法者是如来法，梵行离垢清净，犹如满月显此法故，诸佛世尊而现此名。又复伊者，言此是义、此非义、此是魔说、此是佛说，依是分别故名为此。其长伊者，名为自在，名大自在，自在梵王能于如来难得之教以自在力护持正法，以是之故名为自在。又复伊者，于此自在大乘方等般泥洹经自在摄持，令此教法自在炽然，令余众生自在受学此方等经。又复伊者，自在方等能除伊者嫉妒邪见，如治田苗去诸秽草。如是等比，是故如来说伊自在。</p>
<p style="text-align: left">
	　　&ldquo;短忧者，上也。于此契经说最上义，其诸声闻及辟支佛，所未曾闻一句一字片言历耳。譬如诸方，郁单越为福德之上；大乘方等亦复如是，一言历耳，当知是等人中之上为菩萨也，是故如来说此忧字。长忧者如香牛乳，其乳香味是大乘经最为上味，广说如来真实之性，非法憍慢皆悉消灭。又复忧者，名为大忧，于如来藏慧命根断著无我说，当知是等名为大忧，是故说忧。</p>
<p style="text-align: left">
	　　&ldquo;咽者，是也。言是佛法，如来泥洹亦说是法。咽者，如来也，有来去义，以是故说如来如去。</p>
<p style="text-align: left">
	　　&ldquo;乌者，下也。下贱烦恼悉除灭已名为如来，是故说乌。</p>
<p style="text-align: left">
	　　&ldquo;炮者，是摩诃衍。于十四音炮为究竟，是故说名为摩诃衍。于一切论为究竟论，是故说炮。</p>
<p style="text-align: left">
	　　&ldquo;安者，一切也。如来教法离于一切钱财宝物。安者，遮义，一阐提义。</p>
<p style="text-align: left">
	　　&ldquo;最后阿者，尽也。一切契经摩诃衍者，最为穷尽。</p>
<p style="text-align: left">
	　　&ldquo;迦者，一切众生如一子想，于诸一切皆起悲心，是故说迦。</p>
<p style="text-align: left">
	　　&ldquo;呿者，掘也。发掘如来甚深法藏，智慧深入无有坚固，是故说呿。</p>
<p style="text-align: left">
	　　&ldquo;迦者，藏也。一切众生有如来藏，是故说伽。重音伽者，吼也，常师子吼说如来常住。</p>
<p style="text-align: left">
	　　&ldquo;俄者，脆也。一切诸行速起速灭，故说为俄。</p>
<p style="text-align: left">
	　　&ldquo;遮者，行也。成就众生故名为遮。</p>
<p style="text-align: left">
	　　&ldquo;车者，照耀如来常住之性，是故说车。</p>
<p style="text-align: left">
	　　&ldquo;阇者，生也。生诸解脱非如生死危脆之生，是故说阇。重音阇者，烧也。一切烦恼烧令速灭，故说为阇。</p>
<p style="text-align: left">
	　　&ldquo;若者，智也。知法真实，是故说若。</p>
<p style="text-align: left">
	　　&ldquo;吒者，示也。于阎浮提现不具足，而彼如来法身常住，是故说吒。吒者，示满足也。平等满足，是故说吒。</p>
<p style="text-align: left">
	　　&ldquo;茶者，轻仙不没，是故说茶。重音茶者，不知惭耻，重恩不报是故说茶。</p>
<p style="text-align: left">
	　　&ldquo;挐者，不正可如诸外道，是故说挐。</p>
<p style="text-align: left">
	　　&ldquo;多者，遮一切有令不相续，是故说多。</p>
<p style="text-align: left">
	　　&ldquo;他者，无知也。如蚕虫作茧，是故说他。</p>
<p style="text-align: left">
	　　&ldquo;陀者，于摩诃衍欢喜方便，是故说陀。重音陀者，持也。护持三宝如须弥山不令沉没，是故说陀。</p>
<p style="text-align: left">
	　　&ldquo;那者，如城门侧因陀罗幢，竖立三宝，是故说那。</p>
<p style="text-align: left">
	　　&ldquo;波者，起颠倒想，三宝沉没而自迷乱，是故说波。</p>
<p style="text-align: left">
	　　&ldquo;颇者，世界成败、持戒成败、自己成败，是故说颇。</p>
<p style="text-align: left">
	　　&ldquo;婆者，力也。如诸如来无量神力非但十力，是故说婆。重音婆者，能担正法为菩萨道，是故说婆。</p>
<p style="text-align: left">
	　　&ldquo;摩者，限也。入菩萨法限，自强其志为众重檐，是故说摩。</p>
<p style="text-align: left">
	　　&ldquo;耶者，习行菩萨四种功德，是故说耶。</p>
<p style="text-align: left">
	　　&ldquo;罗者，灭淫怒痴入真实法，是故说罗。轻音罗者，不受声闻、辟支佛乘，受学大乘，是故说罗。</p>
<p style="text-align: left">
	　　&ldquo;和者，一切世间咒术制作，菩萨悉说，是故说和。</p>
<p style="text-align: left">
	　　&ldquo;赊者，三种毒刺皆悉已拔，是故说赊。</p>
<p style="text-align: left">
	　　&ldquo;沙者，满义。悉能闻受方等契经，是故说沙。</p>
<p style="text-align: left">
	　　&ldquo;娑者，竖立正法，是故说娑。</p>
<p style="text-align: left">
	　　&ldquo;呵者，惊声也。怪哉诸行悉皆究竟，怪哉如来而般泥洹离诸喜乐，是故说呵。</p>
<p style="text-align: left">
	　　&ldquo;叉(来雅切)者，魔也。天魔亿千无能破坏如来正僧，随顺世间而现有坏。又复随顺世间现为父母诸宗亲等，是故说叉(来雅切)。</p>
<p style="text-align: left">
	　　&ldquo;厘、厘、楼、楼，此四字者，长养四义佛及法僧，示现有对随顺世间。示现有对如调达坏僧，僧实不坏，如来方便示现坏僧，化作是像为结戒故。若知如来方便义者，不应恐怖，当知是名随顺世间。是故说此最后四字，吸气之声、舌根之声、随鼻之声、超声、长声，以斯等义和合此字。</p>
<p style="text-align: left">
	　　&ldquo;如此诸字和顺诸声入众言音，皆因舌齿而有差别。因斯字故，无量诸患积聚之身，阴、界、诸入因缘和合，休息寂灭入如来性，佛性显现究竟成就，是故半字名为一切诸字之本。若观法实及如来解脱，亦无文字言语之相，字相、味相皆悉远离，是故一切远离名为解脱，其解脱者即是如来。因是半字能起诸法，而无诸法因字之想，是名善解文字之义。若异是者，不解文字分别诸法是法非法、如来之性、三宝解脱，而不能知是经非经、是律非律、魔说佛说，悉不能知我说，是等不知字故。是故，善男子，汝等应当善学半字，亦当入彼解文字数。&rdquo;</p>
<p style="text-align: left">
	　　迦葉菩萨白佛言：&ldquo;世尊，我当善学斯等半字。今我世尊，始为佛子得最上师，我今始入学书之堂。&rdquo;</p>
<p style="text-align: left">
	　　佛告迦葉：&ldquo;善哉！善哉！善男子，乐修正法应当如是。&rdquo;</p>
<p style="text-align: left">
	　　鸟喻品第十五</p>
<p style="text-align: left">
	　　佛复告迦葉：&ldquo;雁、鹤、舍利鸟者，所谓种种无常、苦、空、非我等法，如众雁、鹤、舍利之鸟。&rdquo;</p>
<p style="text-align: left">
	　　迦葉白佛：&ldquo;此义云何？&rdquo;</p>
<p style="text-align: left">
	　　佛告迦葉：&ldquo;有法无常，有法是常，有法是苦，有法是乐，有法是我，有法非我。譬如田夫种植五谷及诸果树，从其萌芽乃至华叶，其人恒作非常之想；至其成熟收其果实，得受用时而生常想。所以者何？真实现故。&rdquo;</p>
<p style="text-align: left">
	　　迦葉菩萨白佛言：&ldquo;世尊，云何五谷之常与如来同不磨灭耶？&rdquo;</p>
<p style="text-align: left">
	　　佛告迦葉：&ldquo;犹以如来喻须弥山，其须弥山世界败时，岂不坏耶？善男子，莫于譬喻而生是问。一切诸法悉归磨灭，唯有泥洹是常法耳！随世言说以彼为喻。&rdquo;</p>
<p style="text-align: left">
	　　迦葉菩萨白佛言：&ldquo;唯然，世尊，善哉斯说！&rdquo;</p>
<p style="text-align: left">
	　　佛告迦葉：&ldquo;如是，善男子，一切契经修诸三昧，乃至未闻大般泥洹方等契经，诸众生等修无常想；闻此经已，若善男子、善女人所怀烦恼疑结永离，晓了常法。所以者何？各于自身如来之性，得显现故。</p>
<p style="text-align: left">
	　　&ldquo;复次，善男子，譬如金师销镕其金，至器未成作非常想，宝器成已常得受用。如是，善男子，一切契经修诸三昧，乃至未闻大般泥洹方等契经，其诸众生修无常想；闻此经已，所怀烦恼疑结永离，晓了常法。所以者何？各于自身如来之性，得显现故。</p>
<p style="text-align: left">
	　　&ldquo;复次，善男子，譬如有人种<a>甘蔗</a>、胡麻乃至未熟，常作种种诸味之想，麻油、石蜜成已乃知真味。如是，善男子，一切契经修诸三昧，乃至未闻大般泥洹方等契经，其诸众生修无常想；闻此经已，所怀烦恼疑结永离，晓了常法。所以者何？各于自身如来之性，得显现故。譬如百川皆归于海，如是一切契经及诸三昧，悉归方等般泥洹经。所以者何？如来之性究竟说故。是故我说，有法无常，有法是常。</p>
<p style="text-align: left">
	　　&ldquo;如舍利鸟，忧悲剑刺如来已断，而于此论多有疑者，然其如来现有忧悲，非如人天及余众生之忧悲也。如非想处云何有想？若无有想不应有寿，有寿无想何有想阴、界、入之名？又如林树皆有神依，若神依树，为依根茎？为依枝条？如是诸处悉皆不现，为依何住？如是如来教法甚深。当知如来现有忧悲，于罗睺罗而起慈心，乃至非想非非想处亦复如是，唯佛与佛乃知此义。斯等皆是诸佛之法，尚<a>无心</a>意，何有忧悲？忧悲若无，教<a>法相</a>违，如一子想是则空言，说一切法皆不可信。但如来所说不可思议，诸<a>佛教</a>法亦不可思议，如来佛法不可思议，是为真实。譬如虚空不可于中造立宫室，而诸幻士能于中造，凡愚见已而作是念：&lsquo;云何空中而得安立如心意转？&rsquo;如是所说，尚无心意，何有忧悲？忧悲若无，罗睺罗喻是则不实。如虚空中，如来忧悲则不可得。如其幻化随心意转，如来则有忧悲之想。闻般泥洹而作是念：&lsquo;何有忧悲？&rsquo;闻其转者常有忧悲，是故如来常住。若无常者无有忧悲，而今如来非是无常。如来忧悲及无忧悲悉不能知，下者知下，不知中上；中者知中下，不知其上；唯有上者，一切悉知。其诸声闻及辟支佛各各自知，而不能知如来境界；如来悉知，是故名为离诸障碍。譬如幻士种种现化，如来亦然，种种示现随顺世间，能知是者名为黠慧。肉眼凡夫无想之想非其境界，而于如来作忧无忧想。是故我说，有法是我，有法非我，如舍利鸟。</p>
<p style="text-align: left">
	　　&ldquo;复次，善男子，譬如雁、鹤及舍利鸟，于夏月雨时江河漫溢，选择高处而安其子然后游行。如是如来出兴于世，化无量众令入正法，为受化者方便说法，或说苦法，或说乐法，有为诸行是名为苦，泥洹极乐离有为行说名为乐。&rdquo;</p>
<p style="text-align: left">
	　　迦葉白佛：&ldquo;其义云何？&rdquo;</p>
<p style="text-align: left">
	　　佛告迦葉：&ldquo;所谓如如。&rdquo;</p>
<p style="text-align: left">
	　　迦葉白佛：&ldquo;云何众生得泥洹乐？&rdquo;</p>
<p style="text-align: left">
	　　佛言：&ldquo;迦葉，如我先说一切诸行无生老死，所谓：</p>
<p style="text-align: left">
	　　&ldquo;若无放逸，&nbsp;是处不死，</p>
<p style="text-align: left">
	　　若其放逸，&nbsp;是为死径。</p>
<p style="text-align: left">
	　　无放逸者，&nbsp;得不死处，</p>
<p style="text-align: left">
	　　若放逸者，&nbsp;常处生死。</p>
<p style="text-align: left">
	　　&ldquo;若放逸者是有为行，彼有为行则为苦法，非泥洹者是为死处。若作放逸是名作行，当知是行则为大苦，不趣泥洹是为死径。无放逸者是不作行，虽复作行亦不生死，是名金刚不坏之身。其世俗者是名放逸，离世俗者是无放逸，离生老死泥洹快乐。是故如来有说苦法、有说乐法、有说非我、有说是我。如鸟飞空不见其迹，无有天眼烦恼未断，不自见身如来之性，是故我说有法无我，为烦恼故说微密教。其诸众生无有天眼而计吾我，无量烦恼造有为行，故为彼说诸法无常，是故我说有法无常。</p>
<p style="text-align: left">
	　　&ldquo;犹如明目住山顶，&nbsp;谛了其地愚夫等，</p>
<p style="text-align: left">
	　　如来道眼升慧台，&nbsp;无忧忧念群生类。</p>
<p style="text-align: left">
	　　&ldquo;如是无量烦恼悉灭，名住山顶。观其无量烦恼炽然下劣众生谁为登慧台，何名为无忧？若无忧者，云何名为忧念世间？若泥洹灭尽，何有观愚者？若使如来泥洹灭尽，云何能升智慧高台？若当泥洹，云何山顶能观其下？智慧台者，谓灭尽泥洹无忧忧念者，谓是如来忧念世间无量群生。山顶者谓解脱。住者，行人。地者，有为行。愚者，无巧方便说。谛了者，正觉也。如来者，忧苦永离是常法故。以自离忧，见被利刺忧恼众生为之生忧。若使如来永离忧者不名正觉，随彼众生应受化者，如来等正觉即为彼现。是故当知如来常住，种种示现犹如雁、鹤、舍利之鸟。&rdquo;</p>
<p style="text-align: left">
	　　月喻品第十六</p>
<p style="text-align: left">
	　　佛复告迦葉：&ldquo;善男子，如月不现，人谓为没，一切人民皆作没想。于余方现，余方人民皆谓月出。然其彼月不没不出，因须弥山故现有出没。如是如来应供等正觉，于<a>大千世界</a>或阎浮提，依因父母现生为子，阎浮提人皆作生想。又阎浮提现般泥洹，而此众生皆作灭想。其实如来不生不灭。</p>
<p style="text-align: left">
	　　&ldquo;复次，善男子，如月余方现满，彼方众生皆作满想。此阎浮提现有初生，此方人民作初生想，渐渐增长乃至月满便作满想。然其彼月不增不减，因须弥山现有增减。如来应供等正觉亦复如是，或于阎浮提现有泥洹，而诸众生皆作灭想；或于阎浮提示现出生，犹如初月；阎浮提人作婴儿想，如月三日；<a>现行</a>游步，如月四日；现行学书，如月八日；现行<a>出家</a>，乃至月满；现大光明破坏无量众魔闇冥，现般泥洹三十二相、八十种好庄严其身，犹如明月列宿围绕没而不现。阎浮提人或作生想，或作灭想，其实如来不增不减常如满月，是故当知如来常住。</p>
<p style="text-align: left">
	　　&ldquo;复次，善男子，犹如明月，一切皆见处处城邑、聚落、山泽，随器大小是诸水中一切悉现。若人游行百千由旬而月常随，彼诸人等而作是想：&lsquo;为是本月随我而来？为是异月？&rsquo;愚人见月犹如镜面，中人见月犹如车轮，上人见月圆五由旬，及余众生随力所见。如来明月亦复如是，一切悉见，而诸众生各作是念：&lsquo;谓佛世尊哀愍我故，在我舍住。&rsquo;及<a>畜生道</a>亦复如是，聋盲喑哑及诸癃残，各谓如来为己像类，种种语、种种书、种种身，皆作是念：&lsquo;诸佛如来唯作我语、我书、我身、我食。&rsquo;又作异想，或谓声闻，或谓缘觉，或谓种种异道出家，或谓如来为我兴世。然其如来法身真实无有变异，为众生故以方便身现种种相。如良药树，如来亦然，为众生故现百千变随顺世间，是故如来是常住法。</p>
<p style="text-align: left">
	　　&ldquo;复次，善男子，如罗睺阿修罗捉日月时，其诸众生谓彼蚀月，彼舍月已谓为吐月，彼障月光世间不现便作蚀想，彼舍月已世间还现谓为吐月，然其彼月若隐若显实无增损。如来应供等正觉亦复如是，如彼调达伤坏佛身，作无间业等乃至一阐提辈，皆为当来诸众生故现伤佛身、坏法、破僧，如来法身实无伤坏。正使天魔亿百千数，亦不能得断法坏僧。是故如来法身真实无有损坏，现损坏相随顺世间。譬如二人共斗，随其伤坏量罪轻重；诸佛如来亦复如是，现伤坏相表无间罪，为制法律以戒将来。</p>
<p style="text-align: left">
	　　&ldquo;复次，善男子，譬如良医善教其子令学医方，识诸药草、根茎、华叶、香味、色像悉令晓了，命终之后，其子续立善知医法；诸佛如来亦复如是，种种变化疗治众生，现五逆罪谤毁经法，乃至一阐提辈皆悉化现，为当来故，般泥洹后，令诸比丘随顺经律如如来说，知罪轻重以自戒慎。</p>
<p style="text-align: left">
	　　&ldquo;复次，善男子，如人间月，六月一蚀，而上诸天日见月蚀，或复见月须臾而蚀。所以者何？天日月长，人间短故。诸佛如来亦复如是，或谓长寿如六月蚀者，及至须臾般泥洹者，为烦恼魔、阴魔、死魔、自在天魔亿百千种所不能坏，现无量生随顺世间，如来之寿实无有量，是故如来是常住法。</p>
<p style="text-align: left">
	　　&ldquo;复次，善男子，譬如明月，一切众生皆悉爱乐；如来应供等正觉亦复如是，乐法众生悉皆爱乐。</p>
<p style="text-align: left">
	　　&ldquo;复次，善男子，譬如日出有三时变，春、夏、冬异，冬日则短，春日处中，夏日极长；如来应供等正觉日亦复如是，现三种寿。为诸众生、声闻、缘觉现短寿相，斯等见已心则悲叹：&lsquo;一何怪哉，如来短寿！&rsquo;为诸菩萨现其中寿，若至一劫若过一劫。唯佛观佛其寿无量。</p>
<p style="text-align: left">
	　　&ldquo;复次，善男子，如来所说方等大乘微密之教，示现世间雨大法雨。于当来世其有众生，以此正法摩诃衍品开示世间，当知是等为真菩萨犹如夏雨。犹如冬日多有冷患令人损寿，声闻、缘觉闻佛方便微密之教，为其示现短寿之报犹如冬日。诸菩萨等成微妙慧，而为彼现如来常法，喻如春日。如是如来随顺世间现三时寿。譬如众星，昼日不现其实不没；如是如来与诸声闻及辟支佛，俱出于世，俱现泥洹，非独一切声闻、缘觉有无常也，当知亦是常住之法如昼星也。</p>
<p style="text-align: left">
	　　&ldquo;复次，善男子，犹如天阴日月不现，愚夫谓言日月没失；如来正法灭尽之时，三宝现没亦复如是，非为永灭。当知如来是常存法，亦不变易，亦不磨灭，非彼诸过所能染污。</p>
<p style="text-align: left">
	　　&ldquo;复次，善男子，只如斗星月尽后夜明闇中间暂现光明，众人见已寻即还灭，人谓其灭而实不灭。如是，善男子，如来正法灭尽之时，诸辟支佛出兴于世，开示<a>教化</a>无量众生，立于正法寻即灭度，其实长存而不永灭，但诸众生不能悉见。</p>
<p style="text-align: left">
	　　&ldquo;复次，善男子，譬如日出众冥悉除。如是，善男子，此摩诃衍般泥洹经出兴于世，其有闻者，无间罪业无量积聚皆悉消灭。如是，善男子，此摩诃衍大般泥洹甚深境界不可思议，善说如来微妙之性。若善男子、善女人欲知如来是常住法，正法无尽，僧宝不灭，当勤方便修学此经，我说此人为近佛地。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>