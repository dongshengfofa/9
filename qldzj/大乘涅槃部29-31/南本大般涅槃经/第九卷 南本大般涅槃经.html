<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 南本大般涅槃经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 南本大般涅槃经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第九卷 南本大般<a>涅槃</a>经</strong></p>
<p style="text-align: left">
	　　月喻品第十五</p>
<p style="text-align: left">
	　　佛告迦葉：&ldquo;譬如有人见月不现，皆言月没而作没想，而此月性实无没也；转现他方，彼处众生复谓月出，而此月性实无出也。何以故？以须弥山障故不现，其月常生，性无出没。如来应供正遍知亦复如是，出现三千<a>大千世界</a>，或阎浮提示有父母，众生皆谓生阎浮提，或阎浮提示现涅槃，如来之性实无涅槃，而诸众生皆谓如来实般涅槃。譬如月没，善男子，如来之性实无生灭，为化众生示有生灭。</p>
<p style="text-align: left">
	　　&ldquo;善男子，如此满月余方见半，此方半月余方见满；阎浮提人若见月初，皆谓一日起初月想，见月盛满，谓十五日生盛满想，而此月性实无亏盈，因须弥山而有增减。善男子，如来亦尔，于阎浮提或现初生，或现涅槃。现始生时，犹如初月，一切皆谓童子初生；行于七步，如二日月；或复示现入于书堂，如三日月；示现<a>出家</a>，如八日月；放大智慧微妙光明，能破无量众生魔众，如十五日盛满之月；或复示现三十二相、八十种好以自庄严而现涅槃，喻如月蚀。如是众生所见不同，或见半月，或见满月，或见月蚀，而此月性实无增减侵蚀之者，常是满月。如来之身亦复如是，是故名为<a>常住</a>不变。</p>
<p style="text-align: left">
	　　&ldquo;复次，善男子，譬如满月一切悉现，在在处处，城邑聚落，山泽水中，若井若池，及诸水器，一切皆现。有诸众生行百由旬、百千由旬，见月常随，凡夫愚人妄生忆想言：&lsquo;我本于城邑屋宅见如是月，今复于此空泽见之，为是本月，为异于本？&rsquo;各作是念，月形大小，或言如鍑口，或言如车轮，或言如四十九由旬。一切皆见月之光明，或见团圆，犹如金盘。是月性一，种种众生各见异相。善男子，如来亦尔，出现于世，或有人天而作是念：&lsquo;如来今者在我前住。&rsquo;复有畜生亦生是念：&lsquo;如来今者在我前住。&rsquo;或有聋哑亦见如来有聋哑相。众生杂类，言音各异，皆谓如来悉同己语，亦各生念：&lsquo;在我舍宅，受我供养。&rsquo;或有众生见如来身广大无量，或见微小，或有见佛是声闻像，或复有见为缘觉像。有诸外道复各念言：&lsquo;如来今者在我法中出家学道。&rsquo;或有众生复作是念：&lsquo;如来今者独为我故出现于世。&rsquo;如来实性喻如彼月，即是法身，是无生身、方便之身，随顺于世，示现无量本业因缘，在在处处示现有生，犹如彼月。以是义故，如来常住，无有变异。</p>
<p style="text-align: left">
	　　&ldquo;复次，善男子，如罗睺罗阿修罗王以手遮月，<a>世间</a>诸人咸谓月蚀。阿修罗王实不能蚀，以阿修罗障其明故，是月团圆，无有亏损，但以手障故使不现。若摄手时，世间咸谓月复还生，皆言是月多受苦恼。假使百千阿修罗王不能恼之。如来亦尔，示有众生于如来所，生粗恶心，出佛身血，起五逆罪至一阐提，为未来世诸众生故，如是示现坏僧断法而作留难。假使无量百千诸魔不能侵出如来身血。所以者何？如来之身无有血肉筋脉骨髓，如来真实，实无恼坏，众生皆谓法僧毁坏、如来灭尽，而如来性真实无变，无有破坏，随顺世间如是示现。</p>
<p style="text-align: left">
	　　&ldquo;复次，善男子，如二人斗，若以刀杖伤身出血，虽至于死不起杀想，如是业相轻而不重。于如来所本无杀心，虽出身血，是业亦尔，轻而不重。如来如是于未来世，为化众生示现业报。</p>
<p style="text-align: left">
	　　&ldquo;复次，善男子，犹如良医勤教其子医方根本：&lsquo;此是根药，此是茎药，此是色药，种种相貌，汝当善知。&rsquo;其子敬奉父之所敕，精勤习学，善解诸药。是医后时寿尽命终，其子号慕而作是言：&lsquo;父本教我，根药如是，茎药如是，华药如是，色相如是。&rsquo;如来亦尔，为化众生示现制戒：&lsquo;应当如是受持，莫犯作五逆罪、诽谤<a>正法</a>及一阐提。&rsquo;为未来世起是事者是故示现，欲令<a>比丘</a>于佛灭后作如是知，此是契经甚深之义，此是戒律轻重之相，此是阿毗昙分别法句，如彼医子。</p>
<p style="text-align: left">
	　　&ldquo;复次，善男子，如人见月，六月一蚀，而上诸天须臾之间已见月蚀。何以故？彼天日长，人间短故。善男子，如来亦尔，<a>天人</a>咸谓如来短寿，如彼天人须臾之间频见月蚀。如来又于须臾之间示现百千万亿涅槃，断烦恼魔、阴魔、死魔，是故百千万亿天魔悉知如来入般涅槃。又复示现无量百千先业因缘，随顺世间种种性故，示现如是无量无边不可思议。是故如来常住无变。</p>
<p style="text-align: left">
	　　&ldquo;复次，善男子，譬如明月，众生乐见，是故称月号为乐见。众生若有贪恚愚痴，则不得称为乐见也。如来如是，其性纯善，清净无垢，是最可称为乐见也。乐法众生视之无厌，恶心之人不喜瞻睹。以是义故，故言如来譬如明月。</p>
<p style="text-align: left">
	　　&ldquo;复次，善男子，譬如日出有三时异，谓春、夏、冬，冬日则短，春日处中，夏日极长。如来亦尔，于此三千大千世界，为短寿者及诸声闻示现短寿，斯等见已，咸谓如来<a>寿命</a>短促，喻如冬日；为诸<a>菩萨</a>示现中寿，若至一劫若减一劫，喻如春日；唯佛睹佛，其寿无量，喻如夏日。</p>
<p style="text-align: left">
	　　&ldquo;善男子，如来所说方等大乘微密之教，示现世间，雨大法雨。于未来世，若有人能护持是典，开示分别利益众生，当知是辈是真菩萨，喻如盛夏天降甘雨。若有声闻、缘觉之人，闻佛如来微密之教，喻如冬日多遇冷患。菩萨之人若闻如是微密教诲，如来常住，性无变易，喻如春日萌芽开敷。而如来性实无长短，为世间故示现如是，即是诸佛真实法性。</p>
<p style="text-align: left">
	　　&ldquo;复次，善男子，譬如众星，昼则不现，而人皆谓昼星灭没，其实不没，所以不现，日光映故；如来亦尔，声闻、缘觉不能得见，犹如世人不见昼星。</p>
<p style="text-align: left">
	　　&ldquo;复次，善男子，譬如阴闇，日月不现，愚人谓言日月失没，而是日月实无失没。如来正法灭尽之时，三宝现没亦复如是，非为永灭。是故当知，如来常住，无有变易。何以故？三宝真性不为诸垢之所染故。</p>
<p style="text-align: left">
	　　&ldquo;复次，善男子，譬如黑月，彗星夜现，其明炎炽暂出还没，众生见已生不祥想。诸辟支佛亦复如是，出无佛世，众生见已，皆谓如来真实灭度生忧悲想。而如来身实不灭度，如彼日月无有灭没。</p>
<p style="text-align: left">
	　　&ldquo;复次，善男子，譬如日出，众雾悉除；此大涅槃微妙经典亦复如是，出兴于世，若有众生一经耳者，悉能灭除一切诸恶无间罪业。是大涅槃甚深境界不可思议，善说如来微密之性。以是义故，诸善男子、善女人等，应于如来生常住心，无有变易，正法不断，僧宝不灭。是故应当多修方便勤学是典，是人不久当得阿耨多罗三藐三菩提。是故此经名为无量功德所成，亦名菩提不可穷尽。以不尽故，故得称为大般涅槃；有善光故，犹如夏日；身无边故，名大涅槃。</p>
<p style="text-align: left">
	　　菩萨品第十六</p>
<p style="text-align: left">
	　　&ldquo;复次，善男子，如日月光，诸明中最，一切诸明所不能及；大涅槃光亦复如是，于诸契经三昧光明最为<a>殊胜</a>，诸经三昧所有光明所不能及。何以故？大涅槃光能入众生诸毛孔故。众生虽无菩提之心，而能为作菩提因缘，是故复名大般涅槃。&rdquo;</p>
<p style="text-align: left">
	　　迦葉菩萨白佛言：&ldquo;<a>世尊</a>，如佛所说，大涅槃光入于一切众生毛孔，众生虽无菩提之心而能为作菩提因者，是义不然。何以故？世尊，犯四重禁、作五逆人及一阐提，光明入身作菩提因者，如是等辈与持净戒修习诸善有何差别？若无差别，如来何故说四依义？世尊，又如佛言，若有众生，闻大涅槃一经于耳，则得断除诸烦恼者，如来云何先说有人恒沙佛所发菩提心，闻大涅槃不解其义？若不解义，云何能断一切烦恼？&rdquo;</p>
<p style="text-align: left">
	　　佛言：&ldquo;善男子，除一阐提，其余众生闻是经已，悉皆能作菩提因缘。法声光明入毛孔者，必定当得阿耨多罗三藐三菩提。何以故？若有人能供养恭敬无量诸佛，方乃得闻《大涅槃经》，薄福之人则不得闻。所以者何？大德之人乃能得闻如是大事，凡夫下劣则不得闻。何等为大？所谓诸佛甚深秘藏，如来性是，以是义故，名为大事。&rdquo;</p>
<p style="text-align: left">
	　　迦葉菩萨白佛言：&ldquo;世尊，云何未发菩提心者得菩提因？&rdquo;</p>
<p style="text-align: left">
	　　佛告迦葉：&ldquo;若有闻是《大涅槃经》，言&lsquo;我不用发菩提心&rsquo;诽谤正法，是人即于梦中见罗刹像心中怖懅。罗刹语言：&lsquo;咄！善男子，汝今若不发菩提心，当断汝命。&rsquo;是人惶怖，觉已即发菩提之心。是人命终若在三趣及在人天，续复忆念菩提之心，当知是人是大菩萨摩诃萨也。以是义故，是大涅槃威神之力，能令未发菩提心者作菩提因。善男子，是名菩萨发心因缘，非无因缘。以是义故，大乘妙典真佛所说。</p>
<p style="text-align: left">
	　　&ldquo;复次，善男子，如<a>虚空</a>中兴大云雨，注于大地，枯木、石山、高原、堆阜，水所不住，流注下田，陂池悉满，利益无量一切众生；是大涅槃微妙经典亦复如是，雨大法雨，普润众生。唯一阐提发菩提心，无有是处。</p>
<p style="text-align: left">
	　　&ldquo;复次，善男子，譬如焦种，虽遇甘雨，百千万劫终不生芽，芽若生者，无有是处；一阐提辈亦复如是，虽闻如是大般涅槃微妙经典，终不能发菩提心芽，若能发者，无有是处。何以故？是人断灭一切善根如彼焦种，不能复生菩提根芽。</p>
<p style="text-align: left">
	　　&ldquo;复次，善男子，譬如明珠置浊水中，以珠威德，水即为清，投之淤泥不能令清；是大涅槃微妙经典亦复如是，置余众生五无间罪、四重禁法浊水之中，犹可澄清发菩提心，投一阐提淤泥之中，百千万岁，不能令清起菩提心。何以故？是一阐提灭诸善根，非其器故。假使是人百千万岁听受如是《大涅槃经》，终不能发菩提之心。所以者何？无善心故。</p>
<p style="text-align: left">
	　　&ldquo;复次，善男子，譬如药树，名曰药王，于诸药中最为殊胜，若和乳酪、若蜜、若酥、若水、若浆、若末、若丸，若以涂疮、薰身、涂目，若见若嗅，能灭众生一切诸病。如是药树不作是念：&lsquo;一切众生若取我根，不应取叶；若取叶者，不应取根；若取身者，不应取皮；若取皮者，不应取身。&rsquo;是树虽复不生是念，而能除灭一切病苦。善男子，是大涅槃微妙经典亦复如是，能除一切众生恶业、四波罗夷、五无间罪，若内若外所有诸恶。诸有未发菩提心者，因是则得发菩提心。何以故？是妙经典，诸经中王，如彼药树，诸药中王。若有修习是大涅槃及不修者，若闻有是经典名字，闻已敬信，所有一切烦恼重病皆悉除灭，唯不能令一阐提辈安住阿耨多罗三藐三菩提；如彼妙药，虽能疗愈种种重病，而不能治必死之人。</p>
<p style="text-align: left">
	　　&ldquo;复次，善男子，如人手疮，捉持毒药，毒则随入；若无疮者，毒则不入。一阐提辈亦复如是，无菩提因；如无疮者，毒不得入。所谓疮者即是无上菩提因缘，毒者即是第一妙药，全无疮者谓一阐提。</p>
<p style="text-align: left">
	　　&ldquo;复次，善男子，譬如金刚，无能坏者，悉能破坏一切之物，唯除龟甲及白羊角；是大涅槃微妙经典亦复如是，悉能安止无量众生于菩提道，唯不能令一阐提辈立菩提因。</p>
<p style="text-align: left">
	　　&ldquo;复次，善男子，如马齿草、娑罗翅树、尼迦罗树，虽断枝茎，续生如故。不如多罗，断已不生。是诸众生亦复如是，若得闻是《大涅槃经》，虽犯四禁及五无间，犹故能生菩提因缘。一阐提辈则不如是，虽得听受是妙经典，而不能生菩提道因。</p>
<p style="text-align: left">
	　　&ldquo;复次，善男子，如佉陀罗、镇头迦树，断已不生；一阐提辈亦复如是，虽得闻是《大涅槃经》，而不能发菩提因缘。</p>
<p style="text-align: left">
	　　&ldquo;复次，善男子，譬如大雨，终不住空；是大涅槃微妙经典亦复如是，普雨法雨于一阐提则不能住。是一阐提周体密致，犹如金刚不容外物。&rdquo;</p>
<p style="text-align: left">
	　　迦葉菩萨白佛言：&ldquo;世尊，如佛说偈：</p>
<p style="text-align: left">
	　　&ldquo;不见善不作，唯见恶可作，</p>
<p style="text-align: left">
	　　是处可怖畏，犹如险恶道。</p>
<p style="text-align: left">
	　　&ldquo;世尊，如是所说，有何等义？&rdquo;</p>
<p style="text-align: left">
	　　佛言：&ldquo;善男子，不见者谓不见<a>佛性</a>，善者即是阿耨多罗三藐三菩提，不作者所谓不能亲近善友。唯见者见无因果，恶者谓谤方等大乘经典，可作者谓一阐提说无方等。以是义故，一阐提辈<a>无心</a>趣向清净善法。何等善法？谓涅槃也。趣涅槃者，谓能修习贤善之行，而一阐提无贤善行，是故不能趣向涅槃。是处可畏者，谓谤正法。谁应怖畏？所谓智者。何以故？以谤法者无有善心及方便故。险恶道者，谓诸行也。&rdquo;</p>
<p style="text-align: left">
	　　迦葉复言：&ldquo;如佛所说：</p>
<p style="text-align: left">
	　　&ldquo;云何见所作？&nbsp;云何得善法？</p>
<p style="text-align: left">
	　　何处不怖畏，&nbsp;如王夷坦道？</p>
<p style="text-align: left">
	　　&ldquo;是义何谓？&rdquo;</p>
<p style="text-align: left">
	　　佛言：&ldquo;善男子，见所作者，发露诸恶，从<a>生死</a>际所作诸恶，悉皆发露至无至处，以是义故，是处<a>无畏</a>。喻如人王所游正路，其中盗贼悉皆逃走；如是发露，一切诸恶悉灭无余。复次，不见所作者，谓一阐提所作众恶而不自见。是一阐提憍慢心故，虽多作恶，于是事中初无怖畏，以是义故，不得涅槃，喻如猕猴捉水中月。善男子，假使一切无量众生，一时成就阿耨多罗三藐三菩提已，此诸如来亦复不见彼一阐提得成菩提，以是义故，名不见所作。又复不见谁之所作？所谓不见如来所作。佛为众生说有佛性，一阐提辈流<a>转生</a>死不能知见，以是义故，名为不见如来所作。又一阐提见于如来毕竟涅槃，谓真无常，犹如灯灭，膏油俱尽。何以故？是人恶业不损减故。若有菩萨所作善业回向阿耨多罗三藐三菩提时，一阐提辈虽复毁呰破坏不信，然诸菩萨犹故施与，欲共成就无上之道。何以故？诸<a>佛法</a>尔。</p>
<p style="text-align: left">
	　　&ldquo;作恶不即受，&nbsp;如乳即成酪，</p>
<p style="text-align: left">
	　　犹灰覆火上，&nbsp;愚者轻蹈之。</p>
<p style="text-align: left">
	　　&ldquo;一阐提者名为无目，是故不见阿<a>罗汉</a>道。如阿罗汉不行生死险恶之道。以无目故诽谤方等，不欲修习如阿罗汉勤修慈心，一阐提辈不修方等亦复如是。若人说言：&lsquo;我今不信声闻经典，信受大乘读诵解说，是故我今即是菩萨。一切众生悉有佛性，以佛性故，众生身中即有十力、三十二相、八十种好。我之所说不异佛说。汝今与我俱破无量诸恶烦恼如破水瓶，以破结故，即能得见阿耨多罗三藐三菩提。&rsquo;是人虽作如是演说，其心实不信有佛性，为利养故随文而说。如是说者名为恶人，如是恶人不速受果如乳成酪。譬如王使，善能谈论，巧于方便，奉命他国，宁丧身命，终不匿王所说言教；智者亦尔，于凡夫中不惜身命，要必宣说大乘方等如来秘藏：一切众生皆有佛性。</p>
<p style="text-align: left">
	　　&ldquo;善男子，有一阐提作罗汉像，住于空处，诽谤方等大乘经典。诸凡夫人见已，皆谓真阿罗汉，是大菩萨摩诃萨。是一阐提恶比丘辈，住阿兰若处，坏阿兰若法，见他得利，心生嫉妒，作如是言：&lsquo;所有方等大乘经典，悉是天魔波旬所说。&rsquo;亦说如来是无常法，毁灭正法，破坏众僧。复作是言：&lsquo;波旬所说非善顺说。&rsquo;作是宣说邪恶之法，是人作恶不即受报，如乳成酪，灰覆火上，愚轻蹈之，如是人者谓一阐提。是故当知大乘方等微妙经典必定清净，如摩尼珠投之浊水，水即为清，大乘经典亦复如是。</p>
<p style="text-align: left">
	　　&ldquo;复次，善男子，譬如莲华，为日所照，无不开敷；一切众生亦复如是，若得见闻大涅槃日，未发心者皆悉发心为菩提因，是故我说大涅槃光所入毛孔必为妙因。彼一阐提虽有佛性，而为无量罪垢所缠，不能得出，如蚕处茧，以是业缘，不能得生菩提妙因，<a>流转</a>生死无有穷已。</p>
<p style="text-align: left">
	　　&ldquo;复次，善男子，如优钵罗华、钵头摩华、拘物头华、芬陀利华，生淤泥中而不为彼淤泥所污；若有众生修大涅槃微妙经典亦复如是，虽有烦恼，终不为彼烦恼所污。何以故？以知如来性相力故。善男子，譬如有国多清凉风，若触众生身诸毛孔，能除一切郁蒸之恼；此大乘典《大涅槃经》亦复如是，遍入一切众生毛孔，为作菩提微妙因缘，除一阐提。何以故？非<a>法器</a>故。</p>
<p style="text-align: left">
	　　&ldquo;复次，善男子，譬如良医，解八种药，灭一切病，唯不能除阿萨阇病；一切契经<a>禅定</a>三昧亦复如是，能治一切贪恚愚痴诸烦恼病，能拔烦恼毒刺等箭，而不能治犯四重禁、五无间罪。善男子，复有良医，过八种术，能除众生所有病苦，唯不能治必死之病；是大涅槃大乘经典亦复如是，能除众生一切烦恼，安住如来清净妙因，未发心者令得发心，唯除必死一阐提辈。</p>
<p style="text-align: left">
	　　&ldquo;复次，善男子，譬如良医，能以妙药治诸盲人，令见日月星宿诸明一切色像，唯不能治生盲之人；是大乘典《大涅槃经》亦复如是，能为声闻、缘觉之人开发慧眼，令其安住无量无边大乘经典，未发心者，谓犯四禁、五无间罪，悉能令发菩提之心，唯除生盲一阐提辈。</p>
<p style="text-align: left">
	　　&ldquo;复次，善男子，譬如良医，善解八术，为治众生一切病苦，种种方药随病与之，所谓吐下、涂身、灌鼻，若薰、若洗、若丸、若散一切诸药，而贫愚人不欲服之。良医愍念，即将是人还其舍宅，强与令服。以药力故，所患得除。女人产难，儿衣不出，若服此药，儿衣即出，亦令婴儿安乐无患。是大乘典《大涅槃经》亦复如是，所至之处若至舍宅，能除众生无量烦恼，犯四重禁、五无间罪未发心者，悉令发心，除一阐提。&rdquo;</p>
<p style="text-align: left">
	　　迦葉菩萨白佛言：&ldquo;世尊，犯四重禁及五无间，名极重恶，譬如断截多罗树头更不复生。是等未发菩提之心，云何能与作菩提因？&rdquo;</p>
<p style="text-align: left">
	　　佛言：&ldquo;善男子，是诸众生若于梦中，梦堕<a>地狱</a>受诸苦恼，即生悔心：&lsquo;哀哉！我等自招此罪。若我今得脱是罪者，必定当发菩提之心。我今所见最是极恶。&rsquo;从是觉已，即知正法，有大果报。如彼婴儿渐渐长大，常作是念：&lsquo;是医最良，善解方药！我本处胎，与我母药，母以药故，身得安隐，以是因缘，我命得全。奇哉！我母受大苦恼，满足十月，怀抱我身，既生之后，推干去湿，除去不净大小便利，乳哺长养，将护我身。以是义故，当报母恩，色养侍卫，随顺供养。&rsquo;犯四重禁及无间罪临命终时，念是大乘《大涅槃经》，虽堕地狱、畜生、饿鬼、天上、人中，如是经典亦为是人作菩提因，除一阐提。</p>
<p style="text-align: left">
	　　&ldquo;复次，善男子，譬如良医及良医子，所知深奥出过诸医，善知除毒无上咒术。若恶毒蛇、若龙、若蝮，以诸咒术咒药令良。以此良药用涂革屣，以此革屣触诸毒虫，毒为之消，唯除一毒，名曰大龙。是大乘典《大涅槃经》亦复如是，若有众生犯四重禁、五无间罪，悉能消灭，令住菩提，如药革屣能消众毒，未发心者能令发心，安住无上菩提之道。是彼大乘《大涅槃经》威神药故，令诸众生生于安乐，唯除大龙一阐提辈。</p>
<p style="text-align: left">
	　　&ldquo;复次，善男子，譬如有人，以杂毒药用涂大鼓，于众人中击令发声，虽无心欲闻，闻之皆死，唯除一人，不横死者。是大乘典《大涅槃经》亦复如是，在在处处诸行众中有闻声者，所有贪欲、瞋恚、愚痴，悉皆灭尽。其中虽有无心思念，是大涅槃因缘力故，能灭烦恼而结自灭。犯四重禁及五无间闻是经已，亦作无上菩提因缘，渐断烦恼，除不横死一阐提辈。</p>
<p style="text-align: left">
	　　&ldquo;复次，善男子，譬如闇夜，诸所营作一切皆息，若未讫者要待日明；学大乘者，虽修契经一切诸定，要待大乘大涅槃日，闻是如来微密之教，然后乃当造菩提业安住正法。犹如天雨，润益增长一切诸种成就果实，悉除饥馑多受丰乐；如来秘藏无量法雨亦复如是，悉能除灭八种热病。是经出世，如彼果实，多所利益安乐一切，能令众生见如来性；<a>如法</a>华中，八千声闻得受记莂成大果实，如秋收冬藏，更无所作；一阐提辈亦复如是，于诸善法无所营作。</p>
<p style="text-align: left">
	　　&ldquo;复次，善男子，譬如良医，闻他人子非人所持，寻以妙药，并遣一使，敕语使言：&lsquo;卿持此药，速与彼人。彼人若遇诸恶鬼神，以药力故，悉当远去。卿若迟晚，吾当自往，终不令彼枉横死也。若彼病人得见使者及吾威德，诸苦当除，得安隐乐。&rsquo;是大乘典《大涅槃经》亦复如是，若比丘、<a>比丘尼</a>、优婆塞、优婆夷及诸外道有能受持如是经典，读诵通利，复为他人分别广说，若自书写，令他书写，斯等皆为菩提因缘。若犯四禁及五逆罪，若为邪鬼毒恶所持，闻是经典，所有诸恶悉皆消灭，如见良医，恶鬼远去，当知是人是真菩萨摩诃萨也。何以故？暂得闻是大涅槃故，亦以生念如来常故。暂得闻者尚得如是，何况书写受持读诵！除一阐提，其余皆是菩萨摩诃萨。</p>
<p style="text-align: left">
	　　&ldquo;复次，善男子，譬如聋人，不闻音声；一阐提辈亦复如是，虽复欲听是妙经典而不得闻。所以者何？无因缘故。</p>
<p style="text-align: left">
	　　&ldquo;复次，善男子，譬如良医，一切医方无不通达，兼复广知无量咒术。是医见王，作如是言：&lsquo;大王今者有必死病。&rsquo;其王答言：&lsquo;卿不见我腹内之事，云何而言必有死病？&rsquo;医即答言：&lsquo;若不见信，应服下药，既下之后，王自验之。&rsquo;王不肯服，尔时良医以咒术力令王隐处遍生疮疱，兼复[病-丙+帶]下，虫血杂出。王见是已生大怖懅，赞彼良医：&lsquo;善哉！善哉！卿先所白，吾不用之，今乃知卿于吾此身作大利益。&rsquo;恭敬是医犹如父母。是大乘典《大涅槃经》亦复如是，于诸众生有欲无欲，悉能令彼烦恼崩落。是诸众生乃至梦中梦见是经，恭敬供养，喻如大王恭敬良医。是大良医知必死者，终不治之；是大乘典《大涅槃经》亦复如是，终不能治一阐提辈。</p>
<p style="text-align: left">
	　　&ldquo;复次，善男子，譬如良医，善知八种，悉能疗治一切诸病，唯不能治必死之人；诸佛菩萨亦复如是，悉能救疗一切有罪，唯不能治必死之人一阐提辈。</p>
<p style="text-align: left">
	　　&ldquo;复次，善男子，譬如良医，善知八种微妙经术，复能博达过于八种，以己所知先教其子，若水、若陆、山谷、药草，悉令识知；如是渐渐教八事已，次复教余最上妙术。如来应供正遍知亦复如是，先教其子诸比丘等，方便除灭一切烦恼，修学净身不坚固想，谓水、陆、山谷。水者喻身受苦如水上泡，陆者喻身不坚如<a>芭蕉</a>树，其山谷者喻烦恼中修<a>无我</a>想。以是义故，身名无我。如来如是于诸<a>弟子</a>渐渐教学九部经法，令善通利，然后教学如来秘藏，为其子故说如来常。如来如是说大乘典《大涅槃经》，为诸众生已发心者及未发心作菩提因，除一阐提。</p>
<p style="text-align: left">
	　　&ldquo;如是，善男子，是大乘典《大涅槃经》，无量无数不可思议，未曾有也。当知即是无上良医，最尊最胜，众经中王。</p>
<p style="text-align: left">
	　　&ldquo;复次，善男子，譬如大船，从海此岸至于<a>彼岸</a>，复从彼岸还至此岸；如来正觉亦复如是，乘大涅槃大乘宝船，周旋往返济渡众生，在在处处有应度者，悉令得见如来之身，以是义故，如来名曰无上船师。譬如有船则有船师，以有船师则有众生渡于大海，如来常住化度众生亦复如是。</p>
<p style="text-align: left">
	　　&ldquo;复次，善男子，譬如有人在大海中乘船欲渡，若得顺风，须臾之间则能得过无量由旬；若不得者，虽复久住经无量岁不离本处，有时船坏没水而死。众生如是，在彼愚痴生死大海乘诸行船，若得值遇大般涅槃猛利之风，则能疾到无上道岸；若不值遇，当久流转无量生死，或时破坏，堕于地狱、畜生、饿鬼。</p>
<p style="text-align: left">
	　　&ldquo;复次，善男子，譬如有人，不遇风王，久住大海作是思惟：&lsquo;我等今者必在此死。&rsquo;如是念时，忽遇利风随顺渡海。复作是言：&lsquo;快哉！是风未曾有也，令我等辈安隐得过大海之难。&rsquo;众生如是久处愚痴生死大海困苦穷悴，未遇如是大涅槃风，则应生念：&lsquo;我等必定堕于地狱、畜生、饿鬼。&rsquo;是诸众生思惟是时，忽遇大乘大涅槃风，随顺吹向入于阿耨多罗三藐三菩提，方知真实生奇特想。叹言：&lsquo;快哉！我从昔来，未曾见闻如是如来微密之藏。&rsquo;尔乃于是《大涅槃经》生清净信。</p>
<p style="text-align: left">
	　　&ldquo;复次，善男子，如蛇脱皮，为死灭不？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;善男子，如来亦尔，方便示现弃舍毒身，可言如来无常灭耶？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;如来于此阎浮提中方便舍身，如彼毒蛇舍于故皮，是故如来名为常住。</p>
<p style="text-align: left">
	　　&ldquo;复次，善男子，譬如金师得好真金，随意造作种种诸器；如来亦尔，于二十五有悉能示现种种色身，为化众生拔生死故。是故如来名无边身，虽复示现种种诸身，亦名常住，无有变易。</p>
<p style="text-align: left">
	　　&ldquo;复次，善男子，如庵罗树及阎浮树，一年三变，有时生华光色敷荣，有时生叶滋茂蓊郁，有时雕落状似枯死。善男子，于意云何？是树实为枯死不耶？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;善男子，如来亦尔，于<a>三界</a>中示三种身，有时初生，有时长大，有时涅槃，而如来身实非无常。&rdquo;</p>
<p style="text-align: left">
	　　迦葉菩萨赞言：&ldquo;善哉！诚如圣教，如来常住无有变易。&rdquo;</p>
<p style="text-align: left">
	　　&ldquo;善男子，如来密语，甚深难解。譬如大王告诸群臣：&lsquo;先陀婆来。&rsquo;先陀婆者，一名四实：一者、盐，二者、器，三者、水，四者、马。如是四物共同一名，有智之臣善知此名：若王洗时，索先陀婆，即便奉水；若王食时，索先陀婆，即便奉盐；若王食已，欲饮浆时，索先陀婆，即便奉器；若王游时，索先陀婆，即便奉马。如是智臣善解大王四种密语，是大乘经亦复如是有四无常，大乘智臣应当善知：若佛出世为众生说如来涅槃，智臣当知，此是如来为计常者说无常相，欲令比丘修无常想；或复说言正法当灭，智臣应知，此是如来为计乐者说于苦相，欲令比丘多修苦想；或复说言，我今病苦，众僧破坏，智臣当知，此是如来为计我者说无我相，欲令比丘修无我想；或复说言，所谓空者是正<a>解脱</a>，智臣当知，此是如来说正解脱无二十五有，欲令比丘修学空想。以是义故，是正解脱则名为空，亦名不动。谓不动者，是解脱中无有苦故，是故不动。是正解脱为无有相，谓无相者无有色声香味触等，故名无相。是正解脱常不变易，是解脱中无有无常、热恼变易，是故解脱名曰常住不变清凉。或复说言，一切众生有如来性，智臣当知，此是如来说于常法，欲令比丘修正常法。是诸比丘若能如是随顺学者，当知是人真我弟子，善知如来微密之藏，如彼大王智慧之臣善知王意。善男子，如是大王亦有如是密语之法，何况如来而当无耶？善男子，是故如来微密之教难可得知，唯有智者乃能解我甚深佛法，非是世间凡夫品类所能信也！</p>
<p style="text-align: left">
	　　&ldquo;复次，善男子，如波罗奢树、迦尼迦树、阿叔迦树，值天亢旱，不生华实，及余水陆所生之物皆悉枯悴，无有润泽不能增长，一切诸药无复势力。善男子，是大乘典《大涅槃经》亦复如是，于我灭后，有诸众生不能恭敬，无有威德。何以故？是诸众生不知如来微密藏故。所以者何？以是众生薄福德故。</p>
<p style="text-align: left">
	　　&ldquo;复次，善男子，如来正法将欲灭尽，尔时多有行恶比丘，不知如来微密之藏，懒隋<a>懈怠</a>，不能读诵宣扬分别如来正法，譬如痴贼，弃舍真宝，担负草木，不解如来微密藏故，于是经中懈怠不勤。哀哉大险，当来之世甚可怖畏！苦哉众生，不勤听受是大乘典《大涅槃经》！唯诸菩萨摩诃萨等，能于是经取真实义，不著文字，随顺不逆为众生说。</p>
<p style="text-align: left">
	　　&ldquo;复次，善男子，如牧牛女，为欲卖乳，贪多利故，加二分水转卖与余牧牛女人；彼女得已，复加二分转复卖与近城女人；彼女得已，复加二分转复卖与城中女人；彼女得已，复加二分诣市卖之。时有一人为子纳妇，急须好乳以供宾客，至市欲买。是卖乳者多索价值，是人语言：&lsquo;此乳多水，实不值是。值我今日瞻侍宾客，是故当取。&rsquo;取已还家，煮用作糜，无复乳味。虽无乳味，于苦味中犹胜千倍。何以故？乳之为味，诸味中最。善男子，我涅槃后，正法未灭余八十年，尔时是经于阎浮提当广流布。是时当有诸恶比丘，钞略是经，分作多分，能灭正法色香美味。是诸恶人虽复诵读如是经典，灭除如来深密要义，安置世间庄严文饰无义之语，钞前著后，钞后著前，前后著中，中著前后。当知如是诸恶比丘是魔伴侣，受畜一切不净之物，而言如来悉听我畜。如牧牛女多加水乳，诸恶比丘亦复如是，杂以世语错定是经，令多众生不得正说、正写、正取、尊重赞叹、供养恭敬。是恶比丘为利养故，不能广宣流布是经，所可分流少不足言，如彼牧牛贫穷女人展转卖乳，乃至作糜而无乳味；是大乘典《大涅槃经》亦复如是，展转薄淡无有气味。虽无气味，犹胜余经越踰千倍，如彼乳味于诸苦味其胜千倍。何以故？是大乘典《大涅槃经》，于声闻经最为上首，喻如牛乳，味中最胜，以是义故，名大涅槃。</p>
<p style="text-align: left">
	　　&ldquo;复次，善男子，若善男子、善女人等，无有不求男子身者。何以故？一切女人皆是众恶之所住处。复次，善男子，如蚊蚋水不能令此大地润洽，其女人者淫欲难满亦复如是。譬如大地一切作丸令如芥子，如是等男与一女人共为欲事犹不能足。假使男子数如恒沙，与一女人共为欲事亦复不足。善男子，譬如大海，一切天雨百川众流皆悉归注，而彼大海未曾满足；女人之法亦复如是，假使一切悉为男子，与一女人共为欲事而亦不足。复次，善男子，如阿叔迦树、波吒罗树、迦尼迦树，春华开敷，群蜂唼取色香细味不知厌足；女人欲男，亦复如是，不知厌足。善男子，以是义故，诸善男子、善女人等听是大乘《大涅槃经》，常应呵责女人之相，求于男子。何以故？是大乘典有丈夫相，所谓佛性。若人不知是佛性者则无男相。所以者何？不能自知有佛性故。若有不能知佛性者，我说是等名为女人。若能自知有佛性者，我说是人为大丈夫。若有女人能知自身定有佛性，当知是等即为男子。善男子，是大乘典《大涅槃经》，无量无边不可思议功德之聚。何以故？以说如来秘密藏故。是故善男子、善女人，若欲速知如来密藏，应当方便勤修此经。&rdquo;</p>
<p style="text-align: left">
	　　迦葉菩萨白佛言：&ldquo;世尊，如是，如是，如佛所说。我今已有丈夫之相，得入如来微密藏故。如来今日始<a>觉悟</a>我，因是即得决定通达。&rdquo;</p>
<p style="text-align: left">
	　　佛言：&ldquo;善哉！善哉！善男子，汝今随顺世间之法而作是说。&rdquo;</p>
<p style="text-align: left">
	　　迦葉复言：&ldquo;我不随顺世间法也。&rdquo;</p>
<p style="text-align: left">
	　　佛赞迦葉：&ldquo;善哉！善哉！汝今所知无上法味，甚深难知而能得知，如蜂采味，汝亦如是。复次，善男子，如蚊子泽不能令此大地沾洽；当来之世是经流布亦复如是，如彼蚊泽。正法欲灭，是经先当没于此地，当知即是正法衰相。</p>
<p style="text-align: left">
	　　&ldquo;复次，善男子，譬如过夏，初月名秋，秋雨连注；此大乘典《大涅槃经》亦复如是，为彼南方诸菩萨故，当广流布降注法雨弥满其处。正法欲灭，当至罽宾，具足无缺潜没地中。或有信者，或不信者，如是大乘方等经典<a>甘露</a>法味悉没于地。是经没已，一切诸余大乘经典皆悉灭没。若得是经具足无缺，人中象王诸菩萨等当知，如来无上正法将灭不久。&rdquo;</p>
<p style="text-align: left">
	　　尔时，文殊师利白佛言：&ldquo;世尊，今此纯陀犹有疑心，唯愿如来重为分别，令得除断。&rdquo;</p>
<p style="text-align: left">
	　　佛言：&ldquo;善男子，云何疑心？汝当说之，当为除断。&rdquo;</p>
<p style="text-align: left">
	　　文殊师利言：&ldquo;纯陀心疑如来常住，以得知见佛性力故。若见佛性而为常者，本未见时应是无常。若本无常，后亦应尔。何以故？如世间物，本无今有，已有还无，如是等物悉是无常。以是义故，诸佛、菩萨、声闻、缘觉无有差别。&rdquo;</p>
<p style="text-align: left">
	　　尔时，世尊即说偈言：</p>
<p style="text-align: left">
	　　&ldquo;本有今无，&nbsp;本无今有，</p>
<p style="text-align: left">
	　　三世有法，&nbsp;无有是处。</p>
<p style="text-align: left">
	　　&ldquo;善男子，以是义故，诸佛、菩萨、声闻、缘觉，亦有差别，亦无差别。&rdquo;</p>
<p style="text-align: left">
	　　文殊师利赞言：&ldquo;善哉！诚如圣教，我今始解诸佛、菩萨、声闻、缘觉，亦有差别，亦无差别。&rdquo;</p>
<p style="text-align: left">
	　　迦葉菩萨白佛言：&ldquo;世尊，如佛所说，诸佛、菩萨、声闻、缘觉性无差别。唯愿如来分别广说，利益安乐一切众生。&rdquo;</p>
<p style="text-align: left">
	　　佛言：&ldquo;善男子，谛听！谛听！当为汝说。</p>
<p style="text-align: left">
	　　&ldquo;善男子，譬如长者，多畜乳牛有种种色，常令一人守护将养。是人有时为祠祀故，尽构诸牛著一器中，见诸牛乳同一白色，寻便惊怪：&lsquo;牛色各异，其乳云何皆同一色？&rsquo;是人思惟：&lsquo;如此一切，皆是众生业报因缘令乳色一。&rsquo;善男子，声闻、缘觉、菩萨亦尔，同一佛性犹如彼乳。所以者何？同尽漏故。而诸众生言佛、菩萨、声闻、缘觉而有差别，有诸声闻凡夫之人，疑于三乘云何无别？是诸众生久后自解一切三乘同一佛性，犹如彼人解悟乳相由业因缘。</p>
<p style="text-align: left">
	　　&ldquo;复次，善男子，譬如金矿，淘炼滓秽，然后销融成金之后价值无量。善男子，声闻、缘觉、菩萨亦尔，皆得成就同一佛性。何以故？除烦恼故，如彼金矿除诸滓秽。以是义故，一切众生同一佛性无有差别。以其先闻如来密藏，后成佛时自然得知，如彼长者知乳一相。何以故？以断无量亿烦恼故。&rdquo;</p>
<p style="text-align: left">
	　　迦葉菩萨白佛言：&ldquo;世尊，若一切众生有佛性者，佛与众生有何差别？如是说者多有过咎。若诸众生皆有佛性，何因缘故，<a>舍利弗</a>等以小涅槃而般涅槃？缘觉之人于中涅槃而般涅槃？菩萨之人于大涅槃而般涅槃？如是等人若同佛性，何故不同如来涅槃而般涅槃？&rdquo;</p>
<p style="text-align: left">
	　　&ldquo;善男子，诸佛世尊所得涅槃，非诸声闻、缘觉所得。以是义故，大般涅槃名为善有。世若无佛，非无二乘得二涅槃。&rdquo;</p>
<p style="text-align: left">
	　　迦葉复言：&ldquo;是义云何？&rdquo;</p>
<p style="text-align: left">
	　　佛言：&ldquo;无量无边阿僧祇劫，乃有一佛出现于世开示三乘。善男子，如汝所言，菩萨、二乘无差别者，我先于此如来密藏大涅槃中已说其义：诸阿罗汉无有善有。何以故？诸阿罗汉悉当得是大涅槃故。以是义故，大般涅槃有毕竟乐，是故名为大般涅槃。&rdquo;</p>
<p style="text-align: left">
	　　迦葉言：&ldquo;如佛说者，我今始知差别之义、无差别义。何以故？一切菩萨、声闻、缘觉未来之世皆<a>当归</a>于大般涅槃，譬如众流归于大海，是故声闻、缘觉之人悉名为常，非是无常。以是义故，亦有差别，亦无差别。&rdquo;</p>
<p style="text-align: left">
	　　迦葉言：&ldquo;云何性差别？&rdquo;</p>
<p style="text-align: left">
	　　佛言：&ldquo;善男子，声闻如乳，缘觉如酪，菩萨之人如生熟酥，诸佛世尊犹如醍醐。以是义故，大涅槃中说四种性而有差别。&rdquo;</p>
<p style="text-align: left">
	　　迦葉复言：&ldquo;一切众生性相云何？&rdquo;</p>
<p style="text-align: left">
	　　佛言：&ldquo;善男子，如牛新生，乳血未别，凡夫之性杂诸烦恼亦复如是。&rdquo;</p>
<p style="text-align: left">
	　　迦葉复言：&ldquo;拘尸那城有旃陀罗，名曰<a>欢喜</a>，佛记是人，由一发心，当于此界千佛数中速成无上正真之道。以何等故，如来不记尊者<a>舍利</a>弗、目揵连等速成佛道？&rdquo;</p>
<p style="text-align: left">
	　　佛言：&ldquo;善男子，或有声闻、缘觉、菩萨作誓愿言：&lsquo;我当久久护持正法，然后乃成无上佛道。&rsquo;以发速愿故与速记。</p>
<p style="text-align: left">
	　　&ldquo;复次，善男子，譬如商人有无价宝，诣市卖之，愚人见已不识轻笑。宝主唱言：&lsquo;我此宝珠价值无数。&rsquo;闻已复笑，各各相谓：&lsquo;此非真宝，是玻瓈珠。&rsquo;善男子，声闻、缘觉亦复如是，若闻速记则便懈怠轻笑薄贱，如彼愚人不识真宝。于未来世有诸比丘，不能精勤修习善法，贫穷困苦饥饿所逼，因是出家长养其身，心志轻躁，邪命谄曲。若闻如来授诸声闻速疾记者，便当大笑轻慢毁呰，当知是等即是<a>破戒</a>，自言已得过人之法。以是义故，随发速愿故与速记，护正法者为授远记。&rdquo;</p>
<p style="text-align: left">
	　　迦葉菩萨复白佛言：&ldquo;世尊，菩萨摩诃萨云何当得不坏眷属？&rdquo;</p>
<p style="text-align: left">
	　　佛告迦葉：&ldquo;若诸菩萨勤加精进欲护正法，以是因缘，所得眷属不可沮坏。&rdquo;</p>
<p style="text-align: left">
	　　迦葉菩萨复白佛言：&ldquo;世尊，何因缘故众生得此唇口干焦？&rdquo;</p>
<p style="text-align: left">
	　　佛告迦葉：&ldquo;若有不识三宝常存，以是因缘唇口干焦。如人口爽，不知甜、苦、辛、醋、咸、淡六味差别。一切众生愚痴无智，不识三宝是长存法，是故名为唇口干焦。</p>
<p style="text-align: left">
	　　&ldquo;复次，善男子，若有众生不知如来是常住者，当知是人则为生盲。若知如来是常住者，如是之人虽有肉眼，我说是等名为天眼。</p>
<p style="text-align: left">
	　　&ldquo;复次，善男子，若有能知如来是常，当知是人久已修习如是经典，我说是等亦名天眼。虽有天眼而不能知如来是常，我说斯等名为肉眼，是人乃至不识自身手足支节，亦复不能令他识知，以是义故名为肉眼。</p>
<p style="text-align: left">
	　　&ldquo;复次，善男子，如来常为一切众生而作父母。所以者何？一切众生种种形类，二足、四足、多足、无足，佛以一音而为<a>说法</a>，彼彼异类各各得解，悉皆叹言：&lsquo;如来今日为我说法。&rsquo;以是义故名为父母。</p>
<p style="text-align: left">
	　　&ldquo;复次，善男子，如人生子始十六月，虽复语言未可解了，而彼父母欲教其语，先同其音渐渐教之，是父母语可不正耶？&rdquo;</p>
<p style="text-align: left">
	　　&ldquo;不也，世尊。&rdquo;</p>
<p style="text-align: left">
	　　&ldquo;善男子，诸佛如来亦复如是，随诸众生种种音声而为说法。为令安住佛正法故，随所应见而为示现种种形像，如来如是同彼语言，可不正耶？&rdquo;</p>
<p style="text-align: left">
	　　&ldquo;不也，世尊。何以故？如来所说如师子吼，随顺世间种种音声，而为众生劝说妙法。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>