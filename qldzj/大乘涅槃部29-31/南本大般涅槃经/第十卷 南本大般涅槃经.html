<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 南本大般涅槃经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 南本大般涅槃经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十卷 南本大般<a>涅槃</a>经</strong></p>
<p style="text-align: left">
	　　一切大众所问品第十七</p>
<p style="text-align: left">
	　　尔时，<a>世尊</a>从其面门放种种色，青黄赤白红紫光明，照纯陀身。纯陀遇已，与诸眷属持诸肴膳疾往佛所，欲奉如来及<a>比丘</a>僧最后供养，种种器物，充满具足，持至佛所。</p>
<p style="text-align: left">
	　　尔时，有大威德<a>天人</a>而遮其前，周匝围绕谓纯陀言：&ldquo;且止！纯陀，勿便奉施。&rdquo;尔时，如来复放无量无边种种光明，诸天大众遇斯光已，寻听纯陀前至佛所奉其所施。</p>
<p style="text-align: left">
	　　尔时，天人及诸众生，各各自取所持供养至于佛前，长跪白佛：&ldquo;唯愿如来，听诸比丘受此供养。&rdquo;时诸比丘知是时故，执持衣钵，一心安详。</p>
<p style="text-align: left">
	　　尔时，纯陀为佛及僧，布置种种师子宝座，悬缯幡盖，华香璎珞。</p>
<p style="text-align: left">
	　　尔时，三千<a>大千世界</a>庄严微妙，犹如西方安乐国土。</p>
<p style="text-align: left">
	　　尔时，纯陀住于佛前，忧悲怅怏，重白佛言：&ldquo;唯愿如来，犹见哀愍，住寿一劫若减一劫。&rdquo;</p>
<p style="text-align: left">
	　　佛告纯陀：&ldquo;汝欲令我久住世者，宜当速奉最后具足檀波罗蜜。&rdquo;</p>
<p style="text-align: left">
	　　尔时，一切<a>菩萨</a>摩诃萨天人杂类，异口同音唱如是言：&ldquo;奇哉！纯陀，成大福德，能令如来受其最后无上供养。我等无福，所设供具则为唐捐。&rdquo;</p>
<p style="text-align: left">
	　　尔时，世尊欲令一切众望满足，于自身上一一毛孔化无量佛，一一诸佛各有无量诸比丘僧。是诸世尊及无量众，悉皆示现受其供养。释迦如来自受纯陀所奉设者。</p>
<p style="text-align: left">
	　　尔时，纯陀所持粳粮成熟之食，摩伽陀国满足八斛，以佛神力皆悉充足一切大会。</p>
<p style="text-align: left">
	　　尔时，纯陀见是事已，心生<a>欢喜</a>踊跃无量，一切大众亦复如是。</p>
<p style="text-align: left">
	　　尔时，大众承佛圣旨，各作是念：&ldquo;如来今已受我等施，不久便当入于涅槃。&rdquo;作是念已，心生悲喜。</p>
<p style="text-align: left">
	　　尔时，树林其地狭小，以佛神力如针锋处，皆有无量诸佛世尊及其眷属等坐而食，所食之物亦无差别。是时，天、人、阿修罗等啼泣悲叹，而作是言：&ldquo;如来今日已受我等最后供养，受供养已当般涅槃，我等当复更供养谁？我今永离无上调御，盲无眼目。&rdquo;</p>
<p style="text-align: left">
	　　尔时，世尊为欲安慰一切大众，而说偈言：</p>
<p style="text-align: left">
	　　&ldquo;汝等莫悲叹，&nbsp;诸<a>佛法</a>应尔。</p>
<p style="text-align: left">
	　　我入于涅槃，&nbsp;已经无量劫，</p>
<p style="text-align: left">
	　　常受最胜乐，&nbsp;永处安隐处。</p>
<p style="text-align: left">
	　　汝今至心听，&nbsp;我当说涅槃，</p>
<p style="text-align: left">
	　　我已离食想，&nbsp;终无饥渴患。</p>
<p style="text-align: left">
	　　今当为汝等，&nbsp;说其随顺愿，</p>
<p style="text-align: left">
	　　令诸一切众，&nbsp;咸得安隐乐。</p>
<p style="text-align: left">
	　　汝闻应<a>修行</a>，&nbsp;诸佛法<a>常住</a>，</p>
<p style="text-align: left">
	　　假使乌与枭，&nbsp;同共一树栖，</p>
<p style="text-align: left">
	　　犹如亲兄弟，&nbsp;尔乃永涅槃。</p>
<p style="text-align: left">
	　　如来视一切，&nbsp;犹如罗睺罗，</p>
<p style="text-align: left">
	　　常为众生尊，&nbsp;云何永涅槃？</p>
<p style="text-align: left">
	　　假使蛇鼠狼，&nbsp;同处一穴游，</p>
<p style="text-align: left">
	　　相爱如兄弟，&nbsp;尔乃永涅槃。</p>
<p style="text-align: left">
	　　如来视一切，&nbsp;犹如罗睺罗，</p>
<p style="text-align: left">
	　　常为众生尊，&nbsp;云何永涅槃？</p>
<p style="text-align: left">
	　　假使七叶华，&nbsp;转为婆师香，</p>
<p style="text-align: left">
	　　迦留为镇头，&nbsp;尔乃永涅槃。</p>
<p style="text-align: left">
	　　如来视一切，&nbsp;犹如罗睺罗，</p>
<p style="text-align: left">
	　　云何舍慈悲，&nbsp;永入于涅槃？</p>
<p style="text-align: left">
	　　假使一阐提，&nbsp;现身成佛道，</p>
<p style="text-align: left">
	　　永处第一乐，&nbsp;尔乃入涅槃。</p>
<p style="text-align: left">
	　　如来视一切，&nbsp;皆如罗睺罗，</p>
<p style="text-align: left">
	　　云何舍慈悲，&nbsp;永入于涅槃？</p>
<p style="text-align: left">
	　　假使一切众，&nbsp;一时成佛道，</p>
<p style="text-align: left">
	　　远离诸过患，&nbsp;尔乃入涅槃。</p>
<p style="text-align: left">
	　　如来视一切，&nbsp;皆如罗睺罗，</p>
<p style="text-align: left">
	　　云何舍慈悲，&nbsp;永入于涅槃？</p>
<p style="text-align: left">
	　　假使蚊蚋水，&nbsp;浸坏于大地，</p>
<p style="text-align: left">
	　　川谷海盈满，&nbsp;尔乃入涅槃。</p>
<p style="text-align: left">
	　　悲心视一切，&nbsp;皆如罗睺罗，</p>
<p style="text-align: left">
	　　常为众生尊，&nbsp;云何永涅槃？</p>
<p style="text-align: left">
	　　以是故汝等，&nbsp;应深乐<a>正法</a>，</p>
<p style="text-align: left">
	　　不应生忧恼，&nbsp;号泣而啼哭。</p>
<p style="text-align: left">
	　　若欲自正行，&nbsp;应修如来常，</p>
<p style="text-align: left">
	　　当观如是法，&nbsp;长存不变易。</p>
<p style="text-align: left">
	　　复应生是念，&nbsp;三宝皆常住，</p>
<p style="text-align: left">
	　　是则获大护，&nbsp;如咒枯生果。</p>
<p style="text-align: left">
	　　是名为三宝，&nbsp;四众应善听，</p>
<p style="text-align: left">
	　　闻已应欢喜，&nbsp;即发菩提心。</p>
<p style="text-align: left">
	　　若能计三宝，&nbsp;常住同<a>真谛</a>，</p>
<p style="text-align: left">
	　　此则是诸佛，&nbsp;最上之誓愿。</p>
<p style="text-align: left">
	　　&ldquo;若有比丘、<a>比丘尼</a>、优婆塞、优婆夷，能以如来最上誓愿而发愿者，当知是人无有愚痴，堪受供养。以此愿力功德果报，于世最胜如阿<a>罗汉</a>。若有不能如是观了三宝常者，是旃陀罗。若有能知三宝常住实法因缘，离苦安乐，无有娆害能留难者。&rdquo;</p>
<p style="text-align: left">
	　　尔时，人天大众、阿修罗等，闻是法已，心生欢喜踊跃无量。其心调柔，善灭诸盖，心无高下，威仪清净，颜貌怡悦，知佛常住。是故施设诸天供养，散种种华、末香、涂香，鼓天伎乐，以供养佛。</p>
<p style="text-align: left">
	　　尔时，佛告迦葉菩萨言：&ldquo;善男子，汝见是众希有事不？&rdquo;</p>
<p style="text-align: left">
	　　迦葉答言：&ldquo;已见，世尊。见诸如来无量无边不可称计，受诸大众人天所奉饭食供养。又见诸佛大身庄严，所坐之处如一针锋，多众围绕不相障碍。复见大众悉发誓愿说十三偈，亦知大众各心念言：&lsquo;如来今者独受我供。&rsquo;假使纯陀所奉饭食碎如微尘，一尘一佛犹不周遍，以佛神力悉皆充足一切大众。唯诸菩萨摩诃萨文殊师利法王子等，能知如是希有事耳，悉是如来方便示现。声闻大众及阿修罗等，皆知如来是常住法。&rdquo;</p>
<p style="text-align: left">
	　　尔时，世尊告纯陀言：&ldquo;汝今所见，为是希有奇特事不？&rdquo;</p>
<p style="text-align: left">
	　　&ldquo;实尔，世尊。我先所见无量诸佛三十二相、八十种好庄严其身。今悉见为菩萨摩诃萨巨身殊异，颜貌无比。唯见佛身譬如药树，为诸菩萨摩诃萨等之所围绕。&rdquo;</p>
<p style="text-align: left">
	　　佛告纯陀：&ldquo;汝先所见无量佛者，是我所化，为欲利益一切众生令得欢喜。如是菩萨摩诃萨等所可修行不可思议，能作无量诸佛之事。纯陀，汝今皆已成就菩萨摩诃萨行，得住十地，菩萨所行具足成办。&rdquo;</p>
<p style="text-align: left">
	　　迦葉菩萨白佛言：&ldquo;世尊，如是，如是，如佛所说。纯陀所修，成菩萨行，我亦<a>随喜</a>。今者如来欲为未来无量众生作大明故，说是大乘《大涅槃经》。世尊，一切契经说有余义、无余义耶？&rdquo;</p>
<p style="text-align: left">
	　　&ldquo;善男子，我所说者，亦有余义，亦无余义。&rdquo;</p>
<p style="text-align: left">
	　　纯陀白佛言：&ldquo;世尊，如佛所说：</p>
<p style="text-align: left">
	　　&ldquo;所有之物，&nbsp;布施一切，</p>
<p style="text-align: left">
	　　唯可赞叹，&nbsp;无可毁损。</p>
<p style="text-align: left">
	　　&ldquo;世尊，是义云何？持戒、毁戒，有何差别？&rdquo;</p>
<p style="text-align: left">
	　　佛言：&ldquo;唯除一人，余一切施皆可赞叹。&rdquo;</p>
<p style="text-align: left">
	　　纯陀问言：&ldquo;云何名为唯除一人？&rdquo;</p>
<p style="text-align: left">
	　　佛言：&ldquo;如此经中所说<a>破戒</a>。&rdquo;</p>
<p style="text-align: left">
	　　纯陀复言：&ldquo;我今未解，唯愿说之。&rdquo;</p>
<p style="text-align: left">
	　　佛告纯陀：&ldquo;言破戒者，谓一阐提。其余在所一切布施皆可赞叹，获大果报。&rdquo;</p>
<p style="text-align: left">
	　　纯陀复问：&ldquo;一阐提者，其义云何？&rdquo;</p>
<p style="text-align: left">
	　　佛告纯陀：&ldquo;若有比丘及比丘尼、优婆塞、优婆夷，发粗恶言诽谤正法，造是重业，永不改悔，心无惭愧，如是等人名为趣向一阐提道。若犯四重、作五逆罪，自知定犯如是重事，而心初无怖畏惭愧，不肯发露，于佛正法永无护惜建立之心，毁呰轻贱，言多过咎，如是等人亦名趣向一阐提道。若复说言无佛法僧，如是等人亦名趣向一阐提道。唯除如此一阐提辈，施其余者一切赞叹。&rdquo;</p>
<p style="text-align: left">
	　　尔时，纯陀复白佛言：&ldquo;世尊，所言破戒，其义云何？&rdquo;</p>
<p style="text-align: left">
	　　佛告纯陀：&ldquo;若犯四重及五逆罪、诽谤正法，如是等人名为破戒。&rdquo;</p>
<p style="text-align: left">
	　　纯陀复问：&ldquo;如是破戒可拔济不？&rdquo;</p>
<p style="text-align: left">
	　　佛告纯陀：&ldquo;有因缘故则可拔济。若被法服，犹未舍远，其心常怀惭愧恐怖而自考责：&lsquo;咄哉！何为犯斯重罪？何其怪哉！造斯苦业？&rsquo;深自改悔，生<a>护法</a>心，欲建正法：&lsquo;有护法者，我当供养。若有读诵大乘典者，我当咨问受持读诵。既通利已，复当为他分别广说。&rsquo;我说是人不为破戒。何以故？善男子，譬如日出，能除一切尘翳闇冥；是大涅槃微妙经典出兴于世，亦复如是，能除众生无量劫中所作众罪，是故此经说护正法得大果报，拔济破戒。若有毁谤是正法者，能自改悔，还归于法，自念所作一切不善，如人自害，心生恐怖惊惧惭愧，除此正法更无救护，是故应当还归正法。若能如是如说归依，布施是人得福无量，亦名<a>世间</a>应受供养。若犯如上恶业之罪，若经一月或十五日，不生归依发露之心。若施是人，果报甚少。犯五逆者亦复如是，能生悔心，内怀惭愧：&lsquo;今我所作不善之业，甚为大苦！我当建立护持正法。&rsquo;是则不名五逆罪也。若施是人，得福无量。犯逆罪已，不生护法归依之心，有施是者，福不足言。</p>
<p style="text-align: left">
	　　&ldquo;又善男子，犯重罪者，汝今谛听，我当为汝分别广说。应生是心，谓正法者，即是如来微密之藏，是故我当护持建立。施是人者，得胜果报。善男子，譬如女人怀妊垂产，值国荒乱远至他土，在一天庙即便产育。后闻旧邦安隐丰熟，携持其子，欲还本土。路经恒河水涨暴急，荷负是儿不能得渡，即自念言：&lsquo;我宁与子一处并命，终不舍弃而独济也。&rsquo;作是念已与子俱没，命终之后寻生天中。以慈念子欲令得渡，而是女人本性弊恶，以爱子故得生天中。犯四重禁、五无间罪，生护法心亦复如是，虽复先为不善之业，以护法故得为世间无上<a>福田</a>。是护法者有如是等无量果报。&rdquo;</p>
<p style="text-align: left">
	　　纯陀复言：&ldquo;世尊，若一阐提能自改悔，恭敬供养赞叹三宝，施如是人得大果不？&rdquo;</p>
<p style="text-align: left">
	　　佛言：&ldquo;善男子，汝今不应作如是说。善男子，譬如有人食庵罗果，吐核置地，而复念言：&lsquo;是果核中应有甘味。&rsquo;即复还取，破而尝之，其味极苦，心生悔恨，恐失果种即还收拾，种之于地，勤加修治，以酥油乳随时溉灌。于意云何？宁可生不？&rdquo;</p>
<p style="text-align: left">
	　　&ldquo;不也，世尊。假使天降无上甘雨，犹亦不生。</p>
<p style="text-align: left">
	　　&ldquo;善男子，彼一阐提亦复如是，烧灭善根，当于何所而得除罪？善男子，若生善心，是则不名一阐提也。善男子，以是义故，一切所施所得果报非无差别。何以故？施诸声闻所得报异，施辟支佛得报亦异，唯施如来获无上果，是故说言一切所施非无差别。&rdquo;</p>
<p style="text-align: left">
	　　纯陀复言：&ldquo;何故如来而说此偈？&rdquo;</p>
<p style="text-align: left">
	　　佛告纯陀：&ldquo;有因缘故，我说此偈。王舍城中有优婆塞，心无净信，奉事尼揵，而来问我布施之义，以是因缘故说斯偈。亦为菩萨摩诃萨等说秘藏义。如斯偈者，其义云何？一切者，少分一切。当知菩萨摩诃萨，人中之雄，摄取持戒，施其所须，舍弃破戒如除稊稗。</p>
<p style="text-align: left">
	　　&ldquo;复次，善男子，如我昔日所说偈言：</p>
<p style="text-align: left">
	　　&ldquo;一切江河，&nbsp;必有回曲，</p>
<p style="text-align: left">
	　　一切<a>丛林</a>，&nbsp;必名树木，</p>
<p style="text-align: left">
	　　一切女人，&nbsp;必怀谄曲，</p>
<p style="text-align: left">
	　　一切<a>自在</a>，&nbsp;必受安乐。&rdquo;</p>
<p style="text-align: left">
	　　尔时，文殊师利菩萨摩诃萨，即从座起，偏袒右臂，右膝著地，前<a>礼佛</a>足而说偈言：</p>
<p style="text-align: left">
	　　&ldquo;非一切河，&nbsp;必有回曲，</p>
<p style="text-align: left">
	　　非一切林，&nbsp;悉名树木，</p>
<p style="text-align: left">
	　　非一切女，&nbsp;必怀谄曲，</p>
<p style="text-align: left">
	　　一切自在，&nbsp;不必受乐。</p>
<p style="text-align: left">
	　　&ldquo;佛所说偈，其义有余，唯垂哀愍说其因缘。何以故？世尊，于此三千大千世界，有洲名拘耶尼，其洲有河端直不曲，名娑婆耶，犹如直绳入于西海。如是河相，于余经中佛未曾说。唯愿如来，因此方等阿含经中说有余义，令诸菩萨深信解之。世尊，譬如有人先识金矿，后不识金；如来亦尔，尽知法已，而所演说有余不尽。如来虽作如是余说，应当方便解其意趣。一切丛林必是树木，是亦有余。何以故？种种金银琉璃宝树，是亦名林。一切女人必怀谄曲，是亦有余。何以故？亦有女人善持禁戒，功德成就有大慈悲。一切自在必受安乐，是亦有余。何以故？有自在者，转轮圣帝，如来法王，不属死魔，不可灭尽。梵释诸天虽得自在，悉是无常。若得常住无变易者，乃名自在，所谓大乘大般涅槃。&rdquo;</p>
<p style="text-align: left">
	　　佛言：&ldquo;善男子，汝今善得乐说之辩，且止谛听！文殊师利，譬如长者身婴病苦，良医诊之，为合膏药。是时病者贪欲多服，医语之言：&lsquo;若能消者，则可随意。汝今体羸，不应多服。当知是膏，亦名<a>甘露</a>，亦名毒药。若多服不消，则名为毒。&rsquo;善男子，汝今勿谓是医所说违于义理，损失膏势。善男子，如来亦尔，为诸国王、后妃、太子、王子、大臣，因波斯匿王、王子、后妃憍慢心故，为欲调伏示现恐怖如彼良医，故说此偈：</p>
<p style="text-align: left">
	　　&ldquo;一切江河，&nbsp;必有回曲，</p>
<p style="text-align: left">
	　　一切丛林，&nbsp;必名树木，</p>
<p style="text-align: left">
	　　一切女人，&nbsp;必怀谄曲，</p>
<p style="text-align: left">
	　　一切自在，&nbsp;必受安乐。</p>
<p style="text-align: left">
	　　&ldquo;文殊师利，汝今当知，如来所说无有漏失。如此大地可令反覆，如来之言终无漏失。以是义故，如来所说一切有余。&rdquo;</p>
<p style="text-align: left">
	　　尔时，佛赞文殊师利：&ldquo;善哉！善哉！善男子，汝已久知如是之义，愍哀一切，欲令众生得智慧故，广问如来如是偈义。&rdquo;</p>
<p style="text-align: left">
	　　尔时，文殊师利法王子，复于佛前而说偈言：</p>
<p style="text-align: left">
	　　&ldquo;于他语言，&nbsp;随顺不逆，</p>
<p style="text-align: left">
	　　亦不观他，&nbsp;作以不作，</p>
<p style="text-align: left">
	　　但自观身，&nbsp;善不善行。</p>
<p style="text-align: left">
	　　&ldquo;世尊如是说此法药非为正说。于他语言随顺不逆者，唯愿如来垂哀正说。何以故？世尊常说，一切外学九十五种皆趣恶道，声闻<a>弟子</a>皆向正路，若护禁戒，摄持威仪，守慎诸根，如是等人深乐大法，趣向善道。如来何故于九部中见有毁他则便呵责？如是偈义，为何所趣？&rdquo;</p>
<p style="text-align: left">
	　　佛告文殊师利：&ldquo;善男子，我说此偈亦不尽为一切众生，尔时唯为阿阇世王。诸佛世尊若无因缘终不逆说，有因缘故乃说之耳。善男子，阿阇世王害其父已，来至我所欲折伏我，作如是问：&lsquo;云何世尊是一切智、非一切智耶？若一切智，调达往昔无量世中常怀恶心，随逐如来欲为逆害，云何如来听其<a>出家</a>？&rsquo;善男子，以是因缘，我为是王而说此偈：</p>
<p style="text-align: left">
	　　&ldquo;于他语言，&nbsp;随顺不逆，</p>
<p style="text-align: left">
	　　亦不观他，&nbsp;作以不作。</p>
<p style="text-align: left">
	　　但自观身，&nbsp;善不善行。</p>
<p style="text-align: left">
	　　&ldquo;佛告大王：&lsquo;汝今害父，已作逆罪最重无间，应当发露以求清净，何缘乃更见他过咎？&rsquo;善男子，以是义故，我为彼王而说是偈。复次，善男子，亦为护持不毁禁戒成就威仪见他过者，而说是偈。若复有人受他教诲，远离众恶，复教他人令远众恶，如是之人则我弟子。</p>
<p style="text-align: left">
	　　尔时，世尊为文殊师利，复说偈言：</p>
<p style="text-align: left">
	　　&ldquo;一切畏刀杖，&nbsp;无不爱<a>寿命</a>，</p>
<p style="text-align: left">
	　　恕己可为譬，&nbsp;勿杀勿行杖。&rdquo;</p>
<p style="text-align: left">
	　　尔时，文殊师利复于佛前，而说偈言：</p>
<p style="text-align: left">
	　　&ldquo;非一切畏杖，&nbsp;非一切爱命，</p>
<p style="text-align: left">
	　　恕己可为譬，&nbsp;勤作善方便。</p>
<p style="text-align: left">
	　　&ldquo;如来说是法句之义，亦是未尽。何以故？如阿罗汉、转轮圣王、玉女象马、主藏大臣，若诸天人及阿修罗执持利剑能害之者，无有是处。勇士、烈女、马王、兽王，持戒比丘虽复对至而不恐怖。以是义故，如来说偈亦是有余。若言恕己可为譬者，是亦有余。何以故？若使罗汉以己喻彼，则有我想及以命想；若有我想及以命想则应拥护，凡夫亦应见阿罗汉悉是行人；若如是者即是邪见；若有邪见，命终应生阿鼻<a>地狱</a>。又阿罗汉设于众生生害心者，无有是处。无量众生亦复无能害罗汉者。&rdquo;</p>
<p style="text-align: left">
	　　佛言：&ldquo;善男子，言我想者，谓于众生生大悲心无杀害想，谓阿罗汉平等之心。勿谓世尊无有因缘而逆说也。昔日于此王舍城中有大猎师，多杀群鹿，请我食肉。我于尔时虽受彼请，于诸众生生慈悲心如罗睺罗，而说偈言：</p>
<p style="text-align: left">
	　　&ldquo;当令汝长寿，&nbsp;久久住于世，</p>
<p style="text-align: left">
	　　受持不害法，&nbsp;犹如诸佛寿。</p>
<p style="text-align: left">
	　　&ldquo;是故我说此偈：</p>
<p style="text-align: left">
	　　&ldquo;一切畏刀杖，&nbsp;无不爱寿命，</p>
<p style="text-align: left">
	　　恕己可为譬，&nbsp;勿杀勿行杖。&rdquo;</p>
<p style="text-align: left">
	　　佛言：&ldquo;善哉！善哉！文殊师利，为诸菩萨摩诃萨故，咨问如来如是密教。&rdquo;</p>
<p style="text-align: left">
	　　尔时，文殊师利复说是偈：</p>
<p style="text-align: left">
	　　&ldquo;云何敬父母，&nbsp;随顺而尊重？</p>
<p style="text-align: left">
	　　云何修此法，&nbsp;堕于无间狱？&rdquo;</p>
<p style="text-align: left">
	　　于是如来复以偈答：</p>
<p style="text-align: left">
	　　&ldquo;若以贪爱母，&nbsp;无明以为父，</p>
<p style="text-align: left">
	　　随顺尊重是，&nbsp;则堕无间狱。&rdquo;</p>
<p style="text-align: left">
	　　尔时，如来复为文殊师利，重说偈言：</p>
<p style="text-align: left">
	　　&ldquo;一切属他，&nbsp;则名为苦，</p>
<p style="text-align: left">
	　　一切由己，&nbsp;自在安乐，</p>
<p style="text-align: left">
	　　一切憍慢，&nbsp;势极暴恶，</p>
<p style="text-align: left">
	　　贤善之人，&nbsp;一切爱念。&rdquo;</p>
<p style="text-align: left">
	　　尔时，文殊师利菩萨摩诃萨白佛言：&ldquo;世尊，如来所说是亦不尽，唯愿如来复垂哀愍说其因缘。何以故？如长者子从师学时，为属师不？若属师者，义不成就；若不属者，亦不成就；若得自在，亦不成就。是故如来所说有余。复次，世尊，譬如王子无所综习，触事不成，是亦自在，愚闇常苦。如是王子若言自在，义亦不成；若言属他，义亦不成。以是义故，佛所说义名为有余。是故一切属他，不必受苦；一切自在，不必受乐。一切憍慢，势极暴恶，是亦有余。世尊，如诸烈女憍慢心故出家学道，护持禁戒，威仪成就，守摄诸根不令驰散，是故一切憍慢之结不必暴恶。贤善之人，一切爱念，是亦有余。如人内犯四重禁已，不舍法服坚持威仪，护持法者见已不爱，是人命终必堕地狱。若有善人犯重禁已，护持法者见即驱出，罢道<a>还俗</a>。以是义故，一切贤善不必悉爱。&rdquo;</p>
<p style="text-align: left">
	　　尔时，佛告文殊师利：&ldquo;有因缘故，如来于此说有余义。又有因缘，诸佛如来而说是法。时王舍城有一女人，名曰善贤，还父母家，因至我所，归依于我及法、众僧，而作是言：&lsquo;一切女人势不自由，一切男子自在无碍。&rsquo;我于尔时知是女心，即为宣说如是偈颂。文殊师利，善哉！善哉！汝今能为一切众生，问于如来如是密语。&rdquo;</p>
<p style="text-align: left">
	　　文殊师利复说偈言：</p>
<p style="text-align: left">
	　　&ldquo;一切诸众生，&nbsp;皆依饮食存，</p>
<p style="text-align: left">
	　　一切有大力，&nbsp;其心无嫉妒，</p>
<p style="text-align: left">
	　　一切因饮食，&nbsp;而得诸病苦，</p>
<p style="text-align: left">
	　　一切修净行，&nbsp;而得受安乐。</p>
<p style="text-align: left">
	　　&ldquo;如是，世尊，今受纯陀饮食供养，将无如来有恐怖耶？&rdquo;</p>
<p style="text-align: left">
	　　尔时，世尊复为文殊而说偈言：</p>
<p style="text-align: left">
	　　&ldquo;非一切众生，&nbsp;尽依饮食存，</p>
<p style="text-align: left">
	　　非一切大力，&nbsp;心皆无嫉妒，</p>
<p style="text-align: left">
	　　非一切因食，&nbsp;而致诸病苦，</p>
<p style="text-align: left">
	　　非一切净行，&nbsp;悉得受安乐。</p>
<p style="text-align: left">
	　　&ldquo;文殊师利，汝若得病，我亦如是应得病苦。何以故？诸阿罗汉及辟支佛、菩萨、如来实无所食，为欲化彼，示现受用无量众生所施之物，令其具足檀波罗蜜，拔济地狱、畜生、饿鬼。若言如来六年苦行身羸瘦者，无有是处。诸佛世尊独拔诸有，不同凡夫，云何而得身羸劣耶？诸佛世尊精勤修习，获金刚身，不同世人危脆之身。我诸弟子亦复如是，不可思议，不依于食。一切大力无嫉妒者，亦有余义。如世间人终身永无嫉妒之心而无大力。一切病苦因食得者，亦有余义。亦见有人得客病者，所谓棘刺、刀剑、鉾槊。一切净行受安乐者，是亦有余。世间亦有外道之人，修于梵行多受苦恼。以是义故，如来所说一切有余，是名如来非无因缘而说此偈，有因故说。昔日于此优禅尼国，有<a>婆罗门</a>名羖羝德，来至我所，欲受第四八戒斋法，我于尔时为说是偈。&rdquo;</p>
<p style="text-align: left">
	　　尔时，迦葉菩萨白佛言：&ldquo;世尊，何等名为无余义耶？云何复名一切义乎？&rdquo;</p>
<p style="text-align: left">
	　　&ldquo;善男子，一切者，唯除助道常乐善法，是名一切，亦名无余。其余诸法亦名有余，亦名无余，欲令乐法诸善男子知此有余及无余义。&rdquo;</p>
<p style="text-align: left">
	　　迦葉菩萨心大欢喜，踊跃无量前白佛言：&ldquo;甚奇！世尊，等视众生如罗睺罗。&rdquo;</p>
<p style="text-align: left">
	　　尔时，佛赞迦葉菩萨：&ldquo;善哉！善哉！汝今所见微妙甚深。&rdquo;</p>
<p style="text-align: left">
	　　迦葉菩萨白佛言：&ldquo;世尊，唯愿如来说是大乘《大涅槃经》所得功德。&rdquo;</p>
<p style="text-align: left">
	　　佛告迦葉：&ldquo;善男子，若有得闻是经名字，所得功德非诸声闻、辟支佛等所能宣说，唯佛能知。何以故？不可思议，是佛境界，何况受持读诵通利书写经卷！&rdquo;</p>
<p style="text-align: left">
	　　尔时，诸天、世人及阿修罗，即于佛前异口同音，而说偈言：</p>
<p style="text-align: left">
	　　&ldquo;诸佛难思议，&nbsp;法僧亦复然，</p>
<p style="text-align: left">
	　　是故今劝请，&nbsp;唯愿少停住。</p>
<p style="text-align: left">
	　　尊者大迦葉，&nbsp;及以阿难等，</p>
<p style="text-align: left">
	　　二众之眷属，&nbsp;不久须臾至。</p>
<p style="text-align: left">
	　　并及摩竭主，&nbsp;阿阇世大王，</p>
<p style="text-align: left">
	　　至心敬信佛，&nbsp;犹故未来此。</p>
<p style="text-align: left">
	　　唯愿佛世尊，&nbsp;少垂哀愍住，</p>
<p style="text-align: left">
	　　于此大众中，&nbsp;断我诸疑网。&rdquo;</p>
<p style="text-align: left">
	　　尔时，如来为诸大众而说偈言：</p>
<p style="text-align: left">
	　　&ldquo;我法最长子，&nbsp;是名大迦葉，</p>
<p style="text-align: left">
	　　阿难勤精进，&nbsp;能断一切疑。</p>
<p style="text-align: left">
	　　汝等当谛观，&nbsp;阿难多闻士，</p>
<p style="text-align: left">
	　　自然能解了，&nbsp;是常及无常。</p>
<p style="text-align: left">
	　　以是故不应，&nbsp;心怀大忧恼。&rdquo;</p>
<p style="text-align: left">
	　　尔时，大众以种种物供养如来，供养佛已，即发阿耨多罗三藐三菩提心。无量无边恒河沙数诸菩萨等得住初地。</p>
<p style="text-align: left">
	　　尔时世尊与文殊师利、迦葉菩萨及与纯陀而受记莂，受记莂已，说如是言：&ldquo;诸善男子，自修其心，慎莫放逸。我今背疾，举体皆痛。我今欲卧，如彼小儿及常患者。文殊汝等，当为四部广说大法，今以此法付嘱于汝；乃至迦葉、阿难等至，复当嘱付如是正法。&rdquo;</p>
<p style="text-align: left">
	　　尔时，如来说是语已，为欲调伏诸众生故，现身有疾，右胁而卧，如彼病人。</p>
<p style="text-align: left">
	　　现病品第十八</p>
<p style="text-align: left">
	　　尔时，迦葉菩萨白佛言：&ldquo;世尊，如来已免一切疾病，患苦悉除，无复怖畏。世尊，一切众生有四毒箭则为病因。何等为四？贪欲、瞋恚、愚痴、憍慢。若有病因，则有病生，所谓爱热肺病，上气吐逆，肤体[疒+習][疒+習]，其心闷乱，下痢哕噎，小便麻沥，眼耳疼痛，腹背胀满，颠狂干消，鬼魅所著。如是种种身心诸病，诸佛世尊悉无复有。今日如来何缘顾命文殊师利，而作是言&lsquo;我今背痛，汝等当为大众<a>说法</a>&rsquo;？有二因缘则无病苦。何等为二？一者、邻愍一切众生，二者、给施病者医药。如来往昔已于无量万亿劫中修菩萨道，常行爱语，利益众生，不令苦恼，施疾病者种种医药，何缘于今自言有病？</p>
<p style="text-align: left">
	　　&ldquo;世尊，世人有病，或坐或卧，不安其处，或索饮食，敕诫家属，修治产业。何故如来默然而卧，不教弟子声闻人等尸波罗蜜、诸禅<a>解脱</a>、三摩跋提、修诸正勤？何缘不说如是甚深大乘经典？如来何故不以无量方便教大迦葉，人中象王，诸大人等，令其不退阿耨多罗三藐三菩提？何故不治诸恶比丘受畜一切不净物者？世尊实无有病，云何默然右胁而卧？</p>
<p style="text-align: left">
	　　&ldquo;诸菩萨等，凡所给施病者医药，所得善根悉施众生，而共回向一切种智，为除众生诸烦恼障、业障、报障。烦恼障者，贪欲、瞋恚、愚痴、忿怒、缠盖、焦恼、嫉妒、悭吝、奸诈、谀谄、无惭无愧，慢、慢慢、不如慢、增上慢、我慢、邪慢、憍慢，放逸贡高，怼恨诤讼，邪命谄媚，诈现异相，以利求利，恶求多求，无有恭敬，不随教诲，亲近恶友，贪利无厌，缠缚难解，欲于恶欲，贪于恶贪，身见、有见及以无见，频申喜睡，欠呿不乐，贪嗜饮食，其心簦瞢，心缘异想，不善思惟，身口多恶，好喜多语，诸根闇钝，发言多虚，常为欲觉、恚觉、害觉之所覆盖，是名烦恼障。业障者，五无间罪重恶之病。报障者，生在地狱、畜生、饿鬼，诽谤正法及一阐提，是名报障。如是三障名为大病。而诸菩萨于无量劫修菩提时，给施一切疾病医药，常作是愿：&lsquo;令诸众生永断如是三障重病。&rsquo;</p>
<p style="text-align: left">
	　　&ldquo;复次，世尊，菩萨摩诃萨修菩提时，给施一切病者医药，常作是愿，愿令众生永断诸病，得成如来金刚之身；又愿一切无量众生作妙药王，断除一切诸恶重病；愿诸众生得阿伽陀药，以是药力能除一切无量恶毒；又愿众生于阿耨多罗三藐三菩提无有退转，速得成就无上佛药，消除一切烦恼毒箭；又愿众生勤修精进，成就如来金刚之心，作微妙药疗治众病，不令有人生诤讼想；亦愿众生作大药树，疗治一切诸恶重病；又愿众生拔出毒箭，得成如来无上光明；又愿众生得入如来智慧大药微密法藏。世尊，菩萨如是已于无量百千万亿那由他劫发是誓愿，令诸众生悉无诸病，何缘如来乃于今日唱言有病？</p>
<p style="text-align: left">
	　　&ldquo;复次，世尊，世有病者，不能坐起俯仰进止，饮食不御，浆水不下，亦复不能教诫诸子修治家业。尔时，父母、妻子、兄弟、亲属、知识，皆于是人生必死想。世尊，如来今日亦复如是，右胁而卧，无所论说。此阎浮提有诸愚人当作是念&lsquo;如来正觉必当涅槃&rsquo;生灭尽想。而如来性实不毕竟入于涅槃。何以故？如来常住无变易故。以是因缘，不应说言我今背痛。</p>
<p style="text-align: left">
	　　&ldquo;复次，世尊，世有病者，身体羸损，若偃若侧卧著床褥。尔时，众人心生恶贱起必死想。如来今者亦复如是，当为外道九十五种之所轻慢生无常想。彼诸外道当作是言：&lsquo;不如我等。以我性人，自在时节微尘等法而为常住，无有变易。<a>沙门</a>瞿昙无常所迁，是变易法。&rsquo;以是义故，世尊，今日不应默然右胁而卧。</p>
<p style="text-align: left">
	　　&ldquo;复次，世尊，世有病者，四大增损，互不调适，羸瘦乏极，是故不能随意坐起卧著床褥。如来四大无不和适，身力具足，亦无羸损。世尊，如十小牛力不如一大牛力，十大牛力不如一青牛力，十青牛力不如一凡象力，十凡象力不如一野象力，十野象力不如一二牙象力，十二牙象力不如一四牙象力，十四牙象力不如雪山一白象力，十雪山白象力不如一香象力，十香象力不如一青象力，十青象力不如一黄象力，十黄象力不如一赤象力，十赤象力不如一白象力，十白象力不如一山象力，十山象力不如一优钵罗象力，十优钵罗象力不如一波头摩象力，十波头摩象力不如一拘物头象力，十拘物头象力不如一分陀利象力，十分陀利象力不如人中一力士力，十人中力士力不如一钵健提力，十钵健提力不如一八臂那罗延力，十那罗延力不如一十住菩萨一节之力。一切凡夫身中诸节节不相到，人中力士节头相到，钵健提身诸节相接，那罗延身节头相拘，十住菩萨诸节骨解蟠龙相结，是故菩萨其力最大。世界成时，从金刚际起金刚座，上至道场菩提树下，菩萨坐已，其心即时逮得十力。如来今者不应如彼婴孩小儿。婴孩小儿愚痴无智，无所能说，以是义故，随意偃侧，无人讥诃。如来世尊有大智慧照明一切，人之大龙，具大威德，成就<a>神通</a>，无上仙人，永断疑网，已拔毒箭，进止安详，威仪具足，得无所畏。今者何故右胁而卧，令诸人天悲愁苦恼？&rdquo;</p>
<p style="text-align: left">
	　　尔时，迦葉菩萨即于佛前而说偈言：</p>
<p style="text-align: left">
	　　&ldquo;瞿昙大圣德，&nbsp;愿起演妙法，</p>
<p style="text-align: left">
	　　不应如小儿，&nbsp;病者卧床蓐。</p>
<p style="text-align: left">
	　　调御天人师，&nbsp;倚卧双树间，</p>
<p style="text-align: left">
	　　下愚凡夫见，&nbsp;当言必涅槃，</p>
<p style="text-align: left">
	　　不知方等典，&nbsp;甚深佛所行，</p>
<p style="text-align: left">
	　　不见微密藏，&nbsp;犹盲不见道。</p>
<p style="text-align: left">
	　　唯有诸菩萨，&nbsp;文殊师利等，</p>
<p style="text-align: left">
	　　能解是甚深，&nbsp;譬如善射人。</p>
<p style="text-align: left">
	　　三世诸世尊，&nbsp;大悲为根本，</p>
<p style="text-align: left">
	　　如是大慈悲，&nbsp;今为何所在？</p>
<p style="text-align: left">
	　　若无大悲者，&nbsp;是则不名佛，</p>
<p style="text-align: left">
	　　佛若必涅槃，&nbsp;是则不名常。</p>
<p style="text-align: left">
	　　唯愿无上尊，&nbsp;哀受我等请，</p>
<p style="text-align: left">
	　　利益于众生，&nbsp;摧伏诸外道。&rdquo;</p>
<p style="text-align: left">
	　　尔时，世尊大悲熏心，知诸众生各各所念，将欲随顺，毕竟利益，即从卧起，结跏趺坐，颜貌熙怡如融金聚，面目端严犹月盛满，形容清净无诸垢秽，放大光明充遍<a>虚空</a>。其光大盛过百千日，照于东方、南西北方、四维、上下诸佛世界，惠施众生大智之炬，悉令得灭无明黑闇，令百千亿那由他众生安止不退菩提之心。</p>
<p style="text-align: left">
	　　尔时，世尊心无疑虑如师子王，以三十二大人之相、八十种好庄严其身。于其身上一切毛孔，一一毛孔出一莲华。其华微妙，各具千叶，纯真金色，琉璃为茎，金刚为须，<a>玫瑰</a>为台，形大团圆犹如车轮。是诸莲华各出种种杂色光明，青黄赤白紫玻瓈色。</p>
<p style="text-align: left">
	　　是诸光明皆悉遍至阿鼻地狱、想地狱、黑绳地狱、众合地狱、叫唤地狱、大叫唤地狱、焦热地狱、大焦热地狱。是八地狱其中众生，常为诸苦之所逼切，所谓烧煮、火炙、斫刺、[皮+刂]剥，遇斯光已，如是众苦悉灭无余，安隐清凉，快乐无极。是光明中宣说如来秘密之藏，言诸众生皆有<a>佛性</a>，众生闻已即便命终生人天中。乃至八种寒冰地狱，所谓阿波波地狱、阿吒吒地狱、阿罗罗地狱、阿娑娑地狱、优钵罗地狱、波头摩地狱、拘物头地狱、分陀利地狱。是中众生常为寒苦之所逼恼，所谓擘裂身体碎坏，互相残害，遇斯光已，如是等苦亦灭无余，即得调和温暖适身。是光明中亦说如来秘密之藏，言诸众生皆有佛性，众生闻已即便命终生人天中。尔时，于此阎浮提界及余世界，所有地狱皆悉空虚无受罪者，除一阐提。</p>
<p style="text-align: left">
	　　饿鬼众生饥渴所逼，以发缠身，于百千岁未曾得闻浆水之名，遇斯光已，饥渴即除。是光明中亦说如来微密秘藏，言诸众生皆有佛性，众生闻已即便命终生人天中，令诸饿鬼亦悉空虚，除谤大乘方等正典。</p>
<p style="text-align: left">
	　　畜生众生互相杀害共相残食，遇斯光已恚心悉灭。是光明中亦说如来秘密之藏，言诸众生皆有佛性，众生闻已即便命终生人天中。当尔之时，畜生亦尽，除谤正法。</p>
<p style="text-align: left">
	　　是一一华各有一佛，圆光一寻，金色晃曜，微妙端严，最上无比，三十二相、八十种好庄严其身。是诸世尊，或有坐者，或有<a>行者</a>，或有卧者，或有住者，或震雷音，或澍洪雨，或放电光，或扇大风，或出烟焰，身如火聚，或复示现七宝、诸山、池泉河水、山林树木，或复示现七宝、国土、城邑聚落、宫殿屋宅，或复示现象、马、师子、虎、狼、孔雀、凤凰诸鸟，或复示现令阎浮提所有众生悉见地狱、畜生、饿鬼，或复示现欲界六天。复有世尊，或说阴、界、诸入多诸过患，或复有说四圣谛法，或复有说诸法因缘，或复有说诸业烦恼皆因缘生，或复有说我与<a>无我</a>，或复有说苦乐二法，或复有说常无常等，或复有说净与不净。复有世尊为诸菩萨演说所行<a>六波罗蜜</a>，或复有说诸大菩萨所得功德，或复有说诸佛世尊所得功德，或复有说声闻之人所得功德，或复有说随顺一乘，或复有说三乘成道。或有世尊，左胁出水，右胁出火；或有示现初生、出家，坐于道场菩提树下转妙法轮，入于涅槃。或有世尊作师子吼，令此会中有得一果、二果、三果至第四果，或复有说出离<a>生死</a>无量因缘。</p>
<p style="text-align: left">
	　　尔时，于此阎浮提中，所有众生遇斯光已，盲者见色，聋者听声，哑者能言，拘躄能行，贫者得财，悭者能施，恚者慈心，不信者信。如是世界无一众生修行恶法，除一阐提。</p>
<p style="text-align: left">
	　　尔时，一切天、龙、鬼、神、乾闼婆、阿修罗、迦楼罗、紧那罗、摩睺罗伽、罗刹健陀、忧摩陀、阿婆魔罗、人非人等，悉共同声唱如是言：&ldquo;善哉！善哉！无上天尊，多所利益。&rdquo;说是语已踊跃欢喜，或歌或舞，或身动转，以种种华散佛及僧，所谓天优钵罗华、拘物头华、波头摩华、分陀利华、曼陀罗华、摩诃曼陀罗华、曼殊沙华、摩诃曼殊沙华、散陀那华、摩诃散陀那华、卢脂那华、摩诃卢脂那华、香华、大香华、适意华、大适意华、爱见华、大爱见华、端严华、第一端严华。复散诸香，所谓沉水多伽楼香、栴檀郁金和合杂香、海岸聚香。复以天上宝幢、幡盖，诸天伎乐筝笛笙瑟箜篌鼓吹，供养于佛而说偈言：</p>
<p style="text-align: left">
	　　&ldquo;我今稽首大精进，&nbsp;无上正觉两足尊，</p>
<p style="text-align: left">
	　　天人大众所不知，&nbsp;唯有瞿昙乃能了。</p>
<p style="text-align: left">
	　　世尊往昔为我故，&nbsp;于无量劫修苦行，</p>
<p style="text-align: left">
	　　如何一旦弃本誓，&nbsp;而便舍命欲涅槃。</p>
<p style="text-align: left">
	　　一切众生不能见，&nbsp;诸佛世尊秘密藏，</p>
<p style="text-align: left">
	　　以是因缘难得出，&nbsp;轮<a>转生</a>死坠恶道。</p>
<p style="text-align: left">
	　　如佛所说阿罗汉，&nbsp;一切皆当至涅槃，</p>
<p style="text-align: left">
	　　如是甚深佛行处，&nbsp;凡夫下愚谁能知？</p>
<p style="text-align: left">
	　　施诸众生甘露法，&nbsp;为断除彼诸烦恼，</p>
<p style="text-align: left">
	　　若有服此甘露已，&nbsp;不复受生老病死。</p>
<p style="text-align: left">
	　　如来世尊已疗治，&nbsp;百千无量诸众生，</p>
<p style="text-align: left">
	　　令其所有诸重病，&nbsp;一切消灭无遗余。</p>
<p style="text-align: left">
	　　世尊久已舍病苦，&nbsp;故得名为第七佛，</p>
<p style="text-align: left">
	　　唯愿今日雨法雨，&nbsp;润渍我等功德种。</p>
<p style="text-align: left">
	　　是诸大众及人天，&nbsp;如是请已默然住。&rdquo;</p>
<p style="text-align: left">
	　　说是偈时，莲华台中一切诸佛，从阎浮提遍至净居，悉皆闻之。</p>
<p style="text-align: left">
	　　尔时，佛告迦葉菩萨：&ldquo;善哉！善哉！善男子，汝已具足如是甚深微妙智慧，不为一切诸魔外道之所破坏。善男子，汝已安住，不为一切诸恶邪风之所倾动。善男子，汝已成就乐说辩才，已曾供养过去无量恒河沙等诸佛世尊，是故能问如来正觉如是之义。善男子，我于往昔无量无边亿那由他百千万劫，已除病根，永离倚卧。</p>
<p style="text-align: left">
	　　&ldquo;迦葉，过去无量阿僧祇劫，有佛出世，号无上胜如来、应供、正遍知、明行足、善逝、世间解、无上士、调御丈夫、天人师、佛世尊，为诸声闻说是大乘《大涅槃经》，开示分别显发其义。我于尔时，亦为彼佛而作声闻，受持如是大涅槃典，读诵通利，书写经卷，广为他人开示分别解说其义，以是善根回向阿耨多罗三藐三菩提。善男子，我从是来，未曾有恶烦恼业缘，堕于恶道，诽谤正法，作一阐提，受黄门身、无根、二根，反逆父母、杀阿罗汉、破塔坏僧、出佛身血犯四重禁。从是已来，身心安隐，无诸苦恼。迦葉，我今实无一切疾病。所以者何？诸佛世尊久已远离一切病故。迦葉，是诸众生不知大乘方等密教，便谓如来真实有疾。</p>
<p style="text-align: left">
	　　&ldquo;迦葉，如言如来人中师子，而如来者实非师子，如是之言，即是如来秘密之教。迦葉，如言如来人中大龙，而我已于无量劫中舍离是业。迦葉，如言如来是人是天，而我真实非人非天，亦非鬼、神、乾闼婆、阿修罗、迦楼罗、紧那罗、摩睺罗伽，非我、非命、非可养育、非人士夫，非作非不作，非受非不受，非世尊非声闻，非说非不说，如是等语，皆是如来秘密之教。迦葉，如言如来犹如大海、须弥山王，而如来者实非碱味、同于石山，当知是语，亦是如来秘密之教。迦葉，如言如来如分陀利，而我实非分陀利也，如是之言，即是如来秘密之教。迦葉，如言如来犹如父母，而如来者实非父母，如是之言，亦是如来秘密之教。迦葉，如言如来是大船师，而如来者实非船师，如是之言，亦是如来秘密之教。迦葉，如言如来犹如商主，而如来者实非商主，如是之言，亦是如来秘密之教。迦葉，如言如来能摧伏魔，而如来者实无恶心欲令他伏，如是之言，皆是如来秘密之教。迦葉，如言如来能治痈疮，而我实非治痈疮师，如是之言，亦是如来秘密之教。迦葉，如我先说，若有善男子、善女人善能修治身口意业，舍命之时，虽有亲族取其尸骸，或以火烧，或投大水，或弃冢间，狐狼禽兽竞共食啖，然心<a>意识</a>即生善道，而是心法实无去来，亦无所至，直是前后相似相续相貌不异，如是之言，即是如来秘密之教。</p>
<p style="text-align: left">
	　　&ldquo;迦葉，我今言病亦复如是，亦是如来秘密之教。是故顾命文殊师利：&lsquo;吾今背痛，汝等当为四众说法。&rsquo;迦葉，如来正觉，实无有病右胁而卧，亦不毕竟入于涅槃。迦葉，是大涅槃，即是诸佛甚深<a>禅定</a>；如是禅定，非是声闻、缘觉行处。</p>
<p style="text-align: left">
	　　&ldquo;迦葉，汝先所问：&lsquo;如来何故倚卧不起，不索饮食、诫敕家属、修治产业？&rsquo;迦葉，虚空之性，亦无坐起、求索饮食、敕诫家属、修治产业，亦无去来、生灭老壮、出没伤破、解脱系缚，亦不自说亦不说他，亦不自解亦不解他，非安非病。善男子，诸佛世尊亦复如是，犹如虚空，云何当有诸病苦耶？</p>
<p style="text-align: left">
	　　&ldquo;迦葉，世有三人，其病难治：一、谤大乘，二、五逆罪，三、一阐提。如是三病，世中极重，悉非声闻、缘觉之所能治。善男子，譬如有病必死难治，若有瞻病、随意、医药，若无瞻病、随意、医药，如是之病定不可治，当知是人必死不疑。善男子，是三种人亦复如是，若有声闻、缘觉、菩萨，或有说法，或不说法，不能令其发阿耨多罗三藐三菩提心。</p>
<p style="text-align: left">
	　　&ldquo;迦葉，譬如病人，若有瞻病、随意、医药，则可令差；若无此三，则不可差。声闻、缘觉亦复如是，从佛菩萨得闻法已，即便能发阿耨多罗三藐三菩提心，非不闻法能发心也。</p>
<p style="text-align: left">
	　　&ldquo;迦葉，譬如病人，若有瞻病、随意、医药，若无瞻病、随意、医药，皆悉可差。有一种人亦复如是，或值声闻、不值声闻，或值缘觉、不值缘觉，或值菩萨、不值菩萨，或值如来、不值如来，或得闻法，或不闻法，自然得成阿耨多罗三藐三菩提。所谓有人，或为自身，或为他身，或为怖畏，或为利养，或为谀谄，或为诳他，书写如是《大涅槃经》，受持读诵，供养恭敬，为他说者。</p>
<p style="text-align: left">
	　　&ldquo;迦葉，有五种人，于是大乘大涅槃典，有病行处，非如来也。何等为五？</p>
<p style="text-align: left">
	　　&ldquo;一、断三结得须陀洹果，不堕地狱、畜生、饿鬼，人天七返，永断诸苦，入于涅槃。迦葉，是名第一人有病行处。是人未来过八万劫，便当得成阿耨多罗三藐三菩提。</p>
<p style="text-align: left">
	　　&ldquo;迦葉，第二人者，断三结缚，薄贪恚痴，得斯陀含果，名一往来，永断诸苦，入于涅槃。迦葉，是名第二人有病行处。是人未来过六万劫，便当得成阿耨多罗三藐三菩提。</p>
<p style="text-align: left">
	　　&ldquo;迦葉，第三人者，断五下结，得阿那含果，更不来此，永断诸苦，入于涅槃。是名第三人有病行处。是人未来过四万劫，便当得成阿耨多罗三藐三菩提。</p>
<p style="text-align: left">
	　　&ldquo;迦葉，第四人者，永断贪欲、瞋恚、愚痴，得阿<a>罗汉果</a>，烦恼无余，入于涅槃，亦非麒麟独一之行。是名第四人有病行处。是人未来过二万劫，便当得成阿耨多罗三藐三菩提。</p>
<p style="text-align: left">
	　　&ldquo;迦葉，第五人者，永断贪欲、瞋恚、愚痴，得辟支佛道，烦恼无余，入于涅槃，真是麒麟独一之行。是名第五人有病行处。是人未来过十千劫，便当得成阿耨多罗三藐三菩提。</p>
<p style="text-align: left">
	　　&ldquo;迦葉，是名第五人有病行处，非如来也。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>