<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 南本大般涅槃经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 南本大般涅槃经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第七卷 南本大般<a>涅槃</a>经</strong></p>
<p style="text-align: left">
	　　邪正品第九</p>
<p style="text-align: left">
	　　尔时，迦葉白佛言：&ldquo;<a>世尊</a>，如上所说四种人等应当依止耶？&rdquo;</p>
<p style="text-align: left">
	　　佛言：&ldquo;如是，如是，善男子，如我所说，应当依止。何以故？有四魔故。何等为四？如魔所说诸余经律能受持者。&rdquo;</p>
<p style="text-align: left">
	　　迦葉<a>菩萨</a>白佛言：&ldquo;世尊，如佛所说有四种魔。若魔所说及佛所说，我当云何而得分别？有诸众生随逐魔行，复有随顺佛所教者，如是等辈复云何知？&rdquo;</p>
<p style="text-align: left">
	　　佛告迦葉：&ldquo;我般涅槃七百岁后，是魔波旬渐当坏乱我之<a>正法</a>。譬如猎师身服法衣，魔王波旬亦复如是，作<a>比丘</a>像、<a>比丘尼</a>像、优婆塞像、优婆夷像，亦复化作须陀洹身，乃至化作阿<a>罗汉</a>身及佛色身。魔王以此有漏之形作无漏身，坏我正法。</p>
<p style="text-align: left">
	　　&ldquo;是魔波旬坏正法时，当作是言：&lsquo;菩萨昔于兜率天上没，来在此迦毗罗城白净王宫，依因父母爱欲和合生育是身。若言有人生于人中，为诸<a>世间</a><a>天人</a>大众所恭敬者，无有是处。&rsquo;又复说言：&lsquo;往昔苦行，种种布施头目、髓脑、国城、妻子，是故今者得成佛道。以是因缘，为诸人、天、乾闼婆、阿修罗、迦楼罗、紧那罗、摩睺罗伽之所恭敬。&rsquo;若有经律作是说者，当知悉是魔之所说。善男子，若有经律作如是言：&lsquo;如来正觉久已成佛，今方示现成佛道者，为欲度脱诸众生故。示有父母，依因爱欲和合而生，随顺世间作是示现。&rsquo;如是经律当知真是如来所说。若有随顺魔所说者，是魔眷属；若能随顺佛所说者，即是菩萨。</p>
<p style="text-align: left">
	　　&ldquo;若有说言&lsquo;如来生时，于十方面，各行七步&rsquo;不可信者，是魔所说。若复有说：&lsquo;如来出世，于十方面，各行七步，此是如来方便示现。&rsquo;是名如来所说经律。若有随顺魔所说者，是魔眷属；若能随顺佛所说者，即是菩萨。</p>
<p style="text-align: left">
	　　&ldquo;若有说言：&lsquo;菩萨生已，父王使人将诣天祠，诸天见已悉下礼敬，是故名佛。&rsquo;复有难言：&lsquo;天者先出，佛在其后，云何诸天礼敬于佛？&rsquo;作是难者，当知即是波旬所说。若有经言：&lsquo;佛到天祠，是诸天等，摩醯首罗、大梵天王、释提桓因，皆悉合掌敬礼其足。&rsquo;如是经律是佛所说。若有随顺魔所说者，是魔眷属；若能随顺佛所说者，即是菩萨。</p>
<p style="text-align: left">
	　　&ldquo;若有经律说言：&lsquo;菩萨为太子时，以欲心故，四方娉妻，处在深宫，五欲自娱，欢悦受乐。&rsquo;如是经律，波旬所说。若有说言：&lsquo;菩萨久已舍离欲心妻息之属，乃至不受三十三天上妙五欲如弃涕唾，何况人欲？剃除须发<a>出家</a><a>修道</a>。&rsquo;如是经律，是佛所说。若有随顺魔经律者，是魔眷属；若有随顺<a>佛经</a>律者，即是菩萨。</p>
<p style="text-align: left">
	　　&ldquo;若有说言：&lsquo;佛在舍卫祇陀精舍，听诸比丘受畜奴婢、仆使、牛、羊、象、马、驴、骡、鸡、猪、猫、狗、金、银、琉璃、真珠、玻瓈、砗磲、玛瑙、珊瑚、琥珀、珂贝、璧玉、铜、铁、釜鍑、大小铜盘所须之物，耕田种植，贩卖市易，储积谷米。如是众事，佛大慈故，怜愍众生皆听畜之。&rsquo;如是经律悉是魔说。若有说言：&lsquo;佛在舍卫祇陀精舍那梨楼鬼所住之处，尔时如来因<a>婆罗门</a>字羖羝德及波斯匿王，说言比丘不应受畜金、银、琉璃、玻瓈、真珠、砗磲、玛瑙、珊瑚、琥珀、珂贝、璧玉、奴婢仆使、童男童女、牛羊象马驴骡鸡猪猫狗等兽、铜铁釜鍑、大小铜盘、种种杂色床敷卧具、资生所须所谓屋宅，耕田种植，贩卖市易，自手作食，自磨自舂，治身咒术，调鹰方法，仰观星宿，推步盈虚，占相男女，解梦吉凶，是男是女、非男非女，六十四能，复有十八惑人咒术种种工巧，或说世间无量俗事，散香、末香、涂香、薰香，种种华鬘治发方术，奸伪谄曲，贪利无厌，爱乐愦闹戏笑谈说，贪嗜鱼肉，和合毒药，治压香油，捉持宝盖及以革屣，造扇箱箧种种画像，积聚谷米、大<a>小麦</a>豆及诸果蓏，亲近国王、王子、大臣及诸女人，高声大笑或复默然，于诸法中多生疑惑，多语妄说长短好丑或善不善，好著好衣，如是种种不净之物，于施主前躬自赞叹，出入游行不净之处，所谓沽酒、淫女、博奕，如是之人，我今不听在比丘中，应当休道，<a>还俗</a>役使，譬如莠稗悉灭无余。&rsquo;当知是等经律所制，悉是如来之所说也。若有随顺魔所说者，是魔眷属；若有随顺佛所说者，即是菩萨。</p>
<p style="text-align: left">
	　　&ldquo;若有说言：&lsquo;菩萨为欲供养天神故入天祠，所谓梵天、大<a>自在</a>天、韦陀天、迦旃延天。所以入者？为欲调伏诸天人故。若言不尔，无有是处。&rsquo;若言：&lsquo;菩萨不能入于外道邪论知其威仪、文章、伎艺，仆使斗诤不能和合，不为男女、国王、大臣之所恭敬，又亦不知和合诸药。以不知故乃名如来，如其知者，是邪见辈。又复如来于怨亲中其心平等，如以刀割及香涂身，于此二人不生增益损减之心，唯能处中，故名如来。&rsquo;如是经律，当知是魔之所说也。若有说言：&lsquo;菩萨如是示入天祠外<a>学法</a>中，出家修道，示现知其威仪礼节，能解一切文章伎艺；示入书堂伎巧之处，能善和合仆使斗诤；于诸大众、童男童女、后宫妃后、人民长者、婆罗门等、王及大臣、贫穷等中最尊最上，复为是等之所恭敬，亦能示现如是等事。虽处诸见不生爱心，犹如莲华不受尘垢，为度一切诸众生故，善行如是种种方便，随顺世法。&rsquo;如是经律，当知即是如来所说。若有随顺魔所说者，是魔眷属；若能随顺佛所说者，是大菩萨。</p>
<p style="text-align: left">
	　　&ldquo;若有说言：&lsquo;如来为我解说经律，若恶法中轻重之罪及偷兰遮，其性皆重，我等律中终不为之。我久忍受如是之法。汝等不信，我当云何自舍己律，就汝律耶？汝所有律是魔所说，我等经律是佛所制。如来先说九部法印，如是九印印我经律。初不闻有方等经典一句一字，如来所说无量经律，何处有说方等经耶？如是等中，未曾闻有十部经名。如其有者，当知必定调达所作。调达恶人，以灭善法造方等经，我等不信。如是等经，是魔所说。何以故？破坏佛<a>法相</a>是非故。如是之言，汝经中有，我经中无。我经律中如来说言：我涅槃后恶世当有不正经律，所谓大乘方等经典。&rsquo;未来之世当有如是诸恶比丘。我又说言：&lsquo;过九部经有方等典，若有人能了知其义，当知是人正了经律，远离一切不净之物，微妙清净犹如满月。&rsquo;若有说言：&lsquo;如来虽为一一经律演说义味如恒沙等，我律中无，将知为无。如其有者，如来何故于我律中而不解说？是故我今不能信受。&rsquo;当知是人则为得罪。是人复言：&lsquo;如是经律我当受持。何以故？当为我作知足少欲、断除烦恼、智慧涅槃、善法因故。&rsquo;如是说者非我<a>弟子</a>。若有说言：&lsquo;如来为欲度众生故，说方等经。&rsquo;当知是人真我弟子。若有不受方等经者，当知是人非我弟子，不为<a>佛法</a>而出家也，即是邪见外道弟子。如是经律，是佛所说；若不如是，是魔所说。若有随顺魔所说者，是魔眷属；若有随顺佛所说者，即是菩萨。</p>
<p style="text-align: left">
	　　&ldquo;复次，善男子，若有说言：&lsquo;如来不为无量功德之所成就，无常变异，以得空法宣说<a>无我</a>，不顺世间。&rsquo;如是经律名魔所说。若有人言：&lsquo;如来正觉不可思议，亦为无量阿僧祇等功德所成，是故<a>常住</a>，无有变异。&rsquo;如是经律是佛所说。若有随顺魔所说者，是魔眷属；若有随顺佛所说者，即是菩萨。</p>
<p style="text-align: left">
	　　&ldquo;复有人言：&lsquo;或有比丘实不毁犯波罗夷罪，众人皆谓犯波罗夷，如断多罗树。&rsquo;而是比丘实无所犯。何以故？我常说言：&lsquo;四波罗夷，若犯一者，犹如析石，不可还合。&rsquo;若有自说得过人法，是则名为犯波罗夷。何以故？实无所得，诈现得相故。如是之人退失人法，是名波罗夷。所谓若有比丘少欲知足，持戒清净住空闲处。若王大臣见是比丘，心生念言谓得罗汉，即前赞叹恭敬<a>礼拜</a>，复作是言：&lsquo;如是大师，舍是身已，当得阿耨多罗三藐三菩提。&rsquo;比丘闻已即白王言：&lsquo;我实未得<a>沙门</a><a>道果</a>，王莫称我已得道果。唯愿大王，勿为我说不知足法。不知足者，乃至谓得阿耨多罗三藐三菩提，皆默然受。我今若当默然受者，当为诸佛之所呵责。知足之行，诸佛所赞，是故我欲终身欢乐奉修知足。又知足者，我定自知未得道果，王称我得，我今不受，故名知足。&rsquo;时王答言：&lsquo;大师实得阿<a>罗汉果</a>，如佛无异。&rsquo;尔时，其王普皆宣告内外人民中宫妃后，悉令皆知得沙门果，是故咸令一切闻者，心生敬信，供养尊重。如是比丘真是梵行清净之人，以是因缘普令诸人得大福德，而是比丘实不毁犯波罗夷罪。何以故？前人自生<a>欢喜</a>之心赞叹供养故，如是比丘当有何罪？若有说言是人得罪，当知是经是魔所说。</p>
<p style="text-align: left">
	　　&ldquo;复有比丘说佛秘藏甚深经典，一切众生皆有<a>佛性</a>，以是性故断无量亿诸烦恼结，即得成于阿耨多罗三藐三菩提，除一阐提。若王大臣作如是言：&lsquo;比丘汝当作佛，不作佛耶？有佛性不？&rsquo;比丘答言：&lsquo;我今身中定有佛性，成以不成，未能审之。&rsquo;王言：&lsquo;大德，如其不作一阐提者，必成无疑。&rsquo;比丘言尔：&lsquo;实如王言。&rsquo;是人虽言定有佛性，亦复不犯波罗夷罪。复有比丘即出家时作是思惟：&lsquo;我今必定成阿耨多罗三藐三菩提。&rsquo;如是之人虽未得成无上道果，已为得福无量无边、不可称计。假使有人当言是人犯波罗夷，一切比丘无不犯者。何以故？我于往昔八十亿劫，常离一切不净之物，少欲知足，威仪成就，善修如来无上法藏，亦自定知身有佛性，是故我今得成阿耨多罗三藐三菩提，得名为佛有大慈悲。如是经律是佛所说。若有不能随顺是者，是魔眷属；若能随顺，是大菩萨。</p>
<p style="text-align: left">
	　　&ldquo;复有说言：&lsquo;无四波罗夷、十三僧残、二不定法、三十舍堕、九十一堕、四忏悔法、众多学法、七灭诤等，无偷兰遮、五逆等罪及一阐提。若有比丘犯如是等堕<a>地狱</a>者，外道之人悉应生天。何以故？诸外道等无戒可犯。此是如来示现怖人故说斯戒。&rsquo;若言佛说：&lsquo;我诸比丘若欲行淫，应舍法服，著俗衣裳，然后行淫，复应生念，淫欲因缘，非我过咎。如来在世，亦有比丘习行淫欲得正<a>解脱</a>，或命终后生于天上。古今有之，非独我作。或犯四重，或犯<a>五戒</a>，或行一切不净律仪，犹故得具真正解脱。如来虽说犯突吉罗，如忉利天日月岁数八百万岁堕在地狱，是亦如来示现怖人。&rsquo;言波罗夷至突吉罗轻重无差，是诸律师妄作此言，言是佛制，毕定当知非佛所说，如是言说是魔经律。</p>
<p style="text-align: left">
	　　&ldquo;若复说言：&lsquo;于诸戒中，若犯小戒乃至细微，当受苦报无有齐限。如是知已，防护自身如龟藏六。&rsquo;若有律师复作是言：&lsquo;凡所犯戒都无罪报。&rsquo;如是之人不应亲近。如佛所说：&lsquo;若过一法，是名妄语，不见后世，无恶不造。&rsquo;是故不应亲近是人。我佛法中清净如是，况复有犯偷兰遮罪，或犯僧残及波罗夷而非罪耶？是故应当深自防护如是等法。若不守护，更以何法名为禁戒？我于经中亦说：&lsquo;有犯四波罗夷，乃至微细突吉罗等，应当苦治。众生若不护持禁戒，云何当得见于佛性？一切众生虽有佛性，要因持戒然后乃见，因见佛性得成阿耨多罗三藐三菩提。九部经中无方等经，是故不说有佛性耳。经虽不说，当知实有。&rsquo;若作是说，当知是人真我弟子。&rdquo;</p>
<p style="text-align: left">
	　　迦葉菩萨白佛言：&ldquo;世尊，如上所说，一切众生有佛性者，九部经中所未曾闻。如其说有，云何不犯波罗夷耶？&rdquo;</p>
<p style="text-align: left">
	　　佛言：&ldquo;善男子，如汝所说，实不毁犯波罗夷罪。善男子，譬如有人说言大海唯有七宝，无八种者，是人无罪；若有说言九部经中无佛性者，亦复无罪。何以故？我于大乘大智海中说有佛性，二乘之人所不知见，是故说无，无有罪也。如是境界，诸佛所知，非是声闻、缘觉所及。</p>
<p style="text-align: left">
	　　&ldquo;善男子，若人不闻如来甚深秘密藏者，云何当知有佛性耶？何等名为秘密之藏？所谓方等大乘经典。善男子，有诸外道，或说我常，或说我断；如来不尔，亦说有我，亦说无我，是名中道。若有说言：&lsquo;佛说中道，一切众生悉有佛性，烦恼覆故不知不见，是故应当勤修方便断坏烦恼。&rsquo;若有能作如是说者，当知是人不犯四重。若有不作如是说者，是则名为犯波罗夷。若有说言：&lsquo;我已成就阿耨多罗三藐三菩提。何以故？以有佛性故。有佛性者，必定当成阿耨多罗三藐三菩提，以是因缘，我今已得成就菩提。&rsquo;当知是人则名为犯波罗夷罪。何以故？虽有佛性，以未修习诸善方便，是故未见；以未见故，不能得成阿耨多罗三藐三菩提。善男子，以是义故，佛法甚深不可思议。&rdquo;</p>
<p style="text-align: left">
	　　迦葉菩萨白佛言：&ldquo;世尊，有王问言，云何比丘堕过人法？&rdquo;</p>
<p style="text-align: left">
	　　佛告迦葉：&ldquo;若有比丘，为利养故，为饮食故，作诸谀谄奸伪欺诈：&lsquo;云何当令诸世间人定实知我是真乞士？以是因缘，令我大得利养名誉。&rsquo;如是比丘多愚痴故，长夜常念：&lsquo;我实未得四沙门果，云何当令诸世间人谓我已得？复当云何令诸优婆塞、优婆夷等，咸共指我作如是言，是人福德，真是<a>圣人</a>？&rsquo;如是思惟，专为求利，非为求法，行来出入进止安详，执持衣钵不失威仪，独坐空处如阿罗汉，令世间人咸作是言：&lsquo;如是比丘，善好第一，精勤苦行，修寂灭法。&rsquo;&lsquo;以是因缘，我当大得门徒弟子，诸人亦当大致供养衣服、饮食、卧具、医药，令多女人敬念爱重。&rsquo;若有比丘及比丘尼作如是事，堕过人法。</p>
<p style="text-align: left">
	　　&ldquo;复有比丘，为欲建立无上正法，住空闲处，非阿罗汉而欲令人谓是罗汉、是好比丘、是善比丘、寂静比丘，令无量人生于<a>信心</a>。&lsquo;以此因缘，我得无量诸比丘等以为眷属，因是得教<a>破戒</a>比丘及优婆塞悉令持戒。以是因缘建立正法，光扬如来无上大义，开显方等大乘法化，度脱一切无量众生，善解如来所说经律轻重之义。&rsquo;复言：&lsquo;我今亦有佛性。有经名曰如来秘藏，于是经中，我当必定得成佛道，能尽无量亿烦恼结，广为无量诸优婆塞说言，汝等尽有佛性，我与汝等俱当安住如来道地，成阿耨多罗三藐三菩提，尽无量亿诸烦恼结。&rsquo;作是说者，是人不名堕过人法，名为菩萨。</p>
<p style="text-align: left">
	　　&ldquo;若言有犯突吉罗者，忉利天上日月岁数八百万岁堕地狱中受诸罪报，何况故犯偷兰遮罪！此大乘中若有比丘犯偷兰遮，不应亲近。何等名为大乘经中偷兰遮罪？若有长者，造立佛寺，以诸华鬘用供养佛。有比丘见华贯中缕，不问辄取，名偷兰遮。若知不知，亦如是犯。若以贪心，破坏佛塔，犯偷兰遮。如是之人，不应亲近。若王大臣见塔朽故，为欲修补，供养<a>舍利</a>，于是塔中或得珍宝即寄比丘。比丘得已自在而用，如是比丘名为不净，多起斗诤，善优婆塞不应亲近供养恭敬。如是比丘名为无根，名为二根，名不定根。不定根者，欲贪女时身即为女，欲贪男时身即为男。如是比丘名为恶根，不名为男，不名为女，不名出家，不名在家，如是比丘不应亲近供养恭敬。于佛法中沙门法者，应生悲心，覆育众生，乃至蚁子应施<a>无畏</a>，是沙门法；远离饮酒乃至嗅香，是沙门法；不得妄语，乃至梦中不念妄语，是沙门法；不生欲心，乃至梦中亦复如是，是沙门法。&rdquo;</p>
<p style="text-align: left">
	　　迦葉菩萨白佛言：&ldquo;世尊，若有比丘梦行淫欲，是犯戒不？&rdquo;</p>
<p style="text-align: left">
	　　佛言：&ldquo;不也。应于淫欲生臭秽想，乃至不生一念净想，远离女人烦恼爱想。若梦行淫，寤应生悔。比丘乞食受供养时，应如饥世食子肉想。若生淫欲，应疾舍离。如是法门，当知是佛所说经律。若有随顺魔所说者，是魔眷属；若能随顺佛所说者，是名菩萨。</p>
<p style="text-align: left">
	　　&ldquo;若有说言：&lsquo;佛听比丘，常翘一脚，寂默不言，投渊赴火，自坠高岩，不避险难，服毒断食，卧灰土上，自缚手足，杀害众生，方道咒术，旃陀罗子、无根、二根及不定根，身根不具，如是等辈，如来悉听出家为道。&rsquo;是名魔说。佛先听食五种牛味及以油蜜，憍奢耶衣、革屣等物。除是之外，若有说言：&lsquo;听著摩诃楞伽，一切种子悉听贮畜，草木之属皆有<a>寿命</a>，佛说是已便入涅槃。&rsquo;若有经律作是说者，当知即是魔之所说。我亦不听常翘一脚，若为法故听行住坐卧。又亦不听服毒断食，五热炙身，系缚手足，杀害众生，方道咒术，珂贝象牙以为革屣，储畜种子，草木有命，著摩诃楞伽。若言世尊作如是说，当知是为外道眷属，非我弟子。我唯听食五种牛味及油蜜等，听著革屣、憍奢耶衣。我说四大无有寿命。若有经律作是说者，是名佛说。若有随顺佛所说者，当知是等真我弟子。若有不随佛所说者，是魔眷属；若有随顺佛经律者，当知是人是大菩萨。</p>
<p style="text-align: left">
	　　&ldquo;善男子，魔说、佛说，差别之相，今已为汝广宣分别。&rdquo;</p>
<p style="text-align: left">
	　　迦葉白佛言：&ldquo;世尊，我今始知魔说、佛说差别之相，因是得入佛法深义。&rdquo;</p>
<p style="text-align: left">
	　　佛赞迦葉：&ldquo;善哉！善哉！善男子，汝能如是晓了分别，是名黠慧。&rdquo;</p>
<p style="text-align: left">
	　　<a>四谛</a>品第十</p>
<p style="text-align: left">
	　　佛复告迦葉：&ldquo;所言苦者，不名苦圣谛。何以故？若言苦是苦圣谛者，一切畜生及地狱众生应有圣谛。善男子，若复有人，不知如来甚深境界常住不变微密法身，谓是食身，非是法身；不知如来<a>道德</a>威力，是名为苦。何以故？以不知故，法见非法，非法见法。当知是人必堕恶趣，轮转<a>生死</a>，增长诸结，多受苦恼。若有能知如来常住，无有变异，或闻常住二字音声，若一经耳即生天上；后解脱时，乃能证知如来常住，无有变易。既证知已，而作是言：&lsquo;我于往昔曾闻是义，今得解脱方乃证知。我于本际以不知故，轮<a>转生</a>死周回无穷，始于今日乃得真智。&rsquo;若如是知，真是修苦，多所利益。若不知者，虽复勤修，无所利益。是名知苦，名苦圣谛。若人不能如是修习，是名为苦，非苦圣谛。</p>
<p style="text-align: left">
	　　&ldquo;苦集谛者，于真法中不生真智，受不净物所谓奴婢，能以非法言是正法，断灭正法不令久住。以是因缘，不知法性。以不知故，轮转生死，多受苦恼，不得生天及正解脱。若有深知，不坏正法，以是因缘，得生天上及正解脱。若有不知苦集谛处，而言正法无有常住，悉是灭法，以是因缘，于无量劫<a>流转</a>生死受诸苦恼。若能知法常住不异，是名知集，名集圣谛。若人不能如是修习，是名为集，非集圣谛。</p>
<p style="text-align: left">
	　　&ldquo;苦灭谛者，若有多修习学空法，是为不善。何以故？灭一切法故，坏于如来真法藏故。作是修学，是名修空。修苦灭者，逆于一切诸外道等。若言修空是灭谛者，一切外道亦修空法，应有灭谛。若有说言：&lsquo;有如来藏，虽不可见，若能灭除一切烦恼，尔乃得入。&rsquo;若发此心一念因缘，于诸法中而得自在。若有修习如来密藏无我空寂，如是之人于无量世在生死中流转受苦。若有不作如是修者，虽有烦恼，疾能灭除。何以故？因知如来秘密藏故。是名苦灭圣谛。若能如是修习灭者，是我弟子。若有不能作如是修，是名修空，非灭圣谛。</p>
<p style="text-align: left">
	　　&ldquo;道圣谛者，所谓佛、法、僧宝及正解脱。有诸众生颠倒心言：&lsquo;无佛、法、僧及正解脱，生死流转犹如幻化。&rsquo;修习是见，以此因缘，轮转三有，久受大苦。若能发心见于如来常住无变，法、僧、解脱亦复如是，乘此一念，于无量世自在果报随意而得。何以故？我于往昔以四倒故，非法计法，受于无量恶业果报。我今已灭如是见故成佛正觉。是名道圣谛。若有人言：&lsquo;三宝无常。&rsquo;修习是见，是虚妄修，非道圣谛。</p>
<p style="text-align: left">
	　　&ldquo;若修是法为常住者，是我弟子，真见修习四圣谛法。是名四圣谛。&rdquo;</p>
<p style="text-align: left">
	　　迦葉菩萨白佛言：&ldquo;世尊，我今始知修习甚深四圣谛法。&rdquo;</p>
<p style="text-align: left">
	　　四倒品第十一</p>
<p style="text-align: left">
	　　佛告迦葉：&ldquo;善男子，谓四倒者：</p>
<p style="text-align: left">
	　　&ldquo;于非苦中生于苦想，名曰颠倒。非苦者，名为如来。生苦想者，谓诸如来无常变异。若说如来是无常者，名大罪苦。若言：&lsquo;如来舍此苦身入于涅槃，如薪尽火灭。&rsquo;是名非苦而生苦想，是名颠倒。我若说言：&lsquo;如来常者，即是我见，以我见故有无量罪，是故应说如来无常。如是说者，我则受乐。&rsquo;如来无常，即为是苦，若是苦者，云何生乐？以于苦中生乐想故，名为颠倒。乐生苦想，名为颠倒。乐者即是如来，苦者如来无常。若说如来是无常者，是名乐中生于苦想。如来常住，是名为乐。若我说言：&lsquo;如来是常，云何复得入于涅槃？若言如来非是苦者，云何舍身而取灭度？&rsquo;以于乐中生苦想故，名为颠倒。是名初倒。</p>
<p style="text-align: left">
	　　&ldquo;无常常想、常无常想，是名颠倒。无常者，名不修空，不修空故，寿命短促。若有说言不修空寂得长寿者，是名颠倒。是名第二颠倒。</p>
<p style="text-align: left">
	　　&ldquo;无我我想、我无我想，是名颠倒。世间之人亦说有我，佛法之中亦说有我。世间之人虽说有我，无有佛性，是则名为于无我中而生我想，是名颠倒。佛法有我，即是佛性，世间之人说佛法无我，是名我中生无我想。若言：&lsquo;佛法必定无我，是故如来敕诸弟子修习无我。&rsquo;名为颠倒。是名第三颠倒。</p>
<p style="text-align: left">
	　　&ldquo;净不净想、不净净想，是名颠倒。净者即是如来常住，非杂食身、非烦恼身、非是肉身，非是筋骨系缚之身。若有说言：&lsquo;如来无常，是杂食身，乃至筋骨系缚之身。法、僧、解脱是灭尽者。&rsquo;是名颠倒。不净净想，名颠倒者，若有说言：&lsquo;我此身中，无有一法是不净者。以无不净，定当得入清净之处。如来所说修不净观，如是之言，是虚妄说。&rsquo;是名颠倒。是则名为第四颠倒。&rdquo;</p>
<p style="text-align: left">
	　　迦葉菩萨白佛言：&ldquo;世尊，我从今日始得<a>正见</a>。世尊，自是之前，我等悉名邪见之人。&rdquo;</p>
		

	
	

		</div></div><hr><script charset='utf-8' src='../../js/footer.js'></script></body></html>