<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说方等般泥洹经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说方等般泥洹经</center></div><div class='fo'><center>经文出处:来自无量光明网</center><br/><br>
			<div style="text-align: center">第一卷&nbsp;&nbsp; 第二卷
<p>&nbsp;</p>
<p style="text-align: left">　　<strong>佛说方等般泥洹经 </strong>卷上</p>
<p style="text-align: left">　　哀泣品第一</p>
<p style="text-align: left">　　闻如是：一时，佛游鸠夷那竭国双树间力士所生处。时佛欲般泥洹，告贤者阿难言：&ldquo;多陀竭出于山间，般泥洹时，本瑞云何？如今日宁见闻丛树间感应不乎？答吾所问。&rdquo;</p>
<p style="text-align: left">　　尔时，阿难以偈答佛言：</p>
<p style="text-align: left">　　&ldquo;愿听我所梦，&nbsp;其色近可怪，</p>
<p style="text-align: left">　　忆夜之所见，&nbsp;心窃为危惧。</p>
<p style="text-align: left">　　梦此阎浮提，&nbsp;有树生甚奇，</p>
<p style="text-align: left">　　七宝杂校成，&nbsp;华实常丰茂；</p>
<p style="text-align: left">　　覆盖佛世界，&nbsp;其荫清且凉，</p>
<p style="text-align: left">　　开发踊跃意，&nbsp;灭除众忧病；</p>
<p style="text-align: left">　　上行高无极，&nbsp;姿好亦无数，</p>
<p style="text-align: left">　　见者眼清净，&nbsp;闻者耳彻听。</p>
<p style="text-align: left">　　树出无量音，&nbsp;清净之法音，</p>
<p style="text-align: left">　　具足空寂灭，&nbsp;则令一切安。</p>
<p style="text-align: left">　　其树奋大光，&nbsp;遍照东方刹，</p>
<p style="text-align: left">　　其数如恒沙，&nbsp;诸佛之国土；</p>
<p style="text-align: left">　　亦照于十方，&nbsp;蠕动荷救护，</p>
<p style="text-align: left">　　一切蒙光者，&nbsp;安隐难思议。</p>
<p style="text-align: left">　　树出众名香，&nbsp;器有百种分，</p>
<p style="text-align: left">　　其有闻香者，&nbsp;终不归恶道，</p>
<p style="text-align: left">　　<a>地狱</a>以畜生，&nbsp;及在饿鬼路，</p>
<p style="text-align: left">　　于彼闻是香，&nbsp;疾得生善处。</p>
<p style="text-align: left">　　大树德如是，&nbsp;苞润众生类，</p>
<p style="text-align: left">　　忽然于树间，&nbsp;没于力士地。</p>
<p style="text-align: left">　　于时无数千，&nbsp;群萌不可计，</p>
<p style="text-align: left">　　悲泣悉哀慕，&nbsp;如盲失其目，</p>
<p style="text-align: left">　　不复听其声，&nbsp;亦不见树形，</p>
<p style="text-align: left">　　犹不闻其香，&nbsp;虚劣若饥人。</p>
<p style="text-align: left">　　恐惧衣毛竖，&nbsp;畏怖情使然，</p>
<p style="text-align: left">　　于夜梦如是，&nbsp;愿尊为解说。&rdquo;</p>
<p style="text-align: left">　　尔时，净居天子、释、梵、四天王、魔子导师，各与八十那术之众，俱到力士所生处丛树间，前诣佛所稽首作礼却住一面，同时举声为贤者阿难说偈言：</p>
<p style="text-align: left">　　&ldquo;尊天今灭度，&nbsp;阿难岂知耶？</p>
<p style="text-align: left">　　呜呼感恋毒，&nbsp;佛将般泥洹！</p>
<p style="text-align: left">　　大铠翳无明，&nbsp;佛今欲灭度，</p>
<p style="text-align: left">　　<a>世尊</a>般泥洹，&nbsp;违远于拥护。&rdquo;</p>
<p style="text-align: left">　　于是佛为诸天子、释、梵、四天王、魔子导师，说偈言：</p>
<p style="text-align: left">　　&ldquo;汝等勿愁忧，&nbsp;所梦无有异，</p>
<p style="text-align: left">　　我于双树间，&nbsp;今当般泥洹。</p>
<p style="text-align: left">　　树中之最树，&nbsp;奇妙难可量，</p>
<p style="text-align: left">　　光香甚殷盛，&nbsp;没于丛树下。</p>
<p style="text-align: left">　　世尊譬大树，&nbsp;复在丛树中，</p>
<p style="text-align: left">　　寝处无有识，&nbsp;如火得水消。</p>
<p style="text-align: left">　　万物皆无常，&nbsp;法起当有灭，</p>
<p style="text-align: left">　　世雄之所了，&nbsp;是故为人说。</p>
<p style="text-align: left">　　阿难知之乎，&nbsp;佛尊犹泥曰，</p>
<p style="text-align: left">　　造迦利<a>比丘</a>，&nbsp;智通度<a>彼岸</a>。</p>
<p style="text-align: left">　　阿难汝今往，&nbsp;告敕释须檀，</p>
<p style="text-align: left">　　尊者阿那律，&nbsp;彻视度无极。</p>
<p style="text-align: left">　　阿难行告语，&nbsp;拘絺迦旃延，</p>
<p style="text-align: left">　　分褥文陀弗，&nbsp;菩提及摩夷，</p>
<p style="text-align: left">　　<a>须菩提</a>面王，&nbsp;善来觉薄拘，</p>
<p style="text-align: left">　　难陀罗云停，&nbsp;度知际马师，</p>
<p style="text-align: left">　　一切诸比丘，&nbsp;来度恐畏者，</p>
<p style="text-align: left">　　疾去悉告语，&nbsp;令知我泥曰。&rdquo;</p>
<p style="text-align: left">　　尔时，阿难以偈答世尊言：</p>
<p style="text-align: left">　　&ldquo;我身已疲极，&nbsp;譬如饥羸人，</p>
<p style="text-align: left">　　闻佛泥曰故，&nbsp;愁惨不自胜。</p>
<p style="text-align: left">　　其身无有力，&nbsp;口亦不能言，</p>
<p style="text-align: left">　　志意加怯劣，&nbsp;世眼云何行？</p>
<p style="text-align: left">　　不任告尊者，&nbsp;今世不可念，</p>
<p style="text-align: left">　　适见便不现，&nbsp;永失于拥护。</p>
<p style="text-align: left">　　无护甚勤苦，&nbsp;何忍任往告？</p>
<p style="text-align: left">　　尊老闻此问，&nbsp;安能堪惶懅！</p>
<p style="text-align: left">　　<a>世间</a>大光明，&nbsp;灭尽为甚疾，</p>
<p style="text-align: left">　　弃世亦何速，&nbsp;厄难遂盲冥。</p>
<p style="text-align: left">　　不任诣长老，&nbsp;陈此酸毒事，</p>
<p style="text-align: left">　　正觉愿更遣，&nbsp;无有愁戚者。&rdquo;</p>
<p style="text-align: left">　　于是佛为阿难说偈：</p>
<p style="text-align: left">　　&ldquo;阿难巨亿大，&nbsp;啼泣感悲哀，</p>
<p style="text-align: left">　　宫殿难檀庐，&nbsp;空虚无人天。</p>
<p style="text-align: left">　　宣告诸比丘，&nbsp;侍者之常业，</p>
<p style="text-align: left">　　泥曰后来者，&nbsp;得无益哀酷。&rdquo;</p>
<p style="text-align: left">　　尔时，贤者阿那律于须弥山顶，为忉利诸天广讲法语，见诸大尊神妙天子，各从宫殿遑遑不安。阿那律心念言：&ldquo;此诸天子，何故弃舍天妓之娱，扰扰上下或飞或走，眷属离散，其处空虚忽不复现？&rdquo;时阿那律从须弥顶，遥见宝积山下之地。于是阿那律立须弥顶，举声以偈赞叹佛言：</p>
<p style="text-align: left">　　&ldquo;导利于群黎，&nbsp;施世之安隐，</p>
<p style="text-align: left">　　正觉为众祐，&nbsp;云何便泥曰？</p>
<p style="text-align: left">　　呜呼世尊喻父母，&nbsp;为世之眼除诸冥，</p>
<p style="text-align: left">　　为世良医疗众病，&nbsp;今世尊雄便泥曰。</p>
<p style="text-align: left">　　见淫怒人如放逸，&nbsp;<a>觉悟</a>愚痴断<a>生死</a>，</p>
<p style="text-align: left">　　为法尊上伤悭贪，&nbsp;令离瞋诤立大道。</p>
<p style="text-align: left">　　天中天尊右金臂，&nbsp;扙拭一切授正戒，</p>
<p style="text-align: left">　　佛动是国六震地，&nbsp;周遍世界闻大音。</p>
<p style="text-align: left">　　如大石山一旦崩，&nbsp;其音宣广闻者悸，</p>
<p style="text-align: left">　　世雄如是今泥曰，&nbsp;音畅遐方闻摧悴。</p>
<p style="text-align: left">　　魔兵兴恶若干变，&nbsp;金刚器械不可数，</p>
<p style="text-align: left">　　有戴大山或持火，&nbsp;世雄威光毛不动，</p>
<p style="text-align: left">　　降伏怒害魔官属，&nbsp;得<a>甘露</a>迹无忧惧，</p>
<p style="text-align: left">　　便转法轮解<a>四谛</a>，&nbsp;今日尊雄便泥曰。</p>
<p style="text-align: left">　　世尊见化无数种，&nbsp;三千世界如一毛，</p>
<p style="text-align: left">　　能令众生无毁害，&nbsp;今日尊雄便泥曰。</p>
<p style="text-align: left">　　今天中天为来入，&nbsp;至于力士所<a>生地</a>，</p>
<p style="text-align: left">　　五百眷属围绕佛，&nbsp;于双树间便泥曰。</p>
<p style="text-align: left">　　佛天中天百世来，&nbsp;奉行四禅开度人，</p>
<p style="text-align: left">　　所<a>修行</a>道阐甘露，&nbsp;我最后见佛泥曰。</p>
<p style="text-align: left">　　所游往来无生死，&nbsp;其惠布施无悔恨，</p>
<p style="text-align: left">　　其奉正戒无谀谄，&nbsp;我最后见佛泥曰。</p>
<p style="text-align: left">　　于亿劫中那术数，&nbsp;所为精进无过者，</p>
<p style="text-align: left">　　忍辱无量譬若地，&nbsp;我今后见佛泥曰。</p>
<p style="text-align: left">　　佛天中尊所生处，&nbsp;供养诸觉亿那术，</p>
<p style="text-align: left">　　致甘露迹志惟壹，&nbsp;我今后见佛泥曰。</p>
<p style="text-align: left">　　佛天中尊所生处，&nbsp;智慧第一了三达，</p>
<p style="text-align: left">　　十方世雄无挂碍，&nbsp;今我后见佛泥曰。</p>
<p style="text-align: left">　　大力有十等一切，&nbsp;通无与等立金刚，</p>
<p style="text-align: left">　　求比难比无殊者，&nbsp;我今后见佛泥曰。</p>
<p style="text-align: left">　　十力世雄相严身，&nbsp;所周旋处光巍巍，</p>
<p style="text-align: left">　　进止所历如金模，&nbsp;我今后见佛泥曰。</p>
<p style="text-align: left">　　化亿那术立道证，&nbsp;消尽诸欲无尘垢，</p>
<p style="text-align: left">　　济人生死烧勤苦，&nbsp;我今后见佛泥曰。</p>
<p style="text-align: left">　　天亿那术立<a>虚空</a>，&nbsp;雨种种色拘文华，</p>
<p style="text-align: left">　　雨杂名香天芬薰，&nbsp;我今后见佛泥曰。</p>
<p style="text-align: left">　　佛人中尊行住立，&nbsp;若入都邑蹈门阃，</p>
<p style="text-align: left">　　盲者得眼睹诸色，&nbsp;我今后见佛泥曰。</p>
<p style="text-align: left">　　佛人中尊蹈门时，&nbsp;病者得愈怀喜踊，</p>
<p style="text-align: left">　　一切安隐脱勤苦，&nbsp;我今后见佛泥曰。</p>
<p style="text-align: left">　　佛入城时拘闭解，&nbsp;长得安隐自欢娱，</p>
<p style="text-align: left">　　愁苦休除慧最上，&nbsp;我今后见佛泥曰。</p>
<p style="text-align: left">　　身不知老无死忧，&nbsp;已脱众碍智无双，</p>
<p style="text-align: left">　　为人泰祖无过佛，&nbsp;我今后见佛泥曰。</p>
<p style="text-align: left">　　十力世尊上忉利，&nbsp;度母摩耶立妙道，</p>
<p style="text-align: left">　　化那术天不可计，&nbsp;我今后见佛泥曰。</p>
<p style="text-align: left">　　第七梵天住众疑，&nbsp;佛刹其罔授道真，</p>
<p style="text-align: left">　　彼王自投来稽首，&nbsp;我今后见佛泥曰。</p>
<p style="text-align: left">　　有凶暴贼罪力强，&nbsp;降立害者甘露道，</p>
<p style="text-align: left">　　纳邪术人无央数，&nbsp;我今后见佛泥曰。</p>
<p style="text-align: left">　　调达怀毒凶恚盛，&nbsp;驱作醉象力难当，</p>
<p style="text-align: left">　　佛于大城令调伏，&nbsp;我今后见佛泥曰。</p>
<p style="text-align: left">　　佛于众会法导人，&nbsp;能动天地震山陵，</p>
<p style="text-align: left">　　大海波荡水居扰，&nbsp;我今后见佛泥曰。&rdquo;</p>
<p style="text-align: left">　　是时，阿那律说此偈已，应时佛放威神，令阎浮提所在比丘，除大迦葉眷属，余尽来会。三千<a>大千世界</a>诸天、龙、神、揵沓和、阿须伦、迦留罗、真陀罗、摩睺勒众等，共到力士生地，诣佛所稽首作礼，皆大啼哭举声呼佛，思慕崩绝如丧父母，各各相牵共悲泣者，还顾相视共泪出者，或手相搏拍膑拍头，或开目闭目诸根变异，面颊憔悴肥色困皱，或有却行右膝著地，呼嗟抆眼涕泣交横，悲哀叹佛皆言毒痛：&ldquo;呜呼世雄！呜呼大医！呜呼师子！呜呼法王！呜呼日月王！呜呼觉正觉！呜呼大光明施甘露！&rdquo;无量迹如是号啕，或有自扑而擗地者，或有覆面拍地者。</p>
<p style="text-align: left">　　尔时，阿难从座起下，胡跪累膝，两手据地，仰向视佛，而说偈言：</p>
<p style="text-align: left">　　&ldquo;见人众号慕，&nbsp;皆与悲毒俱，</p>
<p style="text-align: left">　　各各号哭哀，&nbsp;益令我酸毒。</p>
<p style="text-align: left">　　譬如贾客行，&nbsp;中道逢剧贼，</p>
<p style="text-align: left">　　逢见大火光，&nbsp;若草惧焦然。</p>
<p style="text-align: left">　　因见炽火故，&nbsp;其心为恐惶，</p>
<p style="text-align: left">　　意以怀悚栗，&nbsp;拜天从求哀。</p>
<p style="text-align: left">　　我情勤无极，&nbsp;忧郁焉可胜，</p>
<p style="text-align: left">　　又见承庶人，&nbsp;悲叫举两臂。</p>
<p style="text-align: left">　　惟虑去来事，&nbsp;愿佛住一劫，</p>
<p style="text-align: left">　　今日何忍见，&nbsp;尊人般泥曰！</p>
<p style="text-align: left">　　我常行求佛，&nbsp;不见天中天，</p>
<p style="text-align: left">　　祇洹用丘空，&nbsp;但睹于余人，</p>
<p style="text-align: left">　　若入维耶离，&nbsp;豪右问讯佛，</p>
<p style="text-align: left">　　无上尊所生，&nbsp;我当云何答？</p>
<p style="text-align: left">　　无央数千人，&nbsp;泣涕泪流面，</p>
<p style="text-align: left">　　无上释师子，&nbsp;仁今使安在？</p>
<p style="text-align: left">　　诸人哀哭摧，&nbsp;无不思见佛，</p>
<p style="text-align: left">　　云何入大城，&nbsp;违远人中尊？</p>
<p style="text-align: left">　　当立于谁后？&nbsp;当为谁持钵？</p>
<p style="text-align: left">　　为谁掌衣被？&nbsp;谁当亲劝我？</p>
<p style="text-align: left">　　谁当为我说？&nbsp;闻持是何谓？</p>
<p style="text-align: left">　　谁解我疑言？&nbsp;阿难知如海，</p>
<p style="text-align: left">　　从谁闻<a>正法</a>？&nbsp;深奥难解句，</p>
<p style="text-align: left">　　我当从何受，&nbsp;无量兴妙法？&rdquo;</p>
<p style="text-align: left">　　尔时，佛告阿难：&ldquo;汝为如来于双树间敷师子床。所以者何？多罗竭于夜半时乃般泥洹，与本愿合故也。&rdquo;于是阿难啼从座起，于力士地双树下敷师子床，令北首敷已，说此偈言：</p>
<p style="text-align: left">　　&ldquo;今为大<a>神通</a>，&nbsp;最后敷此床，</p>
<p style="text-align: left">　　终始不能得，&nbsp;复安清净座。</p>
<p style="text-align: left">　　我当何忍人，&nbsp;于是双树间，</p>
<p style="text-align: left">　　光明今灭度，&nbsp;远离于至尊？&rdquo;</p>
<p style="text-align: left">　　于是阿那律为阿难说偈言：</p>
<p style="text-align: left">　　&ldquo;佛从本已说，&nbsp;万物尽无常，</p>
<p style="text-align: left">　　独不得<a>自在</a>，&nbsp;于是何为啼？&rdquo;</p>
<p style="text-align: left">　　尔时，阿难以偈答阿那律言：</p>
<p style="text-align: left">　　&ldquo;云何说是谈，&nbsp;仁便答我意？</p>
<p style="text-align: left">　　见尊般泥洹，&nbsp;仁岂无忧耶？&rdquo;</p>
<p style="text-align: left">　　于是阿那律以偈答阿难言：</p>
<p style="text-align: left">　　&ldquo;我见人哀危，&nbsp;动与忧恼俱，</p>
<p style="text-align: left">　　我泪流满目，&nbsp;悲涕潺横流，</p>
<p style="text-align: left">　　我亦察<a>天人</a>，&nbsp;以天眼涕泣，</p>
<p style="text-align: left">　　我亦用是故，&nbsp;悲叫憎悒毒。</p>
<p style="text-align: left">　　不用啼哭故，&nbsp;便可有所得，</p>
<p style="text-align: left">　　是故勉喻人，&nbsp;莫啼亦勿愁。&rdquo;</p>
<p style="text-align: left">　　四童现生品第二</p>
<p style="text-align: left">　　尔时，世尊从座起入双树间，于师子床上右胁倚卧卧已。应时东方去此百亿万佛国有佛，号师子向作如来，今现在<a>说法</a>，其世界名<a>解脱</a>华。佛告阿难：&ldquo;彼之世界何故名曰解脱华乎？常以七宝华遍布满地无有空缺，其华柔软，色甚鲜好，出一切香。有七宝树以宝合成，有栴檀树以诸栴檀共相装校，其色妙绝种种无数，有树常出伎乐之音，音节和雅无量调合，有树常出七宝之器种种具足，有树常出众宝璎珞无量之饰。其国土有无数宝园，以众七宝转杂相成。如天所有所止宫殿，以诸如意摩尼天珠，紫磨黄金校镂相成，譬如第六天上所居宫殿。其<a>菩萨</a>大士生彼佛国者，皆离世会，专尚法讲，神通大圣度于无极，得诸<a>佛法</a>高明之慧，所问能答及离世间，所语所念常志<a>法事</a>，以善方便现于内明，远诸谀谄得法会离，诸想得智慧度无极，度彼岸已具足学善权方便，常供事诸佛离于世语，但说不退转菩萨法事。是诸菩萨不乐余话，但议菩萨陀邻尼金刚行法三品清净、佛功德力无所畏。是故彼界名解脱华。&rdquo;</p>
<p style="text-align: left">　　彼有菩萨名善思义，忽迁神命生阎浮提罗阅祇国，为王阿阇世作子。适生即便结跏趺坐，而说偈言：</p>
<p style="text-align: left">　　&ldquo;吾今所以从，&nbsp;师子向刹来，</p>
<p style="text-align: left">　　欲见释师子，&nbsp;正觉为在不？&rdquo;</p>
<p style="text-align: left">　　于是有他天为童子说此偈言：</p>
<p style="text-align: left">　　&ldquo;今日人中尊，&nbsp;释师子垂衣，</p>
<p style="text-align: left">　　当于双树间，&nbsp;寂然定泥曰。&rdquo;</p>
<p style="text-align: left">　　尔时，童子以偈答天言：</p>
<p style="text-align: left">　　&ldquo;吾从东方来，&nbsp;经百亿万刹，</p>
<p style="text-align: left">　　至于释师子，&nbsp;欲听闻上法。</p>
<p style="text-align: left">　　今日人中尊，&nbsp;当寂取泥曰，</p>
<p style="text-align: left">　　至此吾有缘，&nbsp;不以<a>无缘</a>到。</p>
<p style="text-align: left">　　今日吾来至，&nbsp;佛当般泥曰，</p>
<p style="text-align: left">　　天上及世间，&nbsp;当忧何况我！</p>
<p style="text-align: left">　　发意顷不住，&nbsp;即欲往见佛，</p>
<p style="text-align: left">　　吾来至于此，&nbsp;有益不唐举。</p>
<p style="text-align: left">　　佛兴难可值，&nbsp;故启大王言，</p>
<p style="text-align: left">　　无得为放逸，&nbsp;当诣多陀竭。</p>
<p style="text-align: left">　　亿百千劫中，&nbsp;时有一佛起，</p>
<p style="text-align: left">　　于德化当知，&nbsp;无枉众庶民。</p>
<p style="text-align: left">　　今日于大王，&nbsp;谏寤国之尊，</p>
<p style="text-align: left">　　放意从欲故，&nbsp;云何绝父命？</p>
<p style="text-align: left">　　习近恶知识，&nbsp;调达则大贼，</p>
<p style="text-align: left">　　王从受彼教，&nbsp;断绝父之命，</p>
<p style="text-align: left">　　起于吾我想，&nbsp;痴欲造逆害。</p>
<p style="text-align: left">　　王父为法行，&nbsp;则佛之子孙。</p>
<p style="text-align: left">　　王已得其罪，&nbsp;为犯于逆事，</p>
<p style="text-align: left">　　以故堕沉冥，&nbsp;阿鼻摩地狱。</p>
<p style="text-align: left">　　喜意净信佛，&nbsp;便当得解脱，</p>
<p style="text-align: left">　　然后为人尊，&nbsp;即可得正觉。</p>
<p style="text-align: left">　　佛般泥曰已，&nbsp;正觉虽复见，</p>
<p style="text-align: left">　　但能得供养，&nbsp;于<a>无我</a><a>舍利</a>。</p>
<p style="text-align: left">　　吾不以欲故，&nbsp;来到于此国，</p>
<p style="text-align: left">　　大王见忍从，&nbsp;我欲往见佛。</p>
<p style="text-align: left">　　今日夜半时，&nbsp;世尊当泥曰，</p>
<p style="text-align: left">　　吾从师子向，&nbsp;闻佛说如是。</p>
<p style="text-align: left">　　我欲见佛故，&nbsp;故至此忍界，</p>
<p style="text-align: left">　　敬谢中外亲，&nbsp;诸家且自安。</p>
<p style="text-align: left">　　我当往觐佛，&nbsp;神通生死尽，</p>
<p style="text-align: left">　　欲见佛者俱，&nbsp;前侍尊泥曰。&rdquo;</p>
<p style="text-align: left">　　于是王阿阇世以偈告子言：</p>
<p style="text-align: left">　　&ldquo;子汝且忍于是夜，&nbsp;我当求勇并力往，</p>
<p style="text-align: left">　　力士之土去此远，&nbsp;不可便以车乘至。&rdquo;</p>
<p style="text-align: left">　　尔时，童子以偈答父王阿阇世言：</p>
<p style="text-align: left">　　&ldquo;我精进力甚众多，&nbsp;发意之顷便能来，</p>
<p style="text-align: left">　　是夜能越无数劫，&nbsp;我不<a>懈怠</a>如大王。</p>
<p style="text-align: left">　　我今日夜所从来，&nbsp;亦不可计甚长远，</p>
<p style="text-align: left">　　超越中间无数国，&nbsp;力士之处何足言！&rdquo;</p>
<p style="text-align: left">　　尔时，童子从座下步，行出罗阅祇大城，便说偈言：</p>
<p style="text-align: left">　　&ldquo;其欲生天离地狱，&nbsp;欲得名闻为尊雄，</p>
<p style="text-align: left">　　可疾随我后从来，&nbsp;当前诣佛最泥曰。&rdquo;</p>
<p style="text-align: left">　　童子适出罗阅祇大城说此偈已，应时城中二万人，无数亿天、龙、鬼、神、揵沓和、阿须伦、迦留罗、真陀罗、摩睺勒来会于是，与若干之众围绕，共到力士生地双树间至佛所。</p>
<p style="text-align: left">　　尔时，佛于师子床上右胁倚卧。时南方去此五十万佛国有佛，号宝积示现如来，今现在说法，其世界名宝种。彼有菩萨名曰喜信净，忽迁神命生阎浮提舍卫大城，为师子长者作子。适生即便结跏趺坐，说此偈言：</p>
<p style="text-align: left">　　&ldquo;所以手足施，&nbsp;及用耳与鼻，</p>
<p style="text-align: left">　　至于亿世中，&nbsp;忍以头为惠。</p>
<p style="text-align: left">　　勇惠施无惧，&nbsp;妻妇及男女，</p>
<p style="text-align: left">　　欲度一切故，&nbsp;释尊岂在不？</p>
<p style="text-align: left">　　所以亿劫中，&nbsp;肌肉施于人，</p>
<p style="text-align: left">　　欲度众生故，&nbsp;世眼为在不？&rdquo;</p>
<p style="text-align: left">　　于是师子长者即恐惧，衣毛为竖，以偈问子言：</p>
<p style="text-align: left">　　&ldquo;为天揵沓和，&nbsp;鬼神真陀罗？</p>
<p style="text-align: left">　　婴孩能赞叹，&nbsp;辩才说妙言。</p>
<p style="text-align: left">　　中外皆怪怖，&nbsp;小大驰四散，</p>
<p style="text-align: left">　　吾用闻佛声，&nbsp;是故独不去。&rdquo;</p>
<p style="text-align: left">　　尔时，童子以偈答父言：</p>
<p style="text-align: left">　　&ldquo;我为天亦龙，&nbsp;亦鬼真陀罗，</p>
<p style="text-align: left">　　我为天中天，&nbsp;亦为人长者。&rdquo;</p>
<p style="text-align: left">　　于是师子长者以偈问子言：</p>
<p style="text-align: left">　　&ldquo;用闻是语故，&nbsp;子益令我疑，</p>
<p style="text-align: left">　　所叹乃如是，&nbsp;使我增恐惧。</p>
<p style="text-align: left">　　云何为天龙？&nbsp;何鬼揵沓和？</p>
<p style="text-align: left">　　何谓天中天？&nbsp;何谓子为人？&rdquo;</p>
<p style="text-align: left">　　尔时，童子以偈答父言：</p>
<p style="text-align: left">　　&ldquo;南方有佛名，&nbsp;宝积如来尊，</p>
<p style="text-align: left">　　我从彼刹来，&nbsp;今至此佛国。</p>
<p style="text-align: left">　　怒害我为释，&nbsp;为六天亦然，</p>
<p style="text-align: left">　　若苦则为梵，&nbsp;亦作转轮王，</p>
<p style="text-align: left">　　于彼咸龙像，&nbsp;为神至于此，</p>
<p style="text-align: left">　　鬼色揵沓和，&nbsp;长者当了是。</p>
<p style="text-align: left">　　我当为一切，&nbsp;哀伤设拥护，</p>
<p style="text-align: left">　　致得天人尊，&nbsp;觉则为上度。</p>
<p style="text-align: left">　　我所化亦久，&nbsp;从劫至亿劫，</p>
<p style="text-align: left">　　终无有尽时，&nbsp;长者我欲去。&rdquo;</p>
<p style="text-align: left">　　童子白父言：&ldquo;宝积示现如来所说当学，不当习诸入之事，所修当念行广大之业。菩萨有三法行，疾得阿惟越致无上正真道。何等为三？一者、种种深觉，二者、入无数意，三者、念要句三昧。是为三法行，菩萨疾得阿惟越致无上正真道。&rdquo;</p>
<p style="text-align: left">　　于时师子长者告子言：&ldquo;我未知是处。&rdquo;</p>
<p style="text-align: left">　　童子以偈现说其处：</p>
<p style="text-align: left">　　&ldquo;深慧难晓亦难了，&nbsp;世间皆疑于是句，</p>
<p style="text-align: left">　　一切了知是义者，&nbsp;唯独有佛多陀竭。</p>
<p style="text-align: left">　　佛所解句无瑕秽，&nbsp;已有无想为上智，</p>
<p style="text-align: left">　　其无思念清净道，&nbsp;不行想行是谓智。</p>
<p style="text-align: left">　　无央数意无有意，&nbsp;心之所入志寂定，</p>
<p style="text-align: left">　　无所入者是谓意，&nbsp;此意则为见一切。</p>
<p style="text-align: left">　　金刚三昧得上觉，&nbsp;于是之句无入句，</p>
<p style="text-align: left">　　我立于信妙金刚，&nbsp;此之句迹谓上要。</p>
<p style="text-align: left">　　彼断要者不为信，&nbsp;佛赞信法为持最，</p>
<p style="text-align: left">　　是一切法为如空，&nbsp;习行三昧得为佛。</p>
<p style="text-align: left">　　一切所知无有智，&nbsp;一切所行无有行，</p>
<p style="text-align: left">　　一切所学无有学，&nbsp;一切所说无有说，</p>
<p style="text-align: left">　　深入慧者无法想，&nbsp;入于寂定无寂想，</p>
<p style="text-align: left">　　虽成觉道无觉想，&nbsp;度脱人民无人想。</p>
<p style="text-align: left">　　是之勇猛离见罔，&nbsp;皆觉了究深道事，</p>
<p style="text-align: left">　　入于一切生死海，&nbsp;度脱群萌诸起灭。&rdquo;</p>
<p style="text-align: left">　　于是童子说此偈已，师子长者及二百人，具足发无上正真道意，应时得不起法忍。八亿天发无上正真道意，即立不退转地，成无上正真道。四那术人远尘离垢，得诸<a>法眼</a>净。</p>
<p style="text-align: left">　　尔时，童子便说偈言：</p>
<p style="text-align: left">　　&ldquo;吾不徒尔来，&nbsp;有劝释尊教，</p>
<p style="text-align: left">　　度脱无亿数，&nbsp;令发佛道意。</p>
<p style="text-align: left">　　于释师子法，&nbsp;怀来宣善义，</p>
<p style="text-align: left">　　立人于忍地，&nbsp;无得不退转。</p>
<p style="text-align: left">　　我立父兄弟，&nbsp;诸家于佛道，</p>
<p style="text-align: left">　　八亿诸天人，&nbsp;皆命悉大乘。</p>
<p style="text-align: left">　　我为一切人，&nbsp;除其贫窭行，</p>
<p style="text-align: left">　　我为得法利，&nbsp;难计难思议。&rdquo;</p>
<p style="text-align: left">　　尔时，童子说此偈已，与父母及百千亿人，无数亿天、龙、神、揵沓和、阿须伦、迦留罗、真陀罗、摩睺勒眷属，围绕往到力士生地诣佛所。</p>
<p style="text-align: left">　　是时，佛于师子床上右胁倚卧。时西方去此八十亿万佛国有佛，号妙乐如来，今现在说法，其世界名乐园。彼有菩萨名曰空无，忽迁神命生阎浮提，于波罗奈城为须福长者作子。适生便结跏趺坐，说此偈言：</p>
<p style="text-align: left">　　&ldquo;法本为空无，&nbsp;欲有则为著，</p>
<p style="text-align: left">　　不得脱勤苦，&nbsp;常立于愦恼。</p>
<p style="text-align: left">　　法为不可得，&nbsp;是谓为定止，</p>
<p style="text-align: left">　　亦尽亦无尽，&nbsp;彼为悉无有。</p>
<p style="text-align: left">　　空者不智习，&nbsp;亦不无有习，</p>
<p style="text-align: left">　　彼若无因缘，&nbsp;何从有所缘？</p>
<p style="text-align: left">　　彼所可说法，&nbsp;深寂亦难解，</p>
<p style="text-align: left">　　释师子人尊，&nbsp;正觉为在不？</p>
<p style="text-align: left">　　大师子震吼，&nbsp;<a>梵音</a>无起灭，</p>
<p style="text-align: left">　　今日于树间，&nbsp;光日没不现。</p>
<p style="text-align: left">　　佛于众僧中，&nbsp;譬如月盛满，</p>
<p style="text-align: left">　　诸人不复见，&nbsp;世雄说法时。</p>
<p style="text-align: left">　　佛于众僧中，&nbsp;如踞须弥顶，</p>
<p style="text-align: left">　　世尊不复乐，&nbsp;出入于城中。</p>
<p style="text-align: left">　　为天世吼道，&nbsp;说空无我法，</p>
<p style="text-align: left">　　一切不复得，&nbsp;闻服大音声。</p>
<p style="text-align: left">　　离吾无有我，&nbsp;赞唱于空法，</p>
<p style="text-align: left">　　今世尊泥曰，&nbsp;寝疾于树间。&rdquo;</p>
<p style="text-align: left">　　尔时，童子说此偈已，应时波罗奈大城中十万人，同时举声俱赞叹言：&ldquo;未曾有也！此幼童子乃能有是深智慧意、智慧入、智慧光明、智慧清净、智慧高明，说上妙偈生而逮忍向慧、权慧，其处难及所未尝有。其身未长乃有大力，譬如目见如来正觉。愿令我等智慧如是。&rdquo;</p>
<p style="text-align: left">　　童子曰：&ldquo;仁等，真愿是智慧，当愿如佛之智慧，微妙无合会寂无与等者，离诸所有高明无损，致诸行法一切善本。一切诸佛力无所畏，立于大慈大哀。仁等，当愿得此智慧。我今与仁当共发无上正真道意！&rdquo;应时大众俱发无上正真道意，寻为说法皆立不退转，成无上正真道。&ldquo;仁等，已发大道意，便可共往见如来无所著等正觉。&rdquo;</p>
<p style="text-align: left">　　于是童子与父母及十万人，无数亿天、龙、鬼、神、揵沓和、阿须伦、迦留罗、真陀罗、摩睺勒眷属围绕，到力士生地诣佛所。</p>
<p style="text-align: left">　　是时，佛于师子床上右胁倚卧。时北方去此六十四万亿佛国有佛，号觉迹如来，今现在说法，其世界名华迹。彼界及树华实，昼夜常出觉华行之音。诸天、龙、鬼、神、揵沓和、阿须伦、迦留罗、真陀罗、摩睺勒，其闻音者，皆立觉迹之道行。彼如来有是德，其有人见觉迹行光明者，皆得不退转无上正真道，彼如来本愿之所致。</p>
<p style="text-align: left">　　佛语阿难：&ldquo;觉迹如来华迹世界无求二道者，亦不教人求，亦不为<a>弟子</a>、缘觉之乘也；但学大乘，亦教劝人。&rdquo;</p>
<p style="text-align: left">　　佛言：&ldquo;觉迹如来作佛已来六十万四千劫，无弟子、缘觉众，唯有菩萨众。譬如转轮圣王，其子众多，以子为臣，子为门监，子为侍者；觉迹如来国亦如是，唯以诸菩萨为辅弼，以诸菩萨为元首，以诸菩萨为珍宝。以是故，其佛国诸菩萨充满具足为佛境界。阿难，觉迹如来世界所有，丰植炽盛，安隐快乐。菩萨辐凑周遍清净，无不神通者也。以诸金刚为财物，合会所闻闻无疑结，其会所闻皆精进行，以法意会皆勤力行，勉修定意一切尊习，诸总持门积于智慧平等之要。&rdquo;</p>
<p style="text-align: left">　　彼有菩萨名神通华，忽迁神命生阎浮提维耶离大城中，为师子主兵臣作子。适生便结跏趺坐，说此偈言：</p>
<p style="text-align: left">　　&ldquo;于释释中尊，&nbsp;善说上妙法，</p>
<p style="text-align: left">　　度脱亿亿人，&nbsp;正觉为在不？</p>
<p style="text-align: left">　　法意所随起，&nbsp;其意不可得，</p>
<p style="text-align: left">　　<a>三界</a>无与等，&nbsp;正觉为在不？</p>
<p style="text-align: left">　　无世尊无色，&nbsp;于人无所比，</p>
<p style="text-align: left">　　无有与等者，&nbsp;明眼为在不？</p>
<p style="text-align: left">　　精进度无极，&nbsp;一心禅三昧，</p>
<p style="text-align: left">　　智慧譬如海，&nbsp;正觉为在不？&rdquo;</p>
<p style="text-align: left">　　于是觉迹如来化作天象童子说偈言：</p>
<p style="text-align: left">　　&ldquo;正觉住一劫，&nbsp;当复过是数，</p>
<p style="text-align: left">　　正觉后故在，&nbsp;可住自娱乐。</p>
<p style="text-align: left">　　童子且习欲，&nbsp;是为大王家，</p>
<p style="text-align: left">　　鼓乐弦清曲，&nbsp;箫成以自娱。&rdquo;</p>
<p style="text-align: left">　　尔时，童子以天意想说偈报觉迹如来言：</p>
<p style="text-align: left">　　&ldquo;其有随欲者，&nbsp;此人则为痴，</p>
<p style="text-align: left">　　不了解正觉，&nbsp;及佛之教诫。</p>
<p style="text-align: left">　　猪马及骆驼，&nbsp;狐狼之与驴，</p>
<p style="text-align: left">　　是辈为习欲，&nbsp;非佛子所行。</p>
<p style="text-align: left">　　盲聋无所知，&nbsp;喑哑不能言，</p>
<p style="text-align: left">　　是辈为习欲，&nbsp;非佛子所行。</p>
<p style="text-align: left">　　飞蛾蜜蜂蝇，&nbsp;马畜不自知，</p>
<p style="text-align: left">　　是辈为习欲，&nbsp;非佛子所行。</p>
<p style="text-align: left">　　假使阎浮利，&nbsp;合满其中火，</p>
<p style="text-align: left">　　宁堕于其中，&nbsp;不习于欲事。</p>
<p style="text-align: left">　　乐欲以为上，&nbsp;于欲何足习，</p>
<p style="text-align: left">　　其有称誉欲，&nbsp;是为不知法。</p>
<p style="text-align: left">　　不以贪欲故，&nbsp;彼蒙见识别，</p>
<p style="text-align: left">　　佛化来问我，&nbsp;我谓为是天。</p>
<p style="text-align: left">　　我从佛所闻，&nbsp;法王说如见，</p>
<p style="text-align: left">　　今日夜半时，&nbsp;世尊当泥洹。</p>
<p style="text-align: left">　　我当往见佛，&nbsp;神通无起灭，</p>
<p style="text-align: left">　　欲往可共俱，&nbsp;诣于尊泥洹。</p>
<p style="text-align: left">　　觉迹天中天，&nbsp;人中尊说尔，</p>
<p style="text-align: left">　　得善度无极，&nbsp;以光导御人。</p>
<p style="text-align: left">　　于百千劫中，&nbsp;所建功德事，</p>
<p style="text-align: left">　　不如泥洹曰，&nbsp;世尊之所度。</p>
<p style="text-align: left">　　矜覆一切者，&nbsp;是世为拥护，</p>
<p style="text-align: left">　　今佛当泥洹，&nbsp;众生复勤苦。</p>
<p style="text-align: left">　　佛为一切眼，&nbsp;今日当泥洹，</p>
<p style="text-align: left">　　是世当更遇，&nbsp;值于大闇冥。</p>
<p style="text-align: left">　　医王灭众病，&nbsp;今日当泥洹，</p>
<p style="text-align: left">　　已无人中尊，&nbsp;世间甚勤苦。</p>
<p style="text-align: left">　　能断一切疑，&nbsp;今日当泥洹，</p>
<p style="text-align: left">　　是世狐疑者，&nbsp;当复转盛火。</p>
<p style="text-align: left">　　佛除淫怒痴，&nbsp;今日当泥洹，</p>
<p style="text-align: left">　　是世当复值，&nbsp;三火之兴炽。</p>
<p style="text-align: left">　　为一切所敬，&nbsp;天人所钦奉，</p>
<p style="text-align: left">　　今没是树间，&nbsp;众庶永无见。&rdquo;</p>
<p style="text-align: left">　　四童子品第三</p>
<p style="text-align: left">　　是时，佛于师子床上右胁倚卧。应时四方有四童子，以大功德而自庄严，动为感应往诣佛所。此四童子所至郡国、城郭、县邑，一切人民无远无近，皆倾侧瞻仰，无不欣戴。此四童子经行之时，上诸天众从四方来，雨于天华遍满其地，于虚空中鼓亿那术百千伎乐。</p>
<p style="text-align: left">　　佛尔时于四面现四师子座。于时，阿难见大变化在所色像，以偈问佛言：</p>
<p style="text-align: left">　　&ldquo;世间之光明，&nbsp;谁于是四方，</p>
<p style="text-align: left">　　右敷师子座？&nbsp;愿尊为我说。</p>
<p style="text-align: left">　　世间之光明，&nbsp;谁于是四面，</p>
<p style="text-align: left">　　震动一切地，&nbsp;名山及大海？</p>
<p style="text-align: left">　　世间之光明，&nbsp;谁于是四方，</p>
<p style="text-align: left">　　四童子之来，&nbsp;为僧那大铠？</p>
<p style="text-align: left">　　世间之光明，&nbsp;谁于是四面，</p>
<p style="text-align: left">　　譬如夜半时，&nbsp;月出奋其耀？</p>
<p style="text-align: left">　　世间之光明，&nbsp;谁于是四方，</p>
<p style="text-align: left">　　人物一切动，&nbsp;江河水波荡？</p>
<p style="text-align: left">　　世间之光明，&nbsp;谁于是四面，</p>
<p style="text-align: left">　　一切之音声，&nbsp;皆随四童后？</p>
<p style="text-align: left">　　世间之光明，&nbsp;谁与天神俱，</p>
<p style="text-align: left">　　譬如日月住，&nbsp;在于虚空中？&rdquo;</p>
<p style="text-align: left">　　佛告阿难：&ldquo;汝宁见四方四童来不？其威德光类面貌殊妙，神明照耀端正无量。其行具足有四种梵音，入深施义有愧吉祥，常自羞惭以自勉成。其所至到辄度人民，有智黠眼，有威神德，有布施、戒、忍、精进、一心、智慧，神通诸度无极，皆起一切戒善法义，譬如优昙钵华，亿那术百千劫难值难见。奉行无数诸佛之行，于无量亿那术百千佛所植诸德本，各从四方诸异佛刹天中所来生。此阎浮提闻我身当般泥洹，欲见我般泥洹，今日夜半如来当于力士所生地般泥洹，定般泥洹。&rdquo;</p>
<p style="text-align: left">　　佛告阿难：&ldquo;见此童子从东方来者不乎？姿颜温雅光色闲妙，与无数亿那术百千之众眷属围绕，为亿天所供养天华伎乐来诣如来者。阿难，此童子于师子向作如来国来，常于彼国作转轮王与主千世界，为一切天人讲说法事，以神通慧圣贤之智，往来周旋曾无断绝，治国积十八亿岁；于十八亿岁中教授十八亿那术菩萨，令始发意立无所从生法忍，应时舍家行学；八十一亿岁常修梵清净之行；八十一亿岁未曾知坐；八十一亿岁未曾睡卧，未曾念欲，未曾念诤说，未曾念毁害，亦无欲想，亦无事想，无毁害想，亦无地水火风想，亦无说想，亦无虚空想，亦无男子想，亦无女人想，亦无饥想，亦无渴想，亦无树想，亦无我想，亦无我人想，亦无城郭想，亦无起灭想。所以者何？是菩萨大士得灭诸想三昧空无相无愿，得无起行三昧、无灭三昧，得一切菩萨三昧，得越一切陀邻尼门三昧，皆得一切善权方便，得神通智慧度无极，得一切菩萨大慈哀行，于一切世界转法轮，立一切人于无上正真道所，愿转于不退转法轮。如是于一切有大哀令一切安隐，童子之德无数具足如是。为复精进更行上二法。何等为二？离于肉眼行彼亦无离行，说于法会行亦无说之想。如是之比曾无杂言，但咏菩萨法品，于八十亿岁教授八十亿那术菩萨，立于无上正真道，皆始发意悉立于不起法忍。应时八十一亿那术菩萨，各各去至他方佛国天中天所。是诸佛一等以今日夜半同时于师子床上右胁倚卧，是诸世尊皆名释迦文，皆于五浊恶世作佛，是诸佛天中天今日中夜皆于力士生地双树间当般泥洹。</p>
<p style="text-align: left">　　&ldquo;阿难，如来皆知皆见，不以肉眼见也。复过见无央数，不啻一切弟子、缘觉所不及也。阿难，若比丘、<a>比丘尼</a>、清信士、清信女、天、龙、鬼、神、揵沓和、阿须伦、迦留罗、真陀罗、摩睺勒、人非人，其有闻是经法<a>欢喜</a>信一发意顷，胜于供养那术佛终竟那术劫也。阿难，此童子其智慧意如是。今日于我法中，一夜所开度蠕动之类，胜<a>舍利弗</a>及一切弟子从本已来所教授，若一劫寿说法所不能及也。此童子所度人民功德无量乃如是。&rdquo;</p>
<p style="text-align: left">　　佛告阿难：&ldquo;宁见此童子从南方来者不乎？譬如夏日之光照于水中；如月盛满有盛明也；如持宝杖捶地已出大音；譬如良工作金银钵，其形圆好，无有瑕秽，已离于垢，出五品具足音、十品因缘音、离六十二尘音、百一品具足音、五十种具足音、十品手具足音、十品眼清净音、奉行十六善音、八部具足音、十二事具足音、千品金银清净音、所信所生辄胜音、寂生金色音、离一切诸瑕音、以香作成音、所作广生音、六品男子清净微妙音、其种具足音、五亿柔软音、有安隐想除勤苦音、念如来如欢喜想音、降伏魔力音、坏见罔音、灭诸尘劳音、有踊跃于佛想音、安隐无生想音、不退转法轮音、安隐寂音觉音、一心法门三昧三摩越音、十力<a>无畏</a>音、大慈大哀音、出十向音，宝杖捶地出是辈声。</p>
<p style="text-align: left">　　&ldquo;阿难，南方去是五十万佛国有佛，名宝积示现如来无所著等正觉，今现在说法，其世界名宝种。彼世界所以名宝种，其国无众邪异道，皆审发无上正真道真人国也。其国不闻秽浊尘劳之名也，亦不闻三念名谓淫、怒、痴念也，亦无男女想。所以者何？皆修清净梵行。彼国不以揣食养身，其人唯有二食。何等为二？乐欢喜说一切智以为食；彼亦无说二事弟子、缘觉乘也，但说一切智事。如是专行一行菩萨法品，天人亦讽诵此事。阿难，彼世界以是名宝种。若他方世界菩萨生彼佛国者，适生即立不退转地及无上正真道，见无央数那术菩萨，说如来一切事，广议菩萨法句；适生一切佛国，皆闻今日某菩萨生此佛国。</p>
<p style="text-align: left">　　&ldquo;阿难，我若一劫、亿那术劫，说宝种世界一一人所行功德尚未竟，亦不可以喻说尽也。我但粗略为汝说宝种世界之德耳！喜信净菩萨于彼神变生阎浮提土，欲见我般泥洹时，亦欲叹其本国功德，宣彼佛之名字，为诸求菩萨道者，故来自观意无想也。阿难，是喜信净菩萨，本行菩萨道时，于提桓竭如来世时，转轮圣王名秖世多，从日出至早食时，授教开度三十六亿菩萨，皆令发意立不起法忍。提桓竭般泥曰已后，出下须发，具足千岁中转法轮度无数人，然后日欲入时开导具足，六十亿菩萨令初发意立不起法忍，应时令七十那术人漏尽意解。</p>
<p style="text-align: left">　　&ldquo;阿难，般泥洹经所益义如是。我若为汝说喜信净菩萨之功德，那术劫尚未竟也。汝为喜信净菩萨于我前敷座。所以者何？此童子行道已久，心不疲厌。其有闻喜净信菩萨名，欢喜者如值佛世，何况面自见踊跃者！阿难，其有比丘、比丘尼、清信士、清信女、天、龙、鬼、神、揵沓和、阿须伦、迦留罗、真陀罗、摩睺勒、人非人，闻是经能一发意顶戴欢喜，如来皆见是辈。吾预记是等，皆当见宝种示现如来，及宝种世界诸菩萨。阿难，默持是经，勿妄轻传。所以者何？阎浮提人未曾闻是经，未畅菩萨无限之法故也。&rdquo;</p>
<p style="text-align: left">　　佛告阿难：&ldquo;宁见此童子从西方来者不乎？舞其两足駊騀其身，地为二反大震动，见者肃然，衣毛为竖，降伏一切众邪外道，尽却一切诸魔官属坏诸往见，令一切安除诸勤苦，令一切欢喜消诸地狱、饿鬼、畜生，度脱一切令归善道，以大音救济众生。又见西方大香交露帐来不？&rdquo;</p>
<p style="text-align: left">　　&ldquo;唯然，天中天，已见。&rdquo;</p>
<p style="text-align: left">　　&ldquo;阿难，从西方来香交露者，是谓导御一切菩萨之香也。汝岂复闻西方有大音声出不？空声、光明声、寂定声、佛声？&rdquo;</p>
<p style="text-align: left">　　&ldquo;唯，天中天，已闻。&rdquo;</p>
<p style="text-align: left">　　&ldquo;阿难，此之所出四大音者，是空无菩萨缘身毛孔之所出也。四大音声，柔软可意，微妙无瑕。出是声时，令六十八亿那术百千人漏尽意解，六十八亿那术百千人立不起法忍，九亿人立不退转地为无上正真道，使诸佛国各二那术天远尘离垢诸法法眼净。阿难，西方去此八十亿万佛刹，有佛名妙乐如来无所著等正觉，今现在说法，其世界名乐园。阿难，彼世界所以名乐园？一切皆以佛法为乐。珍宝为人光明清净，不退转菩萨大士所居，清净诸菩萨无数，无有弟子、缘觉二乘也，唯学一切智乘，但行佛道。诸天皆立一切智，其得音安谛，解知一切法界往来，供养诸佛天中天以万种物，降伏众魔力化堕见人，灭尽一切尘劳，裂坏一切魔罗网，志于法品令一切立不退转地，不说余说但讲一切智事。转菩萨法品，超诸尘劳之界，无复魔行，意无恚怒，行慈悲喜护一切，一一诸毛孔出此六百不退转法声。菩萨法品之义得三脱门，过于弟子、缘觉之事，度于三界行一切法界。于彼世界住皆见诸佛，越一切总持法门，得诸佛之觉智，得诸菩萨之三昧，离诸恶智，断诸疑结，得诸佛身智之智，得神通度无极，离于谀谄，所愿转得供养诸佛，立一切人于无上正真道，令多愿人得无起度无极智。当来劫菩萨之行所立无瑕秽，发意顷现生一切诸佛前，无复生老病死啼哭愁忧，已得寂善权现三十二相装校其色，已得法身现于凡身，供养奉事一切诸佛，心意踊跃娱乐，智慧度于无极，乐此之乐令余人亦然。其世界诸菩萨所行所乐如是，以故名曰乐园。复次，其乐园世界，有八种交道、七宝浴池，中有八味水满其池。其水底有七宝沙，中有四种莲华，青曰优钵，红曰波昙，黄曰拘文，白曰分陀利，其光色具好有无数耀。其国有八重宝树，金树、银树、琉璃树、水精树、砗磲树、码瑙树、象瑙宝树、吉祥宝树、觉转宝树、舍罗塞宝树、碧英宝树、月光宝树、踰日月宝树、杂玉宝树、阿牟勒宝树、鸠<a>弥勒</a>味宝树、赤青白色真珠树，赤栴檀、青栴檀、黄栴檀、蒲萄酒栴檀、乐会天栴檀、作味栴檀、污勒栴檀树，蜜香黑妙，香树根香茎节，技叶华实各各炽盛。有果树、器树、衣树、璎珞装饰树、伎乐树。其枝叶华实各亦炽盛，树香之气芬馥甚美，如天上所有。阿难，其世界如是，以金为交露，出柔软音声，其余不可计功德亦出柔软音。世界是故名乐园。空无菩萨于彼神变，来生于此阎浮提，欲见我般泥洹，适生度无央数人，以为佛事转于法轮。空无菩萨从无数劫来，身体诸毛出是四大音，柔软可意，微妙无瑕。&rdquo;</p>
<p style="text-align: left">　　佛言：&ldquo;阿难，乃往去世有佛名无垢眼，尔时有比丘名慧乐，其比丘从佛闻四大音义，无数慧句、勤力句、处处句、眼句、天句、音句、信句、佛句、法句、僧句、师子句、金刚句、乐慧句、因缘句、导御句、远现句、苦谛句、苦习句、苦尽句、向道句。彼于七夜常念不离是句，远于异讲，心念四义，无所舍，无所起，清净志观坏诸见，从亿数佛受是四大无数义句，住于法说至诸郡国县邑，在人家六年于众中讲法度无数人。阿难，尔时有魔名曰耆陀，化作龙象其众无数，雨浇金刚堕此比丘身上令其命过。阿难，其慧乐比丘者，空无菩萨是也。用彼精进多智，六年于众会中说法，故从无数劫已来，毛孔出此柔软可意微妙无瑕四大音声，其一一毛度无数人。阎浮提人其闻空无菩萨名者，为得大利善庆，何况面见欢喜者！空无菩萨得无数诸度无极，故来欲见如来般泥洹。阿难，汝为空无菩萨于我前敷座，从是当得大智慧尊。&rdquo;</p>
<p style="text-align: left">　　于是阿难即受教，于佛前为空无菩萨敷座。佛言：&ldquo;汝用敷是座故，我般泥洹后汝于座上，当一心得六通。福若不志为现清净<a>行者</a>，数座之福可得恒沙之数转轮圣王，一作圣王当一见佛，得为无上正真道最正觉。其有比丘、比丘尼、优婆塞、优婆夷、天、龙、鬼、神、揵沓和、阿须伦、迦留罗、真陀罗、摩睺勒，及余含气蠕动之类，闻是大清净法，若今日见现在如来，若如来般泥洹后，为法师比丘敷座，适敷当得十座功德。何等十？一者、尊者座；二者、转轮圣王座；三者、释座；四者、梵座；五者、第六天座；六者、法师比丘座；七者、在所座处当得法座；八者、菩萨大士诣佛树下时当得佛座；九者、得转法轮度脱无数亿天人，一切世界普闻音座；十者、作如是般泥洹时，天龙鬼神、揵沓和等眷属围绕，然后得如来师子座。是为十。阿难，汝为空无菩萨叉十指，说是偈言：</p>
<p style="text-align: left">　　&ldquo;其离根为寂定，&nbsp;空无出大光明，</p>
<p style="text-align: left">　　我为勇猛叉手，&nbsp;为师子大吼礼。</p>
<p style="text-align: left">　　志一心及精进，&nbsp;积智慧以具足，</p>
<p style="text-align: left">　　我为真善叉手，&nbsp;礼无有与等者。&rdquo;</p>
<p style="text-align: left">　　于是佛为贤者阿难说偈言：</p>
<p style="text-align: left">　　&ldquo;为空无菩萨，&nbsp;汝一心叉手，</p>
<p style="text-align: left">　　所当得福者，&nbsp;且听我所说。&rdquo;</p>
<p style="text-align: left">　　佛告阿难：&ldquo;汝用是叉手福德，我般泥洹已后六月中，当独作佛。天上天下人，皆当稽首向汝作礼。若行道入郡国若住精舍，男子、女人、小男、小女，诸邪异道、<a>沙门</a>、梵志，诸王大臣，讲堂交露及鼓山谷，师子、虎、野牛、象、骆驼、牛、马、驴、猕猴，揵沓和、阿须伦、迦留罗、真陀罗、摩睺勒、天、龙、鬼、神、女鬼，树木枝叶华实诸药草，有想者无想者，皆当揖让恭敬礼汝。&rdquo;</p>
<p style="text-align: left">　　佛告阿难：&ldquo;譬如如来无所著等正觉，得佛道之门时，诸树乐树有想无想者，皆揖让低仰向佛树。阿难，其有比丘、比丘尼、优婆塞、优婆夷，天龙鬼神、揵沓和等，及余含气有命之类，有说是大清净法语者，如来今现在若泥洹后，以宣心无谀谄之意，一心叉手向说法者，诸佛天中天，皆当授其决。及少功德者，皆当具足得是法，何况乐喜无瑕秽者！佛所语无异，闻是大清净法语，少有欢喜信者，多不乐闻。其有闻说信欢喜，如来已豫见知其人，不于一佛所植诸德本，为悉于亿那术佛所积累功德皆见。我说是大般泥洹会，当复供养弥勒如来，见弥勒佛来下作佛时，当复闻说大般泥洹经，当复见空无菩萨身毛孔出音大音声，当复得方等经，当复闻见四童子。尔时说是经，天、人、阿须伦，诸世间人，当复恭敬揖让叉手作礼，亦当得师子座。&rdquo;</p>
<p style="text-align: left">　　于是佛告贤者阿那律：&ldquo;汝宁见四十亿天于虚空中闻是经法叉手向我者不？&rdquo;</p>
<p style="text-align: left">　　对曰：&ldquo;唯然，天中天，已见。&rdquo;</p>
<p style="text-align: left">　　佛告阿那律：&ldquo;是四十亿天用是叉手福，亿阿僧祇劫不归三恶道，各各当一恒沙数更作转轮圣王。一一作圣王常值见佛，更是数已然后得作佛，号愿寂如来无所著等正觉，皆同一字。&rdquo;</p>
<p style="text-align: left">　　尔时，于众会中有力士，一名那尼，二名罗提，三名首罗颰，四名叉摩迦楼，五名覆呿速，六名波囚遮，七名阿比他，八名维那提，九名优多罗，十名浮浮楼遮，十一名和利前，十二名醘犁阇，十三名醘梨陀楼，十四名叉摩遮。一一力士与五百之众俱悲啼哭，往诣佛所，稽首作礼，泣下交横，白佛言：&ldquo;唯世尊，我等为空无菩萨、善思议菩萨、喜信净菩萨、神通华菩萨，及大会诸菩萨，及此大经诸大弟子众，叉手揖让恭敬作礼，持是功德求无上正真道。&rdquo;时佛便笑。</p>
<p style="text-align: left">　　贤者阿难以偈问佛言：</p>
<p style="text-align: left">　　&ldquo;佛为世光明，&nbsp;今何因缘笑？</p>
<p style="text-align: left">　　善为我等解，&nbsp;无数亿人疑。&rdquo;</p>
<p style="text-align: left">　　于是佛为阿难说偈言：</p>
<p style="text-align: left">　　&ldquo;阿难汝为见，&nbsp;诸力士之众，</p>
<p style="text-align: left">　　各五百眷属，&nbsp;发大道意不？</p>
<p style="text-align: left">　　为我叉手恭，&nbsp;及空无童子，</p>
<p style="text-align: left">　　一切诸菩萨，&nbsp;于是经尊法，</p>
<p style="text-align: left">　　劝助大道意，&nbsp;哀念于一切，</p>
<p style="text-align: left">　　各与五百众，&nbsp;皆当得佛道。</p>
<p style="text-align: left">　　无央数亿劫，&nbsp;终不归恶道，</p>
<p style="text-align: left">　　观于叉手者，&nbsp;其福乃如是。</p>
<p style="text-align: left">　　我忍住一劫，&nbsp;及数亿百劫，</p>
<p style="text-align: left">　　诸佛得道时，&nbsp;其国甚快乐。</p>
<p style="text-align: left">　　所行至辄尊，&nbsp;其国则丰盛，</p>
<p style="text-align: left">　　我忍住一劫，&nbsp;说得未能竟。</p>
<p style="text-align: left">　　阿难我今日，&nbsp;于夜中半时，</p>
<p style="text-align: left">　　汝为最后说，&nbsp;见佛人中尊。&rdquo;</p>
<p style="text-align: left">　　佛告阿难：&ldquo;汝宁见此童子从北方来，有大金光耀来者不？其威神照于北方，草木、药树、树木、茎节、枝叶、华实、宫殿、交露、山陵、溪谷，及人非人皆同现为金色。&rdquo;</p>
<p style="text-align: left">　　对曰：&ldquo;唯然，天中天，已见。&rdquo;</p>
<p style="text-align: left">　　&ldquo;阿难，汝见北方七宝交露精舍来不？&rdquo;</p>
<p style="text-align: left">　　对曰：&ldquo;唯然，天中天，已见。&rdquo;</p>
<p style="text-align: left">　　&ldquo;阿难，汝见金交露中结跏趺坐者不？&rdquo;</p>
<p style="text-align: left">　　对曰：&ldquo;唯然，天中天，已见。&rdquo;</p>
<p style="text-align: left">　　佛告阿难：&ldquo;北方去此六十四亿万佛国，有佛名觉迹如来无所著等正觉，今现在说法。神通华菩萨于彼神变，来生此阎浮提，欲见我般泥洹，时光明所照谓是如来光明威神。其七宝交露谓华迹世界，其七宝金交露帐中坐童子谓如来也。自然作是世界坐，此七宝金交露帐中，令无央数人具足于德本。阿难，此佛国有无央数亿百千人，与此童子植众德本。是童子适生于是佛国，悉当令其同辈之众漏尽意解得住学地，于无上正真道得不退转。&rdquo;</p>
<p style="text-align: left">　　于是四菩萨往诣佛所，同一时前稽首佛足。佛告阿难：&ldquo;如来所当作者，及如来弟子以令一切具足得其所。是神通华菩萨，以此金交露之变化，令七十亿人得阿<a>罗汉</a>，七十亿那术人住学地，七十亿百人立无上正真道，七十亿那术人得不起法忍立，无数人当值弥勒时。&rdquo;</p>
<p style="text-align: left">　　<strong>佛说方等般泥洹经 </strong>卷下</p>
<p style="text-align: left">　　嘱累品第四</p>
<p style="text-align: left">　　尔时，贤者阿难白佛言：&ldquo;唯世尊住一劫复过一劫。所以者何？唯天中天，如来无所著等正觉在于世者，是诸正士来至此，我等得见跪拜承事。如来般泥洹已后，我曹永绝于三处。何等为三？佛、法、僧。是等正士为离三处。&rdquo;于是阿难说此语已啼泣躄地。</p>
<p style="text-align: left">　　于时善思义菩萨为阿难说此偈言：</p>
<p style="text-align: left">　　&ldquo;阿难仁莫啼，&nbsp;万物皆无常，</p>
<p style="text-align: left">　　合会有别离，&nbsp;况人焉可常！</p>
<p style="text-align: left">　　于是空无法，&nbsp;阿难何为啼？</p>
<p style="text-align: left">　　咸有聚会者，&nbsp;诸会难得久。</p>
<p style="text-align: left">　　佛道亦无得，&nbsp;阿难何为悲？</p>
<p style="text-align: left">　　所合会为空，&nbsp;慧慧亦复空。</p>
<p style="text-align: left">　　若念若不念，&nbsp;一切法无念，</p>
<p style="text-align: left">　　无获空无有，&nbsp;譬若如野马。</p>
<p style="text-align: left">　　又如化象马，&nbsp;园果树木华，</p>
<p style="text-align: left">　　巧幻师所现，&nbsp;<a>佛弟子</a>如是。&rdquo;</p>
<p style="text-align: left">　　于是阿难以偈答善思义菩萨言：</p>
<p style="text-align: left">　　&ldquo;实然如仁言，&nbsp;诸法无所念，</p>
<p style="text-align: left">　　我今日当离，&nbsp;违远于世尊。</p>
<p style="text-align: left">　　云何入舍卫，&nbsp;彼问以何答？</p>
<p style="text-align: left">　　正觉为在不？&nbsp;法眼当来不？</p>
<p style="text-align: left">　　若入香积山，&nbsp;不见人中尊，</p>
<p style="text-align: left">　　但见其空座，&nbsp;何忍住于彼。</p>
<p style="text-align: left">　　若出香积山，&nbsp;入迦利精舍，</p>
<p style="text-align: left">　　人中尊在中，&nbsp;广说于四谛。</p>
<p style="text-align: left">　　见迦利罗空，&nbsp;无世雄光神，</p>
<p style="text-align: left">　　若入音声园，&nbsp;于中独啼哭。</p>
<p style="text-align: left">　　用不见正觉，&nbsp;驰走趣四方，</p>
<p style="text-align: left">　　其泪充满目，&nbsp;何忍住于彼？&rdquo;</p>
<p style="text-align: left">　　尔时，喜信净菩萨为贤者阿难说偈言：</p>
<p style="text-align: left">　　&ldquo;若亿岁愁忧，&nbsp;安可有所得，</p>
<p style="text-align: left">　　阿难且观是，&nbsp;法界甚难得。</p>
<p style="text-align: left">　　譬如<a>芭蕉</a>树，&nbsp;叶叶分解之，</p>
<p style="text-align: left">　　获之无所得，&nbsp;万物皆如是。</p>
<p style="text-align: left">　　譬如天雨时，&nbsp;水中之有泡，</p>
<p style="text-align: left">　　适起便复漂，&nbsp;万物亦如是。</p>
<p style="text-align: left">　　譬如水之沫，&nbsp;但可以眼观，</p>
<p style="text-align: left">　　获之不可得，&nbsp;四种亦如是。</p>
<p style="text-align: left">　　譬如明镜净，&nbsp;影现不可得，</p>
<p style="text-align: left">　　三界亦如是，&nbsp;阿难何为啼？&rdquo;</p>
<p style="text-align: left">　　于是阿难以偈答喜信净菩萨言：</p>
<p style="text-align: left">　　&ldquo;非为不知是，&nbsp;不为不见是，</p>
<p style="text-align: left">　　三界无所有，&nbsp;经常载说此。</p>
<p style="text-align: left">　　见是亿人众，&nbsp;泪下皆交流，</p>
<p style="text-align: left">　　至我所愁泣，&nbsp;用是益感戚。</p>
<p style="text-align: left">　　今世尊当去，&nbsp;人上忽不现，</p>
<p style="text-align: left">　　当于何求索，&nbsp;谁复为我护？</p>
<p style="text-align: left">　　当从谁闻法，&nbsp;深奥难解句？</p>
<p style="text-align: left">　　当入何所难，&nbsp;呜呼佛难值！&rdquo;</p>
<p style="text-align: left">　　尔时，空无菩萨为阿难说偈言：</p>
<p style="text-align: left">　　&ldquo;阿难起莫忧，&nbsp;观于法非法，</p>
<p style="text-align: left">　　法为不可得，&nbsp;何缘当有灭？</p>
<p style="text-align: left">　　如诸佛生时，&nbsp;得道亦如是，</p>
<p style="text-align: left">　　如佛转法轮，&nbsp;泥洹亦如是。</p>
<p style="text-align: left">　　生不生于生，&nbsp;佛道亦无灭，</p>
<p style="text-align: left">　　于无生之法，&nbsp;阿难何为啼？</p>
<p style="text-align: left">　　观我身毛孔，&nbsp;诸所讲说业，</p>
<p style="text-align: left">　　佛说空无有，&nbsp;法界亦如是。&rdquo;</p>
<p style="text-align: left">　　于是阿难以偈答空无菩萨言：</p>
<p style="text-align: left">　　&ldquo;仁等各当去，&nbsp;于诸界无忧，</p>
<p style="text-align: left">　　当见亿诸佛，&nbsp;讲说上妙法。</p>
<p style="text-align: left">　　我等及亿天，&nbsp;周匝相围绕，</p>
<p style="text-align: left">　　比丘比丘尼，&nbsp;共举举吁嗟，</p>
<p style="text-align: left">　　或从数千里，&nbsp;皆来至我所，</p>
<p style="text-align: left">　　号呼声远闻，&nbsp;释师子所在，</p>
<p style="text-align: left">　　忉利及焰天，&nbsp;兜术泥摩罗，</p>
<p style="text-align: left">　　世尊为至梵，&nbsp;何时当来下？</p>
<p style="text-align: left">　　在闲居三月，&nbsp;人中尊一心，</p>
<p style="text-align: left">　　世雄何时起，&nbsp;当复击法鼓？&rdquo;</p>
<p style="text-align: left">　　尔时，神通华菩萨为阿难说偈言：</p>
<p style="text-align: left">　　&ldquo;我为以知是，&nbsp;自期于三月，</p>
<p style="text-align: left">　　示现于仁前，&nbsp;阿难可勿啼。</p>
<p style="text-align: left">　　我当故为汝，&nbsp;启白于如来，</p>
<p style="text-align: left">　　令转第一法，&nbsp;用离释尊故。</p>
<p style="text-align: left">　　诸佛有大哀，&nbsp;当来至人所，</p>
<p style="text-align: left">　　阿难勿得悲，&nbsp;人中尊以起。</p>
<p style="text-align: left">　　诸天龙尚忧，&nbsp;何况于汝身？</p>
<p style="text-align: left">　　如是之光明，&nbsp;乃于世灭尽。</p>
<p style="text-align: left">　　佛为以说是，&nbsp;面从世尊闻，</p>
<p style="text-align: left">　　虽住于亿劫，&nbsp;诸会犹别离。&rdquo;</p>
<p style="text-align: left">　　于是阿难起住佛前三举声，说此偈言：</p>
<p style="text-align: left">　　&ldquo;佛为一切护，&nbsp;今日当泥洹，</p>
<p style="text-align: left">　　世间当复冥，&nbsp;为以失眼明。</p>
<p style="text-align: left">　　国王及尊者，&nbsp;畀褫国勤苦，</p>
<p style="text-align: left">　　何忍闻是言，&nbsp;佛当般泥洹。</p>
<p style="text-align: left">　　力士力士妻，&nbsp;力士子俱来，</p>
<p style="text-align: left">　　悲哀皆啼泣，&nbsp;最后见世尊。</p>
<p style="text-align: left">　　诸天龙之类，&nbsp;周匝五由旬，</p>
<p style="text-align: left">　　涕流至于膝，&nbsp;除余诸人民，</p>
<p style="text-align: left">　　难头和难龙，&nbsp;六十亿龙俱，</p>
<p style="text-align: left">　　皆来共啼哭，&nbsp;最后见世尊。</p>
<p style="text-align: left">　　和陵摩奈龙，&nbsp;娑竭有大力，</p>
<p style="text-align: left">　　泪啼一由旬，&nbsp;往诣于佛所。</p>
<p style="text-align: left">　　阿耨达龙王，&nbsp;百亿众围绕，</p>
<p style="text-align: left">　　泪涕如车轮，&nbsp;往至于佛所。</p>
<p style="text-align: left">　　伊隶钵龙王，&nbsp;化作大身来，</p>
<p style="text-align: left">　　啼泣发洪音，&nbsp;往到于佛所。</p>
<p style="text-align: left">　　千亿诸鬼神，&nbsp;及百那术众，</p>
<p style="text-align: left">　　前稽首佛足，&nbsp;最后见世尊。</p>
<p style="text-align: left">　　诸释有亿千，&nbsp;其众百那术，</p>
<p style="text-align: left">　　前行<a>礼佛</a>足，&nbsp;明眼莫泥洹。</p>
<p style="text-align: left">　　于是亿梵天，&nbsp;明照是天地，</p>
<p style="text-align: left">　　前礼于佛足，&nbsp;愿尊住一劫。</p>
<p style="text-align: left">　　魔子于彼来，&nbsp;导师自言在，</p>
<p style="text-align: left">　　哀念一切故，&nbsp;愿尊住一劫。&rdquo;</p>
<p style="text-align: left">　　尔时，空无菩萨为释、梵、天、龙、鬼、神、揵沓和、魔子导师，说偈言：</p>
<p style="text-align: left">　　&ldquo;汝等皆无知，&nbsp;但作强法语，</p>
<p style="text-align: left">　　已为放逸行，&nbsp;于今甫啼泣。</p>
<p style="text-align: left">　　譬如诸嵩貔，&nbsp;所住于无黠，</p>
<p style="text-align: left">　　若人以刀击，&nbsp;即便懅悲唤。</p>
<p style="text-align: left">　　卿等亦如是，&nbsp;一切皆啼泣，</p>
<p style="text-align: left">　　若正觉在者，&nbsp;故行放逸行。</p>
<p style="text-align: left">　　今日光当去，&nbsp;其智譬如海，</p>
<p style="text-align: left">　　卿等当何作，&nbsp;释尊已泥洹。&rdquo;</p>
<p style="text-align: left">　　是时，佛告贤者阿那律、大迦旃延、分耨文陀尼弗、鸠摩迦葉、须菩提、目呵罗耶、大拘絺：&ldquo;汝等，皆伸臂授如来掌。&rdquo;应时十万比丘伸臂授世尊掌。佛以左手授诸比丘掌，右手持阿难、罗云掌，著诸比丘手中：&ldquo;我所以亲敬阿难、罗云嘱累汝等。&rdquo;尔时即如其像有大自然音，其音遍告一佛国。其千比丘闻所嘱累，欲放身命言：&ldquo;我等当先没泥洹，不忍见世雄般泥洹时也。&rdquo;于是佛伸臂向北方，应时他方世界五百佛，伸手授佛掌。佛便持阿难、罗云手，著诸佛掌中：&ldquo;我持所亲阿难及子罗云累诸世雄。&rdquo;</p>
<p style="text-align: left">　　尔时，佛便说偈言：</p>
<p style="text-align: left">　　&ldquo;我持子罗云，&nbsp;及侍者阿难，</p>
<p style="text-align: left">　　面以此嘱累，&nbsp;诸佛之世尊。</p>
<p style="text-align: left">　　谁为无护者，&nbsp;能为作拥护？</p>
<p style="text-align: left">　　独诸佛世尊，&nbsp;其智无挂碍。</p>
<p style="text-align: left">　　今日之夜半，&nbsp;天龙世人民，</p>
<p style="text-align: left">　　在阎浮提者，&nbsp;不复得见我。</p>
<p style="text-align: left">　　遍观诸世界，&nbsp;无量难思议，</p>
<p style="text-align: left">　　都不见一人，&nbsp;当为住度者。</p>
<p style="text-align: left">　　无央数亿劫，&nbsp;譬如恒边沙，</p>
<p style="text-align: left">　　能以一人故，&nbsp;忍住尔所劫。</p>
<p style="text-align: left">　　其奉敬佛法，&nbsp;我义度此人，</p>
<p style="text-align: left">　　以无恭恪者，&nbsp;亿佛不能疗。&rdquo;</p>
<p style="text-align: left">　　尔时，五百佛各欲还其国土，授阿难、罗云掌已，便说偈言：</p>
<p style="text-align: left">　　&ldquo;其奉敬诸佛，&nbsp;佛义度此人，</p>
<p style="text-align: left">　　所示现济脱，&nbsp;辄广弘法鼓。</p>
<p style="text-align: left">　　释师子世尊，&nbsp;涤除诸忧患，</p>
<p style="text-align: left">　　饱满亿数人，&nbsp;如天雨润地。&rdquo;</p>
<p style="text-align: left">　　于是阿难、罗云为诸佛跪啼泣悲诉，说偈言：</p>
<p style="text-align: left">　　&ldquo;愿诸大勇猛，&nbsp;劝尊住一劫，</p>
<p style="text-align: left">　　诸佛之威神，&nbsp;令明住一劫，</p>
<p style="text-align: left">　　令无数亿人，&nbsp;得义住正谛，</p>
<p style="text-align: left">　　天龙诸鬼神，&nbsp;皆发大道意。&rdquo;</p>
<p style="text-align: left">　　尔时，五百佛各各还其世界已，告贤者阿难、罗云言：&ldquo;止，阿难、罗云，无忧无悲！诸佛天中天法伸臂者，为已竟。若放光明及来若住，是为诸佛之示现也。&rdquo;</p>
<p style="text-align: left">　　度地狱品第五</p>
<p style="text-align: left">　　于是佛便三昧，右足大指放亿那术百千光明，一一光明端化作亿百千莲华，一一莲华上化作亿百千座，一一座上有一化如来坐说法，一一如来令亿那术百千人立不起灭地。时佛复以左足大指放亿那术百千光明，十足指放十亿那术百千光明，十手指放十亿那术百千光明，两膝放二亿那术百千光明，两膑放二亿那术百千光明，阴马藏放亿那术百千光明，脐中放亿那术百千光明，两肩肘放二亿那术百千光明，脑户放亿那术百千光明，左右胁放二亿那术百千光明，四十齿放四十亿那术百千光明，面放亿那术百千光明，顶相放亿那术百千光明，三十二大人相放三十二亿那术百千光明，两眉间相放亿那术百千光明，八十种好一一好各放亿那术百千光明。一一光明端有化亿那术百千莲华，一一莲华上有化亿那术百千座，一一座上各有坐如来说法。是诸佛世尊不讲异义，但咏菩萨法品总持金刚行三品清净力无所畏。一一化如来令亿那术百千人立不退转法。</p>
<p style="text-align: left">　　佛尔时便于双树间更化作佛，往至先儒大泥犁放光明，其光遍照思想大狱中。佛尔时便说偈言：</p>
<p style="text-align: left">　　&ldquo;是诸人已解脱，&nbsp;复数数有思想，</p>
<p style="text-align: left">　　用习起思想故，&nbsp;令其生于苦恼。</p>
<p style="text-align: left">　　于世间有得道，&nbsp;佛世尊放光明，</p>
<p style="text-align: left">　　其所说于正法，&nbsp;令灭尽诸苦恼。</p>
<p style="text-align: left">　　无所尽无所得，&nbsp;无有起亦无灭，</p>
<p style="text-align: left">　　其有知是法者，&nbsp;终不归于恶道。&rdquo;</p>
<p style="text-align: left">　　佛适说是偈竟已，应时具足亿那术百千人于思想地狱得脱，即生忉利天上。时佛便复往忉利天上，便重说此偈言：</p>
<p style="text-align: left">　　&ldquo;是诸人已解脱，&nbsp;复数数有思想，</p>
<p style="text-align: left">　　用习思想之故，&nbsp;令其生苦痛中。</p>
<p style="text-align: left">　　于世间有得道，&nbsp;佛世尊放光明，</p>
<p style="text-align: left">　　其所说于正法，&nbsp;令灭尽诸苦恼。</p>
<p style="text-align: left">　　无所尽无所得，&nbsp;无有灭亦无起，</p>
<p style="text-align: left">　　其有知是法者，&nbsp;终不归于恶道。&rdquo;</p>
<p style="text-align: left">　　世尊说是偈适竟，应时具足亿那术百千人，闻是法得须陀洹道。得神通已，便说此偈言：</p>
<p style="text-align: left">　　&ldquo;无有起亦无尽，&nbsp;无有生亦无灭，</p>
<p style="text-align: left">　　吾之等解于法，&nbsp;得忍道之灭度。</p>
<p style="text-align: left">　　其智慧如光明，&nbsp;照知人诸根本，</p>
<p style="text-align: left">　　现因缘为解脱，&nbsp;辄于彼脱人民。</p>
<p style="text-align: left">　　灭愁苦得大智，&nbsp;疗治于一切人，</p>
<p style="text-align: left">　　诸一切佛所疗，&nbsp;终不归于恶道。</p>
<p style="text-align: left">　　大光明为甚疾，&nbsp;于世间而灭尽，</p>
<p style="text-align: left">　　亿人民被烧炙，&nbsp;令度脱想地狱。&rdquo;</p>
<p style="text-align: left">　　于是佛复至烧炙、缹煮、叫唤、雨黑沙、烧人四大地狱中，施金色光明遍于一切光明。于佛之光明柔软可意，以哀眼视一切，施眼令安隐，慧戒使清凉，作寂定光明皆遍其中。其威神尊清净第一，于垢无所染远离于垢，施与于<a>智行</a>大慈念大哀，施无限安乐，施慧无碍之眼，施戒之香照于一切，施于法味达于一切已示现于法身，施法心之眼，断一切不善之本，授与一切清白之法，悉坏魔力悉令怖惧，使邪异道皆断诸见，令众一切得安隐想，开于天门闭塞于恶户，以无尽之德代诸勤苦，一心精进行慈悲喜护，常导众人于大无为，施眼耳鼻口身意身，一切诸毛孔放大光明。说经法柔软可意，悲哀口说尊语：</p>
<p style="text-align: left">　　&ldquo;我为施安于世，&nbsp;我为脱诸苦痛，</p>
<p style="text-align: left">　　我为众勤劳者，&nbsp;除若干之苦尘。</p>
<p style="text-align: left">　　我之所可说法，&nbsp;照尊光清净安，</p>
<p style="text-align: left">　　一切人闻是法，&nbsp;皆弃捐诸恶道。</p>
<p style="text-align: left">　　其有人归命佛，&nbsp;彼则为得大利，</p>
<p style="text-align: left">　　于亿劫生死数，&nbsp;终不堕诸恶道。&rdquo;</p>
<p style="text-align: left">　　佛说是偈已，应时大地狱一一地狱具足各各亿那术百千人得脱，生兜率天上。用闻是法故，悉得阿那含道。得神通已，便说此偈言：</p>
<p style="text-align: left">　　&ldquo;譬如在厄道，&nbsp;有智慧导师，</p>
<p style="text-align: left">　　令大众贾人，&nbsp;度怨贼鬼神。</p>
<p style="text-align: left">　　佛所度如是，&nbsp;以光明为道，</p>
<p style="text-align: left">　　免脱亿人民，&nbsp;离厄淫怒痴。</p>
<p style="text-align: left">　　我等归命佛，&nbsp;导师放光明，</p>
<p style="text-align: left">　　已发慈悲意，&nbsp;得济诸勤苦。</p>
<p style="text-align: left">　　<a>当归</a>命于法，&nbsp;抚养于我身，</p>
<p style="text-align: left">　　僧为尊重宝，&nbsp;其德难思议。&rdquo;</p>
<p style="text-align: left">　　尔时，佛往诣合会、大合会、不可意三地狱中，放金色五百万亿那术种光明遍照其中。以寂定无人、无有万物、无起无灭，以布施、持戒、忍辱、精进、一心、智慧诸度无极，用大慈、大悲、大喜、大护，以四恩行，用如来十力、四无所畏、诸佛十八法不共、如来尊行世慧、神足变化、说法变化、教授变化，以用大慧，以根、力、觉、意、三昧、三摩越，用一切菩萨之行，以无碍佛慧，以无碍佛眼，以无碍法眼，以无碍慧眼，以无碍天眼，以无碍肉眼，以大慈大哀，于一切用一切佛法无上之德，用一切如来觉法，于彼八亿那术百千有命之类，悉蒙五百万亿那术种光音，除诸勤苦皆得安隐，出彼合会、大合会、不可意地狱，得生波罗尼蜜和耶越天。闻是法已，著志得阿那含道。于是佛便住于梵天，说偈言：</p>
<p style="text-align: left">　　&ldquo;诸人无勤苦，&nbsp;则为第一安，</p>
<p style="text-align: left">　　为说勤苦应，&nbsp;诸想无有念。</p>
<p style="text-align: left">　　一切无所想，&nbsp;如于此所说，</p>
<p style="text-align: left">　　在三界岂安？&nbsp;数数有生死。</p>
<p style="text-align: left">　　其有解空空，&nbsp;彼空乃为空，</p>
<p style="text-align: left">　　其说深缚者，&nbsp;彼能解于空。</p>
<p style="text-align: left">　　空者无有起，&nbsp;思想无有界，</p>
<p style="text-align: left">　　已见非我法，&nbsp;则为佛之子。</p>
<p style="text-align: left">　　是法为非吾，&nbsp;亦不可得我，</p>
<p style="text-align: left">　　已无吾我者，&nbsp;于何复有喜？&rdquo;</p>
<p style="text-align: left">　　佛说是偈已，应时彼亿那术百千人闻法者心，悉断一切尘劳，生死已尽得阿罗汉证，便放身命般泥洹：&ldquo;我等不忍见世尊般泥洹时。&rdquo;</p>
<p style="text-align: left">　　现诸佛品第六</p>
<p style="text-align: left">　　尔时，佛于梵天忽然不现，即住双树间。佛心念言：&ldquo;今日夜半，如来于是当般泥洹。人民最后见佛终竟，我聊复令众庶欢悦，得安隐想，断诸秽毒，令念如来作大善本想，离大众恼得无极庆，发大慈大悲弃诸魔事，怀来诸佛法，皆除裂诸见网，悉灭诸尘劳，悉舍诸谀谄，悉损诸大见，来诸度无极，叹咏菩萨之行。现诸如来令一切目见，作大变化说于佛法。&rdquo;</p>
<p style="text-align: left">　　于是，世尊于师子床上右胁倚卧，如师子无恐惧。大尊雄周观十方，以足指按地六返震动十方境界。佛即如其像三昧正受，一一毛孔出恒边沙等数之光明，一一光明照恒沙等佛国，一一光明终不相错。以是之数，一切诸毛孔各各放恒边沙数之光明。放已即如其像三昧正受，令一切人眼还得佛眼，皆见诸佛国土所有。</p>
<p style="text-align: left">　　尔时，佛告诸比丘言：&ldquo;汝等宁见东方纵广上下各十万由旬满其中尘，东方诸佛其数如此尘，一尘为一佛，皆右胁倚卧，所见变化亦如是；一切诸佛其所教度皆已周毕，悉入力士生地双树间；皆名为释迦文，一切皆于师子床上卧，皆当于今日夜半般泥洹？汝等宁见东方不可计、不可数、不可思议、无有量诸菩萨行具足往诣佛树下？宁复见无央数得佛道者不？宁复见余无央数转法轮者不？复见余无央数说法者不？复见无有量放<a>寿命</a>者不？复见无有限右胁倚卧于师子床上如我卧者不？&rdquo;</p>
<p style="text-align: left">　　众会对曰：&ldquo;已见，不知其数。&rdquo;</p>
<p style="text-align: left">　　佛言：&ldquo;譬如三千大千世界，上至三十三天，下尽地际，满其中尘。于汝等意云何？宁能有知是尘数者不？&rdquo;</p>
<p style="text-align: left">　　&ldquo;唯天中天，不可计、不可量、不可称、不可数。&rdquo;</p>
<p style="text-align: left">　　佛言：&ldquo;譬如是三千大千世界，更有如是比亿百千三千大千世界满其中尘，有如此尘数东方佛国菩萨名释迦文，来诣佛树下得佛道者数亦如是，转法轮者数亦如是，教授说法者数亦如是，放身命者数亦如是，如我右胁倚卧者数亦如是，无起余于泥洹界般泥洹者其数如是，皆名为释迦文，母名摩邪，父名悦头檀，其国名迦维罗卫，其世名忍界，舍利弗、摩诃目揵连尊弟子，阿难为侍者，如东方之所有，九方亦如是，皆为释迦文，如释迦之数，名提桓竭者亦如是，名曰提名多罗者亦如是，名维卫者亦如是，名式者亦如是，名随叶者亦如是，名拘楼秦者亦如是，名拘那含者亦如是，名迦葉者亦如是。是诸佛天中天，如是柔软微妙为名号，出柔软音声，皆同一号为释迦文。如来皆以具足肉眼见是尚不足言，其所见广大过此无央数。其有居家<a>修道</a>，若<a>出家</a>学道，令一佛国诸菩萨皆得作佛，具足一劫供养此诸佛名；复有闻是说现诸<a>佛经</a>品，闻已须臾乐欢信，胜于三千大千世界人民皆得佛共供养具足。一切诸菩萨已慧解如是，疾近无上正真道。&rdquo;</p>
<p style="text-align: left">　　说是经时，六十二亿菩萨得难具足法，如是得护不可思议，意不退转立于无上正真道。十那术菩萨初发大道意，立不退转地无上正真道。三十二亿菩萨得不起法忍。恒沙数等人断一切尘劳，灭生死证说。无央数人当与弥勒会。</p>
<p style="text-align: left">　　于时，弊魔怀毒恨心垂泪白佛：&ldquo;唯世尊，我本愿欲使如来早般泥洹，欲令人民不出我界。如来无著等正觉，所度遂益多。若住其寿命令至一劫，所度之数不能复过今日之所度也</p>
</div>
		</div>
	
		
		

		</div></div><hr><script charset='utf-8' src='../../js/footer.js'></script></body></html>