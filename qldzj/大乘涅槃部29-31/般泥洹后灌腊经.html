<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，般泥洹后灌腊经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>般泥洹后灌腊经</center></div><div class='fo'><center>经文出处:来自无量光明网</center><br/><br>
			<p style="text-align: left">　　<strong>般泥洹后灌腊经</strong></p>
<p style="text-align: left">　　闻如是：一时，佛在舍卫国祇树给孤独园，与摩诃<a>比丘</a>僧、诸天、人民，共会坐说经。</p>
<p style="text-align: left">　　阿难前长跪叉手白佛言：&ldquo;天中之天，欲有所问，愿佛说之。若佛般泥洹后，四辈<a>弟子</a>比丘、<a>比丘尼</a>、优婆塞、优婆夷，四月八日、七月十五日，灌腊当何所用？&rdquo;</p>
<p style="text-align: left">　　佛语阿难：&ldquo;灌腊佛者，是福愿人之度者，各自减钱宝，割取珍爱，用求度世之福，当给寺燃灯<a>烧香</a>用作经像，若供养师，施与贫穷，可设斋会。</p>
<p style="text-align: left">　　&ldquo;不可贳许，然后不出，此为现世负佛，自是心口所作当得妄语之罪。所以者何？为佛设槃作礼，以五种香水手自浴佛师，哒嚫咒愿，当此之时，天龙鬼神皆明证知：此人出五家财物，侵妻子分用求福利。而反不出，当有五罪入三恶道。何等为五？一者、财物日减；二者、喜忘遗；三者、治生所向无利；四者、入太山<a>地狱</a>中，被考治苦痛难言；五者、后世来生，或作奴婢、牛、马、骡、驴、骆驼，或作猪、羊。是为五。更罪三恶：一者、为入薜荔中作饿鬼；二者、入禽兽作畜生；三者、泥犁中当更十八地狱，罪不可数。</p>
<p style="text-align: left">　　&ldquo;七月十五日，自向七世父母、五种亲属，有堕恶道勤苦剧者，因佛作礼福，欲令<a>解脱</a>忧苦，名为灌腊。</p>
<p style="text-align: left">　　&ldquo;佛者，天上天下<a>三界</a>之王，不食<a>世间</a>人民也。其物皆众僧分之，不应独取，是为大罪。若无僧可分，施贫穷、孤独、羸老，是种善根。&rdquo;</p>
<p style="text-align: left">　　诸弟子闻经<a>欢喜</a>，为佛作礼而去。</p>
		</div>
	
		
		

		</div></div><hr><script charset='utf-8' src='../../js/footer.js'></script></body></html>