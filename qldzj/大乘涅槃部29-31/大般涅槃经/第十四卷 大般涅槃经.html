<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十四卷 大般涅槃经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十四卷 大般涅槃经</center></div><div class='fo'><center>经文出处:来自无量光明网</center><br/><br>
			<p style="text-align: left">
	　　<strong>第十四卷 大般<a>涅槃</a>经</strong></p>
<p style="text-align: left">
	　　圣行品第七之四</p>
<p style="text-align: left">
	　　&ldquo;复次，善男子，坏诸行因缘异故，心名无常，所谓修无常心异，修苦、空、<a>无我</a>心异。心若常者，应常修无常，尚不得观苦、空、无我，况复得观常乐我净？以是义故，外道法中不能摄取常乐我净。善男子，当知心法必定无常。</p>
<p style="text-align: left">
	　　&ldquo;复次，善男子，心性异故名为无常，所谓声闻心性异、缘觉心性异、诸佛心性异。一切外道心有三种：一者、<a>出家</a>心，二者、在家心，三者、在家远离心。乐相应心异，苦相应心异，不苦不乐相应心异，贪欲相应心异，瞋恚相应心异，愚痴相应心异，一切外道心相亦异，所谓愚痴相应心异，疑惑相应心异，邪见相应心异，进止威仪其心亦异。</p>
<p style="text-align: left">
	　　&ldquo;善男子，心若常者，亦复不能分别诸色，所谓青黄赤白紫色。善男子，心若常者，诸忆念法不应忘失。善男子，心若常者，凡所读诵不应增长。复次，善男子，心若常者，不应说言已作、今作、当作。若有已作、今作、当作，当知是心必定无常。善男子，心若常者，则无怨亲非怨非亲；心若常者，则不应言我物他物若死若生；心若常者，虽有所作不应增长。善男子，以是义故，当知心性各各别异，有别异故，当知无常。</p>
<p style="text-align: left">
	　　&ldquo;善男子，我今于此非色法中演说无常，其义已显，复当为汝说色无常。是色无常，本无有生，生已灭故；内身处胎歌罗逻时，本无有生，生已变故；外诸芽茎，本亦无生，生已变故。是故当知，一切色法悉皆无常。</p>
<p style="text-align: left">
	　　&ldquo;善男子，所有内色随时而变，歌罗逻时异，安浮陀时异，伽那时异，闭手时异，诸疱时异，初生时异，婴孩时异，童子时异，乃至老时各各变异；所谓外色亦复如是，芽异、茎异、枝异、叶异、华异、果异。复次，善男子，内味亦异，歌罗逻时乃至老时各各变异；外味亦尔，芽茎枝叶华果味异。歌罗逻时力异，乃至老时力异；歌罗逻时状貌异，乃至老时状貌亦异；歌罗逻时果报异，乃至老时果报亦异；歌罗逻时名字异，乃至老时名字亦异。所谓内色坏已还合故知无常；外诸树木亦坏已还合故知无常；次第渐生故知无常；次第生歌罗逻时乃至老时，次第生芽乃至果子故知无常；诸色可灭故知无常；歌罗逻灭时异，乃至老灭时异，芽灭时异，乃至果灭时异，故知无常。凡夫无知，见相似生计以为常。以是义故，名曰无常。若无常即是苦，若苦即是不净。善男子，我因迦葉先问是事，于彼已答。</p>
<p style="text-align: left">
	　　&ldquo;复次，善男子，诸行无我。善男子，总一切法，谓色、非色。色非我也。何以故？可破、可坏、可裂、可打、生增长故。我者，不可破、坏、裂、打、生长，以是义故，知色非我。非色之法亦复非我。何以故？因缘生故。</p>
<p style="text-align: left">
	　　&ldquo;善男子，若诸外道以专念故知有我者，专念之性实非我也。若以专念为我性者，过去之事则有忘失，有忘失故，定知无我。</p>
<p style="text-align: left">
	　　&ldquo;善男子，若诸外道以忆想故知有我者，无忆想故定知无我。如说见人手有六指，即便问言：&lsquo;我先何处共相见耶？&rsquo;若有我者不应复问，以相问故，定知无我。</p>
<p style="text-align: left">
	　　&ldquo;善男子，若诸外道以有遮故知有我者。善男子，以有遮故定知无我。如言调达终不发言非调达也，我亦如是。若定是我，终不遮我，以遮我故，定知无我。若以遮故知有我者，汝今不遮，定应无我。</p>
<p style="text-align: left">
	　　&ldquo;善男子，若诸外道以伴非伴知有我者，以无伴故应无有我。有法无伴，所谓如来、<a>虚空</a>、<a>佛性</a>，我亦如是，实无有伴。以是义故，定知无我。</p>
<p style="text-align: left">
	　　&ldquo;复次，善男子，若诸外道以名字故知有我者，无我法中亦有我名。如贫贱人名字富贵；如言我死，若我死者，我则杀我，而我实不可杀，假名杀我；亦如矬人名为长者。以是义故，定知无我。</p>
<p style="text-align: left">
	　　&ldquo;复次，善男子，若诸外道以生已求乳知有我者。善男子，若有我者，一切婴儿不应执持粪秽、火、蛇、毒药。以是义故，定知无我。</p>
<p style="text-align: left">
	　　&ldquo;复次，善男子，一切众生于三法中悉有等智，所谓淫欲、饮食、恐怖，是故无我。</p>
<p style="text-align: left">
	　　&ldquo;复次，善男子，若诸外道以相貌故知有我者。善男子，相故无我，无相故亦无我。若人睡时，不能进止、俯仰、视眴，不觉苦乐，不应有我。若以进止、俯仰、视眴知有我者，机关木人亦应有我。善男子，如来亦尔，不进不止、不俯不仰、不视不眴、不苦不乐、不贪不恚、不痴不行，如来如是，真实有我。</p>
<p style="text-align: left">
	　　&ldquo;复次，善男子，若诸外道以见他食果口中生涎知有我者。善男子，以忆念故，见则生涎，涎非我也，我亦非涎、非喜非悲、非哭非笑、非卧非起、非饥非饱。以是义故，定知无我。</p>
<p style="text-align: left">
	　　&ldquo;善男子，是诸外道痴如小儿无慧方便，不能了达常与无常、苦乐、净不净、我无我、<a>寿命</a>非寿命、众生非众生、实非实、有非有，于<a>佛法</a>中取少许分，虚妄计有常乐我净，而实不知常乐我净。如生盲人不识乳色，便问他言：&lsquo;乳色何似？&rsquo;他人答言：&lsquo;色白如贝。&rsquo;盲人复问：&lsquo;是乳色者如贝声耶？&rsquo;答言：&lsquo;不也。&rsquo;复问：&lsquo;贝色为何似耶？&rsquo;答言：&lsquo;犹<a>稻米</a>末。&rsquo;盲人复问：&lsquo;乳色柔软如稻米末耶？稻米末者复何所似？&rsquo;答言：&lsquo;犹如雨雪。&rsquo;盲人复言：&lsquo;彼稻米末冷如雪耶？雪复何似？&rsquo;答言：&lsquo;犹如白鹤。&rsquo;是生盲人虽闻如是四种譬喻，终不能得识乳真色。是诸外道亦复如是，终不能识常乐我净。善男子，以是义故，我佛法中有真实谛，非于外道。&rdquo;</p>
<p style="text-align: left">
	　　文殊师利白佛言：&ldquo;希有<a>世尊</a>！如来于今临般涅槃，方更转于无上法轮，乃作如是分别<a>真谛</a>。&rdquo;</p>
<p style="text-align: left">
	　　佛告文殊师利：&ldquo;汝今云何故于如来生涅槃想？善男子，如来实是<a>常住</a>不变，不般涅槃。善男子，若有计&lsquo;我是佛&rsquo;、&lsquo;我成阿耨多罗三藐三菩提&rsquo;、&lsquo;我即是法，法是我所&rsquo;、&lsquo;我即是道，道是我所&rsquo;、&lsquo;我即世尊，世尊即是我所&rsquo;、&lsquo;我即声闻，声闻即是我所&rsquo;、&lsquo;我能<a>说法</a>，令他听受&rsquo;、&lsquo;我转法轮，余人不能&rsquo;，如来终不作如是计，是故如来不转法轮。</p>
<p style="text-align: left">
	　　&ldquo;善男子，若有人作如是妄计：&lsquo;我即是眼，眼即是我所&rsquo;，耳鼻舌身意亦复如是；&lsquo;我即是色，色是我所&rsquo;，乃至法亦如是；&lsquo;我即是地，地即是我所&rsquo;，水火风等亦复如是。善男子，若有人言：&lsquo;我即是信，信是我所&rsquo;、&lsquo;我是多闻，多闻即是我所&rsquo;、&lsquo;我是檀波罗蜜，檀波罗蜜即是我所&rsquo;、&lsquo;我是尸波罗蜜，尸波罗蜜即是我所&rsquo;、&lsquo;我是羼提波罗蜜，羼提波罗蜜即是我所&rsquo;、&lsquo;我是毗梨耶波罗蜜，毗梨耶波罗蜜即是我所&rsquo;、&lsquo;我是禅波罗蜜，禅波罗蜜即是我所&rsquo;、&lsquo;我是般若波罗蜜，般若波罗蜜即是我所&rsquo;、&lsquo;我是四念处，四念处即是我所&rsquo;，四正勤、四如意足、五根、五力、七觉分、八圣道分亦复如是。善男子，如来终不作如是计，是故如来不转法轮。</p>
<p style="text-align: left">
	　　&ldquo;善男子，若言常住无有变易，云何说言佛转法轮？是故汝今不应说言如来方更转于法轮。善男子，譬如因眼缘色、缘明、缘思惟，因缘和合得生眼识。善男子，眼不念言&lsquo;我能生识&rsquo;，色乃至思惟终不念言&lsquo;我生眼识&rsquo;，眼识亦复不作念言&lsquo;我能自生&rsquo;。善男子，如是等法，因缘和合得名为见。善男子，如来亦尔，因<a>六波罗蜜</a>、三十七助菩提之法，觉了诸法；复因咽喉舌齿唇口言语音声，为憍陈如初始说法，名转法轮。以是义故，如来不名转法轮也。善男子，若不转者即名为法，法即如来。</p>
<p style="text-align: left">
	　　&ldquo;善男子，譬如因燧、因钻、因手、因干牛粪而得生火。燧亦不言&lsquo;我能生火&rsquo;，钻手牛粪各不念言&lsquo;我能生火&rsquo;，火亦不言&lsquo;我能自生&rsquo;。如来亦尔，因六波罗蜜乃至憍陈如名转法轮，如来亦复不生念言&lsquo;我转法轮&rsquo;。善男子，若不生者，是则名为转<a>正法</a>轮，是转法轮即名如来。</p>
<p style="text-align: left">
	　　&ldquo;善男子，譬如因酪、因水、因攒、因瓶、因绳、因人手捉而得出酥。酪不念言&lsquo;我能出酥&rsquo;，乃至人手亦不念言&lsquo;我能出酥&rsquo;，酥亦不言&lsquo;我能自出&rsquo;，众缘和合故得出酥。如来亦尔，终不念言：&lsquo;我转法轮。&rsquo;善男子，若不出者，是则名为转正法轮，是转法轮即是如来。</p>
<p style="text-align: left">
	　　&ldquo;善男子，譬如因子、因地、因水、因火、因风、因粪、因时、因人作业而芽得生。善男子，子亦不言&lsquo;我能生芽&rsquo;，乃至作业亦不念言&lsquo;我能生芽&rsquo;，芽亦不言&lsquo;我能自生&rsquo;。如来亦尔，终不念言&lsquo;我转法轮&rsquo;。善男子，若不能者是则名为转正法轮，是转法轮即是如来。</p>
<p style="text-align: left">
	　　&ldquo;善男子，譬如因鼓、因空、因皮、因人、因桴和合出声。鼓不念言&lsquo;我能出声&rsquo;，乃至桴亦如是，声亦不言&lsquo;我能自生&rsquo;。善男子，如来亦尔，终不念言&lsquo;我转法轮&rsquo;。善男子，转法轮者名为不作，不作者即转法轮，转法轮者即是如来。善男子，转法轮者乃是诸佛世尊境界，非诸声闻、缘觉所知。</p>
<p style="text-align: left">
	　　&ldquo;善男子，虚空非生非出、非作非造、非有为法。如来亦尔，非生非出、非作非造、非有为法。如如来性，佛性亦尔，非生非出、非作非造、非有为法。</p>
<p style="text-align: left">
	　　&ldquo;善男子，诸佛世尊语有二种：一者、世语，二者、出世语。善男子，如来为诸声闻、缘觉说于世语，为诸<a>菩萨</a>说出世语。</p>
<p style="text-align: left">
	　　&ldquo;善男子，是诸大众复有二种：一者、求小乘，二者、求大乘。我于昔日波罗奈城，为诸声闻转于法轮；今始于此拘尸那城，为诸菩萨转大法轮。</p>
<p style="text-align: left">
	　　&ldquo;复次，善男子，复有二人，中根、上根。为中根人，于波罗奈转于法轮；为上根人，人中象王迦葉菩萨等，今于此间拘尸那城转大法轮。善男子，极下根者，如来终不为转法轮。极下根者，即一阐提。</p>
<p style="text-align: left">
	　　&ldquo;复次，善男子，求佛道者复有二种：一、中精进，二、上精进。于波罗奈，为中精进转于法轮；今于此间拘尸那城，为上精进转大法轮。</p>
<p style="text-align: left">
	　　&ldquo;复次，善男子，我昔于彼波罗奈城初转法轮，八万<a>天人</a>得须陀洹果；今于此间拘尸那城，八十万亿人不退转于阿耨多罗三藐三菩提。</p>
<p style="text-align: left">
	　　&ldquo;复次，善男子，波罗奈城，大梵天王稽首请我转于法轮；今于此间拘尸那城，迦葉菩萨稽首请我转大法轮。</p>
<p style="text-align: left">
	　　&ldquo;复次，善男子，我昔于彼波罗奈城转法轮时，说无常、苦、空、无我；今于此间拘尸那城转法轮时，说常、乐、我、净。</p>
<p style="text-align: left">
	　　&ldquo;复次，善男子，我昔于彼波罗奈城转法轮时，所出音声闻于梵天；如来今于拘尸那城转法轮时，所出音声遍于东方二十恒河沙等诸佛世界，南西北方、四维、上下亦复如是。</p>
<p style="text-align: left">
	　　&ldquo;复次，善男子，诸佛世尊凡有所说，皆悉名为转法轮也。</p>
<p style="text-align: left">
	　　&ldquo;善男子，譬如圣王所有轮宝，未降伏者能令降伏，已降伏者能令安隐。善男子，诸佛世尊凡所说法亦复如是，无量烦恼未调伏者能令调伏，已调伏者令生善根。善男子，譬如圣王所有轮宝则能消灭一切怨贼；如来演法亦复如是，能令一切诸烦恼贼皆悉寂静。复次，善男子，譬如圣王所有轮宝下上回转；如来说法亦复如是，能令下趣诸恶众生上生人天乃至佛道。善男子，是故汝今不应赞言如来于此更转法轮。&rdquo;</p>
<p style="text-align: left">
	　　尔时，文殊师利白佛言：&ldquo;世尊，我于此义非为不知，所以问者，为欲利益诸众生故。世尊，我已久知转法轮者，实是诸佛如来境界，非是声闻、缘觉所知。&rdquo;</p>
<p style="text-align: left">
	　　尔时，世尊告迦葉菩萨：&ldquo;善男子，是名菩萨住于大乘《大涅槃经》所行圣行。&rdquo;</p>
<p style="text-align: left">
	　　迦葉菩萨白佛言：&ldquo;世尊，复以何义名为圣行？&rdquo;</p>
<p style="text-align: left">
	　　&ldquo;善男子，圣名诸佛世尊，以是义故，名为圣行。&rdquo;</p>
<p style="text-align: left">
	　　&ldquo;世尊，若是诸佛之所<a>行者</a>，则非声闻、缘觉、菩萨所能<a>修行</a>。&rdquo;</p>
<p style="text-align: left">
	　　&ldquo;善男子，是诸世尊安住于此大般涅槃，而作如是开示分别演说其义，以是义故，名曰圣行。声闻、缘觉及诸菩萨，如是闻已则能奉行，故名圣行。善男子，是菩萨摩诃萨得是行已，则得住于无所畏地。善男子，若有菩萨得住如是无所畏地，则不复畏贪恚愚痴、生老病死，亦复不畏恶道<a>地狱</a>、畜生、饿鬼。</p>
<p style="text-align: left">
	　　&ldquo;善男子，恶有二种：一者、阿修罗，二者、人中。人中有三种恶：一者、一阐提，二者、诽谤方等经典，三者、犯四重禁。善男子，住是地中诸菩萨等，终不畏堕如是恶中，亦复不畏<a>沙门</a>、<a>婆罗门</a>、外道邪见、天魔波旬，亦复不畏受二十五有，是故此地名无所畏。</p>
<p style="text-align: left">
	　　&ldquo;善男子，菩萨摩诃萨住<a>无畏</a>地，得二十五三昧坏二十五有。善男子，得无垢三昧能坏地狱有，得无退三昧能坏畜生有，得心乐三昧能坏饿鬼有，得<a>欢喜</a>三昧能坏阿修罗有，得日光三昧能断弗婆提有，得月光三昧能断瞿耶尼有，得热炎三昧能断郁单越有，得如幻三昧能断阎浮提有，得一切法不动三昧能断四天处有，得难伏三昧能断三十三天处有，得悦意三昧能断炎摩天有，得青色三昧能断兜率天有，得黄色三昧能断化乐天有，得赤色三昧能断他化<a>自在</a>天有，得白色三昧能断初禅有，得种种三昧能断大梵天有，得双三昧能断二禅有，得雷音三昧能断三禅有，得霔雨三昧能断四禅有，得如虚空三昧能断无想有，得照镜三昧能断净居阿那含有，得无碍三昧能断空处有，得常三昧能断识处有，得乐三昧能断不用处有，得我三昧能断非想非非想处有。善男子，是名菩萨得二十五三昧断二十五有。</p>
<p style="text-align: left">
	　　&ldquo;善男子，如是二十五三昧名诸三昧王。善男子，菩萨摩诃萨入如是等诸三昧王，若欲吹坏须弥山王，随意即能；欲知三千<a>大千世界</a>所有众生心之所念，亦悉能知；欲以三千大千世界所有众生，内于己身一毛孔中，随意即能，亦令众生无迫迮想；若欲化作无量众生悉令充满三千大千世界中者，亦能随意；欲分一身以为多身，复合多身以为一身。虽作如是，心无所著犹如莲华。</p>
<p style="text-align: left">
	　　&ldquo;善男子，菩萨摩诃萨得入如是三昧王已，即得住于自在之地。菩萨得住是自在地，得自在力，随欲生处即得往生。善男子，譬如圣王领四天下，随意所行无能障碍；菩萨摩诃萨亦复如是，一切生处若欲生者随意往生。善男子，菩萨摩诃萨若见地狱一切众生有可化令住善根者，菩萨即往而生其中。菩萨虽生，非本业果，菩萨摩诃萨住自在地力因缘故而生其中。善男子，菩萨摩诃萨虽在地狱，不受炽然碎身等苦。善男子，菩萨摩诃萨所可成就如是功德，无量无边百千万亿尚不可说，何况诸佛所有功德而当可说？&rdquo;</p>
<p style="text-align: left">
	　　尔时，众中有一菩萨名住无垢藏王，有大威德，成就<a>神通</a>，得大总持，三昧具足，得无所畏。即从座起，偏袒右肩，右膝著地，长跪合掌白佛言：&ldquo;世尊，如佛所说，诸佛菩萨所可成就功德智慧，无量无边百千万亿实不可说，我意犹谓故不如是大乘经典。何以故？因是大乘方等经力故，能出生诸佛世尊阿耨多罗三藐三菩提。&rdquo;</p>
<p style="text-align: left">
	　　时佛赞言：&ldquo;善哉！善哉！善男子，如是，如是，如汝所说。是诸大乘方等经典，虽复成就无量功德，欲比是经不得为喻，百倍、千倍、百千万亿倍，乃至算数譬喻所不能及。善男子，譬如从牛出乳，从乳出酪，从酪出生酥，从生酥出熟酥，从熟酥出醍醐。醍醐最上，若有服者，众病皆除，所有诸药悉入其中。善男子，佛亦如是，从佛出生十二部经，从十二部经出修多罗，从修多罗出方等经，从方等经出般若波罗蜜，从般若波罗蜜出大涅槃，犹如醍醐。言醍醐者喻于佛性，佛性者即是如来。善男子，以是义故，说言如来所有功德无量无边不可称计。&rdquo;</p>
<p style="text-align: left">
	　　迦葉菩萨白佛言：&ldquo;世尊，如佛所赞《大涅槃经》，犹如醍醐最上最妙，若有能服众病悉除，一切诸药悉入其中。我闻是已窃复思念，若有不能听受是经，当知是人为大愚痴，无有善心。世尊，我于今者实能堪忍，剥皮为纸，刺血为墨，以髓为水，折骨为笔，书写如是《大涅槃经》；书已读诵令其通利，然后为人广说其义。世尊，若有众生贪著财物，我当施财，然后以是《大涅槃经》劝之令读；若尊贵者，先以爱语而随其意，然后渐当以是大乘《大涅槃经》劝之令读；若凡庶者，当以威势逼之令读；若憍慢者，我当为其而作仆使，随顺其意，令其欢喜，然后当以大般涅槃而教导之；若有诽谤大乘经者，当以势力摧之令伏，既摧伏已，然后劝之令读《大涅槃经》；若有爱乐大乘经者，我躬当往，恭敬供养，尊重赞叹。&rdquo;</p>
<p style="text-align: left">
	　　尔时，佛赞迦葉菩萨：&ldquo;善哉！善哉！汝甚爱乐大乘经典，贪大乘经，爱大乘经，味大乘经，信敬尊重供养大乘。善男子，汝今以此善心因缘，当得超越无量无边恒河沙等诸大菩萨，在前得成阿耨多罗三藐三菩提。汝亦不久复当如我广为大众演说如是大般涅槃如来佛性，诸佛所说秘密之藏。</p>
<p style="text-align: left">
	　　&ldquo;善男子，过去之世佛日未出，我于尔时作婆罗门修菩萨行，悉能通达一切外道所有经论，修寂灭行具足威仪，其心清净，不为外来能生欲想之所破坏，灭瞋恚火，受持常乐我净之法，周遍求索大乘经典，乃至不闻方等名字。我于尔时住于雪山，其山清净，流泉浴池，树林药木充满其地，处处石间有清流水，多诸香华周遍严饰，众鸟禽兽不可称计，甘果滋繁种别难计，复有无量藕根、甘根、青木香根。我于尔时独处其中，唯食诸果，食已系心思惟坐禅，经无量岁亦不闻有如来出世大乘经名。善男子，我修如是难行苦行时，释提桓因等诸天人心大惊怪即共集会，各各相谓而说偈言：</p>
<p style="text-align: left">
	　　&ldquo;各共相指示，清净雪山中，</p>
<p style="text-align: left">
	　　寂静离欲主，功德庄严王，</p>
<p style="text-align: left">
	　　以离贪瞋慢，永断谄愚痴，</p>
<p style="text-align: left">
	　　口初未曾说，粗恶等语言。</p>
<p style="text-align: left">
	　　&ldquo;尔时，众中有一天子，名曰欢喜，复说偈言：</p>
<p style="text-align: left">
	　　&lsquo;如是离欲人，清净勤精进，</p>
<p style="text-align: left">
	　　将不求帝释，及以诸天耶？</p>
<p style="text-align: left">
	　　若是外道者，修行诸苦行，</p>
<p style="text-align: left">
	　　是人多欲求，帝释所坐处。</p>
<p style="text-align: left">
	　　&ldquo;尔时，复有一仙天子，即为帝释而说偈言：</p>
<p style="text-align: left">
	　　&lsquo;天主憍尸迦，不应生此虑，</p>
<p style="text-align: left">
	　　外道修苦行，何必求帝处？</p>
<p style="text-align: left">
	　　&ldquo;说是偈已，复作是言：&lsquo;憍尸迦，世有大士，为众生故不贪己身，为欲利益诸众生故，而修种种无量苦行。如是之人，见<a>生死</a>中诸过咎故，设见珍宝满此大地诸山大海，不生贪著如视涕唾。如是大士，弃舍财宝、所爱妻子、头目髓脑、手足支节、所居舍宅、象马车乘、奴婢僮仆，亦不愿求生于天上，唯求欲令一切众生得受快乐。如我所解，如是大士清净无染，众结永尽，唯欲求于阿耨多罗三藐三菩提。&rsquo;</p>
<p style="text-align: left">
	　　&ldquo;释提桓因复作是言：&lsquo;如汝言者，是人则为摄取一切<a>世间</a>所有众生。大仙，若此世间有佛树者，能除一切诸天、世人及阿修罗烦恼毒蛇。若诸众生住是佛树阴凉中者，烦恼诸毒悉得消灭。大仙，是人若当未来世中作善逝者，我等悉当得灭无量炽然烦恼。如是之事实为难信。何以故？无量百千诸众生等发于阿耨多罗三藐三菩提心，见少微缘于阿耨多罗三藐三菩提即便动转。如水中月水动则动，犹如画像难成易坏；菩提之心亦复如是，难发易坏。大仙，如有多人以诸铠仗牢自庄严欲前讨贼，临阵恐怖，则便退散；无量众生亦复如是，发菩提心牢自庄严，见生死过，心生恐怖，即便退散。大仙，我见如是无量众生发心之后皆生动转，是故我今虽见是人修于苦行，无恼无热，住于险道其行清净，未能信也。我今要当自往试之，知其实能堪任荷负阿耨多罗三藐三菩提大重担不？大仙，犹如车有二轮则能载用，鸟有二翼堪任飞行。是苦行者亦复如是，我虽见其坚持禁戒，未知其人有深智不？若有深智，当知则能堪任荷负阿耨多罗三藐三菩提之重担也。大仙，譬如鱼母，多有胎子，成就者少；如庵罗树，华多果少；众生发心乃有无量，及其成就，少不足言。大仙，我当与汝俱往试之。大仙，譬如真金，三种试已乃知其真，谓烧、打、磨；试彼苦行者亦当如是。&rsquo;</p>
<p style="text-align: left">
	　　&ldquo;尔时，释提桓因，自变其身作罗刹像，形甚可畏，下至雪山，去其不远而便立住。是时，罗刹心无所畏，勇健难当，辩才次第，其声清雅，宣过去佛所说半偈：</p>
<p style="text-align: left">
	　　&ldquo;&lsquo;诸行无常，是生灭法。&rsquo;</p>
<p style="text-align: left">
	　　&ldquo;说是半偈已便住其前，所现形貌甚可怖畏，顾眄遍视观于四方。是苦行者闻是半偈，心生欢喜，譬如估客于险难处夜行失伴，恐怖推求还遇同侣，心生欢喜踊跃无量；亦如久病，未遇良医、瞻病、好药，后卒得之；如人没海，卒遇船舫；如渴乏人遇清冷水；如为怨逐，忽然得脱；如久系人卒闻得出；亦如农夫炎旱值雨；亦如行人还得归家，家人见已生大欢喜。善男子，我于尔时闻是半偈，心中欢喜亦复如是。即从座起，以手举发，四向顾视而说是言：&lsquo;向所闻偈，谁之所说？&rsquo;尔时亦更不见余人，唯见罗刹。即说是言：&lsquo;谁开如是<a>解脱</a>之门？谁能雷震诸佛音声？谁于生死睡眠之中而独觉寤，唱如是言？谁能于此示道生死饥馑众生无上道味？无量众生沉生死海，谁能于中作大船师？是诸众生常为烦恼重病所缠，谁能于中为作良医？说是半偈启悟我心，犹如半月渐开莲华。&rsquo;</p>
<p style="text-align: left">
	　　&ldquo;善男子，我于尔时更无所见，唯见罗刹。复作是念：&lsquo;将是罗刹说是偈耶？&rsquo;仍复生疑：&lsquo;或非其说。何以故？是人形容甚可怖畏。若有得闻是偈句者，一切恐怖丑陋即除，何有此人形貌如是能说此偈？不应火中出于莲华，非日光中出生冷水。&rsquo;善男子，我于尔时复作是念：&lsquo;我今无智，而此罗刹或能得见过去诸佛，从诸佛所闻是半偈，我今当问。&rsquo;即便前至是罗刹所，作如是言：&lsquo;善哉！大士，汝于何处得是过去离怖畏者所说半偈？大士，复于何处而得如是半如意珠？大士，是半偈义，乃是过去、未来、现在诸佛世尊之正道也。一切世间无量众生常为诸见罗网所覆，终身于此外道法中，初不曾闻如是出世十力世雄所说空义。&rsquo;善男子，我问是已，即答我言：&lsquo;大婆罗门，汝今不应问我是义。何以故？我不食来已经多日，处处求索了不能得，饥渴苦恼，心乱寤语，非我本心之所知也。假使我今力能飞行虚空，至郁单越乃至天上，处处求食亦不能得，以是之故我说是语。&rsquo;</p>
<p style="text-align: left">
	　　&ldquo;善男子，我时即复语罗刹言：&lsquo;大士，若能为我说是偈竟，我当终身为汝<a>弟子</a>。大士，汝所说者，名字不终，义亦不尽，以何因缘不欲说耶？夫财施者则有竭尽，法施因缘不可尽也，虽无有尽，多所利益。我今闻此半偈法已，心生惊疑。汝今幸可为我除断，说此偈竟，我当终身为汝弟子。&rsquo;罗刹答言：&lsquo;汝智太过，但自忧身，都不见念今我定为饥苦所逼，实不能说。&rsquo;我即问言：&lsquo;汝所食者，为是何物？&rsquo;罗刹答言：&lsquo;汝不足问，我若说者令多人怖？&rsquo;我复问言：&lsquo;此中独处，更无有人，我不畏汝，何故不说？&rsquo;罗刹答言：&lsquo;我所食者唯人暖肉，其所饮者唯人热血。自我薄福，唯食此食，周遍求索困不能得。世虽多人皆有福德，兼为诸天之所守护，而我无力不能得杀。&rsquo;</p>
<p style="text-align: left">
	　　&ldquo;善男子，我复语言：&lsquo;汝但具足说是半偈，我闻偈已，当以此身奉施供养。大士，我设命终，如此之身无所复用，当为虎狼鵄枭雕鹫之所啖食，然复不得一毫之福。我今为求阿耨多罗三藐三菩提，舍不坚身以易坚身。&rsquo;罗刹答言：&lsquo;谁当信汝如是之言？为八字故弃所爱身？&rsquo;善男子，我即答言：&lsquo;汝真无智。譬如有人，施他凡器得七宝器；我亦如是，舍不坚身得金刚身。汝言谁当信者？我今有证，大梵天王、释提桓因及四天王能证是事。复有天眼诸菩萨等，为欲利益无量众生，修行大乘具<a>六度</a>者，亦能证知。复有十方诸佛世尊利众生者，亦能证我为八字故舍于身命。&rsquo;罗刹复言：&lsquo;汝若如是能舍身者，谛听！谛听！当为汝说其余半偈。&rsquo;</p>
<p style="text-align: left">
	　　&ldquo;善男子，我于尔时闻是事已，心中欢喜，即解己身所著鹿皮，为此罗刹敷置法座，白言：&lsquo;和尚，愿坐此座。&rsquo;我即于前叉手长跪而作是言：&lsquo;唯愿和尚，善为我说其余半偈令得具足。&rsquo;罗刹即说：</p>
<p style="text-align: left">
	　　&ldquo;&lsquo;生灭灭已，寂灭为乐。&rsquo;</p>
<p style="text-align: left">
	　　&ldquo;尔时，罗刹说是偈已，复作是言：&lsquo;菩萨摩诃萨，汝今已闻具足偈义，汝之所愿为悉满足。若必欲利诸众生者，时施我身。&rsquo;</p>
<p style="text-align: left">
	　　&ldquo;善男子，我于尔时深思此义，然后处处若石若壁若树若道书写此偈。即便更系所著衣裳，恐其死后身体露现，即上高树。尔时，树神复问我言：&lsquo;善哉！仁者，欲作何事？&rsquo;善男子，我时答言：&lsquo;我欲舍身，以报偈价。&rsquo;树神问言：&lsquo;如是偈者，何所利益？&rsquo;我时答言：&lsquo;如是偈句，乃是过去、未来、现在诸佛所说开空法道，我为此法弃舍身命，不为利养、名闻、财宝、转轮圣王、四大天王、释提桓因、大梵天王、人天中乐，为欲利益一切众生故舍此身。&rsquo;</p>
<p style="text-align: left">
	　　&ldquo;善男子，我舍身时复作是言：&lsquo;愿令一切悭惜之人，悉来见我舍离此身。若有少施起贡高者，亦令得见我为一偈舍此身命，如弃草木。&rsquo;我于尔时说是语已，寻即放身自投树下。下未至地时，虚空之中出种种声，其声乃至阿迦尼咤。尔时，罗刹还复释身，即于空中接取我身安置平地。尔时，释提桓因及诸天人大梵天王，稽首顶礼于我足下，赞言：&lsquo;善哉！善哉！真是菩萨，能大利益无量众生，欲于无明黑闇之中燃大法炬。由我爱惜如来大法，故相娆恼，唯愿听我忏悔罪咎！汝于未来必定成就阿耨多罗三藐三菩提，愿见济度。&rsquo;尔时，释提桓因及诸天众，顶礼我足，于是辞去，忽然不现。</p>
<p style="text-align: left">
	　　&ldquo;善男子，如我往昔为半偈故舍弃此身，以是因缘便得超越足十二劫，在<a>弥勒</a>前成阿耨多罗三藐三菩提。善男子，我得如是无量功德，皆由供养如来正法。善男子，汝今亦尔，发于阿耨多罗三藐三菩提心，则已超过无量无边恒河沙等诸菩萨上。善男子，是名菩萨住于大乘大般涅槃修于圣行。&rdquo;</p>
<p style="text-align: left">
	　　梵行品第八之一</p>
<p style="text-align: left">
	　　&ldquo;善男子，云何菩萨摩诃萨梵行？善男子，菩萨摩诃萨住于大乘大般涅槃，住七善法得具梵行。何等为七？一者、知法，二者、知义，三者、知时，四者、知足，五者、自知，六者、知众，七者、知尊卑。</p>
<p style="text-align: left">
	　　&ldquo;善男子，云何菩萨摩诃萨知法？善男子，是菩萨摩诃萨知十二部经，谓修多罗、祇夜、授记、伽陀、优陀那、尼陀那、阿波陀那、伊帝目多伽、阇陀伽、毗佛略、阿浮陀达摩、优波提舍。</p>
<p style="text-align: left">
	　　&ldquo;善男子，何等名为修多罗经？从&lsquo;如是我闻&rsquo;乃至&lsquo;欢喜奉行&rsquo;，如是一切名修多罗。</p>
<p style="text-align: left">
	　　&ldquo;何等名为祇夜经？佛告诸<a>比丘</a>：&lsquo;昔我与汝，愚无智慧，不能如实见四真谛，是故<a>流转</a>久处生死没大<a>苦海</a>。何等为四？苦、集、灭、道。&rsquo;如佛昔日为诸比丘说契经竟，尔时复有利根众生，为听法故，后至佛所，即便问人：&lsquo;如来向者为说何事？&rsquo;佛时知已，即因本经以偈颂曰：</p>
<p style="text-align: left">
	　　&lsquo;我昔与汝等，不见四真谛，</p>
<p style="text-align: left">
	　　是故久流转，生死大苦海。</p>
<p style="text-align: left">
	　　若能见<a>四谛</a>，则得断生死，</p>
<p style="text-align: left">
	　　生有既已尽，更不受诸有。</p>
<p style="text-align: left">
	　　&ldquo;是名祇夜经。</p>
<p style="text-align: left">
	　　&ldquo;何等名为授记经？如有经律如来说时，为诸大人受佛记别：&lsquo;汝阿逸多，未来有王名曰蠰佉，当于是世而成佛道，号曰弥勒。&rsquo;是名授记经。</p>
<p style="text-align: left">
	　　&ldquo;何等名为伽陀经？除修多罗及诸戒律，其余有说四句之偈，所谓：</p>
<p style="text-align: left">
	　　&ldquo;诸恶莫作，诸善奉行，</p>
<p style="text-align: left">
	　　自净其意，是诸<a>佛教</a>。</p>
<p style="text-align: left">
	　　&ldquo;是名伽陀经。</p>
<p style="text-align: left">
	　　&ldquo;何等名为优陀那经？如佛晡时，入于<a>禅定</a>，为诸天众广说法要。时诸比丘各作是念：&lsquo;如来今者为何所作？&rsquo;如来明旦从禅定起，无有人问，以他心智即自说言：&lsquo;比丘当知，一切诸天寿命极长。汝诸比丘，善哉为他，不求己利！善哉少欲！善哉知足！善哉寂静！&rsquo;如是诸经，无问自说，是名优陀那经。</p>
<p style="text-align: left">
	　　&ldquo;何等名为尼陀那经？如诸经偈，所因根本为他演说。如舍卫国有一丈夫，罗网捕鸟，得已笼系，随与水谷而复还放。世尊知其本末因缘而说偈言：</p>
<p style="text-align: left">
	　　&lsquo;莫轻小罪，以为无殃，</p>
<p style="text-align: left">
	　　水渧虽微，渐盈大器。</p>
<p style="text-align: left">
	　　&ldquo;是名尼陀那经。</p>
<p style="text-align: left">
	　　&ldquo;何等名为阿波陀那经？如戒律中所说譬喻，是名阿波陀那经。</p>
<p style="text-align: left">
	　　&ldquo;何等名为伊帝目多伽经？如佛所说：&lsquo;比丘当知，我出世时所可说者名曰界经，鸠留秦佛出世之时名<a>甘露</a>鼓，拘那含牟尼佛时名曰法镜，迦葉佛时名分别空。&rsquo;是名伊帝曰多伽经。</p>
<p style="text-align: left">
	　　&ldquo;何等名为阇陀伽经？如佛世尊本为菩萨，修诸苦行，所谓：&lsquo;比丘当知，我于过去作鹿、作罴、作獐、作兔，作粟散王、转轮圣王、龙、金翅鸟。&rsquo;诸如是等行菩萨道时所可受身，是名阇陀伽。</p>
<p style="text-align: left">
	　　&ldquo;何等名为毗佛略经？所谓大乘方等经典，其义广大犹如虚空，是名毗佛略。</p>
<p style="text-align: left">
	　　&ldquo;何等名为未曾有经？如彼菩萨初出生时，无人扶持即行七步，放大光明，遍观十方。亦如猕猴手捧蜜器以献如来。如白项狗，佛边听法。如魔波旬变为青牛，行瓦钵间，令诸瓦钵互相橖触无所伤损。如佛初生入天庙时，令彼天像起下礼敬。如是等经名未曾有经。</p>
<p style="text-align: left">
	　　&ldquo;何等名为优波提舍经？如佛世尊所说诸经，若作议论，分别广说辩其相貌，是名优波提舍经。</p>
<p style="text-align: left">
	　　&ldquo;菩萨若能如是了知十二部经，名为知法。&nbsp;</p>
		

	
	

		</div></div><hr><script charset='utf-8' src='../../js/footer.js'></script></body></html>