<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修虚堂和尚语录 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>虚堂和尚语录 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>虚堂和尚语录 第五卷</strong></p>
<p style="text-align: left">
	　　颂古</p>
<p style="text-align: left">
	　　侍者　无隐　编</p>
<p style="text-align: left">
	　　<a>世尊</a>忉利天为母<a>说法</a>。优填王思佛</p>
<p style="text-align: left">
	　　紫金光聚照山河。天上人间意气多。曾敕文殊领徒众。毗耶城里问维摩</p>
<p style="text-align: left">
	　　世尊因。乾闼婆王奏乐。其时山河大地。尽作琴声。迦叶起舞。王问迦叶。岂不是阿<a>罗汉</a>。诸满已尽。何更有余习。世尊云。实无余习。莫谤法也</p>
<p style="text-align: left">
	　　有三尺剑。可以谒赵国。无千里眼。难以见悬丝。巍巍堂堂。<a>三界</a>大师</p>
<p style="text-align: left">
	　　世尊因。外道问。不问有言。不问无言。佛良久</p>
<p style="text-align: left">
	　　有力量人终是别。等闲垂手便相应。何如夜半榑桑日。推上须弥最上层</p>
<p style="text-align: left">
	　　罽宾国王。仗剑问师子尊者</p>
<p style="text-align: left">
	　　夜阑天际堕金盆。膝上焦桐调转新。易水悲风轻按指。鸾胶难续断膓人</p>
<p style="text-align: left">
	　　婆子烧庵</p>
<p style="text-align: left">
	　　铁壁迸开云片片。黑山辊出月团团。就中明暗相凌处。天外出头谁解看</p>
<p style="text-align: left">
	　　善财童子参五十三知识。末后到<a>弥勒</a>楼阁</p>
<p style="text-align: left">
	　　大人境界终难到。到后如何说向人。不是当人知见力。莫将知见别疎亲</p>
<p style="text-align: left">
	　　达磨见梁武帝</p>
<p style="text-align: left">
	　　玉箫吹彻凤凰台。古殿深沉晓未开。满地落花春已过。绿阴空锁旧莓苔</p>
<p style="text-align: left">
	　　<a>楞严经</a>云。吾不见时。何不见吾不见之处</p>
<p style="text-align: left">
	　　石润非玉。水丽非金。大禹决而西[濂-兼+(朔-月)]。卞和泣而陆沈。美兮渺兮。错古砻今</p>
<p style="text-align: left">
	　　昔有老宿。一夏不为师僧说话</p>
<p style="text-align: left">
	　　冷冷寒溜泣秋[堅-臣+(虍-七+(一/谷))]。才会沧溟便泛舟。见说许由曾洗耳。可怜巢父更鞭牛</p>
<p style="text-align: left">
	　　维摩经云。其施汝者不名<a>福田</a></p>
<p style="text-align: left">
	　　青山白云。碧溪萝月。画虎成狸。只得一橛</p>
<p style="text-align: left">
	　　智者大师在南岳。悟法华三昧</p>
<p style="text-align: left">
	　　好将真法供如来。花在幽岩险处开。一夜狂风吹欲尽。落英无数点苍苔</p>
<p style="text-align: left">
	　　老子曰。视之不见。名曰夷。听之不闻。名曰希。抟之不得。名曰微。此三者不可致诘</p>
<p style="text-align: left">
	　　青牛仙。去不虚传。常用虚中落断边。自是一生多蹇薄。夜深犹立古皇前</p>
<p style="text-align: left">
	　　南岳思大禅师。因志公令人传语</p>
<p style="text-align: left">
	　　一口吞尽三世佛。牙如剑树眼如铃。断弦不必鸾胶续。只要知音侧耳听</p>
<p style="text-align: left">
	　　夫子曰。朝闻道夕死可矣</p>
<p style="text-align: left">
	　　笾[竺-二+豆]才陈见<a>圣人</a>。莫将<a>生死</a>较疎亲。清台历日烦君看。一岁终须有一春</p>
<p style="text-align: left">
	　　倩女离魂</p>
<p style="text-align: left">
	　　行吊先桃茢。丧车后纸钱。老胡门下客。宁可入黄泉</p>
<p style="text-align: left">
	　　调达谤佛</p>
<p style="text-align: left">
	　　万仞崖头[拚-ㄙ+ㄊ]得去。不知何处觅全尸。业风吹起再苏醒。却问如今是甚时</p>
<p style="text-align: left">
	　　女子出定</p>
<p style="text-align: left">
	　　野水浮轻楫。暖烟生紫蒪。晚来湖上望。多是罟鱼人</p>
<p style="text-align: left">
	　　王常侍访临际。问。者一堂僧。还看经否</p>
<p style="text-align: left">
	　　事到<a>无心</a>不苟欺。乌玄鹄白尚怀疑。自非亲见黄头老。争敢逢人泄漏伊</p>
<p style="text-align: left">
	　　杨大年。参广慧琏和尚。发明有颂。八角磨盘空里走。金毛狮子变作狗。拟欲将身北斗藏。直须合掌南辰后</p>
<p style="text-align: left">
	　　白石凿凿。韫尔美璞。君子道晦。君子斯乐</p>
<p style="text-align: left">
	　　陈操<a>尚书</a>。一日与众官登楼。望见数僧。有一官人云。来者总是行脚僧。尚书云。不是。官人云。焉知不是。尚书云。待近与诸公勘过。须臾僧至。尚书召云。上座。僧举首。尚书云。不信道</p>
<p style="text-align: left">
	　　李咸曾相壶丘子。随变难分丞自逃。输与高楼凝望者。炯然明可察秋毫</p>
<p style="text-align: left">
	　　庞<a>居士</a>临示寂。以首藉于頔相公膝。嘱云。但愿空诸所有。慎勿实诸所无</p>
<p style="text-align: left">
	　　欲识穷原处。何人为指迷。夕阳鸡犬外。桃李自成蹊</p>
<p style="text-align: left">
	　　裴相国问僧。看甚么经。僧云。无言童子经。裴云。有几卷。僧云。两卷。裴云。既是无言。为甚却有两卷。僧无语</p>
<p style="text-align: left">
	　　曾落石霜机外笏。又扶粗行到唐天。只将四海垂纶手。鰕蟹鱼龙一串穿</p>
<p style="text-align: left">
	　　黄檗在南泉。作首座。甘贽请施财</p>
<p style="text-align: left">
	　　抛来撒去互施呈。<a>地狱</a>门前鬼眼睛。觑破髑髅肝胆外。摩醯顶上复重明</p>
<p style="text-align: left">
	　　陆亘大夫问南泉。肇法师也奇怪</p>
<p style="text-align: left">
	　　裁书拟欲扣天阍。往往无人可共论。因得老生轻指拨。临风不觉暗消魂</p>
<p style="text-align: left">
	　　钱唐镇使。在界上。凡见僧便问。若相契即留止宿。有二僧。从马大师处来。便问。大师有何方便。僧云。即心是佛。便被揖出。又有二僧。到亦如前问。僧云。非心非佛。亦被揖出</p>
<p style="text-align: left">
	　　碧油幢下立功勋。韬略双全独见君。一自赤心来报国。边头刁斗不曾闻</p>
<p style="text-align: left">
	　　寒山拾得。预知沩山来国清<a>受戒</a></p>
<p style="text-align: left">
	　　<a>灵山</a>一别无碑记。三度亲曾作国王。主丈再探知远近。眇然天地略玄黄</p>
<p style="text-align: left">
	　　六祖谓门人云。吾欲归新州</p>
<p style="text-align: left">
	　　兴在天南天尽头。未行先已到新州。来时无口去无伴。那更萧萧黄叶秋</p>
<p style="text-align: left">
	　　让和尚云。道一江西说法。不见寄个消息来</p>
<p style="text-align: left">
	　　老婆心切日忡忡。恐堕他家齑瓮中。消息得来胡乱后。江西宗派好<a>流通</a></p>
<p style="text-align: left">
	　　忠国师问紫璘供奉。甚处来。奉云。城南来。师云。城南草作何色。奉云。作黄色。师乃问童子。城南草作何色。童子云。作黄色。师云。只者童子亦可帘前赐紫对御谈玄</p>
<p style="text-align: left">
	　　欲把枯膓尽底倾。出门不觉又叮咛。劝君及早回头去。莫待春风柳眼青</p>
<p style="text-align: left">
	　　马祖因。百丈再参</p>
<p style="text-align: left">
	　　啐喙之机类不同。飞星撒火髑髅空。偷心死尽难为活。忽见金乌出海东</p>
<p style="text-align: left">
	　　百丈野狐</p>
<p style="text-align: left">
	　　不落因果。突出野狐。人心似铁。官法如炉。不昧因果。得脱野狐。顶上无骨。颔下有须</p>
<p style="text-align: left">
	　　黄檗因。临际自大愚归</p>
<p style="text-align: left">
	　　拔树鸣条浩浩风。雨云翻覆在其中。千波万浪惊天地。到海方知信不通</p>
<p style="text-align: left">
	　　禾山四打鼓</p>
<p style="text-align: left">
	　　草履为冠松作钗。一般潇洒眼头乖。语音只在风檐下。终日无人不下阶</p>
<p style="text-align: left">
	　　夹山云。路逢死蛇莫打杀。无底蓝子盛将归</p>
<p style="text-align: left">
	　　担板汉。没拘束。饿死首阳山。誓不食周粟</p>
<p style="text-align: left">
	　　来山云。我二十年住此山。未曾举着宗门中事。有僧问。承和尚有言。二十年住此山。未曾举着宗门中事。是否。山云。是。僧便掀倒禅床。山休去。至明日普请掘一坑。令侍者请昨日问话僧来。山云。老僧二十年。只说无义语。今请上座。打杀老僧。埋向坑中。若不打杀老僧。上座自着打杀。埋此坑中。其僧束装潜去</p>
<p style="text-align: left">
	　　海运鹏抟日月忙。夜光潜透斗牛傍。非惟按剑屡生子。瞎眼波斯满大唐</p>
<p style="text-align: left">
	　　麻谷一日纸帐内坐。以手巾盖头。披云入见便作哭声。良久出去法堂。绕禅床一匝再来。谷去却手巾而坐。云云。死中得活。万中无一。谷下床。作抽坐具势。云近前把。住云。前死后活。尔还甘否。谷云。甘即甘。阿师堪作甚么。云推开云。知道。尔前言不副后语</p>
<p style="text-align: left">
	　　五十笑他先百步。何如骑马胜骑牛。不须重较多和少。归到家山即便休</p>
<p style="text-align: left">
	　　风穴因。僧问。语默涉离微</p>
<p style="text-align: left">
	　　以玉抵鹊。以鼠为璞。眇然视之。太虚寥廓</p>
<p style="text-align: left">
	　　首山示众。诸上座不得盲喝乱喝。寻常向尔道。宾则始终宾。主则始终主。宾无二宾。主无二主。若有二宾二主。两个即成瞎汉。所以我若立尔须坐。我若坐尔须立。坐则共尔坐。立则共尔立。虽然如是。急着眼始得</p>
<p style="text-align: left">
	　　宾主有无俱遣外。行藏须要出常情。无栖泊处开门户。月到中宵不敢明</p>
<p style="text-align: left">
	　　南院因。僧问。赤肉团上。壁立万仞。岂不是和尚语。院云。是。僧便掀倒禅床。院云。尔看。者瞎汉乱做。僧拟议。院便打。趁出</p>
<p style="text-align: left">
	　　日月无光杀气浮。揭天鼍鼓战豼貅。捷呼获下真番将。那个儿郎不举头</p>
<p style="text-align: left">
	　　邓隐峰辞马祖。祖云。甚处去。峰云。石头去。祖云。石头路滑。峰云。千木随身。逢场作戏。便去。到石头。绕禅床一匝。振锡一下。问云。是何宗旨。头云。苍天苍天。峰无语。回举似马祖。祖云。汝更去。待他道苍天苍天。汝便嘘两声。峰又去。依前问。头乃嘘两声。峰又无语。回举似马祖。祖云。向汝道。石头路滑</p>
<p style="text-align: left">
	　　石头路崄人难到。到者方知滑似苔。两度三回虽跶倒。满身泥水又归来</p>
<p style="text-align: left">
	　　南泉住庵。时一僧到。泉云。我上山作务。斋时做饭吃了。送一分来。其僧饭了。将家事一时打碎。就床上卧。泉伺久不来。遂归见僧卧。泉亦就卧。僧便起去</p>
<p style="text-align: left">
	　　短裤长衫白苎巾。吚吚月下急推轮。洛阳路上相逢着。尽是经商买卖人</p>
<p style="text-align: left">
	　　南泉云。心不是佛。智不是道</p>
<p style="text-align: left">
	　　昨日因过竹院西。邻家稚子隔溪啼。山寒水肃半黄落。无数归鸦卜树栖</p>
<p style="text-align: left">
	　　干峰示众。法身有三种病二种光</p>
<p style="text-align: left">
	　　贝叶持来晓者疎。自称灵验世无如。依然还我唐人译。始有人知是梵书</p>
<p style="text-align: left">
	　　琅[王*耶]因。僧问。清净本然</p>
<p style="text-align: left">
	　　不设陷阱。不挥雪刃。一箭穿杨。神目不瞬。翻思昔日李将军。射虎之机犹是钝</p>
<p style="text-align: left">
	　　大慈示众。山僧不解答话。只是识病。时有僧出。慈便归方丈</p>
<p style="text-align: left">
	　　轻如毫末重如山。地角天涯去复还。黄叶殒时风骨露。水边依旧石斓斑</p>
<p style="text-align: left">
	　　德山托钵</p>
<p style="text-align: left">
	　　德山疑处问岩头。惹得浑家一地愁。父又咒儿儿咒父。冤冤相报几时休</p>
<p style="text-align: left">
	　　雪峰问僧。甚处来。僧云。浙中。峰云。船来陆来。僧云。二途俱不涉。峰云。争得到者里。僧云。有甚隔碍。峰打趁出。僧过十年后再来。峰又问。甚处来。僧云。湖南。峰云。湖南与者里。相去多少。僧云。不隔。峰竖拂子云。还隔者个么。僧云。若隔则不到也。峰又打趁出。僧住后。凡见人便骂雪峰。有同行闻得去问。兄到雪峰。有何言句。便如此骂。僧举前话。被同行诟叱。与之说破。当时悲泣。常向中夜焚香。遥礼雪峰</p>
<p style="text-align: left">
	　　见说闽山多蛊毒。千方百计避无由。殇中既有催魂鬼。一命还他方始休</p>
<p style="text-align: left">
	　　雪峰住庵。有僧敲门。峰放身出云。是甚么。僧亦云。是甚么。峰低头归庵。僧举似岩头。头云。我当时若向伊道末后句。天下不柰雪老何</p>
<p style="text-align: left">
	　　扶过断桥水。伴归明月村。只知途路远。不觉又黄昏</p>
<p style="text-align: left">
	　　雪峰因。三圣问。透网金鳞。以何为食</p>
<p style="text-align: left">
	　　新罗主丈遂宁钵。衲子家风那个无。一等看来如墨黑。谁能重与较锱铢</p>
<p style="text-align: left">
	　　雪峰自着塔铭</p>
<p style="text-align: left">
	　　风冷蒹葭雨作秋。倚门无意谒诸侯。明年再决龙蛇阵。塞北安南一道收</p>
<p style="text-align: left">
	　　雪峰云。三世诸佛。向火焰里。转大法轮。云门云。火焰为三世诸佛说法。三世诸佛立地听</p>
<p style="text-align: left">
	　　烈焰澜翻为说时。百千诸佛尽攒眉。<a>梵音</a>深远难明辨。只许韶阳雪老知</p>
<p style="text-align: left">
	　　舡子嘱夹山。汝向后直须藏身处没踪迹</p>
<p style="text-align: left">
	　　药贴明明说得亲。不知里面伪和真。谆谆教诫痴儿女。莫把方书误后人</p>
<p style="text-align: left">
	　　夹山初住京口寺。因僧问。如何是法身。山云。法身无相。又问。如何是<a>法眼</a>。山云。法眼无瑕。时道吾在座下失笑。山请益。后散众。参舡子省发。后归聚徒道。吾令僧往问。如何是法身。山云。法身无相。又问。如何是法眼。山云。法眼无瑕。僧回举似道吾。吾云。者汉此回方彻</p>
<p style="text-align: left">
	　　始见春花归阆苑。又逢秋叶堕宫墙。思量世事如翻掌。谁得长生不死方</p>
<p style="text-align: left">
	　　赵州因。僧辞。乃嘱云。有佛处不得住</p>
<p style="text-align: left">
	　　有佛无佛不得住。三千里外无凭据。赵州赢得口皮光。却是者僧知落处</p>
<p style="text-align: left">
	　　赵州访茱萸</p>
<p style="text-align: left">
	　　世路风波只自知。见人多是不扬眉。呼灯隔夜书名纸。未审朱门复见谁</p>
<p style="text-align: left">
	　　赵州庭前柏树子</p>
<p style="text-align: left">
	　　有问自知无答处。却将柏树当门庭。摇风摆雨经年久。不似松根有<a>茯苓</a></p>
<p style="text-align: left">
	　　刘铁磨访沩山</p>
<p style="text-align: left">
	　　春暖山桃次第红。翩翩蝴蝶斗芳丛。蓦然一阵狂风至。辊入花枝不见踪</p>
<p style="text-align: left">
	　　南泉．归宗．麻谷．同去。<a>礼拜</a>忠国师</p>
<p style="text-align: left">
	　　各将财本去经营。上国如天好趁晴。未出门时先算帐。如何得到凤凰城</p>
<p style="text-align: left">
	　　丹霞访忠国师。值师睡次。见侍者耽源</p>
<p style="text-align: left">
	　　踪迹由来久避秦。洞门深锁古台春。落花只为随流去。便有寻芳拾翠人</p>
<p style="text-align: left">
	　　玄沙问镜清。不见一法。是大过患</p>
<p style="text-align: left">
	　　雪老门高儿女盛。又能情重贵天伦。把家干蛊虽相似。也有贪杯落草人</p>
<p style="text-align: left">
	　　玄沙访太原孚上座。适值在水楼上打水。沙云。相看。孚云。已相见了。沙云。甚么劫中曾相见。孚云。莫瞌睡。沙白雪峰云。已勘破了。峰云。作么生勘破。沙举前话。峰云。汝着贼了也</p>
<p style="text-align: left">
	　　象王象子尽相随。岸上人看蹄蹈蹄。香草细飡知饱足。归来不待日头低</p>
<p style="text-align: left">
	　　岩。头示众。大凡唱教。须从无欲中。流出三句。只是理论。咬去咬住。欲去不去。欲住不住。或时一向不去。或时一向不住</p>
<p style="text-align: left">
	　　三文买个捞波子。摝蚬捞鰕得几年。逆顺短长休要说。谁家屋里灶无烟</p>
<p style="text-align: left">
	　　岩。头因沙汰。在甘贽家过夏。补衣次。贽行过。头以针作劄势。贽遂整衣欲谢。妻问云。作甚么。贽云。说不得。妻云。也要大家知。贽举前话。妻云。此去三十年后。须知一回饮水一回噎。女子闻云。谁知尽大地人性命。被奯上座针锋上劄将去也</p>
<p style="text-align: left">
	　　夜半三更来讨火。我骂尔兮尔骂我。相唤相呼归未归。也有无衣草里坐</p>
<p style="text-align: left">
	　　石头因。药山问。三乘十二分教。某甲粗知</p>
<p style="text-align: left">
	　　一重山了一重云。行尽天涯转苦辛。蓦劄归来屋里坐。落花啼鸟一般春</p>
<p style="text-align: left">
	　　沩山云。老僧百年后。山前檀家。作一头水牯牛</p>
<p style="text-align: left">
	　　百年犹恐没人知。名字仍将左胁题。入水入泥难放牧。仰山只得半边骑</p>
<p style="text-align: left">
	　　沩山问仰山。甚处来。仰云。田中来</p>
<p style="text-align: left">
	　　一日须来三五度。有时<a>欢喜</a>有时嗔。改头换面休疑着。元是尖檐帽下人</p>
<p style="text-align: left">
	　　鼓山晏国师示众。鼓山门下。不得咳嗽</p>
<p style="text-align: left">
	　　辽空一箭九重城。雪老门风尽有声。见说禁班宣号令。耶边浑不许人行</p>
<p style="text-align: left">
	　　法华举和尚访琅[王*耶]</p>
<p style="text-align: left">
	　　青郊鸣锦雉。绿水漾金鳞。安得郢中客。共歌台上春</p>
<p style="text-align: left">
	　　兴化因。僧问。四方八面来时如何。化云。打中间底</p>
<p style="text-align: left">
	　　塞北烟尘终载静。江南花木四时荣。不须特地分强界。万里山河似掌平</p>
<p style="text-align: left">
	　　洞山。聪和尚。尝自负柴上山。路逢一僧。问。山上有柴。何故将去。山放柴于地云。会么。僧云。不会。山云。我要烧</p>
<p style="text-align: left">
	　　此行莫拟几时回。此去应须到五台。若过曼殊放光处。殷勤为我记归来</p>
<p style="text-align: left">
	　　云门示众。析半裂三。针个鼻孔在甚么处。为我一一拈出来看。自代云。上中下</p>
<p style="text-align: left">
	　　昔年曾扣睦州关。负义忘恩当等闲。见说吴音俱变尽。语言浑似广南蛮</p>
<p style="text-align: left">
	　　云门云。平地上死人无数</p>
<p style="text-align: left">
	　　声如鸣玉静边闻。谁信幽人不见君。花到海棠将寂寞。绣衣犹把麝香熏</p>
<p style="text-align: left">
	　　洞山冬夜吃菓子</p>
<p style="text-align: left">
	　　拄天拄地黑如漆。不分昼夜是何物。拈来抛向屎坑中。火里红莲香拂拂</p>
<p style="text-align: left">
	　　保福展和尚因。僧问。雪峰平生有何言句。得似羚羊挂角时。云。我不可作雪峰<a>弟子</a>不得</p>
<p style="text-align: left">
	　　生平未审何言句。得似羚羊挂角时。拊击自然皆率舞。不须羌管隔云吹</p>
<p style="text-align: left">
	　　大隋真和尚因。僧辞。隋问。甚处去。僧云。峨眉礼普贤去。隋竖起拂子云。文殊普贤总在者里。僧画一圆相。抛向背后。隋云。侍者将一贴茶。与者僧去</p>
<p style="text-align: left">
	　　弥漫万树梨花雨。冻玉堤边水欲流。顷刻阳乌升太白。那时浑不见踪由</p>
<p style="text-align: left">
	　　法云杲和尚示众。老僧熙宁三年文帐。在凤翔府供申。是年华山崩陷了八十里人家。汝辈后生<a>茄子</a>瓠子。那里知得</p>
<p style="text-align: left">
	　　隔水何人歌竹枝。动人情思极幽微。夜深转入单于调。月朗风高听者稀</p>
<p style="text-align: left">
	　　龙济示众。具足凡夫法。凡夫不知。具足圣人法。圣人不会</p>
<p style="text-align: left">
	　　融峰强万丈。未话足先酸。若不缘云去。那知星斗寒</p>
<p style="text-align: left">
	　　<a>芭蕉</a>示众。尔有主丈子。我与尔主丈子</p>
<p style="text-align: left">
	　　尔有更须当面与。渠无背手夺将来。蓦然夜半化龙去。黑雨鸟风裂地雷</p>
<p style="text-align: left">
	　　广德周和尚因。僧问。承教有言。阿逸多不断烦恼。不修<a>禅定</a>。佛记此人成佛无疑。此理如何。德云。盐又尽。炭又无。僧云。盐尽炭无时如何。德云。愁人莫向愁人说。说向愁人愁杀人</p>
<p style="text-align: left">
	　　收放随时虽有准。出门入户恐难论。长安路子君须到。莫向深村草里蹲</p>
<p style="text-align: left">
	　　资福示众。隔江见资福刹竿便回</p>
<p style="text-align: left">
	　　望见刹竿回首去。脚跟三十谩轻酬。人言阆苑花千树。不直仙家十二楼</p>
<p style="text-align: left">
	　　鲁祖凡见僧来参。便面壁而坐</p>
<p style="text-align: left">
	　　泉石膏肓不可医。晓钟吟到夕阳时。天然句子终难得。几向风前暗皱眉</p>
<p style="text-align: left">
	　　修山主悟空法眼。行脚到地藏院。避雨向火道话。地藏入来附火。乃问。山河大地。与上座自己。是同是别。修云。不别。藏竖起两指而去</p>
<p style="text-align: left">
	　　火炉头话几多般。自己同时作么观。直下起来呈两指。山河大地黑漫漫</p>
<p style="text-align: left">
	　　翠岩。夏末示众。一夏与兄弟。东说西话</p>
<p style="text-align: left">
	　　发言先要心无愧。遣事应须理处长。莫学里晡扌耪摺４映?聊捍砩塘				</div></div><hr><script charset='utf-8' src='../../js/footer.js'></script></body></html>