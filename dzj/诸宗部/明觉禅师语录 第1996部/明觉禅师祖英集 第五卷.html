<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修明觉禅师祖英集 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>明觉禅师祖英集 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>明觉禅师祖英集 第五卷</strong></p>
<p style="text-align: left">
	　　参学小师文政编</p>
<p style="text-align: left">
	　　师之形言也。且异乎阳春白雪碧云清风者也。夫大圭不琢贵乎天真。至言不文尚于理实。乃世之衡鉴。岂智识而拟议哉。师自戾止翠峰雪窦。或先德言句渊密。师因而颂之。或感兴怀别贻赠之作。固亦多矣。其有好道者。并录而囊之。一日总缉成二百二十首。乃写呈师。师曰。余偶兴而作。宁存于本。不许行焉。禅者应曰。乃祖闱千载之芳烈也。勿轻舍诸。师察其悫志勉。弗获已抑而从之。文政幸侍座机。辄述序引。用识岁时。炎宋天圣十年孟陬月。文政谨序</p>
<p style="text-align: left">
	　　偈颂</p>
<p style="text-align: left">
	　　送宝相长老(并序)</p>
<p style="text-align: left">
	　　大师欢禅德。将赴丹丘辟命光阐宗乘。盖时应必行。固不可抑留者也。且抚会之作肇旷绝之道。虽一凝一流一彼一此又何间然。率织芜辞。以代赆别</p>
<p style="text-align: left">
	　　奥域灵区存物外。独标台岭为绝概。掩胜潜奇列作屏。堆青写碧深如黛。彤霞暖影生岩壁。香桂茂阴笼苏石。赤松子也浪虚闲。白道猷兮大轻掷。曹溪有叟归其中。风从虎兮云从龙。乘兴正值二三月。坐断还依千万峰。华飞飞日迟迟。清飙[颱-台+弗][颱-台+弗]吹无时。玲珑八面自回合。峭峻一方谁敢窥。窥来须得乾坤眼。照古腾今谓非间。若能此去副全提。开发人天有何限</p>
<p style="text-align: left">
	　　送法海长老</p>
<p style="text-align: left">
	　　常爱裴相国式芳尘。断际高风慕要伦。拟欲事师为<a>弟子</a>。不知将法付何人。常爱李相国垂列星。药峤深源宅性灵。我来问道无余说。云在青天水在瓶。缅想当时二台辅。出镇藩维访诸祖。寥寥浮幻轻百年。落落宏规照千古。今闻仙都贤太守。入政褰帷声浩浩。英佐一一分化条。文经武纬亦难讨。远远笺函飞乳峰。选开士兮恢吾宗。觌夜光非震沧海。聆正音岂玩焦桐。徒夸麟龙自西自东。应排罔象得象。必须觉雄让雄。今既塞请还也奇别。茫茫普热纷纷下雪。倒流四河载发枯枿。卷舒立方外乾坤。纵横挂域中日月。黄头碧眼。知未知去去。凭谁继清绝</p>
<p style="text-align: left">
	　　送文政禅者</p>
<p style="text-align: left">
	　　古有焦桐音。听寡不在弹。古有阳春曲。和寡不在言。言兮牙齿寒。未极离微根。弹兮岁月阑。未尽升沉源。少林几坐华木落。庾岭独行天地宽。因笑仲尼温伯雪。倾盖同途不同辙。麟兮凤兮安可论。许兮巢兮复何说。秋光澄澄蟾印水。秋风萧萧叶初坠。送君高蹈谁不知。如曰不知则为贵</p>
<p style="text-align: left">
	　　送昭敏首座</p>
<p style="text-align: left">
	　　君不见。鹫峰胜集百万。茫茫等闲过。坏衲之外皆清堕。君又不见。熊岭孤运岁月。索索艰难生。深雪之中有一个。宛转流落千余年。危分崄布空平阗。辩龙蛇兮眼何正。擒虎兕兮机不全。石窓四顾沧溟窄。寥寥不许白云白。掣断金锁天麒麟。高举铁鞭击三百。犹轻舍争知也。别有七星光斗射。风前把欲赠行人。将报不平绕天下</p>
<p style="text-align: left">
	　　送知白禅者</p>
<p style="text-align: left">
	　　松不直棘不曲。谁笑卞和三献玉。经天纬地太无端。迈古超今亦轻触。靡羁束何必云。素范还还真规复复。栴檀叶落香风清。千里万里长相逐</p>
<p style="text-align: left">
	　　送胜因长老</p>
<p style="text-align: left">
	　　黄梅散席三百载。续焰联芳事空在。宗兮派兮生异端。华兮叶兮太烦碎。韶阳间出多慷慨。权要雄雄曾绝待。曲木据位知几何。利刀剪却令人爱。近还有个披老衲。楚甸横身风飒飒。铁作一寻非等闲。壁立千仞须摧踏。报君知江南江北徒累累。鳌转海运兮纤麟片甲。雷奔电驱兮寸毫尺牦。斯言勿谓存规矩。平不留兮险非取。周行独立如便休。谁振宏纲照千古</p>
<p style="text-align: left">
	　　送重郜禅者</p>
<p style="text-align: left">
	　　春雨如膏春云如鹤。忽此忽彼乍休乍作。枯荄离离维风太迟。幽石片片辽空亦危。一华开五叶兮不相似。独孤明夸还自知。还自知。历魏游梁徒尔为</p>
<p style="text-align: left">
	　　送僧归灵隐(因瞩白云无[襾/(革*奇)])</p>
<p style="text-align: left">
	　　白云无羁冷淡清奇。雪格未可鹤态还卑。垂天沃日兮似结不结。为雨从龙夸后期必期。噫悠悠忽尔春风吹。南北东西唯我知。谁知。菡萏峰前布影时</p>
<p style="text-align: left">
	　　送僧之石梁</p>
<p style="text-align: left">
	　　万卉流芳不知春力。岩畔涧底蹙红皱碧。乘兴复谁同。孤踪远仇敌。君不见。五百圣者导雄机。灵峰晦育深无极。寒山老寒山老随沈迹。迢迢此去须寻觅。华落华开独望时。记取白云抱幽石</p>
<p style="text-align: left">
	　　送师旻禅者</p>
<p style="text-align: left">
	　　深岩寂寂披兰芷。碧雾红霞映流水。空生别我期未期。绝域殊方拟轻拟。堪笑归岭南奔驰。何鄙彼危急乱抛下。尽云提不起。伊予本自不将来。相送奚凭挂唇齿。旻禅客旻禅客师子子。应须落落存终始。君不见。古人有言兮。扑碎骊龙明月珠。大丈夫到如此。行行不用频弹指</p>
<p style="text-align: left">
	　　寄白云长老</p>
<p style="text-align: left">
	　　八纮云静明寥沈。夜永松堂对寒月。凋残片叶坠虚庭。冷寂何人立深雪。因忆钱唐郜禅者。十载岩栖曾未下。分飞谁谓绝相同。远念冥冥欲奚写。忽闻赴请之仙都。声光蔼蔼登清途。孰云天骥骤方外。自笑大鹏离海隅。乾坤窄乾坤窄湛卢潜射斗牛白。茫茫无限未归人。到必为时除点额</p>
<p style="text-align: left">
	　　送智迁首座</p>
<p style="text-align: left">
	　　云萝杳杳藏岩曲。碧叠清飞冷相促。瘦藤轻衲休便休。短焰残芳续何续。禅家本自冥羁绊。洲渚园林曾不惮。十影神驹立海涯。五色祥麟步天岸。君看取君看取。匝地茫茫有谁举。瓴甋频磨如未回。为吾深忆卢公语</p>
<p style="text-align: left">
	　　送善暹首座</p>
<p style="text-align: left">
	　　名之基实之蒂。深兮固兮宛相继。古之名也在希声。今之实也同浮瞖。子州善卷之流也。尧驱舜驰让无暇。归去来兮归不归。到头未出冥冥者。吾徒孰谓标奇绝。动静凭君试甄别。叶零零兮秋暮半凋。华片片兮春暖齐发。暹禅老暹禅老。意曾高旷排沽待忽致讥褒。<a>天人</a>列请兮屡轻笑。祖佛位卑兮还拟逃。我恐逃之逃不得。大方无外皆充塞。茫茫扰扰知何极。八面香风惹衣				</div></div><hr><script charset='utf-8' src='../../js/footer.js'></script></body></html>