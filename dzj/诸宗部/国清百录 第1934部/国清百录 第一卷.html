<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修国清百录 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>国清百录 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>国清百录 第一卷</strong><br />
	　　国清百录序</p>
<p style="text-align: left">
	　　隋<a>沙门</a>灌顶撰</p>
<p style="text-align: left">
	　　先师以陈太建七年岁次乙未。初隐<a>天台</a>。所止之峰旧名佛陇。询访土人云。游其山者多见佛像。故相传因而成称。至太建十年岁在戊戌。降陈宣帝敕名修禅寺。吏部<a>尚书</a>毛喜题篆牓送安寺门。到太隋开皇十八年其岁戊午。太尉晋王于山下。为先师创寺。因山为称是曰天台。王登尊极。以大业元年龙集乙丑。敕江阳名僧云。昔为智者创寺。权因山称。今须立名。经论之内有何胜目。可各述所怀。朕自详择。诸僧表两名。一云禅门。一云五净居。其表未奏。而僧使智璪启国清之瑞。敕云此是我先师之灵瑞。即用即用。敕取江都宫大牙殿牓。填以雌黄。书以大篆。遣兼内史通事舍人卢政力送安寺门。国清之称从而为始。先师神光而生。结跏而灭。处证妙法。出作帝师。备是渚宫法论会稽智果国清灌顶等三传所载。又沙门智寂。编集先师遣迎信命。搜访未周而智寂身故。笔墨之功与气俱弃。余览其草本。续更撰次诸经方法等。合得一百条。呼为国清百录。贻示后昆。知盛德之在兹</p>
<p style="text-align: left">
	　　国清百录序</p>
<p style="text-align: left">
	　　丹丘沙门有严述</p>
<p style="text-align: left">
	　　夫事无鸿纤。但有补于见闻。使人警寤而趋善道者。则不可以不录而贻诸后也。昔我祖智者禅师。本<a>灵山</a>圣众之一人也。陈隋朝出现<a>世间</a>。代佛宣秘为人天眼目。六十余州直指人心。具佛知见加修圆行。则妙果不远。复其所谈教法外余事委积。章安尊者撮其可录者凡一百条。以国清为目。天圣年中。伏蒙圣朝编入大藏。既缄以函帙。故世人罕得而见之。禅师自开皇十七年丁巳入灭。至绍圣四年足五百岁。明年春四明陈宗逸。始谋镂版印行果。冠冕法俗因得以读之。有以知禅师释部中豪杰之士也。虽不得而见其面。读其文亦得以见其心。见心愈于见面也。奉命序述。以冠首云</p>
<p style="text-align: left">
	　　国清百录 第一卷</p>
<p style="text-align: left">
	　　隋沙门灌顶纂</p>
<p style="text-align: left">
	　　立制法第一(并序)</p>
<p style="text-align: left">
	　　夫新衣无孔不可补之以缕。宿植淳善不可加之以罚。吾初在浮度中处金陵。前入天台诸来法徒各集。道业尚不须软语劝进。况立制肃之后。入天台观乎晚学。如新猿马。若不控锁。日甚月增。为成就故。失二治一。蒲鞭示耻非吾苦之。今训诸学者。略示十条。后若妨起应须增损。众共裁之</p>
<p style="text-align: left">
	　　第一夫根性不同。或独行得道。或依众<a>解脱</a>。若依众者当修三行。一依堂坐禅。二别场忏悔。三知僧事。此三行人。三衣六物道具具足。随有一行则可容受。若衣物有缺。都无一行则不同止</p>
<p style="text-align: left">
	　　第二依堂之僧。本以四时坐禅六时<a>礼佛</a>。此为恒务。禅礼十时一不可缺。其别行僧行法竟。三日外即应依众十时。若礼佛不及一时罚三礼对众忏。若全失一时。罚十礼对众忏。若全失六时罚一次维那。四时坐禅亦如是。除疾碍。先白知事则不罚</p>
<p style="text-align: left">
	　　第三六时礼佛。大僧应被入众衣。衣无鳞陇若缦衣悉不得。三下钟早集敷坐执香罏互跪。未唱诵不得诵。未随意不散语话。叩头弹指顿曳屣履起伏参差。悉罚十礼对众忏</p>
<p style="text-align: left">
	　　第四别行之意。以在众为缓故。精进勤修四种三昧。而假托道场不称别行之意。检校得实罚一次维那</p>
<p style="text-align: left">
	　　第五其知事之僧。本为安立利益。反作损耗割众润己自任恩情。若非理侵一毫。虽是众用而不开白。检校得实不同止</p>
<p style="text-align: left">
	　　第六其二时食者。若身无病病不顿卧。病己瘥皆须出堂。不得请食入众。食器听用铁瓦。薰油二器瓯椀匙筋。悉不得以骨角竹木瓢漆皮蚌。悉不得上堂。又不得摚触己钵。吸啜等声含食语话。自为求索私将酱菜。众中独啖。犯者罚三礼对众忏</p>
<p style="text-align: left">
	　　第七其大僧小戒。近行远行寺内寺外。悉不得盗啖鱼肉辛酒。非时而食。察得实不同止。除病危笃瞻病用医语。出寺外投治则不罚</p>
<p style="text-align: left">
	　　第八僧名和合。柔忍故和。义让故合。不得诤计高声丑言动色。两竞者各罚三十拜对众忏。不应对者不罚。身手互相加者。不问轻重皆不同止。不动手者不罚</p>
<p style="text-align: left">
	　　第九若犯重者依律治。若横相诬。被诬者不罚。作诬者不同止。若学未入众时过众主不受。学众未摄故。彼自言<a>比丘</a>故入众。来犯重诬他者。治罚如前</p>
<p style="text-align: left">
	　　第十依经立方见病处药。非于方吐于药有何益乎。若上来九制听忏者。屡忏无惭愧心不能自新。此是吐药之人宜令出众。若能改革后亦听还。若犯诸制捍不肯忏。此是非方之人。不从众网则不同止</p>
<p style="text-align: left">
	　　敬礼法第二(并序)</p>
<p style="text-align: left">
	　　此法正依龙树毗婆沙。傍润诸经意。于一日一夜。存略适时。朝午略敬礼用所为三。晡用敬礼略所为。初夜全用。午时十佛代中夜。后夜普礼</p>
<p style="text-align: left">
	　　一心敬礼<a>常住</a>三宝。严持香华<a>如法</a>供养。愿此香华云。遍满十方界。一一诸佛土。无量香庄严。具足<a>菩萨</a>道。成就如来香。供养已如法行道。行道竟敬礼常住三宝叹<a>佛咒</a>愿。咒愿云。色如阎浮金。面逾净满月。身光智慧明。所照无边际。摧破魔怨众。善化诸人天。乘彼八正船。能度难度者。闻名得不退。是故稽首礼。叹佛功德<a>三界</a>天龙皇国七庙师僧父母造寺檀越一切怨亲等。会真如共成佛果。上座当用智力<a>自在</a>说</p>
<p style="text-align: left">
	　　敬礼常寂光土毗卢遮那遍法界诸佛</p>
<p style="text-align: left">
	　　敬礼莲<a>华藏</a>海卢舍那遍法界诸佛</p>
<p style="text-align: left">
	　　敬礼<a>娑婆世界</a>释迦牟尼遍法界诸佛</p>
<p style="text-align: left">
	　　敬礼东方无忧世界善德如来遍法界诸佛</p>
<p style="text-align: left">
	　　敬礼南方<a>欢喜</a>世界旃檀德佛遍法界诸佛</p>
<p style="text-align: left">
	　　敬礼西方名善世界无量明佛遍法界诸佛</p>
<p style="text-align: left">
	　　敬礼北方无动世界相德如来遍法界诸佛</p>
<p style="text-align: left">
	　　敬礼东南方月明世界无忧德佛遍法界诸佛</p>
<p style="text-align: left">
	　　敬礼西南方众相世界宝施如来遍法界诸佛</p>
<p style="text-align: left">
	　　敬礼西北方众音世界华德如来遍法界诸佛</p>
<p style="text-align: left">
	　　敬礼东北方安隐世界三乘行佛遍法界诸佛</p>
<p style="text-align: left">
	　　敬礼下方广大世界明德如来遍法界诸佛</p>
<p style="text-align: left">
	　　敬礼上方众月世界广众德佛遍法界诸佛</p>
<p style="text-align: left">
	　　敬礼无忧道树下毗婆尸佛遍法界诸佛</p>
<p style="text-align: left">
	　　敬礼邠陀利树下尸弃如来遍法界诸佛</p>
<p style="text-align: left">
	　　敬礼娑罗道树下毗首尸佛遍法界诸佛</p>
<p style="text-align: left">
	　　敬礼尸利沙树下迦求村驮佛遍法界诸佛</p>
<p style="text-align: left">
	　　敬礼优昙钵树下迦那含牟尼佛遍法界诸佛</p>
<p style="text-align: left">
	　　敬礼拘楼陀树下迦叶如来遍法界诸佛</p>
<p style="text-align: left">
	　　敬礼那迦道树下<a>弥勒</a>如来遍法界诸佛</p>
<p style="text-align: left">
	　　敬礼<a>舍利</a>形像支提宝塔</p>
<p style="text-align: left">
	　　敬礼十二部经清净妙法</p>
<p style="text-align: left">
	　　敬礼三乘得道一切贤圣僧</p>
<p style="text-align: left">
	　　为梵释四王八部官属持国<a>护法</a>诸天神等。愿威权自在显扬佛事。敬礼常住诸佛</p>
<p style="text-align: left">
	　　为诸龙王等。愿风雨顺时含生蒙润。敬礼常住诸佛</p>
<p style="text-align: left">
	　　为天台山王王及眷属峰麓林野一切幽只。愿冥祐伽蓝作大利益。敬礼常住诸佛</p>
<p style="text-align: left">
	　　为武元皇帝元明皇太后七庙圣灵。愿神游净国位入法云。敬礼常住诸佛</p>
<p style="text-align: left">
	　　为至尊圣御。愿宝历遐长天祚永久。慈临万国拯济四生。敬礼常住诸佛</p>
<p style="text-align: left">
	　　为皇后尊体。愿百福庄严千圣拥护。敬礼常住诸佛</p>
<p style="text-align: left">
	　　为皇太子殿下。愿保国安民福延万世。敬礼常住诸佛</p>
<p style="text-align: left">
	　　为在朝群臣百司五等。愿翼赞皇家务尽成节。敬礼常住诸佛</p>
<p style="text-align: left">
	　　为经生父母历世师僧四辈檀越财法二恩。愿早超<a>苦海</a>永出爱河。敬礼常住诸佛</p>
<p style="text-align: left">
	　　为基业施主命过檀越往化诸僧等。愿<a>六度</a>早圆七财具足。敬礼常住诸佛</p>
<p style="text-align: left">
	　　为州牧使君六曹参佐此县镇将五乡士女。愿风祥雨顺阖境丰宁。敬礼常住诸佛</p>
<p style="text-align: left">
	　　为创寺已来开治垦伐田园厨庾行住运动凡所侵伤。愿命过归真将来无对。敬礼常住诸佛</p>
<p style="text-align: left">
	　　为法界怨亲识性平等断除三障诚心悔罪至心忏悔。十方无量佛所知无不尽。我今悉于前发露诸黑恶。三三合九种。从三烦恼起。今身若先身是罪悉忏悔。于三恶道中若应受业报。愿于今身偿不入恶道。受忏悔已礼诸佛</p>
<p style="text-align: left">
	　　至心劝请十方一切佛现在得道者。今请转法轮安乐诸群生。十方一切佛。若欲舍<a>寿命</a>。我今头面礼。劝请令久住。劝请已礼诸佛</p>
<p style="text-align: left">
	　　至心<a>随喜</a>所有布施福持戒修禅行从身口意生。去来今所有习学三乘人成就三乘者。一切凡夫福皆随而欢喜。随喜已礼诸佛</p>
<p style="text-align: left">
	　　至心回向我所有福德一切皆和合为诸众生故。正回向佛道罪应如是忏。劝请随喜福回向于菩提。回向已礼诸佛</p>
<p style="text-align: left">
	　　至心发愿。愿诸众生等。悉发菩提心。系心常思念十方一切佛。复愿诸众生永破诸烦恼。了了见<a>佛性</a>。犹如妙德等。发愿已归命礼诸佛</p>
<p style="text-align: left">
	　　一切普诵。诵已当梵。梵已忏悔。忏悔已礼佛恭敬</p>
<p style="text-align: left">
	　　自归于佛当愿众生。体解大道发无上心</p>
<p style="text-align: left">
	　　自归于法当愿众生深入经藏智慧如海</p>
<p style="text-align: left">
	　　自归于僧当愿众生。统理大众和合无碍</p>
<p style="text-align: left">
	　　愿诸众生。三业清净。奉持尊教。和南<a>佛法</a>贤圣僧</p>
<p style="text-align: left">
	　　次依时说偈竟唱随意</p>
<p style="text-align: left">
	　　普礼法第三(恭敬咒愿等悉如前)</p>
<p style="text-align: left">
	　　普礼十方三世诸佛寂灭道场上卢舍那佛</p>
<p style="text-align: left">
	　　普礼十方三世诸佛普光法堂上卢舍那佛</p>
<p style="text-align: left">
	　　普礼十方三世诸佛忉利天上卢舍那佛</p>
<p style="text-align: left">
	　　普礼十方三世诸佛炎摩天上卢舍那佛</p>
<p style="text-align: left">
	　　普礼十方三世诸佛兜率陀天上卢舍那佛</p>
<p style="text-align: left">
	　　普礼十方三世诸佛他化自在天上卢舍那佛</p>
<p style="text-align: left">
	　　普礼十方三世诸佛重会普光法堂上卢舍那佛</p>
<p style="text-align: left">
	　　普礼十方三世诸佛祇洹林间善财童子卢舍那佛</p>
<p style="text-align: left">
	　　普礼十方三世诸佛七处九会<a>圆满</a>顿教卢舍那佛</p>
<p style="text-align: left">
	　　普礼十方三世诸佛<a>虚空</a>不动戒藏卢舍那佛</p>
<p style="text-align: left">
	　　普礼十方三世诸佛虚空不动定藏卢舍那佛</p>
<p style="text-align: left">
	　　普礼十方三世诸佛虚空不动慧藏卢舍那佛</p>
<p style="text-align: left">
	　　普礼十方三世诸佛归佛得菩提善心常不退卢舍那佛</p>
<p style="text-align: left">
	　　普礼十方三世诸佛归法萨婆若入大总持门卢舍那佛</p>
<p style="text-align: left">
	　　普礼十方三世诸佛归僧息诤论入大和合海卢舍那佛</p>
<p style="text-align: left">
	　　愿诸众生。三业清净。奉持尊教。和南佛法贤圣僧</p>
<p style="text-align: left">
	　　请观世音忏法第四(直录其事观慧别出余文)</p>
<p style="text-align: left">
	　　经云。<a>三七</a>日七七日。悉应六斋建首当严饰道场。香泥涂地悬诸幡盖。安佛像南向观世音像。别东向日别杨枝净水。<a>烧香</a>散华。<a>行者</a>十人。已还当西向席地。地若卑湿置低脚床。当脱净衣。左右出入洗浴竟着净服。当日日尽力供养。若不能办。初日不可无施安毕。各执香罏一心一意。向彼西方五体投地。使明了音声者唱云</p>
<p style="text-align: left">
	　　一心顶礼本师释迦牟尼<a>世尊</a></p>
<p style="text-align: left">
	　　一心顶礼西方无量寿世尊</p>
<p style="text-align: left">
	　　一心顶礼七佛世尊</p>
<p style="text-align: left">
	　　一心顶礼十方一切诸佛世尊</p>
<p style="text-align: left">
	　　一心顶礼消伏毒害陀罗尼破恶业障陀罗尼六字章句陀罗尼</p>
<p style="text-align: left">
	　　一心顶礼十方一切尊法</p>
<p style="text-align: left">
	　　一心顶礼<a>观世音菩萨</a>摩诃萨</p>
<p style="text-align: left">
	　　一心顶礼<a>大势至菩萨</a>摩诃萨</p>
<p style="text-align: left">
	　　一心顶礼十方一切诸菩萨摩诃萨</p>
<p style="text-align: left">
	　　一心顶礼声闻缘觉贤圣僧</p>
<p style="text-align: left">
	　　礼竟烧香散华而作是言。是诸众等各各互跪。严持香华如法供养。供养十方法界三宝。念想竟口发诚言。愿此香华云。遍满十方界。供养一切佛。尊法诸菩萨。无量声闻众。以起光明台。过于无边界。无边佛土中。受用作佛事。普熏诸众生。皆发菩提心。供养讫当向于西方。结跏趺坐系念数息。令心不散。勿数风喘气。为众生故。经十念顷成十念已。次念十方佛及七佛世尊。色身实相妙身犹如虚空。又当慈念念一切众生。作此念时如一上禅。久运念已安详徐觉。一人装香火。各各互跪召请</p>
<p style="text-align: left">
	　　一心奉请南无本师释迦文佛(三遍奉请前所礼三宝)</p>
<p style="text-align: left">
	　　召请竟云我今已具杨枝净水。唯愿大悲哀怜摄受(三说)</p>
<p style="text-align: left">
	　　次三称三宝名观世音名。次合掌说偈。愿救我苦厄去讫。偈后四长行经文。次诵消伏毒害咒。说咒后七行经文(或三遍或七遍)次更称三宝名。诵破恶业障陀罗尼咒。次更称三宝名。诵六字章句咒竟。自以智力披陈忏悔。破梵行人作十恶业。荡除粪秽还得清净。次当发愿忏愿竟。一心作礼。礼上来所请三宝。礼竟如法行道。或三或七旋竟三自归。自归竟令一人登高座。唱诵请观音经。午前初夜施上方法。余时坐禅礼佛依常法。是为一日一夜规矩。至第二乃至第七七日。亦复如是</p>
<p style="text-align: left">
	　　金光明忏法第五(直录其事观慧别出余文)</p>
<p style="text-align: left">
	　　庄严道场。别安唱经座。列幡华等如上法。安功德天座在佛座左。道场若宽更安大辩座。四天王座在右。诸座各烧香散华。尽力营果菜。又别饤一盘杂果菜。拟散洒诸方。当日日洗浴着新净衣。经云。七日七夜应用六斋。建首初日午时各执香罏。一人唱言</p>
<p style="text-align: left">
	　　一切恭敬</p>
<p style="text-align: left">
	　　一心顶礼十方常住一切三宝。是诸众等各各互跪。严持香华如法供养。心默供养讫。口说是言。愿此香华云。遍满十方界。如上法。作是说已。当召请</p>
<p style="text-align: left">
	　　一心奉请本师<a>释迦牟尼佛</a></p>
<p style="text-align: left">
	　　一心奉请东方阿閦佛</p>
<p style="text-align: left">
	　　一心奉请南方宝相佛</p>
<p style="text-align: left">
	　　一心奉请西方无量寿佛</p>
<p style="text-align: left">
	　　一心奉请北方微妙声佛</p>
<p style="text-align: left">
	　　一心奉请宝华琉璃世尊</p>
<p style="text-align: left">
	　　一心奉请宝胜佛</p>
<p style="text-align: left">
	　　一心奉请无垢炽宝光明王相佛</p>
<p style="text-align: left">
	　　一心奉请金炎光明佛</p>
<p style="text-align: left">
	　　一心奉请金百光明照藏佛</p>
<p style="text-align: left">
	　　一心奉请金山宝盖佛</p>
<p style="text-align: left">
	　　一心奉请金华炎光相佛</p>
<p style="text-align: left">
	　　一心奉请大炬佛</p>
<p style="text-align: left">
	　　一心奉请宝相佛</p>
<p style="text-align: left">
	　　一心奉请金光明经中及十方三世一切诸佛</p>
<p style="text-align: left">
	　　一心奉请大乘金光明海十二部经</p>
<p style="text-align: left">
	　　一心奉请信相菩萨摩诃萨</p>
<p style="text-align: left">
	　　一心奉请金光明菩萨摩诃萨</p>
<p style="text-align: left">
	　　一心奉请金藏菩萨摩诃萨</p>
<p style="text-align: left">
	　　一心奉请常悲菩萨摩诃萨</p>
<p style="text-align: left">
	　　一心奉请法上菩萨摩诃萨</p>
<p style="text-align: left">
	　　一心奉请金光明经内及十方三世一切菩萨摩诃萨</p>
<p style="text-align: left">
	　　一心奉请<a>舍利弗</a>一切声闻缘觉贤圣僧</p>
<p style="text-align: left">
	　　一心奉请大梵尊天三十三天护世四王金刚密迹散脂大辩功德诃利帝南鬼子母等五百徒党。一切皆是大菩萨。亦请此处地分鬼神(三遍召请)</p>
<p style="text-align: left">
	　　复述心建忏之意。随智力所陈自在说。说竟三称宝华琉璃世尊。金光明经。功德天。三称竟以杂盘食洒诸方。当说波利富娄那。以去至今。我所求皆得吉祥。若竟唱一切恭敬还一一礼。上来所请三宝礼竟。三遍旋。旋竟三自归。自归竟方共坐食。此是午前方法。余时如常。唯专唱诵金光明经也</p>
<p style="text-align: left">
	　　方等忏法第六(略出五意观慧出余文)</p>
<p style="text-align: left">
	　　劝修第一。经言。我去世后此方等典。在阎浮提。犹如日月照明世间众生遭恩得见四方。言阎浮提者。无明域也。闻方等经深识因果。如见日月鉴览四方。故知深经妙法能示世间相。所谓示是道是非道。非道即世间苦集。道即出世道灭。如是四法。皆由方等照了分明。经又言。是方等经无量势力。能令一切人天修罗<a>地狱</a>饿鬼悉至道场。如是章句甚为希有。能灭一切大罪业报者。岂非示世间因果。所以者何。既举五道即是明苦。复云。灭罪业岂非是集。经又言。若能<a>修行</a>得全分宝。但能读诵得中分宝。华香供养得下分宝。乃至二乘受记成佛。岂非示出世因果。解通<a>四谛</a>事理分明。已如上说。行转三障今当说。经云。若犯三自归。乃至六重菩萨二十四戒<a>沙弥</a>沙弥尼比丘<a>比丘尼</a>等戒。能至心忏。若不还生无有是处。当知方等能灭一切恶业罪障必无疑也。又云。地狱饿鬼极恶报处。以经威力闻即悟道。改丑陋形。又云。身有白癞一心忏悔。若不除瘥亦无是处。当知此经能转一切重恶报障。金口诚言决无虚也。若行此实法初华聚观世音来。次宝王释迦佛来。乃至第七日诸佛大众皆来。量根<a>说法</a>发菩提心。而不退转者。当知此经能破烦恼障。明文在兹孰当不信。是故行者以寂灭相。行<a>六波罗蜜</a>。无所求中吾故求之佛实法。随意往生妙乐世界及诸佛前。破诸烦恼出无明壳。长与苦别。具足圣道上菩萨位。度脱一切众生。广为三界而作父母者。若非方等慈力莫由。譬如日月欲除闇瞑生长万物。此经亦尔。能灭非道显示正路。是大法王良药无价宝珠丰乐国。若闻此经如囚闻赦。如病得医。如贫得宝。如行到家。欢喜踊跃亦复如是。为法故尚不吝惜身之与命。况复其余。若闻此经当知不从小功德来。谁闻如是法不发菩提心。除彼不肖人痴瞑无智者。故云辩若文殊于一劫中。<a>教化</a>一切令登补处格其功德不及下分宝者。况上分耶。又一切声闻辟支佛。十信补处如恒河沙。同入深禅思惟。功德不如一分。又四天下宝。奉施如来。不如有人施持经者一食充躯。何唯疑审如是否。七佛即现证实不虚。三世如来。皆由此法得成佛道</p>
<p style="text-align: left">
	　　方便第二。行者既闻方等有大势力。令我增寿法中生心。譬如死已还生。亦可为母。岂不发心建勇猛意。伤己昏沉无量劫来。不修出要惭愧悔责。若犯严刑一心悚栗。如履冰谷。念此毒箭要急当拔。烦恼重病勤加救治。若能至心则事无难者。念是事已归依十二梦王。求乞瑞梦。若不感者徒行无益。倍加恳到餐啜无忘。随见一王即是听许。见是事已办诸供具。既不能碎骨卖身。亦须破悭竭力。若先有道场。更应光净。若其无者当须营立。便利汤火燥浴等处。皆令稳便。办好华香灯油果菜不限广狭。若不能日日初后叵无。自力不能当求外护。委以经纪须新净衣一通。无新浣故。依一明解内外律师发露受二十四戒。受咒预诵使诵十佛十法王子十二梦王名。忆持勿忘。弃舍一切色声香味触等。深生厌恶。知色如热金。声如毒鼓。香如恶风。味如沸蜜。触如虺蛇。皆不可着。着则伤害。又断奠一切世间缘务。<a>生活</a>人事技能作作。勿使经怀。尽其根源莫令恼乱。又舍贪嗔痴等不善觉观。无余思念求世福乐。唯志无上清净菩提。心心相续入善境界</p>
<p style="text-align: left">
	　　方法第三。前诸方便弄引淳熟。渴仰颙颙不惜身命。克日定时道场行法。初入之始月有二日。道伴多少十人已还。香泥泥地散诞圆坛。彩画庄严拟于<a>净土</a>。烧香散华悬五色盖及诸缯幡。请二十四躯像。设百味食。一日三时洗浴着新衣。手执香罏。一心一意散礼一拜。互跪运念念此香云。遍覆十方普雨一切。宝一切味衣服卧具。楼阁殿堂弦出法声。上供诸圣下施众生。承佛神力广作佛事。利益一切皆入佛道。与虚空法界等。作是念已当奉请三宝。使声声运念泪流于脸。如向死地求于大力</p>
<p style="text-align: left">
	　　一心奉请南无宝王佛(乃至十佛具出经文)</p>
<p style="text-align: left">
	　　一心奉请南无摩诃袒持陀罗尼方等父母</p>
<p style="text-align: left">
	　　一心奉请十法王子华聚雷音</p>
<p style="text-align: left">
	　　一心奉请舍利弗等一切声闻缘觉</p>
<p style="text-align: left">
	　　一心奉请梵释十二梦王(凡三遍召请)</p>
<p style="text-align: left">
	　　次叹佛</p>
<p style="text-align: left">
	　　世尊智慧如虚空　　悉睹众生去来相</p>
<p style="text-align: left">
	　　十方一切悉见闻　　我当稽首礼法王</p>
<p style="text-align: left">
	　　次一一礼十佛十王子等竟。互跪发露披陈哀泣。雨泪首悔三宝。具实志诚不谀不谄。不致覆藏。随行者智力自在说。次发愿。愿共法界怨亲。改革洗浣熏修清净。次百二十匝旋。诵百二十遍咒。一匝一咒。声不粗不细迟疾允当。旋诵讫当礼十佛十王子。更略披陈发愿。然后却坐思惟。观一实相。观法出余文。思惟竟更起整服。礼佛一拜。更旋百二十匝。诵百二十遍咒。咒旋讫礼三宝。自陈罪咎。还坐思惟。如是作已。周而复始。唯第二日略去召请。余事终竟七日也</p>
<p style="text-align: left">
	　　逆顺心第四。夫四重五逆佛海死尸。依小乘经。如断多罗树毕竟不生。无忏悔此。依大乘经。听许洗浣。如咒枯生果。如死者还生。虽有此法要须至心。但理无逆顺事有违从。就恶论者。违于<a>涅槃</a>。顺于<a>生死</a>。略为十。一无明醉惑。触境生着。二内心既醉。外为恶友所迷。耽惑非法恶心转炽。三内外缘具。自破己善亦破他善。于诸善事无随喜心。四既不修善唯恶是从。纵恣三业无恶不作。五所造恶事虽复未广。而恶心遍布。欲夺一切乐与一切苦。六恶念相续昼夜不断。心纯念恶。初无暂停。七隐覆瑕疵讳藏罪过。内怀奸诈外现贤善。八邪健保常增上作罪。不畏恶道。九鲁扈羝突无惭愧心。了不羞耻。十拨无因果不信<a>善恶</a>。断诸善法作一阐提。如是十心无明为本。增加添足极至阐提。顺入生死从闇入闇。织作结业无解脱期。是为生死违顺也。既识无明始终。今欲忏悔修善改恶。须违生死顺于涅槃。运十种心以为对治。一正信因果。为善得善。为恶得恶。虽无<a>现行</a>华报。当来果报不失。虽念念灭。而善恶之业终不败亡。信为功德之母。信为入道初门。顺于涅槃。翻破不信阐提心也。二当惭愧。我此罪不预人流。惭愧我此罪不蒙天护。惭愧悔过。是为白法。亦是三乘行出世白法。是为惭愧翻破无惭黑法也。三怖畏无常。命如山水。亦如假借。一息不还随业<a>流转</a>。冥冥独往。谁访是非。唯凭福善为险资粮。当竞泡沫食息无暇。是为观于无常。翻破保常不畏恶道。四发露忏悔罪即消灭。如露树根枝叶雕悴。是为发露翻破覆藏。五断相续心毕竟舍恶。果决雄猛犹若刚刀。是为决定翻破相续。六发菩提心普与一切乐。愿救一切苦。横竖周遍。翻破遍恶心也。七修功补过。勤策三业精进不休。是为修功翻破三业无事作恶也。八守护<a>正法</a>。不令外道恶魔毁坏佛法。誓欲光显是为守护。翻破灭一切善事。九念十方佛无量功德<a>神通</a>智慧。愿加护我是为<a>念佛</a>。翻破念恶友心。十者观罪性空罪从心生。心若可得罪不可无。我心自空罪云何有。罪福无主非内非外亦无中间。不常自有但有名字。名字之心名为罪福。名字即空还源返本毕竟清净。是为观罪性空翻破无明颠倒执着。无明灭故诸行灭。诸行灭故生死灭。<a>十二因缘</a>大树坏。亦名出世因果。分明得见四方。此之谓也</p>
<p style="text-align: left">
	　　表法第五。行者。既识十心逆顺。以正观心历众事。一一缘中皆表胜法。心心相续观道无间。入不二门。言方等咒者。观实相理。理不可说。而无不说。赴四机缘作四方法。说于实相故名为方。虽作是说说即无说。无说即空。空故不见说与不说。无边无中名之为等。又复逗机有说。说于此咒咒于三障。能咒之法既不可说。所咒之罪亦不可说。无罪故无生死。无咒故无涅槃。毕竟清净故名方等咒也。香泥涂地采画庄严者。地表法性。香表福德。画表智慧。福慧二种庄严法身也。五色盖者。表于五阴。不即佛性不离佛性。起<a>无缘</a>慈普覆一切也。二十四形像者。表十二因缘逆顺观也。凡二十四支。顺观十二觉三佛性。逆观十二觉三佛性。所谓无明爱取是了因佛性。行有是缘因佛性。识名色等是正因佛性。觉二十四支。即二十四佛也。百味食者。表一切法中皆有中道法喜<a>禅悦</a>味也。一日三时洗浴者。即表缘一实修三三昧。遣荡无明尘沙见。思垢腻显净法身也。着新衣者。表寂灭忍覆二边丑陋也。绕百二十匝者。即表十二因缘。凡十种观有百二十支。束而言之但是三道。爱取是烦恼道。行有是业道。识名色等是苦道。循环三道常为观境。故绕百二十匝也。一咒对破一支即破三道。三道破即是三障破。经云。发菩提心。而得不退即证破烦恼障也。若犯诸戒。若不还生无有是处证破业障白癞除瘥。即证破报障也。观诵咒声声不可得。如空谷响<a>无我</a>。观绕旋足。足不可得。如云如影。不来不去。若坐思惟。思惟一念之心。不从意根生。非外尘合生非离生。又非前念生故生。亦非前念灭故生。亦非前念生灭合共生。亦非前念非生非灭生。又非生生亦非不生生。亦非生不生共生。亦非不生不生生。毕竟无一念。不知从何生。但有生名字。名字非内外中间名无名。故观心既尔从心所生。一切诸法亦复如是。观一切法悉与修多罗合。如是观时何者是我。我作何事何者是罪。何者是福。以观力故豁然开悟。空慧明彻如水性冷。饮者乃知。唯独明了。余人不见。所得智慧<a>禅定</a>功德。皆不可说。如此悟时自识遮障。不俟分别。若未阶此位。止获事功德者。应当护口。勿向人言。若陈说者。得障道罪。青盲[(虺-兀+元)-虫+虎]瞎白癞顽痴。又复行者本誓。七日中途懈退亦得障道罪。何以故。欺本心欺诸佛欺一切众生。深须慎之。其间诸相不能自了。当向方等师面决也</p>
<p style="text-align: left">
	　　训知事人第七</p>
<p style="text-align: left">
	　　吾少婴勤苦备历艰关。游学荆扬雍豫。唯着一纳三十余年。冬夏不释体。上至天子。下至士民。虽有所施受而不私。一果一楼。入众已后尚不希念。况故侵之。所以然者。众宝尊重。若能增益名<a>甘露</a>苑。若有减损。即蒺[卄/梨]园。自饱自伤。因倒因起。可以意得。何俟多言。夫人发心随有所作。为读诵听学讲说经行忏悔供养舍力。未有首尾慎莫中止。中止者违本心。若再有所作。至前止处留难。即起修业不成。今生现障后弥障道。此行人大忌。应须竭力善始令终。业既坦然报亦圆满。此亦可意得。昔有一寺师徒数百。昼夜禅讲时不虚弃。有净人窃听说法。闻已用心每扬簸洮汰。系念存习。谓以净心扬簸不善。以禅净水洮汰不净。随有所作念念用心。一时执爨观火烧薪。念念就尽无常迁逝。复速于是。蹲踞灶前。寂然入定火灭汤冷。维那惧废众粥。以白上座。上座云此是胜事。众宜忍之。慎勿惊触。听其自起。数日方觉往上座所。具陈所证。叙法转深。上座止曰。尔向所言皆我境界。而今所说非我所知勿复言也。因而顾问。颇知<a>宿命</a>不。答云薄知。又问。何罪为贱何福易悟。答云。此贱身者。前世之时。乃是今日徒众老者之师。亦是少者之祖师。徒众所学皆昔所训。尔时多有私客。恒制约不敢侵众。忽有急客辄取少菜忘不陪备。由此谴责。今为众奴前习未久。薄修易悟宿命罪福。其事如是。一众闻此悲不能胜。鉴镜若斯岂可不慎。同学照禅师。于南岳众中。苦行禅定最为第一。辄用众一撮盐作斋饮。所侵无几不以为事。后行方等忽见相起。计三年增长至数十斛。急令陪备。仍卖衣资买盐偿众。此事非久亦非传闻。宜以为规。莫令后悔。吾虽寡<a>德行</a>远近颇相追寻。而隔剡岭难为徒步。老病出入多以众驴迎送。此是吾客私计功酬直。令彼此无咎。吾是众主驴亦我得。既舍入众非复我有。我不合用。非我何言。举此一条。余事皆尔</p>
<p style="text-align: left">
	　　陈宣帝敕留不许入天台第八</p>
<p style="text-align: left">
	　　京师<a>三藏</a>虽弘皆一途偏显。兼之者寡。朕闻瓦官济济。深用慰怀。宜停训物。岂遑独善。一二曹义达口。具得朕意也。四月一日臣景历</p>
<p style="text-align: left">
	　　太建九年宣帝敕施物第九</p>
<p style="text-align: left">
	　　智顗禅师。佛法雄杰时匠所宗。训兼道俗国之望也。宜割始丰县。调以充众费。蠲两户民。用供薪水。主者施行。二月六日臣景历</p>
<p style="text-align: left">
	　　太建十年宣帝敕给寺名第十</p>
<p style="text-align: left">
	　　具左仆射徐陵启。智顗禅师。创立天台宴坐名岳。宜号修禅寺也。五月一日臣景历</p>
<p style="text-align: left">
	　　至德三年陈少主敕迎第十一(凡五敕)</p>
<p style="text-align: left">
	　　春寒犹厉道体何如。宴坐经行无乃为弊。都下<a>法事</a>恒兴希相助弘阐。今遣宣传左右赵君卿。迎接迟能即出也。正月十一日。臣征神笔。一二君卿口具。便望相见在促</p>
<p style="text-align: left">
	　　少主第二敕。得使人赵君卿启。并省来答表。志存林野兼有疾病。愿停山寺不欲出都。不具一二。岩[堅-臣+(虍-七+(一/谷))]高深乃幽人之节。佛法示现未必如此。且京师甚有医药。在疾弥是所宜。故遣前主书朱宙迎接。想便相随出都。唯迟法流不滞。会言在近。二月八日臣征神笔。朱宙口述一二</p>
<p style="text-align: left">
	　　少主第三敕。前虽遣两使殊未委悉。意存三宝故有相迎。今复遣龙宫寺道升。并令面陈一二也。二月二十八日臣征</p>
<p style="text-align: left">
	　　少主敕。东阳州刺史永阳王。闻王在州迎顗禅师大弘法事。甚会朕心。今迎出都。王宜敦谕申朕意也。正月十日臣征</p>
<p style="text-align: left">
	　　路次迎陵。敕书迎候。近得永阳王启。知禅师遂能屈德随朕使出都。甚有欣迟当稍次近。路涉险道殊足为劳。今遣敕左右黄吉宝迎候。但未知欲安止何寺。想示使人仍令前还。即勒所由料理房舍也。迟近会言此未委悉。三月二十四日臣征</p>
<p style="text-align: left">
	　　至开阳门舍人陈建宗等宣少主口敕第</p>
<p style="text-align: left">
	　　十二(凡十二敕)</p>
<p style="text-align: left">
	　　禅师舟渚日久固劳<a>道德</a>。今遣主书陈建宗赍舆往。必希上至敬寺。三月二十六日</p>
<p style="text-align: left">
	　　在至敬宣口敕。仰延略成劳。动但禅静必依空闲今。葺灵曜寺。权充宴坐。敕主书罗阐相送。四月</p>
<p style="text-align: left">
	　　在灵曜寺宣口敕。护国之力莫过数演。仰屈于太极殿。开大智度论题。还寺就讲。今遣舍人施文庆往。论相开法施也</p>
<p style="text-align: left">
	　　在灵曜寺。主书罗阐宣口敕。送真金像一躯(光跌五十)释论一部。阚宝缕[片*令]案一面。山羊[髟/口/?]尘尾一柄(并匣)虎面香罏一面(并合)东田口二</p>
<p style="text-align: left">
	　　罗阐又宣口敕。不许让口。且留山中使役勿劳输送。罗阐宣口敕送。扶月供夏服一通。细蕉五端。绢布各十匹。绵十斤。黄屑二斗。扶月白米五石。钱三千文。果菜付随。由扶月送学士三人<a>弟子</a>三十人。人各给夏服。扶月供依旧式</p>
<p style="text-align: left">
	　　罗阐宣口敕。不许让扶月供扶月薄。少无所致让。受已舍施弥会功德之心</p>
<p style="text-align: left">
	　　罗阐宣口敕。不许让嚫衣物。法施无尽。财物有竭。所送不多忘怀纳受。九月二十四日</p>
<p style="text-align: left">
	　　罗阐宣口敕。施<a>槟榔</a>二千子。节子一百枚。[卄/邪]席一领。罗阐宣口敕。请讲。国家一年旧有仁王两集。仰屈于太极殿开讲。法式处分一听指撝。今遣主书罗阐取意</p>
<p style="text-align: left">
	　　口敕。于光宅寺讲仁王经。今欲于寺舍身。僧得大施。敬屈讲仁王经。日自欲听闻。今遣后合舍人李善庆。往达知一二</p>
<p style="text-align: left">
	　　口敕。治光宅寺。光宅是梁武龙潜之地不整处多。今敕善量随由就功一二。罗阐取来意</p>
				</div></div><hr><script charset='utf-8' src='../../js/footer.js'></script></body></html>