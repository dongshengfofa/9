<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修庐山莲宗宝鉴念佛正教 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>庐山莲宗宝鉴念佛正教 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>庐山莲宗宝鉴<a>念佛</a>正教 第二卷</strong></p>
<p style="text-align: left">
	　　(一十九章)</p>
<p style="text-align: left">
	　　念佛正教说</p>
<p style="text-align: left">
	　　法界本无众生。众生缘乎妄见。如来本无言教。言教为乎有情。妄见者众生之病。言教者众生之药。以药<a>治病</a>则病无不治。以言觉妄则妄无不觉。凡夫日用而不知如来之道鲜矣。故我能仁大觉愍群机之未悟也。于是仰推大慈俯垂妙范。华严顿示声闻尚若盲聋。阿含委说<a>菩萨</a>未蒙获益。方等赞大般若荡空。<a>涅槃</a>殊途同归法华普皆受记。于是群经森列偏赞西方。盖以阿弥陀佛。愿广缘强法尊理备。而然尔其教也。指佛国为归趣。华池宝地胜妙庄严令忻彼。而厌此也其理也。示弥陀即自性。念念圆明心心实相。如大海之混百川也。其行也开示十六观门。摄心妙境了性相空。如明镜之见面像也。其果也。九品次第化生。普摄利钝登不退阶。至无上之菩提道也。是故九界众生以无所得心。而修佛国妙行不亦宜乎。如来出世之怀于斯尽矣。偏赞之辞有其旨焉。真百千三昧之要门。乃一实境界之直道。论事仪则忏六根雪三业。究宗旨则空万法了一心。是谓超<a>苦海</a>之健舟。救急病之良药。信斯道者开本觉心。出五浊苦达真<a>净土</a>了性弥陀。若明月之当空。似莲花之出水。故莲宗之教以是名焉。杨无为云。莲者出乎淤泥。不舍众生界也。处空无染显露清净体也。华而有实非魔境也。华实同时因果一如也。华开莲现示权显实也。华落莲成废权立实也。一莲生无量华。建立一切法也。十方同一<a>华藏</a>示佛境无异也。莲教之义得非是欤。所以兴慈运悲者。游戏于常光之界。戒珠义海者涵泳于<a>解脱</a>之渊。是以天龙护持。王臣致敬。古今不坠其化。士民仰慕其风。非夫大悲愿力抚哀未习。其孰能臻此哉。是故龙树论证之。晋贤社修之。<a>天台</a>判释之。慈恩通赞之。慈照集而忏之。宗坦疏而解之。宿衲名儒奉之者宝珠有集。高贤达士修之者简编有题。於戏大法下衰去圣逾远。事佛者众。谋道者稀。竞声利为己。能视<a>流通</a>为儿戏。遂令法门凋瘵教网倾颓。实赖后贤克荷斯道。普冀亡躯为法。洁己依师欲达真乘。须亲教典禀教乃能明理。明理然后<a>修行</a>。行愿无亏。<a>道果</a>可证。故知耳闻目见当依四法。以思修口诵心违。纵解千章而何益。是乃心以教照。佛以念持。非以戒防。罪以忏雪。道以实践动以礼行。近则期于立身扬名。远则希于革凡成圣。发挥<a>佛祖</a>之道。舍我辈而谁欤。坚秉慧刀裂开魔网。饮<a>正法</a>之<a>甘露</a>。伐邪见之稠林。避恶友如避虎狼。事良朋如事父母。谨守志节母退大心正觉可遵。非道莫履有过务速改。有善勿矜夸。自然与祸斯违与福斯会。现居尘世则人敬之天祐之。他日净方则圣可期道可至岂在乎相形。问命谄求荣达之时。又何必望影瞻光卜度终归之日。此匪道人之见识。实乃凡庸之妄情莫徇他求。但依本分在当仁而不让。宜见贤以思齐。名利不足动于怀。死生不足劳其虑。欲功成而志遂必自迩。而涉遐当验果以推因。信有作而有报。智足以照惑。明足以烛幽。言斯可法行斯可乐。德义可尊。进退可度辩伪识真。若试金之美石。除昏鉴物犹照世之真灯。是大导师作不请友。掷出龙宫之宝均施群生。撤开祖门之关普容来者。蠲涤邪病指归妙源。俾昏镜以重磨。若垢衣而再净。使真风复振福及大千。睹慧日增明辉腾万古。可谓法主之真子。可谓大丈夫焉。以此而奉西方大<a>圣人</a>之教者。复何愧欤</p>
<p style="text-align: left">
	　　佛为父王说念佛</p>
<p style="text-align: left">
	　　宝积经云。<a>世尊</a>父王。顶<a>礼佛</a>足一心合掌而白佛言。云何修行当得诸佛之道。佛言。一切众生皆即是佛。汝今当念西方世界阿弥陀佛。常勤精进当得佛道。王言。一切众生云何是佛。佛言。一切法无生无动摇。无取舍无相貌无自性。可于此<a>佛法</a>中。安住其心勿信于他。尔时父王。与七万释种闻说是法。信解<a>欢喜</a>悟无生忍。佛现微笑。而说偈曰。释种决定智。是故于佛法决<a>信心</a>安住人中命终已。得生安乐国。面奉阿弥陀<a>无畏</a>成菩提</p>
<p style="text-align: left">
	　　善财五十三参首见德云<a>比丘</a>说念<a>佛门</a></p>
<p style="text-align: left">
	　　<a>华严经</a>入法界品云。德云比丘告善财言。善男子。我得<a>自在</a>决定解力。信眼清净智光照耀。普观境界离一切障。具清净行。往诣十方供养诸佛。常念一切诸佛如来。总持一切诸佛正法。常见一切诸佛随诸众生种种心乐。示现种种成正觉门。于大众中而师子吼。善男子。我惟得此忆念一切诸佛境界。智慧光明普见法门。所谓智光普照念佛门。令一切众生念佛门。令安住力念佛门。令安住法念佛门。照曜诸方念佛门。入不可见处念佛门。住于诸劫念佛门。住一切时念佛门。住一切刹念佛门。住一切世念佛门。住一切境念佛门。住寂灭念佛门。住远离念佛门。住广大念佛门。住微细念佛门。住庄严念佛门。住能事念佛门。住自在心念佛门。住自业念佛门。住神变念佛门。住<a>虚空</a>念佛门</p>
<p style="text-align: left">
	　　智首菩萨说念佛</p>
<p style="text-align: left">
	　　华严经云。一切威仪中常念佛功德。昼夜无暂断。如是业应作</p>
<p style="text-align: left">
	　　龙树大士劝念佛</p>
<p style="text-align: left">
	　　大智度论云。佛是无上法王。诸大菩萨为法臣。诸臣所尊重者。惟佛法王。是故菩萨应当念佛。又云。有诸菩萨。自念往昔谤般若。堕恶道经无量劫。虽修余行未能得出。后遇善知识教行念佛三昧。即得并遣罪障方得解脱。又偈云。若人愿作佛心念阿弥陀。即时为现身。故我归命礼</p>
<p style="text-align: left">
	　　念佛功德有七种胜</p>
<p style="text-align: left">
	　　甘露疏云。一词少易行胜。唯称一句南无阿弥陀佛一切人可念故。二念缘佛境胜。一心缘念佛身相好。净国为境故。三离难获安胜。诸佛菩萨加护念佛者。无诸患难安庆吉祥。四称名灭罪胜。念佛一声灭八十亿劫<a>生死</a>重罪。五持念获福胜。称佛一声胜四天下七宝供佛及阿<a>罗汉</a>。六果感见佛胜。众生念佛必定见佛。七亲迎往生胜。化佛菩萨放光迎接<a>行者</a>。往生佛土</p>
<p style="text-align: left">
	　　修持法门</p>
<p style="text-align: left">
	　　夫无为境界逈绝名言。有漏色心要凭修证真如具含众德。方便而有多门。上自离相平等下至十念称名。总括不离三乘往生冥符九品。有念终归于无念。有生直至于无生。可调一句弥陀群机普应矣</p>
<p style="text-align: left">
	　　离相念佛三昧无住法门</p>
<p style="text-align: left">
	　　慈照宗主云。离相念佛三昧者。上根智人悟此深理。常运虚空平等。心<a>无我</a>人众生寿者相。经云。离一切诸相。即名诸佛。论曰。我以计内人以计外众生。以续前为能寿者。以续后为义。既无内外前后执心。则一切诸相悉皆空寂。故经云。知无我人谁受轮转。亦无身心受彼生死。是名离相念佛三昧。此则见一切众生本性皆同弥陀。既不执有相无相二边。亦无有断见常见之说。由是念念弥陀出世。处处极乐现前。如此念者。无念之念。念则真如无生之生。生则实相故知无念即离念。实相乃无相。无相则无住。无住则入佛境界。此乃无上正真大菩提道。若到此地无修无证。无生死可脱。无涅槃可求。性相俱空圣凡齐等。无佛道可成。无众生可度。无己灵可得。一念无为十方坐断。无一法本有无一法始成。自他互收事理无碍。尘尘具足刹刹全彰。法本如然思议莫及。可谓十方薄伽梵一路涅槃门</p>
<p style="text-align: left">
	　　天台念佛三昧<a>三观</a>法门【图】</p>
<p style="text-align: left">
	　　揑不成团　　拨不开看　　来看去转</p>
<p style="text-align: left">
	　　成呆人人　　若到呆田　　地三观元</p>
<p style="text-align: left">
	　　来是祸胎</p>
<p style="text-align: left">
	　　智者大师云。诸<a>佛教</a>理既明。非观行无以复性。乃依一心三谛之理。示三止三观。一一观心念念不可得。先空次假后中。离二边而观一心。如云外之月者。此乃别教之行相也。又云。破一切惑莫盛乎空。建一切法莫盛乎假。究竟一切性莫大乎中。故一中一切中。无假无空无不中。空假亦尔。即圆教之行相也。如西天伊字三点。首罗天之三目。非纵非横并列。故三观圆成。法身不素。即免同穷子也。<a>龙树菩萨</a>偈云。因缘所生法。我说即是空。亦名为假名。亦名中道义。斯与楞严<a>圆觉经</a>说奢摩陀三摩钵提禅那三观。名目虽殊。其致一也。亦曰。三谛天然之性德也。中谛者统一切法。<a>真谛</a>者泯一切法。俗谛者立一切法举一即三非前后也。含生本具非造作之所得也。秘藏不显盖三惑之所覆也。无明翳乎法性。尘沙障乎化导。见思阻乎空寂。然兹三惑乃体上之虚妄也。由是立乎三观。破乎三惑。证乎三智。成乎<a>三德</a>。空观者破见思惑。证一切智成般若德。假观者破尘沙惑。证道种智成解脱德。中观者破无明惑。证一切种智成法身德。非各别也。非异时也。天然之理具诸法故。然兹三谛性之自尔。穷理尽性。故与<a>禅宗</a>异而非异也。行者念佛之时意根为因。白毫圆光为缘。所起之念。即所生法。谛观念佛心起。即是假名。体之即空洞鉴。此心有如来藏离边显中。若根若尘并是法界。诸佛众生一念普应。即边而中。无佛无念。此乃大乘圆修三观念佛也。可谓无相无空无不空。即是如来真实相</p>
<p style="text-align: left">
	　　空观念佛三昧无念法门</p>
<p style="text-align: left">
	　　空观念佛三昧者。即祖师序云。思专想寂志一不挠。气虚神朗无幽不彻。入斯定者昧然忘知。尘累顿消滞情融朗。非天下至妙。孰能与于此哉。智者大师以空观而荡一切法。故云一空一切空无假无中而不空。入此观者是审实真谛也。今欲令行人反妄归真故谓之从假入空观。盖假者是入空之诠。先观一切法是假。乃至四大<a>五蕴</a>六根六尘六识。尽十方世界山河大地皆无一物。了知虚妄而得会真。故名二谛观。修此者先要摄心<a>静坐</a>。将<a>世间</a>一切虚妄不实境界。尽情扫荡俱不住着惟观于空。故般若经云。内空外空内外空空空空亦不可得。如是顿入如来宝明空海。性觉真空。即如来藏空性圆明灵光遍照法界性故。如摩尼珠随意出生。如大溟海深广含摄。平等性智名佛知见。可谓诸行无常一切空。即是如来大圆觉</p>
<p style="text-align: left">
	　　日观念佛三昧专想法门</p>
<p style="text-align: left">
	　　观无量寿<a>佛经</a>云。佛告韦提希。汝及众生应当专心。系念一处想于西方。凡作想者。一切众生自非生盲。有目之徒皆见日没。当起想念正坐西向。谛观于日令心坚住专想不移。日欲没时状如悬鼓。既见日已开目闭目皆令明了。是为日想。名曰初观。行人入此观者须于静处屏绝外缘。正坐摄心谛观日轮现在目前。注心一境凝然寂静。如对明镜自睹面像。心若驰散制之令还。心息住定。即得三昧。可谓海底金乌天上日。眼中瞳子面前人</p>
<p style="text-align: left">
	　　参禅念佛三昧究竟法门</p>
<p style="text-align: left">
	　　远祖师禅经序云。禅非智无以穷其寂。智非禅无以深其照。禅智者照寂之谓其相济也。照不离寂。寂不离照。感则俱游。应则同趣。慈照云寂而常照。照而常寂。常寂常照。名常寂光念佛之人。欲参禅见性但依此法。要于静室正身端坐。扫除缘累截断情尘。瞠开眼睛外不着境。内不住定。回光一照。内外俱寂。然后密密。举念南无阿弥陀佛三五声。回光自看云见性。则成佛毕竟那个。是我本性阿弥陀。却又照[覤-儿+豆]看只今举底。这一念从何处起[覤-儿+豆]破这一念。复又[覤-儿+豆]破这[覤-儿+豆]底是谁○参良久又举念南无阿弥陀佛。又如是[覤-儿+豆]如是参急切做工夫。勿令间断。惺惺不昧。如鸡抱卵不拘四威仪中亦如是。举如是看如是参。忽于行住坐卧处闻声见色时。豁然明悟。亲见本性弥陀。内外身心一时透脱。尽乾坤大地是个西方。万象森罗无非自己。静无遗照动不离寂。然后兴慈运悲接引未悟。悲智<a>圆融</a>入无功用行。得生上品名实报庄严土。得一切种智。可谓万古碧潭空界月。再三捞漉始应知</p>
<p style="text-align: left">
	　　摄心念佛三昧调息法闻</p>
<p style="text-align: left">
	　　大集经贤护品云。求无上菩提者。应修念佛禅三昧。偈云。若人专念弥陀佛号。曰无上深妙禅。至心想像见佛时。即是不生不灭法。坐禅三昧经云。菩萨坐禅不念一切。惟念一佛。即得三昧。初机修习未免昏散二病。须假对治人天。宝鉴云。凡修<a>禅定</a>。即入静室。正身端坐数出入息。从一数至十。从十数至百。百数至千万。此身兀然此心寂然。与虚空等不烦禁止。如是久之一息自住。不出不入时觉此息。从毛孔中八万四千云蒸雾起。无始已来诸病自除。诸障自灭。自然明悟。譬如盲人忽然有眼。尔时见彻不用寻人指路也。今此摄心念佛欲得速成三昧。对治昏散之法。数息最要。凡欲坐时。先想己身在圆光中。默观鼻端想出入息。每一息默念南无阿弥陀佛。一声方便调息不缓不急。心息相依随其出入。行住坐卧皆可行之。勿令间断。常自密密行持。乃至深入禅定。息念两忘。即此身心与虚空等。久久纯熟心眼开通。三昧忽尔现前。即是<a>唯心</a>净土</p>
<p style="text-align: left">
	　　一想念佛三昧专念法门</p>
<p style="text-align: left">
	　　大般若经云。曼殊室利白佛言。菩萨修行何法疾证无上菩提。佛言。菩萨能正修行一相庄严三昧疾证菩提。修此行者。应离喧杂不思众相。专心系念于一如来。审取名字善想容仪。即为普观三世一切诸佛。即得诸佛一切智慧。天台十疑论云。一切诸佛悉皆平等。但众生根钝浊乱者多。若不专心系念一佛。则心散漫三昧难成。故专令念阿弥陀佛。即是一相三昧。宝王论云。修持一相念佛三昧者。当于行住坐卧系念不忘。纵令昏寐亦系念而寝。觉即续之。不以余业间断。不以贪嗔等间隔。随犯随忏悔。不隔念不异念。不隔日不隔时。念念常不离佛。念念清净圆明。即是得一相三昧也。可谓是若了一万事毕</p>
<p style="text-align: left">
	　　六时念佛功德回向法门</p>
<p style="text-align: left">
	　　远公祖师。东林结社僧俗同修。大智上贤深入禅观。得念佛三昧中流之士。六时修礼净土。回向西方。唐有诗云。远公独刻莲花漏。犹向山中礼六时。凡修此法先于净室。安置佛像香花灯烛随分供养澡浴尘垢着清净衣。每日于日初时。日中时。日没时。夜初时夜半时。夜终时。自对三宝端身合掌。信礼西方每一时。目睹慈容称念南无阿弥陀佛圣号一千遍。礼佛四十八拜。念西方文发愿回向。每日昼三夜三六时行道。精专不倦志意修持。坚固行愿净业圆成。他日必得中品中生矣</p>
<p style="text-align: left">
	　　忏罪念佛功德系念法门</p>
<p style="text-align: left">
	　　大弥陀经云。我作佛时。十方无央数世界诸<a>天人</a>民。闻我名号<a>烧香</a>散花。燃灯悬缯饭食<a>沙门</a>。起立塔寺斋戒清净益作诸善。一心系念于我。虽止于一昼夜不绝。亦必生我刹。不得是愿终不作佛。又云。我作佛时。十方无央数世界诸天人民。以至蜎飞蠕动之类。前世作恶。闻我名号即忏悔为善。奉持经戒愿生我刹。寿终皆不经三恶道。径遂往生一切所欲无不如意。不得是愿终不作佛。凡修持者先当严净坛场。烧香然灯广设供养。请一比丘及诸上善人。同坛尊证白佛陈意。绝虑去忧。勿预家事。勿近内人。斋戒修持系念。彼佛名号。一昼一夜每佛一千声。诵弥陀经一卷。如是三次。志心忏悔回向云。我今自忆有生以来造诸恶业。愿此念佛功德。得入如来大誓海中。承佛慈力众罪消灭冤尤释除。三业所生一切诸善。庄严净愿福智现前。愿得临命终时自知时至。身无病苦心不颠倒。如入禅定于一念顷。径生西方极乐国土。见佛接引于七宝池中莲花台上。蒙佛授记得闻经法。顿开佛慧广度众生满菩提愿。可谓水向石边流出冷。风从花里过来香</p>
<p style="text-align: left">
	　　晨昏念佛功德信愿法门</p>
<p style="text-align: left">
	　　在家菩萨奉佛持戒。逐日营办家缘未能一心修行者。须是早起焚香参承三宝随意念佛每日黄昏亦如是。礼念以为常课。如或有干失时次日当自对佛忏说此之法门要且不妨本业。为士者不妨修读。为农者不妨耕种。为工者不妨作务。为商者不妨买卖。晨参夕礼之外。更能二六时中。偷那工夫持念佛号。百声千声志诚为功。期生净土回向云。<a>弟子</a>某礼念功德愿。命终时。径生净土莲花池畔。亲见弥陀宝树行中相逢善友。普为父母师长法界众生同满此愿。可谓积尘成巨岳。滴水渐成河</p>
<p style="text-align: left">
	　　简径念佛功德十念法门</p>
<p style="text-align: left">
	　　慈云式忏主云。在俗人尘务忙冗。每日清晨服饰已。面西合掌念南无阿弥陀佛。尽一口气为一念。如是十念但随气短长气极为度。其念佛声不高不低调停得中。如此十念连续不断。意在令心不散专精为功。显是藉气束心也。回向云。某一心归命西方阿弥陀佛。愿以净光摄我。我今称如来名经十念顷求生西方。佛昔本誓若有众生。欲生我刹十念我名。若不生我国者。我誓不成佛。今以十念功德愿命终时心不颠倒。于一念顷生极乐国。闻佛妙法速证菩提。可谓信心如不退。决定礼金仙</p>
<p style="text-align: left">
	　　慈照宗主圆融四土选佛图序</p>
<p style="text-align: left">
	　　夫寂光同居。一智无殊。情生彼此。见有亲疎。觌面了色。空性如如。本无二路。自见妙粗。吾不如是。一体毗卢。先须识本。免被茶糊。行有行相。智有智模愿有愿力。进有程途。惺惺寂寂。如净明珠。照彻心体。凡圣同途。四土合彻。三身一如。头头净土。处处阿弥。且山僧因见四土。混乱无纶智转行融。致使利钝不分因果俱失。只言净土不知净土高低。只说唯心。不知心之深浅。故见诸家相毁各执一边。谁知自破宗风。非魔能坏。今则略开一线。出四图。削去迷情。顿明心地。然后河沙法界。该收一纸之中。无量法门。出乎方寸之内耳【图】</p>
<p style="text-align: left">
	　　自性弥陀佛　　唯心净土机</p>
<p style="text-align: left">
	　　悟来唯一念　　迷后历三祇</p>
<p style="text-align: left">
	　　折摄二门设　　圣凡一路归</p>
<p style="text-align: left">
	　　世情看冷暖　　人面逐高低</p>
<p style="text-align: left">
	　　凡圣同居土【图】</p>
<p style="text-align: left">
	　　如荫序出身</p>
<p style="text-align: left">
	　　凡圣情差智有殊　　须凭修证契毗卢</p>
<p style="text-align: left">
	　　恐人力少行疲倦　　权指西方住半途</p>
<p style="text-align: left">
	　　横出<a>三界</a>少人知。易修易往勿狐疑。尘垢未除求解脱。一心信愿念阿弥。临终<a>正念</a>分明去。三朝七日预知时。既生净土常闻法。何愁不得悟心机</p>
<p style="text-align: left">
	　　┌─────────┐</p>
<p style="text-align: left">
	　　│愿不退　　　　│</p>
<p style="text-align: left">
	　　├─────────┤</p>
<p style="text-align: left">
	　　│三德迷　　　　│</p>
<p style="text-align: left">
	　　├─────────┤</p>
<p style="text-align: left">
	　　│宗用体　　　　│</p>
<p style="text-align: left">
	　　├─────────┤</p>
<p style="text-align: left">
	　　│胜劣应　　　　│</p>
<p style="text-align: left">
	　　├─────────┤</p>
<p style="text-align: left">
	　　│情见未除　　　│</p>
<p style="text-align: left">
	　　├─────────┤</p>
<p style="text-align: left">
	　　│具烦恼　　　　│</p>
<p style="text-align: left">
	　　├─────────┤</p>
<p style="text-align: left">
	　　│十念成就生　　│</p>
<p style="text-align: left">
	　　├─────────┤</p>
<p style="text-align: left">
	　　│横出三界　　　│</p>
<p style="text-align: left">
	　　├─────────┤</p>
<p style="text-align: left">
	　　│须陀洹及其人天所见│</p>
<p style="text-align: left">
	　　├─────────┤</p>
<p style="text-align: left">
	　　│八尺之身　　　│</p>
<p style="text-align: left">
	　　├─────────┤</p>
<p style="text-align: left">
	　　│凡圣居　　　　│</p>
<p style="text-align: left">
	　　└─────────┘</p>
<p style="text-align: left">
	　　此土但有信愿念佛。不断烦恼。不舍家缘。不修禅定。临命终时弥陀接引。皆得往生净土。便获<a>神通</a>。得不退转。直至菩提。凡圣同<a>居士</a>者。乃自他受用三光具足。总摄四土九品化生据理。后三土皆在其中不别出。而只引下下品者。盖祖师明其易修易往也。其余品位高低。各随行愿修证而成也</p>
<p style="text-align: left">
	　　方便胜居土【图】</p>
<p style="text-align: left">
	　　如边功出身</p>
<p style="text-align: left">
	　　断除烦恼绝踪由　　灭智灰心罢便休</p>
<p style="text-align: left">
	　　宝所不能前进步　　如来方便故相留</p>
<p style="text-align: left">
	　　竖出三界声闻性　　烦恼尘劳急断除</p>
<p style="text-align: left">
	　　入定四禅频观炼　　永超凡世不还归</p>
<p style="text-align: left">
	　　┌─────────┐</p>
<p style="text-align: left">
	　　│行不退　　　　│</p>
<p style="text-align: left">
	　　├─────────┤</p>
<p style="text-align: left">
	　　│解脱德　　　　│</p>
<p style="text-align: left">
	　　├─────────┤</p>
<p style="text-align: left">
	　　│体用宗　　　　│</p>
<p style="text-align: left">
	　　├─────────┤</p>
<p style="text-align: left">
	　　│胜应身　　　　│</p>
<p style="text-align: left">
	　　├─────────┤</p>
<p style="text-align: left">
	　　│一切智　　　　│</p>
<p style="text-align: left">
	　　├─────────┤</p>
<p style="text-align: left">
	　　│破见思惑　　　│</p>
<p style="text-align: left">
	　　├─────────┤</p>
<p style="text-align: left">
	　　│八关等生　　　│</p>
<p style="text-align: left">
	　　├─────────┤</p>
<p style="text-align: left">
	　　│竖出三界　│</p>
<p style="text-align: left">
	　　├─────────┤</p>
<p style="text-align: left">
	　　│四果声闻弟子等所见│</p>
<p style="text-align: left">
	　　├─────────┤</p>
<p style="text-align: left">
	　　│丈六金身　　　│</p>
<p style="text-align: left">
	　　├─────────┤</p>
<p style="text-align: left">
	　　│罗汉居　　　　│</p>
<p style="text-align: left">
	　　└─────────┘</p>
<p style="text-align: left">
	　　此土皆是定性小乘根性。怕怖三界如虎鬼龙蛇。破见思惑杀贪嗔痴。断如来种如獐独跳。不顾后群偏执小见。沈空滞寂生方便土如来纯说大乘调伏</p>
<p style="text-align: left">
	　　实报庄严土【图】</p>
<p style="text-align: left">
	　　如科选出身</p>
<p style="text-align: left">
	　　心法微微犹未遣　　应知情尽始除根</p>
<p style="text-align: left">
	　　贴肉汗衫既未脱　　纤尘犹碍大乾坤</p>
<p style="text-align: left">
	　　非横非竖理偏宜　　三观澄心进莫疑</p>
<p style="text-align: left">
	　　一力未能超<a>彼岸</a>　　依然还落圣贤机</p>
<p style="text-align: left">
	　　┌───────────┐</p>
<p style="text-align: left">
	　　│智不退　　　　│</p>
<p style="text-align: left">
	　　├───────────┤</p>
<p style="text-align: left">
	　　│般若德　　　　│</p>
<p style="text-align: left">
	　　├───────────┤</p>
<p style="text-align: left">
	　　│用宗体　　　　│</p>
<p style="text-align: left">
	　　├───────────┤</p>
<p style="text-align: left">
	　　│<a>圆满</a>报身　　　　　│</p>
<p style="text-align: left">
	　　├───────────┤</p>
<p style="text-align: left">
	　　│道种智　　　　│</p>
<p style="text-align: left">
	　　├───────────┤</p>
<p style="text-align: left">
	　　│破尘沙惑分破无明　　　│</p>
<p style="text-align: left">
	　　├───────────┤</p>
<p style="text-align: left">
	　　│三心克备生　　　　│</p>
<p style="text-align: left">
	　　├───────────┤</p>
<p style="text-align: left">
	　　│非横非竖出三界│</p>
<p style="text-align: left">
	　　├───────────┤</p>
<p style="text-align: left">
	　　│八万四千相好　　　│</p>
<p style="text-align: left">
	　　├───────────┤</p>
<p style="text-align: left">
	　　│一生补处及诸大士所见　│</p>
<p style="text-align: left">
	　　├───────────┤</p>
<p style="text-align: left">
	　　│菩萨居　　　　│</p>
<p style="text-align: left">
	　　└───────────┘</p>
<p style="text-align: left">
	　　此土皆是大乘圆修三观。十住十行十向十地等觉法身大士。如尘若沙各各分破无明。分身十方八相成道。度脱众生皆未究竟。天台贤首教委明</p>
<p style="text-align: left">
	　　常寂光净土【图】</p>
<p style="text-align: left">
	　　如灌顶王子出身</p>
<p style="text-align: left">
	　　境智如如绝证修　　更无闲事滞心头</p>
<p style="text-align: left">
	　　情尽见除消息断　　一轮明月挂中秋</p>
<p style="text-align: left">
	　　冲关透顶不思议但于当念绝思惟。唯心净土唯心净。直下承当第一机。智开惑破无烦恼返本还源独自知。<a>无心</a>身满尘沙界。任运摄将诸子归</p>
<p style="text-align: left">
	　　┌────┐</p>
<p style="text-align: left">
	　　│位不退　│</p>
<p style="text-align: left">
	　　├────┤</p>
<p style="text-align: left">
	　　│法身德　│</p>
<p style="text-align: left">
	　　├────┤</p>
<p style="text-align: left">
	　　│宗体用　│</p>
<p style="text-align: left">
	　　├────┤</p>
<p style="text-align: left">
	　　│清净法身│</p>
<p style="text-align: left">
	　　├────┤</p>
<p style="text-align: left">
	　　│一切种智│</p>
<p style="text-align: left">
	　　├────┤</p>
<p style="text-align: left">
	　　│破三惑尽│</p>
<p style="text-align: left">
	　　├────┤</p>
<p style="text-align: left">
	　　│一念不生│</p>
<p style="text-align: left">
	　　├────┤</p>
<p style="text-align: left">
	　　│冲关透顶│</p>
<p style="text-align: left">
	　　├────┤</p>
<p style="text-align: left">
	　　│无上正真│</p>
<p style="text-align: left">
	　　├────┤</p>
<p style="text-align: left">
	　　│诸佛所见│</p>
<p style="text-align: left">
	　　├────┤</p>
<p style="text-align: left">
	　　│法界身　│</p>
<p style="text-align: left">
	　　├────┤</p>
<p style="text-align: left">
	　　│果人居　│</p>
<p style="text-align: left">
	　　└────┘</p>
<p style="text-align: left">
	　　此土是寂。上乘境界。惑尽情忘。诸法不生。般若不生。不生不生。名大涅槃。究竟居涅槃山顶。端居常寂光土。名清净法身毗卢遮那佛。名到彼岸。亦名空劫以前自己也【图】</p>
<p style="text-align: left">
	　　四土非方域　　情生碍不通　　悟迷分大小</p>
<p style="text-align: left">
	　　净秽隔西东　　万有形虽别　　千机理自同</p>
<p style="text-align: left">
	　　春风俱一拂　　何处不花红</p>
<p style="text-align: left">
	　　大见始终无改　小见九品差殊　上智秖在一心　下智东西隔碍【图】</p>
<p style="text-align: left">
	　　莫谓西方远　西方在目前　虽云越十万　曾不离三千　念佛才开口　花池已种莲　信心如不退　决定礼金仙</p>
<p style="text-align: left">
	　　西方是取相。欣厌二门修。若人从此入得。一切处皆净土</p>
<p style="text-align: left">
	　　阿鼻依正全处极圣之自心。身土毗卢不逾下凡之一念。智者云。岂离伽耶别求常寂光土。须知毗卢遮那遍一切处。善观心者。一切万法唯心本具耳【图】</p>
<p style="text-align: left">
	　　欲识天真佛　　从来绝证修　　不须外寻觅</p>
<p style="text-align: left">
	　　但向自心求　　悟后三身合　　迷时四不周</p>
<p style="text-align: left">
	　　莫生分别见　　直下息心休</p>
<p style="text-align: left">
	　　夫终日寂光而未尝寂光者凡夫也。欲证寂光而未极寂光者菩萨也。具足寂光而住持寂光者如来也。常寂光净土是离相心。若到此地见一切处皆常寂光</p>
<p style="text-align: left">
	　　教是佛眼禅是佛心。心若无眼心无所依。眼若无心眼无所见。心眼和合方辨东西。禅教和融善知通塞。当知机有利钝法有开遮。若容作一路。收机都成谤法。四门入郭都至府前。四土修心各登彼岸。听教之士不可偏邪。参禅之流应如是会。权实方便运用在人。惟宜事理融通。不可执法而成病○<a>闻思修</a>三慧。<a>戒定慧</a>三学。各要反本还源。尽欲革凡成圣。今人不了各执一边。只说教不通禅。禅不通教。本为去执反属偏情。平等修心却生分别。禅云。黄花翠竹总是真如。教云。一色一香无非中道。势至菩萨因念佛故自得心开。智者大师诵<a>法华经</a>得见真法。是处各存妙道岂在喧争。今要凡心与身土和融。念佛与禅教一道。入门虽别到底是同。休起爱憎莫分彼此。各须究本勿竞枝条。不可执实而谤权。执权而谤实也</p>
<p style="text-align: left">
	　　清凉国师云</p>
<p style="text-align: left">
	　　尘劳业海　结惑坚执　情尽见除　不劳收拾</p>
<p style="text-align: left">
	　　夫法<a>报应</a>之三身。寂光同居四土。各要归源咸回一路。一身三身四土一土。非后非前无来无去。情见有差。非佛隐覆秖许心传。不通言句。周遍圆融无尽无穷。一真无碍重更重重。帝珠莫喻梵网难同。拨转机关八达四通。不在伶俐。唯假惺惺。毗卢得道许汝便成。永绝生死即放光明。若不拟议海晏河清</p>
<p style="text-align: left">
	　　一土分四土　土土各三身　身土无有尽　情见恰如星　如来无碍力　似月【图】在天轮　州州皆见月　处处有光明</p>
<p style="text-align: left">
	　　后颂</p>
<p style="text-align: left">
	　　大道通天下　明明几百州　州州各道路　路路合春秋　迷后三身别　悟来一也休　这般无彼此　莫把结怨仇</p>
<p style="text-align: left">
	　　念佛提纲</p>
<p style="text-align: left">
	　　本自无踪无迹　方便与君拈出　有人问我何为　南无阿弥陀佛</p>
<p style="text-align: left">
	　　念佛心开</p>
<p style="text-align: left">
	　　因修三昧念弥陀　　忽睹弥陀心上过</p>
<p style="text-align: left">
	　　始觉行行皆宝所　　方知土土悉交罗</p>
<p style="text-align: left">
	　　禅教相成</p>
<p style="text-align: left">
	　　天台贤首慈恩教　　达磨南山意不殊</p>
<p style="text-align: left">
	　　法门头数无穷尽　　不离毫端绝妙粗</p>
<p style="text-align: left">
	　　三身体同</p>
<p style="text-align: left">
	　　三德秘藏及三身　　舒卷临机分不分</p>
<p style="text-align: left">
	　　处处融通无挂碍　　勿教一向作三人</p>
<p style="text-align: left">
	　　三宝不异</p>
<p style="text-align: left">
	　　佛法僧宝最为真　　岂异而今一点灵</p>
<p style="text-align: left">
	　　举一即三三是一　　莫教错认定盘星</p>
<p style="text-align: left">
	　　身土不二</p>
<p style="text-align: left">
	　　毗卢即是寂光土　　寂光即是大毗卢</p>
<p style="text-align: left">
	　　身土本来无二相　　皇城元是大京都</p>
<p style="text-align: left">
	　　心佛无殊</p>
<p style="text-align: left">
	　　此心即是弥陀佛　　弥陀即是自心源</p>
<p style="text-align: left">
	　　皆道蟾光有亏减　　谁信从来日日圆</p>
<p style="text-align: left">
	　　绝迹无相</p>
<p style="text-align: left">
	　　一念圆明法界周　　免向三祇着劫修</p>
<p style="text-align: left">
	　　若也此中明了得　　一点微尘也不留</p>
<p style="text-align: left">
	　　情尽宛然</p>
<p style="text-align: left">
	　　毗卢海藏全无迹　　寂光妙土亦无踪</p>
<p style="text-align: left">
	　　劫火洞然毫末尽　　青山依旧白云中</p>
<p style="text-align: left">
	　　头头见道</p>
<p style="text-align: left">
	　　寂光金宝及泥沙　　到处无心便是家</p>
<p style="text-align: left">
	　　了得个中玄妙意　　优昙元是白莲花</p>
<p style="text-align: left">
	　　处处逢源</p>
<p style="text-align: left">
	　　心心念念弥陀佛　　头头处处古毗卢</p>
<p style="text-align: left">
	　　微尘刹海如星布　　撮在山僧一画图</p>
				</div></div><hr><script charset='utf-8' src='../../js/footer.js'></script></body></html>