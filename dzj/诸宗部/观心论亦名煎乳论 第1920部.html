<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，观心论亦名煎乳论 第1920部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>观心论亦名煎乳论 第1920部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>观心论亦名煎乳论 </strong>(并序)</p>
<p style="text-align: left">　　<a>天台</a>修禅寺<a>沙门</a>智者述</p>
<p style="text-align: left">　　问曰。<a>佛经</a>无量。论亦甚多。弘法之人诜诜盖世。听受之众无处不有。是则法雨普津四众。露润利益无边。何所见闻。更何利益而造斯论。答曰。如所问言。佛经无量论亦甚多。是事共知。但弘法之人为利物故多施加水之乳。致令听受之者失真道味。四众转就浇离。致使<a>信心</a>之者渐歇薄谈。将恐深广大法不久停留。众生眼灭失<a>正法</a>利。是以闲生悲伤烦究难忍。不惟凡浅寡闻少见。欲助鹦鹉。奋其翅力。辄承三宝力。欲作斯论也。问者欲知作论者。大意有二。一者自责为诸学徒。二者外诸四众脱能信受亦可传之。略以偈答曰</p>
<p style="text-align: left">　　大师将<a>涅槃</a>　　慈父有遗属</p>
<p style="text-align: left">　　四念处<a>修道</a>　　常依木叉住</p>
<p style="text-align: left">　　我等非佛子　　不念此遗属</p>
<p style="text-align: left">　　乘缓内无道　　戒缓惧三途</p>
<p style="text-align: left">　　由不问观心　　令他信渐薄</p>
<p style="text-align: left">　　乌鸦不施道　　岂报白鸦恩</p>
<p style="text-align: left">　　非但田不良　　无平等种子</p>
<p style="text-align: left">　　法雨若不降　　法种必燋枯</p>
<p style="text-align: left">　　各无来世粮　　失三利致苦</p>
<p style="text-align: left">　　大法将欲颓　　哀哉见此事</p>
<p style="text-align: left">　　为是因缘故　　须造观心论</p>
<p style="text-align: left">　　平等真法界　　无行无能到</p>
<p style="text-align: left">　　若能问观心　　能行亦能到</p>
<p style="text-align: left">　　即是四念处　　能依木刃戒</p>
<p style="text-align: left">　　乘急内有道　　戒急生人天</p>
<p style="text-align: left">　　此是真佛子　　不乖慈父属</p>
<p style="text-align: left">　　天龙皆庆喜　　一切岂不欣</p>
<p style="text-align: left">　　能报白鸦恩　　普施乌鸦食</p>
<p style="text-align: left">　　既有好良田　　有平等种子</p>
<p style="text-align: left">　　法雨应时降　　法种皆生长</p>
<p style="text-align: left">　　各有未来资　　俱获三利益</p>
<p style="text-align: left">　　为是因缘故　　须造观心论</p>
<p style="text-align: left">　　诸来求法者　　欲闻无上道</p>
<p style="text-align: left">　　不知问观心　　闻慧终不发</p>
<p style="text-align: left">　　诸来求法者　　欲思无上道</p>
<p style="text-align: left">　　不知问观心　　恩慧终不生</p>
<p style="text-align: left">　　诸来求法者　　欲修无上道</p>
<p style="text-align: left">　　不知问观心　　修慧终不成</p>
<p style="text-align: left">　　诸来求法者　　欲修四三昧</p>
<p style="text-align: left">　　不知问观心　　困苦无所获</p>
<p style="text-align: left">　　诸来求法者　　多听得言语</p>
<p style="text-align: left">　　不知问观心　　未得真实乐</p>
<p style="text-align: left">　　诸来求法者　　修三昧得定</p>
<p style="text-align: left">　　不知问观心　　盲禅无所见</p>
<p style="text-align: left">　　诸来求法者　　欲忏悔众罪</p>
<p style="text-align: left">　　不知问观心　　罪终难得脱</p>
<p style="text-align: left">　　诸来求法者　　意欲离烦恼</p>
<p style="text-align: left">　　不知问观心　　烦恼终不灭</p>
<p style="text-align: left">　　诸来求法者　　本为利益他</p>
<p style="text-align: left">　　不知问观心　　退转令他谤</p>
<p style="text-align: left">　　诸来求法者　　欲兴显<a>佛法</a></p>
<p style="text-align: left">　　不知问观心　　退还大行损</p>
<p style="text-align: left">　　如此众得失　　非偈可具陈</p>
<p style="text-align: left">　　有此诸得失　　无人<a>觉悟</a>者</p>
<p style="text-align: left">　　为是因缘故　　须造观心论</p>
<p style="text-align: left">　　末代修观心　　得邪定发见</p>
<p style="text-align: left">　　辩才无穷尽　　自谓人间宝</p>
<p style="text-align: left">　　无知者鼻嗅　　野孤气冲眼</p>
<p style="text-align: left">　　举尾共脚行　　次第堕坑殒</p>
<p style="text-align: left">　　为是因缘故　　须造观心论</p>
<p style="text-align: left">　　守鼻隔安般　　及修不净观</p>
<p style="text-align: left">　　安般得四禅　　不免泥梨业</p>
<p style="text-align: left">　　不净谓无学　　覆钵受女饭</p>
<p style="text-align: left">　　设得随禅生　　堕长寿天难</p>
<p style="text-align: left">　　为是因缘故　　须造观心论</p>
<p style="text-align: left">　　依事法用心　　无慧发鬼定</p>
<p style="text-align: left">　　显异动物心　　事发坏佛法</p>
<p style="text-align: left">　　命终生鬼道　　九十五眷属</p>
<p style="text-align: left">　　像法决疑明　　三师破佛法</p>
<p style="text-align: left">　　为是因缘故　　须造观心论</p>
<p style="text-align: left">　　内心不为道　　邪谄念名利</p>
<p style="text-align: left">　　诈现禅坐相　　得名利眷属</p>
<p style="text-align: left">　　事发坏他心　　毁损佛正法</p>
<p style="text-align: left">　　此是扇提罗　　死堕无间狱</p>
<p style="text-align: left">　　为是因缘故　　须造观心论</p>
<p style="text-align: left">　　<a>说法</a>得<a>解脱</a>　　听法众亦然</p>
<p style="text-align: left">　　不知问观心　　如贫数他宝</p>
<p style="text-align: left">　　说者问观心　　无说则无示</p>
<p style="text-align: left">　　听者问观心　　无问亦无得</p>
<p style="text-align: left">　　为是因缘故　　须造观心论</p>
<p style="text-align: left">　　戒为制心马　　虽持五部律</p>
<p style="text-align: left">　　不知问观心　　心马终不调</p>
<p style="text-align: left">　　律住持佛法　　解外不解内</p>
<p style="text-align: left">　　净名呵上首　　乃名真奉律</p>
<p style="text-align: left">　　为是因缘故　　须造观心论</p>
<p style="text-align: left">　　诵经得解脱　　非为世财利</p>
<p style="text-align: left">　　若能问观心　　破一微尘中</p>
<p style="text-align: left">　　出大千经卷　　受持读诵此</p>
<p style="text-align: left">　　闻持无遗忘　　心开得解脱</p>
<p style="text-align: left">　　为是因缘故　　须造观心论</p>
<p style="text-align: left">　　观他修供养　　兴显安行人</p>
<p style="text-align: left">　　密心为自利　　猗托以资身</p>
<p style="text-align: left">　　坏他喜舍善　　驼驴以偿人</p>
<p style="text-align: left">　　若能问观心　　即如驼骠也</p>
<p style="text-align: left">　　为是因缘故　　须造观心论</p>
<p style="text-align: left">　　诸道各有法　　了不自寻研</p>
<p style="text-align: left">　　忽窥[門@俞]释教　　动经十数年</p>
<p style="text-align: left">　　非但彼法拙　　亦有谋坏心</p>
<p style="text-align: left">　　此是迦毗梨　　仙圣岂听然</p>
<p style="text-align: left">　　为是因缘故　　须造观心论</p>
<p style="text-align: left">　　富贵而无道　　多增长憍逸</p>
<p style="text-align: left">　　若能问观心　　得真法富贵</p>
<p style="text-align: left">　　虽高而不危　　虽满而不溢</p>
<p style="text-align: left">　　不着世富贵　　心常在道法</p>
<p style="text-align: left">　　为是因缘故　　须造观心论</p>
<p style="text-align: left">　　贫贱多奸谄　　窥[門@俞]造众恶</p>
<p style="text-align: left">　　现被王法治　　死堕三恶道</p>
<p style="text-align: left">　　若能问观心　　即安贪养道</p>
<p style="text-align: left">　　有道即真贵　　无为即富乐</p>
<p style="text-align: left">　　为是因缘故　　须造观心论</p>
<p style="text-align: left">　　四众皆佛子　　无非是法亲</p>
<p style="text-align: left">　　因执善法诤　　遂结未来怨</p>
<p style="text-align: left">　　若能问观心　　和合如水乳</p>
<p style="text-align: left">　　皆师子之子　　悉是旃檀林</p>
<p style="text-align: left">　　为是因缘故　　须造观心论</p>
<p style="text-align: left">　　年衰身带病　　眼闇耳渐聋</p>
<p style="text-align: left">　　心昏多忘漏　　年不如一年</p>
<p style="text-align: left">　　死王金翅鸟　　不久吞命根</p>
<p style="text-align: left">　　一旦业绳断　　气绝岂能言</p>
<p style="text-align: left">　　为是因缘故　　须造观心论</p>
<p style="text-align: left">　　稽首十方佛　　深<a>悲观</a>心者</p>
<p style="text-align: left">　　劝善谛观察　　发正觉妙乐</p>
<p style="text-align: left">　　稽首十方法　　深悲观心者</p>
<p style="text-align: left">　　劝善谛观察　　得真法免苦</p>
<p style="text-align: left">　　稽首十方僧　　若能善观察</p>
<p style="text-align: left">　　入大和合海　　<a>欢喜</a>心无量</p>
<p style="text-align: left">　　稽首龙树师　　愿加观心者</p>
<p style="text-align: left">　　令速得开晓　　亦加舍三心</p>
<p style="text-align: left">　　今承三宝力　　起三十六问</p>
<p style="text-align: left">　　其门诸细门　　对事难可数</p>
<p style="text-align: left">　　若观一念心　　能答此问者</p>
<p style="text-align: left">　　当知心眼开　　得入清凉池</p>
<p style="text-align: left">　　不能答此问　　奈何盲冥也</p>
<p style="text-align: left">　　少义尚不见　　那得行大道</p>
<p style="text-align: left">　　哀哉末法中　　无复得道者</p>
<p style="text-align: left">　　设令有三数　　宁别此问也</p>
<p style="text-align: left">　　故生悲愍心　　归命礼三宝</p>
<p style="text-align: left">　　作此问心论　　令观者开朗</p>
<p style="text-align: left">　　愿诸见闻者　　莫生疑谤心</p>
<p style="text-align: left">　　信受勤修习　　必获大利法</p>
<p style="text-align: left">　　问曰。何故作此问观心论。答曰。末世数宝贪人本不预此言若禅坐观行之者。但安心鼻隔不净安般。此亦面墙。何可论道。诸有观心入道得定生倒解。辩说无穷。自谓人间之宝。岂知邪慢炽然也。今作此问。若句句不知。何得未得谓得未证谓证。法华劝持品。佛说此人难可化度。又常不轻品。威音王如来去世之后。如此人类甚多非一。复次伤念。一家门徒随逐积年看心稍久远。遂不知如此研穷问心。是以不染内法。着外文字。偷记注奔走。负经论而浪行。何不施语言置文破一微尘读大千经卷。念此迷徒随逐累载。空无所获。脱一旦冥目谁复示之。以是因缘悲切转至。故作斯论也。摩诃般若波罗蜜经明四十二字门。初云。若闻阿字门。即解一切义。所谓一切法初不生也。龙树并造中论释摩诃衍论。正意以不生等八不开论端。用一偈释初不生。云诸法不自生。亦不从他生。不共不无因。是故说无生。今但约观初自生一句。起三十六问。若于观心能答此问无滞碍者。当知此行人六种即中入观行。五品<a>弟子</a>中即是入初<a>随喜</a>心位。故经云。乃至闻一偈。通达无量义。次第<a>如法</a>说。月四月至岁也。论曰</p>
<p style="text-align: left">　　问观自生心　　云何四不说</p>
<p style="text-align: left">　　离戏论执诤　　心净如<a>虚空</a></p>
<p style="text-align: left">　　问观自生心　　云何是魔行</p>
<p style="text-align: left">　　业烦恼所系　　<a>三界</a>火宅烧</p>
<p style="text-align: left">　　问观自生心　　云何是外道</p>
<p style="text-align: left">　　诸见烦恼业　　<a>流转</a>于<a>六道</a></p>
<p style="text-align: left">　　问观自生心　　云何是三乘</p>
<p style="text-align: left">　　拙度断见思　　出三界火宅</p>
<p style="text-align: left">　　问观自生心　　云何是巧度</p>
<p style="text-align: left">　　三乘不断结　　得入二涅槃</p>
<p style="text-align: left">　　问观自生心　　云何是别教</p>
<p style="text-align: left">　　求大乘常果　　<a>菩萨</a>断别惑</p>
<p style="text-align: left">　　问观自生心　　云何圆教乘</p>
<p style="text-align: left">　　不破坏法界　　住<a>三德</a>涅槃</p>
<p style="text-align: left">　　问观自生心　　云何为涅槃</p>
<p style="text-align: left">　　修四种三昧　　得真无生忍</p>
<p style="text-align: left">　　问观自生心　　云何巧成就</p>
<p style="text-align: left">　　二十五方便　　调心入正道</p>
<p style="text-align: left">　　问观自生心　　云何知因缘</p>
<p style="text-align: left">　　起十种境界　　成一心三智</p>
<p style="text-align: left">　　问观自生心　　云何知十境</p>
<p style="text-align: left">　　各成十法乘　　游四方快乐</p>
<p style="text-align: left">　　问观自生心　　云何不住法</p>
<p style="text-align: left">　　入初发心住　　及四十二位</p>
<p style="text-align: left">　　问观自生心　　云何成<a>六度</a></p>
<p style="text-align: left">　　能得诸三昧　　及诸陀罗尼</p>
<p style="text-align: left">　　问观自生心　　云何得六通</p>
<p style="text-align: left">　　用四种行化　　四辩四挂碍</p>
<p style="text-align: left">　　问观自生心　　云何得相好</p>
<p style="text-align: left">　　成真应二佛　　对缘如镜像</p>
<p style="text-align: left">　　问观自生心　　云何具十力</p>
<p style="text-align: left">　　及四无所畏　　内外照团圆</p>
<p style="text-align: left">　　问观自生心　　云何观于心</p>
<p style="text-align: left">　　能得十八种　　不共<a>世间</a>法</p>
<p style="text-align: left">　　问观自生心　　云何得大慈</p>
<p style="text-align: left">　　大悲三念处　　愍众无异相</p>
<p style="text-align: left">　　问观自生心　　云何巧方便</p>
<p style="text-align: left">　　成就诸众生　　严净一切刹</p>
<p style="text-align: left">　　问观自生心　　云何于一心</p>
<p style="text-align: left">　　庄严菩提树　　建清净道场</p>
<p style="text-align: left">　　问观自生心　　云何坐道场</p>
<p style="text-align: left">　　现四种成佛　　赴机无差降</p>
<p style="text-align: left">　　问观自生心　　云何转四教</p>
<p style="text-align: left">　　清净妙法轮　　一切得<a>甘露</a></p>
<p style="text-align: left">　　问观自生心　　云何现四佛</p>
<p style="text-align: left">　　四种涅槃相　　究竟知无余</p>
<p style="text-align: left">　　问观自生心　　云何知依正</p>
<p style="text-align: left">　　四土天器同　　而饭色有异</p>
<p style="text-align: left">　　问观自生心　　云何于此心</p>
<p style="text-align: left">　　见一切根缘　　通达无挂碍</p>
<p style="text-align: left">　　问观自生心　　云何知悉檀</p>
<p style="text-align: left">　　无形无所缘　　现形广说法</p>
<p style="text-align: left">　　问观自生心　　云何知渐顿</p>
<p style="text-align: left">　　秘密不定教　　一音说此四</p>
<p style="text-align: left">　　问观自生心　　云何知四教</p>
<p style="text-align: left">　　各开出四门　　及一切法门</p>
<p style="text-align: left">　　问观自生心　　云何于四教</p>
<p style="text-align: left">　　四门十六门　　作论通众经</p>
<p style="text-align: left">　　问观自生心　　云何住智定</p>
<p style="text-align: left">　　普入十法界　　广利诸众生</p>
<p style="text-align: left">　　问观自生心　　云何知四土</p>
<p style="text-align: left">　　用教有增减　　普利一切众</p>
<p style="text-align: left">　　问观自生心　　云何知此心</p>
<p style="text-align: left">　　具一切佛法　　无一法出心</p>
<p style="text-align: left">　　问观自生心　　云何知此心</p>
<p style="text-align: left">　　即平等法界　　佛不度众生</p>
<p style="text-align: left">　　问观自生心　　云何知此心</p>
<p style="text-align: left">　　法界如虚空　　毕竟无所念</p>
<p style="text-align: left">　　问观自生心　　云何无文字</p>
<p style="text-align: left">　　一切言语断　　寂然无言说</p>
<p style="text-align: left">　　今约观一念自生心。略起三十六问。问外观心人及久相逐眷属行四种三昧者。彼观心者若能一一通达。当生心佛想亲近受行如四依也。门徒眷属若于此无滞。是真因行。真是法王子孙。绍三宝种使不断绝。若不能于观一念自生心一一念答此问者。即是天魔外道眷属。为彼所驱驰。方处三界牢狱未有出离之故也。若心不燧欲求勉出者。必堕三乘三恶道坑。自断法身慧命。诛灭菩提眷属。是真破佛法国。已亡大乘家。哀哉哀哉。知大等奈良何也。若观自生心得失如此。观他生共生无因生亦然也。顺相门中爱声色。逆相门中数非数。不肯相遂入泥梨。三界中间难可度。度与不度妙难思。迷情顺相者多疑。不服醍醐无价药。狂心遂涅槃若为。复显相门中说四三。三轮四教从情释。不肯相遂入阿鼻。致使五分寻踪迹。非踪非疎非五分。三谛<a>三观</a>在其中。凡情不能巧决了。盲心执见尽言空。隐相门中形色绝。三四调和十二门。不肯随情起贪爱。若为方便破魔怨。贪爱魔怨是佛母。亦是三身本际深。各各随情立名字。有凡名为五隐相。终日忍饥非节食。终日忍寒非苦行终日少欲不乖贪。终日行慈夺他命。终日畏罪转行非。终日求医弥益病。终日布施更增悭。终日断嗔三毒盛。难思议难思议。</p>
<p style="text-align: left">　　团团明月无增减　　凡情颠倒见盈亏</p>
<p style="text-align: left">　　纵复回光照西域　　于其更理未曾移</p>
<p style="text-align: left">　　巧用巧妙巧度物　　不作怨家不作佛</p>
<p style="text-align: left">　　法身巧用妙难思　　借问定从何处出</p>
<p style="text-align: left">　　观心论一卷</p>
				</div></div><hr><script charset='utf-8' src='../../js/footer.js'></script></body></html>