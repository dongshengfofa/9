<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修龙舒增广净土文 第八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>龙舒增广净土文 第八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>龙舒增广<a>净土</a>文 第八卷</strong></p>
<p style="text-align: left">
	　　国学进士王日休撰</p>
<p style="text-align: left">
	　　<a>极乐世界</a>虽去此百万世界。论其迹则不胜其远。然佛之慧性含<a>虚空</a>世界。故无所不在。是以一切众生举意动步。皆在佛之性中。至心恳切。无不应验。故此卷叙现世感应</p>
<p style="text-align: left">
	　　观音感应记云。饶州军典郑邻死至阴府。以误追来放还。阎罗王告云。汝还人间。勉力为善。汝见人<a>杀生</a>。但念阿弥陀佛与<a>观世音菩萨</a>。彼得受生。汝亦得福。由此推之。足以见念阿弥陀佛。诚可荐拔亡者。可增延福寿。不特身后生西方而已</p>
<p style="text-align: left">
	　　陈企<a>念佛</a>却鬼</p>
<p style="text-align: left">
	　　予同郡望江陈企尝妄杀人。后见鬼现。企畏惧。急念阿弥陀佛。鬼不敢近。企念佛不已。鬼遂不现。后常念佛。临终坐化。后半年附本家孙女名妙光云。我因念阿弥陀佛。已生极乐世界。举动言语一如平生。亲戚相知皆来看。至两三日家人云。惜乎尔在生时。不曾传得喜神供养。企遂现。俨然如平生。唯面带少颜。盖西方长生不老。其头如佛之螺髻。盖成佛渐也。望江士人周宪叔为予言之</p>
<p style="text-align: left">
	　　邹宾王念佛梦觉</p>
<p style="text-align: left">
	　　予尝劝镇江士人邹宾王。以西方说。且言。若无间暇。但早晨合掌。向西念南谟阿弥陀佛十遍亦得。宾王信之。其夜遂梦。与一士人同赴法正。恐惧间遂念阿弥陀佛至十声乃觉。岂非佛以此坚其<a>信心</a>乎</p>
<p style="text-align: left">
	　　张继祖念佛荐亡</p>
<p style="text-align: left">
	　　予尝与镇江士人张继祖。言西方事。继祖信之。其乳母死多。为念阿弥陀佛追荐。一夜梦其乳母。借背子衣之来谢继祖而别去。此念佛追荐之效也</p>
<p style="text-align: left">
	　　刘慧仲念佛安寝</p>
<p style="text-align: left">
	　　予旧相识刘仲慧湖州长兴人。以夜梦多恐惧。予劝以念阿弥陀佛。慧仲至诚声念一百八遍。当夜遂安寝。次日如前念诵。自此皆得安寝。以此见佛力广大无所不可。此予序所谓安静形神者也</p>
<p style="text-align: left">
	　　阮嫂念佛眼明</p>
<p style="text-align: left">
	　　予同郡怀宁县营田庄有阮念三。嫂患两目将盲。常念阿弥陀佛。遂得开眼。此予亲见之</p>
<p style="text-align: left">
	　　阎罗王劝婆念佛</p>
<p style="text-align: left">
	　　镇江金坛县株林村蒋婆年七十许。死至阴府。命未尽。当还。阎罗王问云。汝能念经否。对云。不能。王云。汝不能念经。但念阿弥陀佛。既放还。蒋婆谓。阎罗王教我念佛。更无可疑。故常念此佛名。近百二十岁方终。其生净土必可必矣。岂非以其念佛而又延寿乎。何其寿之多也。金坛士人弱延芝为予言之</p>
<p style="text-align: left">
	　　邵安抚念佛脱难</p>
<p style="text-align: left">
	　　晋江邵彪字希文。为士人时。梦至一官府。人皆称安抚。彪自喜曰。岂非予及第后作安抚乎。行至前见一官员。问云。汝知汝未及第因否。对云。不知。令引彪去看。见一大镬煮蛤蜊。见彪乃作人声叫彪姓名。彪遂念阿弥陀佛。方念一声。蛤蜊皆变作黄雀飞去。彪后果及第至安抚使。以此见。杀生阻人前程。不可不戒。又见佛力广大。不可不敬。官职自有定分。不可苟求</p>
<p style="text-align: left">
	　　念佛风疾不作</p>
<p style="text-align: left">
	　　予近附舟至镇江。闸中[門@報]水不能行。乃于金山借四经。即阿弥陀经也。欲校勘刊板广传。举笔之时。右手有风。其指自掉。写字不便。予乃举指。念阿弥陀佛与观世音<a>菩萨</a>数声。祷告乞除风疾以成就写此经。祷毕指遂不掉。以至终帙无恙。以此见佛。与菩萨只在目前。但人信心不至耳</p>
<p style="text-align: left">
	　　梦中念佛脱恐惧</p>
<p style="text-align: left">
	　　予于梦寐中有恐惧。时念阿弥陀佛与观世音菩萨。未尝不即安稳。或即觉惺。足以见佛与菩萨。威神之速如此。但辨信心。效无不应</p>
<p style="text-align: left">
	　　念佛屋不压死</p>
<p style="text-align: left">
	　　有一老妇双瞽。令小儿牵行。常念阿弥陀佛。一日息于旧屋之下。屋忽倾倒。小儿走去。老妇在下。乃有二木相拄护于老妇之上。得不压死。此念佛之效也。妙定<a>居士</a>为予言之</p>
<p style="text-align: left">
	　　念佛痁疾遂愈</p>
<p style="text-align: left">
	　　有官员<a>李子</a>清。寄居秀州。颇好道家。尝从学于予。前年久苦痁疾。予告之云。但恐子清不信。若信之必效。予乃授以一方。令临发时专念阿弥陀佛而服此药。子清从之。其日遂愈八分。次日复如是遂全愈。子清由是笃信佛理。常以净土文置于袖中</p>
<p style="text-align: left">
	　　念佛痼疾皆愈</p>
<p style="text-align: left">
	　　梁氏女两目俱盲。念阿弥陀佛三年。系念不绝。双目开明。又冯氏夫人亦念佛。久病遂愈。见第五卷</p>
<p style="text-align: left">
	　　绣<a>佛舍利</a>迸出</p>
<p style="text-align: left">
	　　赣州廉中大夫恭人绣丈六身阿弥陀佛。绣方及半。<a>舍利</a>迸出。其亲戚郑逢原为予言之</p>
<p style="text-align: left">
	　　佛像常有舍利</p>
<p style="text-align: left">
	　　真州钟离少师宅。自任氏夫人修西方。雕阿弥陀佛像长四寸八分。龛饰甚严。常顶载行道。其像眉间常迸出舍利。大如黍米光彩照人出宝珠集</p>
<p style="text-align: left">
	　　梦佛遂得聪辩</p>
<p style="text-align: left">
	　　隋慧思禅师因梦阿弥陀佛与之<a>说法</a>。其后聪辩过人。祥瑞不一。出往生传</p>
<p style="text-align: left">
	　　<a>念佛治病</a>得愈</p>
<p style="text-align: left">
	　　近年秀州一僧常念阿弥陀佛。为人<a>治病</a>。有病者请往常得痊愈。秀州人皆能言之</p>
<p style="text-align: left">
	　　念佛孙儿免难</p>
<p style="text-align: left">
	　　予乡村落间有一老人。每有事。必合掌至额。念阿弥陀佛。其孙儿方二三岁。因随母至田野。忽失之。老人寻访不见。后数日人告之云。在溪外。果寻得之。见足迹。遍于滩上。其溪甚深。不知此儿何缘过。彼又久而无恙。人以为其祖至诚阿弥陀佛所感也</p>
				</div></div><hr><script charset='utf-8' src='../../js/footer.js'></script></body></html>