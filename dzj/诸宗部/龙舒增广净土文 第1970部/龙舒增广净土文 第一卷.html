<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修龙舒增广净土文 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>龙舒增广净土文 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	<strong>　　龙舒增广<a>净土</a>文 第一卷</strong><br />
	　　龙舒净土文序</p>
<p style="text-align: left">
	　　<a>华严经</a>云。信为道元功德母。长养一切诸善根。然世之所谓修净土者。不可以不信也。净土乃西方<a>极乐世界</a>。其中种种<a>殊胜</a>庄严。阿弥陀经载之详矣。阿弥陀乃彼中之佛。未成佛以前。有四十八愿。愿愿度人。众生愿生彼国者。一称其名。<a>随念</a>往生。末世之人皆于命终气绝之后。令他人称念十声。谓之十念。何益于事。却不知。于平日诸恶莫作。众善奉行。念念不离西方净土。念念愿见彼佛弥陀。直至命终。不差不乱。莲台上品决定化生。五浊恶世更不再入。但阐提之流不信有之被恶业昏翳。既不能自修。又障他人修。此入<a>地狱</a>。如箭射。诚可悯也。譬如遐邦绝域之人居处服食无异禽兽。安知有中国富贵快乐。一旦或有语之者。咸以为妄。其中乃至一人听而信之。念慕中国。大厌彼土。愿身殁而生焉。今生中国之人。岂无若乎此辈。世界中。岂无遐邦绝域乎。既有南赡部洲。便有西方净土。又安知不同在此天地之间哉。舍此生彼。亦理之常。乌得而不信。诸佛无妄语。佛语不误人。先贤达士及禅门宗师亦多修净土。惟龙舒王<a>居士</a>信之笃。修之勤。<a>正念</a>现前临终明白。净土之归无疑矣。自利利他。又作净土文十三卷。引三教经书为证。方便利益开导后人。可谓一念万年岁久板翳不任披阅。吾侄元益逊斋自号康庐客。乃先兄道山左丞之子夙植善本来生我家。行已立。身靡不在道。饥寒病苦周恤有恒。道释诸经印施<a>饶益</a><a>修行</a>净业。惟己自知。纷纷盆盎中。见此古罍洗。余甚嘉之。宜其咸称为善人君子也。发心重为刊梓。欲寿其传。愿一切众生悉归净土。刊至第四卷第九卷十板。铁笔有碍。出<a>舍利</a>三颗。嵌罅深隐。光彩熣灿。众惊异焉。此皆阿弥陀佛悲智示现龙舒居士愿力不泯。吾侄<a>信心</a>坚固所致。谓<a>佛法</a>无灵验西方无净土可乎。旧板重刊善缘<a>圆满</a>。诸仁者切忌。莫于纸上板上作背向两般错会。虽然本性弥陀惟心净土。岂欺我耶。吁仁智之见有不同。中人以上可语也。于是乎书</p>
<p style="text-align: left">
	　　延祐三年岁次丙辰中秋日。同修净土信士奉训大夫前江淮守处财赋都总府副总官古寿吕师说。书于浔阳寓舍之信堂</p>
<p style="text-align: left">
	　　龙舒净土文序</p>
<p style="text-align: left">
	　　阿弥陀如来以大愿力摄受群品。系念甚简。证果甚速。或者疑之。余尝为之言。阿弥陀佛即汝性是。极乐国土即汝心是。众生背觉合尘。沦于七趣。立我与佛天地悬隔。佛为是故。慈悲方便开示悟入。现诸无量如幻三昧。庄严其国。备极华好。复以辩智而为演说。令诸众生<a>欢喜</a>爱乐。于日用中。能发一念。念彼如来。欲生其国。即此一念清净坚固。还性所有与佛无异。当是念时。不起于坐。阿弥陀佛极乐国土悉皆现前。如是修习乃至纯熟。幻身坏时。此性不坏。金莲华台由性种生往生其中。如归吾庐。诸佛<a>菩萨</a>即我眷属。性无异故。自相亲爱。友人龙舒王虚中端静。简洁博通群书。训传六经诸子。数十万言。一旦指之曰。是皆业习。非究竟法。吾其西方之归。自是精进。惟佛惟念。年且六十。布衣蔬茹。重趼千里。以是教人。风雨寒暑弗皇恤。闲居日课千拜。夜分乃寝。面目奕奕有光。望之者信其为有道之士也。绍兴辛巳秋。过家君于宣城。留两月。始见其净土文。凡修习法门与感验章着具有颠末。将求信道锓木传焉。诿余序其书。故为之题其端。云虚中名日休。十月旦状元历阳张孝祥序</p>
<p style="text-align: left">
	　　龙舒净土文序</p>
<p style="text-align: left">
	　　净土之说乃超脱轮回捷径。龙舒居士着为成书广行流布。盖欲勉人以必为要人以必至。其用心诚非浅浅。凡欲披阅。须详味其言谛思其义。若大概涉猎过目。殆亦徒然苟为他事所汨。或觉心意稍懈。姑置少时。然后再观。则庶无遗意。否则非但意义不相属。而信心亦无自而起。兹文如其无用。望转施信士勿徒束之高阁。庶不负龙舒居士之用心。而予区区锓木之勤殆亦不虚设矣　吕元益书</p>
<p style="text-align: left">
	　　重刊龙舒净土文序</p>
<p style="text-align: left">
	　　如来设教之不同也。兼但对带。显密偏圆。三乘五行。随自随他。种种差别。功高易进。<a>念佛</a>为先。在凡具惑用<a>三观</a>智显本性佛。法智祖曰。心境叵得。故染可观净。不碍缘生故。想成相起。唯色<a>唯心</a>故。当处显见此观佛三昧之正诀具眼者能之。若夫称唱瞻礼读诵持戒。皆净业之正因。正观之助行。虽登台之有金银入品之有上下。趣无生而阶不退则一也。有宋王龙舒作净土文并附录。总十三卷。嘉禾僧卺点校厘为十二卷。漏泽僧诵特刊行之。终日念心。终日念佛。介尔有心。三千具足。心想彼境。复了此心。念心是佛。全佛是心。然后般若德显。<a>解脱</a>德彰。法身德圆。法界<a>圆融</a>。不思议体即此论功不在禹下　旹</p>
<p style="text-align: left">
	　　成化十七年岁次辛丑佛成道日。鄞江南溪秋月序</p>
<p style="text-align: left">
	　　丞相周益公赞</p>
<p style="text-align: left">
	　　皇皇然而无求。惕惕然而无忧。闵颓风之将坠。揽众善以同流。导之以仁义之以寂灭。之以乐其有作。而莫识其无为。故中道奄然。而示人以真觉</p>
<p style="text-align: left">
	　　晋轩李居士赞</p>
<p style="text-align: left">
	　　心焉遗尘迹则混俗。庞居士之修持而无家。何子季之精进而不肉。<a>禅宗</a>立言莹澈群疑。崇莲池之梵行。同祖佛之神机。硗然颊颧约略抚缋。湛然一性唯安养之归</p>
<p style="text-align: left">
	　　重刊龙舒净土文目录</p>
<p style="text-align: left">
	　　第一卷</p>
<p style="text-align: left">
	　　净土起信九篇</p>
<p style="text-align: left">
	　　第二卷</p>
<p style="text-align: left">
	　　净土总要七篇</p>
<p style="text-align: left">
	　　第三卷</p>
<p style="text-align: left">
	　　普劝修持九篇</p>
<p style="text-align: left">
	　　第四卷</p>
<p style="text-align: left">
	　　修持法门十五篇</p>
<p style="text-align: left">
	　　第五卷</p>
<p style="text-align: left">
	　　感应事迹三十篇</p>
<p style="text-align: left">
	　　一东晋远法师</p>
<p style="text-align: left">
	　　二东晋刘遗民</p>
<p style="text-align: left">
	　　三东晋阙公则</p>
<p style="text-align: left">
	　　四晋学士张杭</p>
<p style="text-align: left">
	　　五宋僧昙鉴</p>
<p style="text-align: left">
	　　六南齐僧慧进</p>
<p style="text-align: left">
	　　七后魏僧昙鸾</p>
<p style="text-align: left">
	　　八隋僧道喻</p>
<p style="text-align: left">
	　　九唐僧善导</p>
<p style="text-align: left">
	　　十唐僧怀玉</p>
<p style="text-align: left">
	　　十一唐启芳圆果</p>
<p style="text-align: left">
	　　十二唐僧<a>自觉</a></p>
<p style="text-align: left">
	　　十三唐僧少康</p>
<p style="text-align: left">
	　　十四唐僧惟岸</p>
<p style="text-align: left">
	　　十五唐尼静真</p>
<p style="text-align: left">
	　　十六唐房翥</p>
<p style="text-align: left">
	　　十七唐李知遥</p>
<p style="text-align: left">
	　　十八唐姚婆</p>
<p style="text-align: left">
	　　十九唐温静文妻</p>
<p style="text-align: left">
	　　二十唐张钟馗</p>
<p style="text-align: left">
	　　二十一唐张善和</p>
<p style="text-align: left">
	　　二十二后晋僧志通</p>
<p style="text-align: left">
	　　二十三永明寿禅师</p>
<p style="text-align: left">
	　　二十四宋僧可久</p>
<p style="text-align: left">
	　　二十五宋金大公</p>
<p style="text-align: left">
	　　二十六宋黄打铁</p>
<p style="text-align: left">
	　　二十七宋吴琼</p>
<p style="text-align: left">
	　　二十八宋荆王夫人</p>
<p style="text-align: left">
	　　二十九宋观音县君</p>
<p style="text-align: left">
	　　三十宋冯氏夫人</p>
<p style="text-align: left">
	　　第六卷</p>
<p style="text-align: left">
	　　特为劝喻三十七篇</p>
<p style="text-align: left">
	　　一劝士人</p>
<p style="text-align: left">
	　　二劝有官君子</p>
<p style="text-align: left">
	　　三劝在公门者</p>
<p style="text-align: left">
	　　四劝医者</p>
<p style="text-align: left">
	　　五劝僧</p>
<p style="text-align: left">
	　　六劝参禅者</p>
<p style="text-align: left">
	　　七劝富者</p>
<p style="text-align: left">
	　　八劝贪吝者</p>
<p style="text-align: left">
	　　九劝孝子</p>
<p style="text-align: left">
	　　十劝骨肉恩爱者</p>
<p style="text-align: left">
	　　十一劝妇人</p>
<p style="text-align: left">
	　　十二劝仆妾</p>
<p style="text-align: left">
	　　十三劝农者</p>
<p style="text-align: left">
	　　十四劝养蚕者</p>
<p style="text-align: left">
	　　十五劝商贾</p>
<p style="text-align: left">
	　　十六劝工匠</p>
<p style="text-align: left">
	　　十七劝多屯蹇者</p>
<p style="text-align: left">
	　　十八劝骨肉怨憎者</p>
<p style="text-align: left">
	　　十九劝渔者</p>
<p style="text-align: left">
	　　二十劝网飞禽者</p>
<p style="text-align: left">
	　　二十一劝为厨子者</p>
<p style="text-align: left">
	　　二十二劝作福者</p>
<p style="text-align: left">
	　　二十三劝诵经者</p>
<p style="text-align: left">
	　　二十四劝贵人</p>
<p style="text-align: left">
	　　二十五劝大聪明者</p>
<p style="text-align: left">
	　　二十六劝卖酒者</p>
<p style="text-align: left">
	　　二十七劝食开店者</p>
<p style="text-align: left">
	　　二十八劝屠者</p>
<p style="text-align: left">
	　　二十九劝在风尘者</p>
<p style="text-align: left">
	　　三十劝<a>罪恶</a>人</p>
<p style="text-align: left">
	　　三十一劝病苦者</p>
<p style="text-align: left">
	　　三十二劝疾恶为神者</p>
<p style="text-align: left">
	　　三十三劝军中人</p>
<p style="text-align: left">
	　　三十四劝恶口者</p>
<p style="text-align: left">
	　　三十五劝童男</p>
<p style="text-align: left">
	　　三十六劝室女</p>
<p style="text-align: left">
	　　三十七八八儿口生莲华</p>
<p style="text-align: left">
	　　第七卷</p>
<p style="text-align: left">
	　　指迷归要七篇</p>
<p style="text-align: left">
	　　一青草堂后身为曾鲁公</p>
<p style="text-align: left">
	　　二戒禅师后身作东坡</p>
<p style="text-align: left">
	　　三喆老后身多忧苦</p>
<p style="text-align: left">
	　　四古老后身耽富贵</p>
<p style="text-align: left">
	　　五西方如见受官</p>
<p style="text-align: left">
	　　六三菩萨修兜率</p>
<p style="text-align: left">
	　　七法华尼后身作官妓</p>
<p style="text-align: left">
	　　十二缘图</p>
<p style="text-align: left">
	　　<a>三界</a><a>六道轮回</a>图</p>
<p style="text-align: left">
	　　第八卷</p>
<p style="text-align: left">
	　　现世感应十八篇</p>
<p style="text-align: left">
	　　一见<a>杀生</a>念佛得福</p>
<p style="text-align: left">
	　　二陈企念佛却鬼</p>
<p style="text-align: left">
	　　三邹宾王念佛梦觉</p>
<p style="text-align: left">
	　　四张继祖念佛荐亡</p>
<p style="text-align: left">
	　　五刘慧仲念佛安寝</p>
<p style="text-align: left">
	　　六阮嫂念佛眼明</p>
<p style="text-align: left">
	　　七阎罗王劝蒋婆念佛</p>
<p style="text-align: left">
	　　八邵安抚念佛脱难</p>
<p style="text-align: left">
	　　九念佛风疾不作</p>
<p style="text-align: left">
	　　十梦中念佛脱恐惧</p>
<p style="text-align: left">
	　　十一念佛屋不压死</p>
<p style="text-align: left">
	　　十二念佛痁疾遂愈</p>
<p style="text-align: left">
	　　十三念佛痼疾皆愈</p>
<p style="text-align: left">
	　　十四绣<a>佛舍利</a>迸出</p>
<p style="text-align: left">
	　　十五佛像常有舍利</p>
<p style="text-align: left">
	　　十六梦佛遂得聪辨</p>
<p style="text-align: left">
	　　十七<a>念佛治病</a>得愈</p>
<p style="text-align: left">
	　　十八念佛孙儿免难</p>
<p style="text-align: left">
	　　第九卷</p>
<p style="text-align: left">
	　　助修上品十六篇</p>
<p style="text-align: left">
	　　一习说</p>
<p style="text-align: left">
	　　二葛守利人说</p>
<p style="text-align: left">
	　　三施报说</p>
<p style="text-align: left">
	　　四至人延年说</p>
<p style="text-align: left">
	　　五食肉说</p>
<p style="text-align: left">
	　　六戒杀盗淫说</p>
<p style="text-align: left">
	　　七饮食男女说</p>
<p style="text-align: left">
	　　八贪拆前程说</p>
<p style="text-align: left">
	　　九福慧说</p>
<p style="text-align: left">
	　　十习慈说</p>
<p style="text-align: left">
	　　十一为君子说</p>
<p style="text-align: left">
	　　十二为圣为佛说</p>
<p style="text-align: left">
	　　十三阿<a>罗汉</a>说</p>
<p style="text-align: left">
	　　十四<a>楞伽经</a>说</p>
<p style="text-align: left">
	　　十五二<a>天人</a>说</p>
<p style="text-align: left">
	　　十六小因果说</p>
<p style="text-align: left">
	　　第十卷</p>
<p style="text-align: left">
	　　净浊如一十篇</p>
<p style="text-align: left">
	　　一情说</p>
<p style="text-align: left">
	　　二即是空说</p>
<p style="text-align: left">
	　　三六根说</p>
<p style="text-align: left">
	　　四真性说</p>
<p style="text-align: left">
	　　五心乃<a>妄想</a>说</p>
<p style="text-align: left">
	　　六<a>五蕴</a>皆空说</p>
<p style="text-align: left">
	　　七废心用形说</p>
<p style="text-align: left">
	　　八用形骸说</p>
<p style="text-align: left">
	　　九齐<a>生死</a>说</p>
<p style="text-align: left">
	　　十我说</p>
<p style="text-align: left">
	　　周参政跋</p>
<p style="text-align: left">
	　　刘壮元跋</p>
<p style="text-align: left">
	　　妙喜杲禅师跋</p>
<p style="text-align: left">
	　　第十一卷</p>
<p style="text-align: left">
	　　<a>天台</a>智者大师劝修行人专修净土</p>
<p style="text-align: left">
	　　真州长芦[臣*責]禅师劝参禅人兼修净土</p>
<p style="text-align: left">
	　　杭州永明寿禅师戒无证悟人勿轻净土</p>
<p style="text-align: left">
	　　丞相郑清之劝修净土</p>
<p style="text-align: left">
	　　庐陵李氏梦记</p>
<p style="text-align: left">
	　　旴江聂允迪跋</p>
<p style="text-align: left">
	　　四明断佛种人跋</p>
<p style="text-align: left">
	　　第十二卷　附录</p>
<p style="text-align: left">
	　　狮子峰如如颜丙劝修净业文(身为苦本<a>觉悟</a>早修)</p>
<p style="text-align: left">
	　　慈照宗主临终三疑</p>
<p style="text-align: left">
	　　善导和尚临终往生正念文</p>
<p style="text-align: left">
	　　慈云忏主晨朝十念法</p>
<p style="text-align: left">
	　　赞佛偈(并)回向发愿文(共四篇)</p>
<p style="text-align: left">
	　　超脱轮回捷径</p>
<p style="text-align: left">
	　　念佛<a>报应</a>因缘</p>
<p style="text-align: left">
	　　普劝修持</p>
<p style="text-align: left">
	　　口业劝戒</p>
<p style="text-align: left">
	　　龙舒增广净土文目录(终)</p>
<p style="text-align: left">
	　　国学进士王日休撰</p>
<p style="text-align: left">
	　　予遍览藏经及诸传记。取其意而为净土文。无一字无所本。幸勿以人微而忽其说。欲人人共晓。故其言直而不文。予龙舒人也。世传净土文者不一。故以郡号别之</p>
<p style="text-align: left">
	　　净土起信一</p>
<p style="text-align: left">
	　　净土之说多见于日用之间。而其余功乃见于身后。不知者止以为身后之事而已。殊不知其大有益于生前也。何则佛之所以训人者。无非善。与儒教之所以训人。何以异哉。唯其名有不同耳。故其以净土为心。则见于日用之间者。意之所念。口之所言。身之所为无适而非善。善则为君子为大贤。现世则人敬之。神祐之。福禄可增。<a>寿命</a>可永。由是言之。则从佛之言而以净土为心者。孰谓无益于生前乎。其次为业缘所夺而不能专志于此。苟有志焉者。亦恶缘可以自此而省。善缘可以自此而增。恶缘省而不已。终必至于绝其恶。善缘增而不已。终必至于纯乎善。恶既绝矣。善既纯矣。非为君子而何。非为大贤而何。由是言之。则从佛之言而以净土为心者。孰谓无益于生前乎。又其次不知礼义之所在。不知刑罚之可畏。惟气势之为尚。惟势力之为趋。苟知以净土为心。则亦必知省己而自咎。所为虽不能皆合于礼义。亦必近于礼义矣。虽不能尽超乎刑罚。亦必远于刑罚矣。渐可以脱小人之域。而终为君子之归。庸人稍知佛理者。世必目为善人。此其效也。由是言之。则从佛之言而以净土为心者。孰谓无益于生前乎。或曰。从<a>孔子</a>之言。而以儒教为心。岂不益于生前乎。何必净土哉。曰。此<a>世间</a>法耳。非出世间法。世间法则不出于轮回。出世间法则直脱轮回外。净土既益于生前。又益于身后者。以其兼出世间法故也</p>
<p style="text-align: left">
	　　净土起信二</p>
<p style="text-align: left">
	　　净土之说有理有迹。论其理。则见于日用之间。而未尝离。前篇所言是也。论其迹。则见于早晨一茶之顷。而不必终日泥十念法门是也。盖修持法门有九品。人人皆可以修。虽罪恶之人。佛亦不弃。回心向善则为善矣。故此十念法门人皆可以通行。譬如久为暗室。一灯照之则为明矣。故杀牛屠马之人。放下屠刀亦可以修。所以修者不难。亦不妨一切俗事。故在官不妨职业。在士不妨修读。在商贾不妨贩卖。在农人不妨耕种。在公门不妨事上。在僧徒不妨参禅。凡一切所为皆不相妨。故曰。其修持工夫见于早晨一茶之顷耳。遂可以为万万劫不坏之资。人何为而不修乎。今有贩物者。一钱而得两钱之息。则必自喜。以为得息之多矣。行路者一日而及两日之程。亦必自喜。以为及程之多矣。是于外物小有所得。而知其喜也。或两钱而得一钱之价。必忧之以为丧本。两日而及一日之程。亦必忧之以为费日。是于外物小有所失。而知其忧也。何于吾身之光阴有限。则日没以过。其失大矣。而不以为忧。于净土之因缘难遇。幸而知之。其得大矣。而不以为喜。是徒见小得小失而知忧喜。及得失之大者则不能知。何不思之甚也。况不费时刻。用力甚少。而收功有不可尽言者。人何为而不修乎。此时不修。可痛惜哉可痛惜哉</p>
<p style="text-align: left">
	　　净土起信三</p>
<p style="text-align: left">
	　　人骤闻净土之景象。多不信之。无足怪也。盖拘于目前所见。遂谓目前所不见者亦如此而已。且如陋巷粪壤之居者。安知有广厦之清净。小器藜藿之食者。安知有食前之方丈。弊箧锱铢之蓄者。安知有天府之充溢。说处此娑婆浊世。不信其清净佛土。所以生长于胞胎。不知彼有莲苞之化生。寿不过百年。不知彼有河沙之寿数。衣食必由于营作。不知彼有自然之衣食快乐。常杂于忧恼。不知彼有纯一之快乐。然则佛之所言。不可以目前所不见而不信也。况佛切戒人以妄语。必不自妄语以诳人。世人妄语者非以规利。则以避害。佛无求于世。何规利之有。佛视死生。如刀斫<a>虚空</a>。何避害之有。是佛无所用其妄语也。世间中人以上者。犹不肯妄语以丧其行止。况佛乎。其言可信。无足疑者。故先贤云。佛言不信。何言可信。昔有以忠臣为奸党者。刻之于石。天雷击之。今以金宝彩色镌刻装绘。以为轮藏贮。佛之言供以香花。严以神龙。使其言之妄。则又甚于奸党之碑。何为历千百岁。而天雷不击之哉。以其言之诚也。言之诚而不信。将何俟哉。是故净土之说更无可疑者。况自古及今。修此者感应甚多。尤不可以不信者也。感应在第五卷</p>
<p style="text-align: left">
	　　净土起信四</p>
<p style="text-align: left">
	　　儒者或以释氏之徒无戒行故。轻其教。而因以不信净土。是不然。岂可以道士不肖而轻老子。士人不肖而轻孔子。智者尚不以人废言。况可以其徒而轻其教乎。释氏之教有世间法。有出世间法。其世间法与吾儒同者。不可以缕数。姑举其大者言之。释氏之所以孳孳训世人者。无非戒恶劝善。而吾儒何尝不戒恶劝善哉。且以目前言之。佛以杀生偷盗邪淫为身三业。而孔子言胜残去杀。诗人言。文王德及鸟兽昆虫。是岂不戒杀哉。盗固不在所言矣。孔子言。吾未见好德如好色者。诗人刺不德而悦美色。是岂不<a>戒邪淫</a>哉。佛以妄言绮语两舌恶口为口四业。孔子谓。人而无信。不知其可。岂不戒妄言也。谓。巧言令色。鲜矣仁。岂不戒绮语也。书称。尔无面从退有后言。岂不戒两舌也。恶口谓之恶怒之声。尚未至于秽语。荀子谓。伤人之言深于矛戟。是未尝不戒恶怒之口也。佛又以贪嗔痴为意三业。孔子谓。见得思义。是则戒贪矣。谓。伯夷叔齐不念旧恶。是则戒嗔矣。谓。困而不学。民斯为下。是则戒痴也。由此言之。儒释未尝不同也。其不同者。唯儒家止于世间法。释氏又有出世间法。儒家止于世间法。故独言一世而归之于天。释氏又有出世间法。故知累世而见众生业缘之本末。此其所不同耳。欲知释氏之所长。须看楞严楞伽圆觉与无盖障菩萨所问经。及晓<a>金刚经</a>之理。未能如是而遂非之。则孔子所谓不知而作之者。可不戒哉。诚如是。则释氏为可信矣。其言净土乌可以不信哉。所谓出世间法净土尤有要者。不可以不勉也</p>
<p style="text-align: left">
	　　净土起信五</p>
<p style="text-align: left">
	　　世有专于参禅者云。惟心净土。岂复更有净土。自性阿弥。不必更见阿弥。此言似是而非也。何则西方净土有理有迹。论其理。则能净其心。故一切皆净诚。为唯心净土矣。论其迹。则实有极乐世界。佛丁宁详复言之。岂妄语哉。人人可以成佛。所谓自性阿弥者固不妄矣。然猝未能至此。譬如良材可以雕刻物像而极其华丽。必加以雕刻之功。然后能成。不可据指良材而遂谓极物像之华丽也。是所谓唯心净土而无复更有净土。自性阿弥不必更见阿弥者。非也。又信有净土而泥唯心之说。乃谓西方不足生者。谓参禅悟性超佛越祖。阿弥不足见者。皆失之矣。何则此言甚高。窃恐不易到。彼西方净土无贪无变无嗔无痴。吾心能无贪无变无嗔无痴乎。彼西方净土思衣得衣。思食得食。欲静则静。欲去则去。吾思衣而无衣。则寒恼其心。思食而无食。则饥恼其心。欲静而不得静。则群动恼其心。欲去而不得去。则系累恼其心。是所谓唯心净土者诚不易到也。彼阿弥陀佛福重山海。力挈天地。变地狱为莲华。易于反掌。观无尽之世界。如在目前。吾之福力尚不能自为常。恐宿业深重坠于地狱。况乃变作莲华乎。隔壁之事犹不能知。况乃见无尽世界乎。是所谓自性阿弥者诚不易到也。然则吾心可以为净土。而猝未能为净土。吾性可以为阿弥。而猝未能为阿弥。乌得忽净土而不修。舍阿弥而不欲见乎。故修西方而得道则甚易。若止在此世界。欲参禅悟性超佛越祖。为甚难。况修净土者不碍于参禅。何参禅者必薄净土而不修也。大阿弥陀经云。十方有无量菩萨。往生阿弥陀佛国。彼菩萨欲往生。我何人哉不欲往彼。是果胜于诸菩萨乎。由此言之。唯心净土自性弥陀者。大而不要。高而不切。修未到者。误人多矣。不若脚踏实地。持诵修行。则人人必生净土。径脱轮回。与虚言无实者。天地相远矣</p>
<p style="text-align: left">
	　　净土起信六</p>
<p style="text-align: left">
	　　佛眼见无量劫事故。自古及今无所不见。又戒人妄语。以不自妄语以诳人。又戒人有我。必不自有我以夸人。故其言诚。可师法。按<a>楞严经</a>云。有十种仙。皆寿千万载数尽复入轮回。为不曾了得真性。故与<a>六道</a>众生同名七趣。是皆轮回中人也。世人学仙者。万不得一。纵使得之。亦不免轮回。为着于形神而不能舍去也。且形神者乃真性中所现之妄想。非为真实。故寒山诗云。饶汝得仙人。恰似守尸鬼。非若佛家之生死自如而无所拘也。近自数百年来。得仙唯钟离吕公。而学钟虽吕公者岂止千万。自予亲知间。数亦不少。终皆死亡埋于下土。是平生空费心力。终无所益也。欲求长生。莫如净土。生净土者寿数无量。其为长生也大矣。不知修此法门而学神仙。是舍目前之美玉。而求不可必得之碔砆。岂不惑哉。或云。净土乃闭眼后事。有何证验。答云。净土传备载感应。岂无证验哉。况神仙者有所得。则甚秘而不传。以谓泄天机而有罪。佛法门唯恐传之不广。直欲度尽众生而后已。是其慈悲广大不易测量。非神仙之可比也</p>
<p style="text-align: left">
	　　净土起信七</p>
<p style="text-align: left">
	　　人有不信因果从而不信净土者。夫因果乌可以不信乎。经云。要知前世因。今生受者是。要知后世果。今生作者是。若不信此语。何不以目前之事观之。人生所以有贫富有贵贱有苦乐劳逸有荣辱寿夭。其祸福种种不同。虽曰天命。天岂私于人哉。盖以人前生所为不同故。今生受报亦不同。而天特主之耳。是以此身谓之报身。报身报我前世所为故生此身也。天何容心哉。譬如人有功罪于外。当受赏罚于官府。官府岂私于人哉。特以有功当赏有罪当罚而主之耳。岂以赏罚无故而加于人。世间官府犹不以赏罚无故而加于人。况天地造化岂以祸福无故而加于人乎。是知以前世所为有<a>善恶</a>故。以祸福而报之也。以其不能纯乎善故。不得纯受其福报。乃有富贵而苦夭者。有贫贱而寿乐者。有荣宠而悴辱者。其为果报各随其所为。如影从影。如响应声。纤毫不差。故云。种桃得桃。种李得李。未有种麻而得豆。种黍而得稷者。唯种时少。收获时多。故作善恶时甚小。受祸福之报甚大。故云。春种一粒粟。秋收万颗子。人生为善恶。果报还如此。盖造化自然之理也。此理可信。则净土之说必可信。何则二者皆佛言。佛诚言于因果。必不妄言于净土故。因不信因果。从而不信净土者。此可以解其惑矣</p>
<p style="text-align: left">
	　　净土起信八</p>
<p style="text-align: left">
	　　人有见目前善恶未有报者。遂不信因果。而因以不信净土。殊不知善恶未有报者非无报也。但迟速耳。佛尝谓阿难云。人有今世为善死堕地狱者。有今世为恶死生天堂者。阿难问。何故。佛言。今世为善死堕地狱者。今世之善未熟。前世之恶已熟也。今世为恶死生天堂者。今世之恶未熟。前世之善已熟也。熟处先受报。譬如欠债急处先还。左氏谓。栾武子有德。可以庇其子。故其子黡虽为恶。而可以免祸。黡之子盈为善。而黡之恶乃累之。故盈虽善而及于难。止于世间目前可见者言之。善恶之报尚有如此者。况隔世乎。书曰。天道福善祸淫。老子曰。天网恢恢疎而不漏。是三教皆言此理。但有迟速耳。岂可以目前不见果报。而遂不信因果。因以不信净土乎</p>
<p style="text-align: left">
	　　净土起信九</p>
<p style="text-align: left">
	　　或者疑之云。人此间念佛。西方七宝池中。如何便生莲华一朵。予告云。此不难知也。譬如大明镜凡有物来便现其影。镜何尝容心哉。以其明而自然耳。阿弥陀佛国中清净明洁。自然照见十方世界。犹如明镜睹其面像。是故此间念佛。西方七宝池自然生莲华一朵。无足疑也。或者又疑之云。念往生<a>真言</a>者。阿弥陀佛<a>常住</a>其顶卫护其人。若无量世界有无量众生念此真言。阿弥陀佛岂能一一遍住其顶乎。曰。亦自然耳。譬如天上一月普现一切水中。岂不自然哉。或者修行精进疑之云。又有临终之时佛与菩萨来迎。且如十方世界有无量众生精进。乌能皆知其期而往迎乎。曰。亦自然耳。譬如天上一日普照无量境界。岂不自然哉。况佛之威神不止如日月乎。则遍住其顶。遍知其期。何足疑哉</p>
<p style="text-align: left">
	　　阿弥陀经脱文</p>
<p style="text-align: left">
	　　襄阳石刻阿弥陀经乃隋陈仁棱所书。字画清婉。人多慕玩。自一心不乱而下云。专持名号以称名。故诸罪消灭。即是多善根福德因缘。今世传本脱此二十一字。又藏本此经亦名诸佛摄受经。乃十方佛在养字号。今本脱四方佛</p>
<p style="text-align: left">
	　　备说</p>
<p style="text-align: left">
	　　昼必为夜　　必为夜备　　暑必有寒</p>
<p style="text-align: left">
	　　必为寒备　　存必有去　　必为去备</p>
<p style="text-align: left">
	　　何为夜备　　灯烛床蓐　　何谓寒备</p>
<p style="text-align: left">
	　　衾裘炭薪　　何谓去备　　福慧净土</p>
<p style="text-align: left">
	　　梵语阿此云无。梵语弥陀此云量。省文称之。宁称阿弥。不可称弥陀。若称弥陀。则是量。与无量之意相反。若称阿弥。犹有无量之意存焉</p>
				</div></div><hr><script charset='utf-8' src='../../js/footer.js'></script></body></html>