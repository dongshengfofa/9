<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修四明尊者教行录 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>四明尊者教行录 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>四明尊者教行录 第五卷</strong></p>
<p style="text-align: left">
	　　四明石芝<a>沙门</a>宗晓编</p>
<p style="text-align: left">
	　　真宗皇帝谕旨留四明住世</p>
<p style="text-align: left">
	　　杨文公贺法智受命服启</p>
<p style="text-align: left">
	　　法智大师谢杨文公启</p>
<p style="text-align: left">
	　　杨文公请法智住世书</p>
<p style="text-align: left">
	　　法智复杨文公书</p>
<p style="text-align: left">
	　　杨文公谢法智答义书启</p>
<p style="text-align: left">
	　　杨文公三问并法智答</p>
<p style="text-align: left">
	　　杨文公谢法智答问启</p>
<p style="text-align: left">
	　　法智再书上杨文公</p>
<p style="text-align: left">
	　　杨文公再书请法智住世</p>
<p style="text-align: left">
	　　杨文公书上太守李夷庚同请住世</p>
<p style="text-align: left">
	　　杨文公上<a>天竺</a>忏主启</p>
<p style="text-align: left">
	　　又致请法智住世内简</p>
<p style="text-align: left">
	　　杨文公又书留法智住世</p>
<p style="text-align: left">
	　　法智再复文公启</p>
<p style="text-align: left">
	　　法智谢李驸马请住世书</p>
<p style="text-align: left">
	　　法智贺杨文公加翰林书</p>
<p style="text-align: left">
	　　杨文公谢法智贺书</p>
<p style="text-align: left">
	　　李驸马荐法智师号贺启</p>
<p style="text-align: left">
	　　法智谢李驸马启</p>
<p style="text-align: left">
	　　慧照法师跋前往复书</p>
<p style="text-align: left">
	　　草庵法师纪往复书中事</p>
<p style="text-align: left">
	　　昭讲主上四明法师书</p>
<p style="text-align: left">
	　　谢圣果法师书(圣果即天竺忏主先所召院名也)</p>
<p style="text-align: left">
	　　四明与矩法师十书叙</p>
<p style="text-align: left">
	　　付矩法师书(凡十书)</p>
<p style="text-align: left">
	　　付彬阇梨遗书</p>
<p style="text-align: left">
	　　上大雷庵长书(凡二书)</p>
<p style="text-align: left">
	　　天竺忏主上四明法师书(凡二书并草庵跋)</p>
<p style="text-align: left">
	　　付神照法师书(并月堂跋)</p>
<p style="text-align: left">
	　　付妙果法师书(并月堂跋)</p>
<p style="text-align: left">
	　　付永安山主书(凡三书并四家跋文)</p>
<p style="text-align: left">
	　　四明付门人琮法师帖</p>
<p style="text-align: left">
	　　真宗皇帝谕旨留四明住世</p>
<p style="text-align: left">
	　　四明教主礼公。释门之高者也。聚徒实繁。而专以<a>净土</a>之法。普劝修治。天禧初结十僧。行忏法。三年期满焚身。内翰杨大年。慕其为人。以书请留住世曰。(亿)钦闻修千日之忏。焚四大之躯。结净行之十僧。生乐邦之九品。窃尝具请。冀徇群情。乞住世以为期。希传持而兴利。愿垂许可。庶获瞻风。礼终不允。大年又贻书天竺式师。托躬诣以留之。书曰。昨为明州礼座主。宏发愿心。精修忏法。期以三年。并趋火化。况此僧传持大教为世导师。得其久住。利益甚多。诚怀景重。窃欲劝留。罄叙克诚。遂形恳请。得其报音。确乎不拔。窃知忏主。与之同禀。并化东南。可涉淅江之巨浸。造鄞水之净居。善说谏言。宜久住世。是年诞节。(亿)干丞相寇公。荐以紫服而宠之。至天禧末。有枢密使马(知节)。请大年撰父神道碑。酬以润笔。一切不受。止求奏荐。四明师一师号。知节因奏</p>
<p style="text-align: left">
	　　真宗曰。臣请杨亿。为先父撰神道碑。不受润笔。况词臣受所赠世之常规。乞降旨以受。上召大年问之。(亿)即奏以四明遗身事。上闻深嘉叹之。重谕大年曰。但传朕意。请留住世。若师号朕当赐之。润笔卿宜无让。于是特赐法智大师。师由此住世。数年方入灭。余一日至南城。瞻礼师塔。畴昔所闻见。恐世绝闻。因假笔以识之。景祐丙子仲冬钱(希白)谨题</p>
<p style="text-align: left">
	　　杨文公贺法智受命服启</p>
<p style="text-align: left">
	　　起复翰林学士光禄大夫行<a>尚书</a>工部</p>
<p style="text-align: left">
	　　侍郎知制诰礼仪院判秘阁二柱国杨</p>
<p style="text-align: left">
	　　亿上</p>
<p style="text-align: left">
	　　亿启。夙陪清侣。因熟高名。闻传教于赤城。久领徒于鄞水。达契经之旨。叶彼重宣。精修忏之规。臻乎本净。机缘胥应。真俗焉依。顷更值于严凝。常奉陪于枢弼。辄求论荐。式冀褒扬。俄遇疾以归田。殆解麾而趋阙。涉乎累岁。绝望报音。暖席未遑。飞邮遽至。前言克践。私愿允谐。事虽自于乞邻。道弥光于出世。所有大师赐衣。敕命已于本州递角内附去。必垂领受。谨奉状。咨问兼伸陈贺。伏惟照察谨状</p>
<p style="text-align: left">
	　　法智大师谢杨文公启</p>
<p style="text-align: left">
	　　(知礼)伏念。身老林泉。任拘香火。仰明月而遐照我牖。望白云而高迁帝乡。徒效葵倾。因惭匏系。伏惟秘监果行。育德自诚而明。为诸夏之梓材。作九州之木铎。润色鸿业。挥彩笔于玉堂。康济明时。成皇觉于仙室。斯焉驾道。式副具瞻。素仰膺门。长悬丘捣。而知礼也。灰心寄世。砥行先经。切柏代香。忝嗣<a>天台</a>之乃祖。刻莲为漏。滥承庐阜之遗风。岂期误泛虚名。遐臻秘府。致诸命服。赠以善言。捧接宸章。感动肌骨。虽怀在笥。犹恐灾身。追思梁氏之知然。方兹何逮。退省裴公之优密类此犹轻。继都讲于山阴。作主人于莲社。顾微躯受赐。无足称焉。谅大教益光。有自来矣。造兰台而投刺。莫遂衷肠。栖石室以观心。永期外护。谨奉状申谢伏惟台悉</p>
<p style="text-align: left">
	　　杨文公请法智住世书</p>
<p style="text-align: left">
	　　亿启。近者窃审。大师期结社于十僧。约入忏之三载。然赴火光之正受。决取净土于往生。身见顿空。愿力弥壮。登莲华之绝品。闻法树之至音。兹事匪虚。先佛所证。然于俗念。切贮愿心。诚以大师。洞<a>三观</a>之指归。为四众之钦仰。续台岩之慧命。启越绝之度门。十善诱人。竞敦于白业。一音扶教。广演于金言。慈荫普均。道风允穆。惟极乐之界。盖觉皇之示权。而大患之躯。非智人之所乐。傥存忻厌。即起爱憎。既萌取舍之心。乃至能所之见。谅惟通悟。夙究真常。盖俯就于初机冀策发于净行。伏望因承恩诏弥广<a>福田</a>。增延住寿之期。恢阐<a>化缘</a>之盛。仍冀忏期之告毕。略迃法步。以相从。庶效纯陀。恭羞末后之供。愿同庆喜。顿释离尘之心。幸轸瞀蒙。未趋寂灭。切希垂听。颙俟报音。谨奉咨问</p>
<p style="text-align: left">
	　　法智复杨文公书</p>
<p style="text-align: left">
	　　(知礼)谨于讲忏之隙。依本<a>宗教</a>观。写书奉答秘监大檀越。(知礼)伏奉载垂真翰曲赐重言。俾(知礼)毕此忏期。更留讲训。仰承尊旨。合改先心。但以专诚久趣此门。鄙志莫能易辙。况良时难遇。胜事易差。故欲且副夙心。不果恭遵严命。所言(知礼)洞三观之指归者。称之太过也。又云极乐本由示权。<a>修道</a>须忘忻厌者。诚哉是言也。而(知礼)今忻净土。特厌患身。亦有其由。辄伸于后。若其一心三观。虽非洞达。敢不依凭(知礼)四十余年。寻其筌罤。学其去就。神根既钝。证入无由而于户牖关防。行用时节。多所游历。亦略谙知。今者蒙索报音。故难杜口。粗陈梗概。希赐否臧。三观者。一念即空即假即中也。恢扬肇自于如来。妙悟近推于智者。全由性发。实匪修成。故于一心。宛有三用。所谓空者。一切皆空。即三观悉彰破相之用也。假者一切皆假即。三观悉明立法之功也中者一切皆中。即三观悉是绝待之体也。是则终日破相。而诸法皆成。终日立法。而纤尘必尽终日绝待。而二谛炽然。故般若谈空。八十法门得显。维摩立法。<a>三界</a>见爱皆忘。法华一乘。<a>世间</a>之相<a>常住</a>。皆由三观相即。致令诸法无遗。故三即非三。一即非一。非次第而入。非并别而观。不可以有无求。不可以中边取。故云不并不别非纵非横。盖三一<a>圆融</a>。修性冥泯。岂识心之所测。何言说之能诠。故强示云。不可思议之妙观也。说即非说。无说而说。能知此已。对一切境。以此观照了之。立一切行。以此观导达之。办一切事。以此观成就之。设一切教。以此观敷畅之。修此观者。能所必忘。取舍斯泯。故真如无念。向则心绝。终日说示。不异无言。舍此则必同众魔。离此则未超诸外。故龙树云。除诸法实相。余皆魔事。迦叶云。未闻大<a>涅槃</a>。前皆是邪见。大矣哉。一心三观之妙宗也。故(知礼)所求。安养而生。所欲燃烬而死。凭此三观。遣彼百非也。言极乐之界盖觉皇示权者。经论既以净土之教。为胜方便。验知。是如来善巧权用也。但权名不局。实理亦通。是要甄分方知去取。体外之权须破。体内方便须修。离事之理则粗。即权之实方妙。故小乘无他佛之说。大教有刹海之谈。盖心性遍周法界无外。理极故令事广。华大故省池深。刹如帝珠。出现重重无尽。方显寂光之理。身类天馔。感报彼彼不同。乃表遮那之性。岂应极乐不预<a>唯心</a>。故如来藏中。涅槃具足。<a>随缘</a>发现。应量而知。既能彰<a>地狱</a>天宫。岂不造秽邦净国。本性虽具。由心发明。弥陀以<a>无缘</a>之慈。取极乐之土。释迦以乐说之辩。示往生之门。斯皆善巧之权方。摄彼沉沦之品汇。令惧退转者不退。使不善观者能观净土。权相盖多。今且略论此二。故起信论云。初学大乘正信。以在此土。不常值佛。惧谓<a>信心</a>意欲退者。当知。如来有胜方便。摄护信心。但当专念<a>极乐世界</a>阿弥陀佛真<a>如法</a>身。毕竟得生住正定。故专念真如法身者。岂异大乘正信。以依彼佛为境。故能牵生净方。斯是如来权巧也。又观无量寿<a>佛经</a>云。凡夫心想羸劣。未得天眼。不能远观。诸佛如来。有异方便。令其得见。此盖释迦神力。弥陀愿心。若有谛观。必能睹见。斯亦觉皇。异妙方便也。此之权巧方便。既约圆论。即与法华微妙方便。无二无别故。诸天及人。声闻缘觉。事度<a>菩萨</a>。渐修大士。充满世间。数等河沙。尽思度量。不能知觉。唯佛与佛。乃能究尽。圆信圆解。方能造修。(知礼)虽是钝根。滥沾圆教。不离当念。愿达彼方。庶即下凡。便阶不退。复闻。大通佛世。结缘之徒。已经尘点劫来。尚住声闻之地。皆由退大。故涉长时。身子六心。退落五道。况悠悠<a>学佛</a>者乎。盖由此土多值退缘。故云。鱼子．庵罗．华．菩萨初发心。三事因中。多及其结果少。若求生安养。即于博地。能藉胜缘。才获往生。永无退转。闻兹利益。得不忻求。乃用一心三观。为舟航。复以六时五悔。为橹棹。求往唯心之净土。愿见本性之弥陀。然后运同体之大悲。度法界之含识。顺佛权巧。求生乐邦。其意略尔。所言傥存忻厌。即起爱憎。既萠取舍之心。乃生能所之见者。起过之相。诚如所言。立德之缘。今当略说。盖以忻厌取舍善。能起过成功。故马鸣立。为始觉之基。智者称为净土之渐。维摩以见爱为侍者。文殊以贪恚为功能。斯皆用之在人。乘之有法。且众生旷劫。住此娑婆。贪于粗弊色声。着于下劣依正。既无厌离之念。但增系缚之缘。纵有熏修。鲜有克遂。以此土法多障。致道行难成。故涅槃经云。得人身者。如爪上土。失人身者。如大地土。是故诸佛。慜此众生。以愿行功。取清净土。令起忻慕。作受生因。以苦切言。说垢秽相。令其厌恶。成出离心。若非此心。不成始行。故非厌离。舍此无由。不起忻求。生彼无分。盖受生之法。以爱为缘。始自初心。终至等觉。变易未尽。忻厌叵忘。况始行耶。今求净土。不求身受诸乐心染妙尘。盖欲托彼净缘速增胜道。以彼<a>寿命</a>无尽依报自然。无有女人及以根阙。虽圣凡共处。而无恶道之名。虽声闻无边。且离执真之见。弥陀为良导。观音为胜友。一生补处甚多。十地<a>圣人</a>无数。风吟宝叶。波动金渠。皆出妙音。尽诠至理。既无违顺。永息贪嗔。凡有见闻。悉资寂照。皆住正定。功在于斯。今之众园。尚须求预。彼之宝刹。宁不愿生。但知净土唯心秽邦即性。即厌无厌即忻无忻。是则正助合修。解行兼运顺佛正教。非己曲情。况观经说上品生。因须大乘妙解。加修<a>六度</a>。兼劝众生。故(知礼)今以三观攻心。五悔助道。又恐净因未备。故以毕命。自要庶。凭最后之强缘。以作往生之定业。而又若不烧身臂指。非<a>出家</a>菩萨。梵网之诫明。然舍身命财。是真法供养法华之文焕矣。楞严然香一炷。宿债俱酬。轮王剜身千灯。妙果斯克。故知。初心后位。上圣下凡。皆可进修并彰至教。但行正解。自免邪修。以知性火真空。岂有能烧之相。所烧自亡也。又知佛体圆妙。岂存所供之人。则能供亦寂矣。两重能所既泯。一切功德斯成。是名苦行法门。所谓火光正受。四土净境顿现。此心诸佛道场。咸彰此处。但随所愿。必遂往生。故智者云。临终在定之心。即是净土。动念即是往生净土时。如此舍秽身。则尽垢秽之际。何理不彰。如此取净土。则极清净之源。何惑不遣。是以韦提忻清净业报之处。即证无生。萨埵舍痈疽瘭疾之身。云求常乐。此之取舍。与不取舍。体无二种。用亦同时。得名三种法门。谓取法门。舍法门。不取不舍法门。亦是三毒法门。具一切法。故无行经云。贪欲即是道。恚痴亦复然。如是三法中。具一切功德。文殊云。我是贪欲尸利。我是嗔恚尸利。我是愚痴尸利。深得此意。即一心三观。导一切行。办一切事也。以一切法空故。舍秽必尽。一切法假故。取净无遗。一切法中故。无取无舍。此之三法。一切如来同证。一切菩萨共修。故(知礼)今舍秽身。欣求净土。辄敢仰效也。然则修心万行。入道多门。随乐随宜。随修随悟。敢将测管。局彼太虚。但以(知礼)爰自少年。便敦此志。今已衰朽。多历事缘。此心常自现前。对境弥加增进。信由宿愿敢不恭酬。年来建立道场。众信共营供具。三载资缘粗备。数僧行愿。偶同此者。遭逢秘监。知乎姓名。察其始末。敢请俯为檀越。运以力轮。使片善之有成。俾净愿之克遂。然后芘我宗教。广见流行。令未闻者闻。使未悟者悟。更冀佐治功成之后。期颐报满之时。随愿求生极乐世界。冀得同会一处。同叙宿因。同化含生。同登大觉(知礼)素无文学。元是野僧。发语粗浮。显理疎脱。盖奉读前书云。精修忏之规。臻乎本净。次书云。净土匪虚。先佛所证。仰惟。秘监深洞苦行。可以穷源。复知净邦由来即理。盖欲(知礼)广援乘教。傍示未闻。是敢辄附本宗。少述愚见。有黩台听。不任悚惶。不宣</p>
<p style="text-align: left">
	　　杨文公谢法智答义书启</p>
<p style="text-align: left">
	　　(亿)启。近于公邮。获披芳翰。承法裕以增胜。享净乐以无涯。景仰尤深。感叙奚罄。属拘公局。夐阻句筵驰系于兹。敷宣宁既谨修状谢</p>
<p style="text-align: left">
	　　杨文公三问并法智答</p>
<p style="text-align: left">
	　　(亿)启。远寄示长书为答。重复窥玩。但钦渊奥。俗学肤浅。何以奉酬。辄缘来意。虔致三问。具于别纸。请赐见答。傥契卑心。别具咨报。然希取证于泥曰。亦冀专修于末供也。(亿)白</p>
<p style="text-align: left">
	　　承师有言。西方净土。风吟宝叶。波动金渠。此是何人境界</p>
<p style="text-align: left">
	　　答曰。即此见闻。更无道理。既彰教义。宁免指陈。夫净土依正。俱宣妙法。闻者合了。根尘绝迹。物我一如。岂执有人对他境界。此间圆顿<a>行者</a>。以根对尘。起识之时即了。以法界对法界。起法界。实非心外之境境外之心。则心自知心。境自见境。境岂见境。心岂知心。知见既忘。言诠亦绝。故强名云不思议境观也。凡位修之尚尔。圣位证之奚言。又若强论所离之境差别相者。粗中之粗。凡夫境界。细中之细。是佛境界。斯盖教道分别也。若今圆论。不离而离。初心能离佛之所离。以一心三观即佛智。故前书云。对一切境。以此观照了之。斯之谓矣</p>
<p style="text-align: left">
	　　承师有言。烧身臂指。乃是出家菩萨。舍身命财。方名真法供养。此语出梵网法华二经。然并是魔王所说。且非正教</p>
<p style="text-align: left">
	　　答曰。佛之与魔相去几何。邪之与正有何欠剩。良由本理具魔<a>佛性</a>。不二而一。二而不二。随缘发现。成佛成魔。性既本融修。岂能异。故圆实教。称性而谈。魔界如。佛界如。一如。无二如。故得云魔外无佛佛外无魔。亦是一魔。一切魔。一佛。一切佛。俱称法界。皆一体遍周。故悉得称王。皆诸法朝会故。若于魔佛。起胜劣心。自是邪思。殊非正观。然魔法本妙。如富豪家满中七宝。而凡夫生盲。转动挂碍。为宝所伤。二乘热病。见是鬼虎龙蛇。怖故逃避。渐修菩萨。犹如夜视。见不了了。唯圆顿行者。从初决定。见是七宝。而<a>自在</a>用。唯佛无碍故。魔是法界魔。是法王博地。唯理性。是初学但名字。是五品位观行。是十信位相似。是法身菩萨分证。是唯妙觉如来究竟。是以此位方穷魔<a>法事</a>理边底。具足能于魔界。统摄自在。即魔王义成就也。应知。波旬称魔王者。有名无实。以乖统摄自在之能。故涅槃云。世谛但有名无实义。第一义谛。有名有实义。若然者。梵网法华真实魔王所说。更何所疑。以魔王与觉者一体异名。如帝释一身既具千德。遂有千名。岂因陀罗说异憍尸迦说耶。今云魔王说者。非独不异佛说。而能深显圆宗。何者。以圆不自圆。乃偏邪诸法。一一皆圆也。法华决了声闻之法。是诸经之王。岂不决了魔外为王耶。但魔外易开。诸大乘已说声闻难开。故法华随难别指耳。如华严胜热<a>婆罗门</a>投火化人。则全用外道之行。和须蜜多女。染欲摄生。则全用魔罗之法。若非深住魔外法界。安能令无量人得证三昧。乃是行于非道。通达佛道也。况今烧身臂指。正助合行。舍身命财。财法兼济。则一切法趣苦行。为法界故。教主既与魔佛。体一法门。则邪正本融。乃名具足尸罗。所谓体内方便。魔说之意。岂不然乎。如是闻魔不惊。于佛离着。乃是粗研三观之功也。前书云。立一切行以此观。导达之其有由矣</p>
<p style="text-align: left">
	　　承师有言。火光正受。是苦行法门。当劫火洞然大千俱坏之时。则何人受于极乐</p>
<p style="text-align: left">
	　　答曰。然身之际。岂定有人受于极乐。劫烧之时。岂定无人受于极乐。故净名经说。虽<a>善恶</a>之业不失。而作受之者本无。法华云。劫火所烧时。我此土安稳。<a>天人</a>常充满。庄严所游乐。以苦行人即本来人故。离有无相。本来人即苦行人故。非生灭法。全修在性。全性成修。此时彼时。无增无减。实不可思议也。此之正受。体是无上人法。贯彻三际。绵亘十方。成住坏空。不能变其质。水火风灾。未始离其用。以全金作器离水无波故。岂唯一理该通。抑亦当念总摄。故十方刹海。九世往来。同趣一心。名妙三昧。而以苦行为主者。原治事恶。助开理修。以为最后用心。庶作增上净业。既正助合运。乃修性一如。不离此心。而至极乐。前书云。办一切事。以此观成就之。其在此矣</p>
<p style="text-align: left">
	　　杨文公谢法智答三问答</p>
<p style="text-align: left">
	　　(亿)启。近致问端。远承答诲。恭闻了义。尤涤蒙襟。盖龙象之极。谈续云雷之雄韵。依而领解。奉以遵行。足照了于色空。乃混同于心境。往生随愿。福智并严。受顶记。以何赊。得法乳之正味。然而陋闻所及。结舌匪容。有疑须争。罔关于人我。觌面相示。期达于本源。若乃谷响随声动。彰于答应。镜火立照随。显于形规。如理而言。表枢机之迅发。依经以解。味糟粕以沉研。其如离句绝非。终焉杳邈。丧词忘虑。曷取攀缘。惟少室之宗风。本<a>灵山</a>之笑视。瞥然起念。已蹉西天之程。兀尔忘情。正坐山鬼之窟。有修有证。虑剜肉以成疮。以心传心。乃标指而为月。自他路绝。生佛道齐。纵直下以承当。已未来而丧失。故黄蘖痛杖于临际。至再三而自知。船子挥楫于夹山。一<a>刹那</a>而顿悟。傥全无扣激。遂泯于宗风。然少室机锋。为求于道契。恭承旨喻。但积钦隆。谅惟领众之余。允获深禅之乐。未期瞻拜。但积倾依。谨奉状起居谢</p>
<p style="text-align: left">
	　　法智再书上杨文公</p>
<p style="text-align: left">
	　　(知礼)谨焚香涤研写书。贡于秘监大檀越。(知礼)伏念。僻居海角。杳隔朝端。每思摩诘之威仪。屡破禅那之方便。恭惟。秘监大檀越。早亲先佛。深证无生。以本愿而熏心。作大臣而<a>护法</a>。故得儒释双洞解行两臻。于习禅阐教之流。起密友至亲之想。为法之切。究理之精。当代之间。一人而已。而(知礼)智非深证。行未超常。偶以友僧。达于非善。便赐优隆之遇。特加振发之恩。荐以命衣。旌乎讲业。虽匪本心之所欲。乃于大教而有光。仍自妙证之心。特设难思之问。深以发明奥旨。遍令悟解圆宗。既受击扬。敢无酬对。实谓。将金易麨。殊非如响。答声。岂期。辱示长笺。远慰山抱。旨辞稠叠。粉饰过逾。见深明少室之真风。仰高体灵山之密旨。是兹超悟。诚谓绝伦。又轸深仁重垂。敦劝俾满三年之忏。且留四大之身。在檀越之爱念。谓必有益。如鄙僧之揆度。知去乃成。良由以教照心历缘验行。虽修三观。未破四魔。虽运慈悲。潜生爱见。无船救溺。带病称医。既无济度之功。宁有疗治之益。欲图真化。须云净方。故依大乘。专修妙忏。托道场之净境。革世务之杂缘。五悔洗心。一讲熏种。助发无生之观。期明具德之心。又乘报识之未衰。必于慧命之可策恭酬宿愿。决取往生。盖思现报之强牵。复虑宿殃而熟夺。乃凭苦行。庶作良缘。用薄解之功。导临终之念。不灭而灭。等后际以捐躯。不生而生。彻本源而取土。四十年而标意。期此克酬。百千劫之受身。谅皆虚掷。冀满匹夫之愿。难遵大士之言。此生觌面虽乖。彼土承颜。必遂专希外护之力。用副本心之期。仍念。所业教乘。仰托台恩庇荫。使乘乘不断。令处处皆闻。惟此是繄。仰期见允。(知礼)书不成字语。不成文。冀表寸诚。匪容假手。以此叙感。千万之一二也。伏惟。台慈略赐念察。不宣</p>
<p style="text-align: left">
	　　杨文公再书请法智住世</p>
<p style="text-align: left">
	　　(亿)再咨。(亿)顷露虔诚。愿延住寿。枉柔音之垂报。仰确志之惟坚。柰以。台教之复。兴聿自海邦而始唱。赖香象之所负。同优昙之一开。傥取证于乐邦。孰能扶于法运。迦文念过去之说。罔趣泥洹。生公待未至之经。久停枯聚。备存昔制。希察遐衷。幸甚幸甚</p>
<p style="text-align: left">
	　　杨文公书上太守李夷庚同请住世</p>
<p style="text-align: left">
	　　(亿)启。违阔已来。倾凝何极。辄有闻白。不避渎烦。顷者贵郡天台教主。礼大师。精修忏仪前约岁纪。将趋火化以泯身。缘(亿)素闻其风。辄伸首劝。以其通赤城之秘典。启浙水之度门。逈传止观之妙机。允续能仁之慧命。实经论之龙虎。作黑暗之明灯。傥住世之久如。固利生之[穴/浸]广。函封沓委。志愿确坚。率和四众之情。叩端不已。度越重江之阻。驰讯继臻。得其来音。颇似相许。尚虑持于宿誓。或匪顾于幻躯。望敦外护之心。共延住寿之数。叶宣大教。克树胜因。遐祝在兹。繁述为此。凛冬冠序。精摄是宜</p>
<p style="text-align: left">
	　　杨文公上天竺忏主启</p>
<p style="text-align: left">
	　　(亿)启。逖仰孤风。宏敷至教。续台岩之慧命。逗浙水之上机。萦以尘烦。间于道里。阻亲软语。莫叩灵筌。清侣遐臻。圆封辱贶。同寄书于汉上。智辩难酬。陪结友于香山。愿心犹郁。钦承道眷。内积靦颜。暄序甫临。履用增胜。不宣</p>
<p style="text-align: left">
	　　又致请法智住世内简</p>
<p style="text-align: left">
	　　昨因闻。明州延庆寺礼座主。结僧入忏。期以三载。并趋火化。况此僧传持大教。徒众攸归。为世导师。开人眼目。得其久住。利益甚多。遂曾发书伸劝。他有答简。备述确乎之志也。今已召得他请益<a>弟子</a>(智环)来。此即总印大师。澄公之上足也。现欲专裁尺牍同其春水。请环师再伸劝请。切知。吾师与之同禀。并化东南。须仗法友之诚言。苦留大士而住世。相次别期奉简。先此导怀</p>
<p style="text-align: left">
	　　杨文公又书留法智住世</p>
<p style="text-align: left">
	　　(亿)启。近专驰寓谅已通。闻属在疚之方。初固叙怀。而未悉。盖以夙伸劝请。冀永住期。佥同缁白之诚。密契龙天之愿。允蒙金诺。遐慰蓬心。惟台岭之秘诠。免虞线绝。而灵山之慧命。克广灯传。社侣相欢。空居迭报。尚虑。大师未忘夙念。犹执誓言。外虽徇于吁辞。中尚存于确志。况义天初显。化土丛依。祈寿劫之增延。诱根机而[穴/浸]熟。利他斯博。报佛为深。虔露寸衷。幸副群仰。谨修状起居。咨问伏惟。照察谨状</p>
<p style="text-align: left">
	　　法智再启复文公</p>
<p style="text-align: left">
	　　(知礼)伏念。云在帝乡。豹栖山雾。虽体疎影吊。语默相悬。而道接魂交。朝夕自迩。岂谓蕙心见齿。琬检继臻。危坐整容。发函伸纸。粲星云之古字。俦彼偃波。铺绡縠之高文。篾夫雕玉。尤味雅旨。尚虑渝盟。切缘(知礼)学昧通情。辩疎精难。廓无极之野。贵乃游观。坥空洞之乡。聊兹偃仰。指华池而欲骛。誓薪榻以云。终免留曾布于笃诚。循省己移于壮志。既承爱物之道。奚爽可复之言。良由秘监侍郎。藻绘教门。丹青慈室。唯恐休明之代。篾闻圆顿之宗。示轩冕之身。上毗仁主。以寂照之道。克辅空王。欲进后贤。特垂洪范。但认流思斯博。岂同书带而休顾泉客之泣珠。未足为赠想。卫人之报玉。止解典言。承缉传通。庶酬[將/廾]劝。(知礼)上戴尊慈。山情不任</p>
<p style="text-align: left">
	　　法智谢李驸马请住世书(驸马书旧失传)</p>
<p style="text-align: left">
	　　(知礼)伏念。夙求藏密。因省庸才。漱石枕流。靡沽于荣利。收视反听。唯玩于希夷。拟捐如幻之躯。庶策无生之慧。岂谓。逈关雅素。遐示音徽。曲彰激劝之辞。俾退真归之限。金简玉字。如降丹室之中。瑶蕊[王*(虍-七+(一/八/八/目))]枝。永辉蓬庐之内。千钧未重。三观何厌。回虑孱微。敢言胜克然以驸马都尉。国纪人望。神清鉴明。品格悬殊。社颢才堪于亚相。声光奋发。传宣未可以偕行。良由尊道贵人。流谦崇让。既颇形于厚劝。讵奚诺以赐言。是敢竭朽竭愚。且讲且说。庶凭浩益。仰谢洪恩</p>
<p style="text-align: left">
	　　法智贺杨文公加翰林书</p>
<p style="text-align: left">
	　　(知礼)伏审。荣奉金泥。首司玉署。欢捴??Ｆ舸ξ薮印７??Ｇ煳竟б浴：渤な汤伞；?欣廴省２┪叶嗍丁Ｓ凶羰敝?馈Ｎ廾氖乐?荨Ｔ顺锟把怯谧臃俊Ｒ胖蔽慈挠谑逑颉＜右越弥境珏恪Ｒ们榈浞亍Ｊ瞻俅??谖摹Ｑ∫灏床俊２汕г刂?旁稀？即蔷桶唷４烊憾?诒识恕Ａ?思?谛文凇９实梦涣谌?ㄐ男?赝?Ｆ袷硬荻?诨?帧１睾透???聘蟆				</div></div><hr><script charset='utf-8' src='../../js/footer.js'></script></body></html>