<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修慈悲道场忏法 第十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>慈悲道场忏法 第十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>慈悲道场忏法 第十卷</strong></p>
<p style="text-align: left">
	　　<a>菩萨</a>回向法</p>
<p style="text-align: left">
	　　今日道场同业大众。相与已得捍劳忍苦。修如是等无量善根。宜复人人起如是念。我所修习善根。悉以<a>饶益</a>一切众生。令诸众生究竟清净。以此所修忏悔善根。令一切众生皆悉灭除<a>地狱</a>饿鬼畜生阎罗王等无量苦恼。以此忏法为诸众生。作大舍令灭苦阴。作大护令脱烦恼。作归依令离恐怖。作止趣令至智地。作安隐令得究竟安隐处。作大明令灭痴闇。作大灯令得安住究竟明净。作大导师令入方便法得净智身</p>
<p style="text-align: left">
	　　今日道场同业大众。如此诸法。是菩萨摩诃萨为怨亲故。以诸善根同共回向。一切众生等无差别。入平等观无怨亲想。常以爱眼视诸众生。若众生怀恨于菩萨起恶逆心者。菩萨为真善知识。善调伏心为说深法。譬如大海一切众毒所不能坏。菩萨亦尔。愚痴无智不知报恩。如是众生起无量恶。不能动乱菩萨道心。譬如皎日普照众生不为无目而隐光明。菩萨道心亦复如是。不为恶者而生退没。不以众生难调伏故退舍善根。菩萨摩诃萨于诸善根<a>信心</a>清净长养大悲。以诸善根普为众生深心回向。非但口言。于诸众生皆发<a>欢喜</a>心。明净心。柔软心。慈悲心。爱念心。摄取心。饶益心。安乐心。最胜心。以诸善根回向。菩萨摩诃萨发如是善根回向。我等今日亦应仰学如是回向心念口言。若我所有回向功德。令诸众生得清净趣。得清净生功德满足。一切<a>世间</a>无能坏者。功德智慧无有穷极。身口意业具足庄严常见诸佛。以不坏信听受<a>正法</a>。离诸疑网忆持不忘。净身口业心常安住。胜妙善根永离贫乏七财充满。修学一切菩萨所学。得诸善根成就平等。得妙<a>解脱</a>一切种智。于诸众生得慈爱眼。身根清净言辞辩慧。发起诸善心无染着。入甚深法摄取一切。同住诸佛住无所住。所有回向悉如十方菩萨摩诃萨所发回向。广大<a>如法</a>性。究竟如<a>虚空</a>。愿(某甲)等得如所愿满菩提愿。四生<a>六道</a>同得如愿。重复增到五体投地。归依世间大慈悲父</p>
<p style="text-align: left">
	　　南无<a>弥勒</a>佛　南无<a>释迦牟尼佛</a>　南无威德佛　南无见明佛　南无善行报佛　南无善喜佛　南无无忧佛　南无宝明佛　南无威仪佛　南无乐福德佛　南无功德海佛　南无尽相佛　南无断魔佛　南无尽魔佛　南无过衰道佛　南无不坏意佛　南无水王佛　南无净魔佛　南无众生王佛　南无爱明佛　南无菩提相佛　南无智音佛　南无常精进菩萨　南无不休息菩萨　南无无边身菩萨　南无<a>观世音菩萨</a></p>
<p style="text-align: left">
	　　又复归依十方尽虚空界一切三宝。愿以慈悲力同加摄受。令回向心具足成就。(某甲)等若具有无量大恶罪业。应受无量无边楚毒。于恶道中不能自拔。违今日发菩提心。违菩提行。违菩提愿者。愿十方大地菩萨一切<a>圣人</a>。以慈悲心不违本愿。助(某甲)等于彼三恶道中。救诸众生令得解脱。愿不以苦故舍离众生为我。荷负重担满平等愿。度脱一切众生生老病死愁忧苦恼无量诸难。令诸众生悉得清净。具足善根究竟解脱。舍离众魔远恶知识。亲近善友真善眷属。成就净业尽灭众苦。具足菩萨无量行愿。见佛欢喜得一切智。还复度脱一切众生</p>
<p style="text-align: left">
	　　已回向竟次应于六根发愿</p>
<p style="text-align: left">
	　　发愿第四</p>
<p style="text-align: left">
	　　又愿今日道场同业大众。各自发如是愿。寻众恶所起皆缘六根。是为六根众祸之本。虽为祸本。亦能招致无量福业。故胜鬘经言。守护六根净身口意。以此义证生善之本。故于六根发大誓愿</p>
<p style="text-align: left">
	　　初发眼根愿</p>
<p style="text-align: left">
	　　愿今日道场同业大众。广及十方四生六道一切众生。从今日去乃至菩提。眼常不见贪欲无厌诈幻之色。不见謟谀曲媚佞会之色。不见玄黄朱紫惑人之色。不见嗔恚斗诤丑状之色。不见打扑苦恼损他之色。不见屠裂伤毁众生之色。不见愚痴无信疑闇之色。不见无谦无敬骄慢之色。不见九十六种邪见之色眼常不见如是一切众恶不善之色愿眼常见一切十方<a>常住</a>法身湛然之色。常见三十二相紫磨金色。常见八十种好随形之色。常见诸天诸仙奉宝来献散华之色。常见口出五种色光<a>说法</a>度人之色。常见分身散体遍满十方之色。常见诸佛放肉髻光感有缘来会之色。又愿眼常见十方菩萨辟支<a>罗汉</a>众圣之色。常得与诸众生及诸眷属观佛之色。常见众善无教假色。常见七觉净华之色。常见解脱妙果之色。常见今日道场大众欢喜赞法顶受之色。常见四众围绕听法渴仰之色。常见一切布施持戒忍辱精进之色。常见一切静默禅思修智慧之色。常见一切众生得无生忍现前受记欢喜之色。常见一切登金刚慧断无明闇补处之色。常见一切沐浴法流不退之。色已发眼根愿竟。相与至心五体投地。归依世间大慈悲父</p>
<p style="text-align: left">
	　　南无弥勒佛　南无释迦牟尼佛　南无善寂佛　南无梵命佛　南无智喜佛　南无神相佛　南无如众王佛　南无持地佛　南无爱日佛　南无罗睺月佛　南无华明佛　南无<a>药师佛</a>　南无持势力佛　南无福德明佛　南无喜明佛　南无好音佛　南无法<a>自在</a>佛　南无<a>梵音</a>佛　南无妙音菩萨　南无<a>大势至菩萨</a>　南无无边身菩萨　南无观世音菩萨</p>
<p style="text-align: left">
	　　又复归依如是十方尽虚空界一切三宝</p>
<p style="text-align: left">
	　　愿以慈悲力同加覆护。令(某甲)等得如所愿满菩提愿(一拜)</p>
<p style="text-align: left">
	　　次发耳根愿</p>
<p style="text-align: left">
	　　又愿今日道场同业大众。广及十方四生六道一切众生。从今日去乃至菩提。耳常不闻啼哭愁苦悲泣之声。不闻无间地狱受苦之声。不闻镬汤雷沸振响之声。不闻刀山剑树锋刃割裂之声。不闻十八地狱间隔无量苦楚之声。又愿从今日去耳常不闻饿鬼饥渴热恼求食不得之声。不闻饿鬼行动节间火然作五百车声。又愿从今日去耳常不闻畜生身大五百由旬为诸小虫噆食苦痛之声。不闻抵债不还生馲驼驴马牛身常负重鞭杖楚挞困苦之声。耳常不闻爱别离怨憎会等八苦之声。不闻四百四病苦报之声。不闻一切诸恶不善之声。不闻钟铃螺鼓琴瑟箜篌琳琅玉佩惑人之声。唯愿一切众生从今日去。耳常得闻诸佛说法八种音声。常闻无常苦空<a>无我</a>之声。常闻八万四千波罗蜜声。常闻假名诸法无性之声。常闻诸佛一音说法各得解声。常闻一切众生皆有<a>佛性</a>法身常住不灭之声。常闻十地菩萨忍音修进之声。常闻得无生解善入佛慧出<a>三界</a>之声。常闻诸法身菩萨入法流水真俗并观念念具足万行之声。常闻十方辟支罗汉四。果之声。常闻帝释为诸天说般若之声。常闻十地补处大士在兜率宫说法不退转地行之声。常闻万善同归得佛之声。常闻诸佛赞叹一切众生能行十善<a>随喜</a>之声。愿诸众生常闻诸佛赞言善哉是人不久成佛之声。已发耳根愿竟。相与至心五体投地。重复归依世间大慈悲父</p>
<p style="text-align: left">
	　　南无弥勒佛　南无释迦牟尼佛　南无善业佛　南无意无谬佛　南无大施佛　南无名赞佛　南无众相佛　南无德流布佛　南无世自在佛　南无德树佛　南无灭痴佛　南无无量佛　南无善月佛　南无无边辩相佛　南无宝月菩萨　南无月光菩萨　南无无边身菩萨　南无观世音菩萨</p>
<p style="text-align: left">
	　　又复归依如是十方尽虚空界一切三宝</p>
<p style="text-align: left">
	　　愿以慈悲力同加摄受。令(某甲)等得如所愿满菩提愿</p>
<p style="text-align: left">
	　　次发鼻根愿</p>
<p style="text-align: left">
	　　又愿今日道场同业大众。广及六道一切众生。从今日去乃至菩提。鼻常不闻<a>杀生</a>嗞味饮食之气。不闻畋猎放火烧害众生之气。不闻蒸煮熬炙众生之气。不闻三十六物革囊臭处之气。不闻锦绮罗縠惑人之气。又愿鼻不闻地狱剥裂燋烂之气。不闻饿鬼饥渴饮食粪秽脓血之气。不闻畜生腥臊不净之气。不闻病卧床席无人看视疮坏难近之气。不闻大小便利臭秽之气。不闻死尸膖胀虫食烂坏之气。唯愿大众六道众生从今日去。鼻常得闻十方世界牛头旃檀无价之香。常闻优昙钵罗五色华香。常闻欢喜园中诸树华香。常闻兜率天宫说法时香。常闻妙法堂上游戏时香。常闻十方众生行<a>五戒</a>十善六念之香。常闻一切七方便人十六行香。常闻十方辟支学无学人众德之香。常闻四果四向得无漏香。常闻无量菩萨欢喜离垢发光焰慧难胜远行现前不动善慧法云之香。常闻众圣<a>戒定慧</a>解脱解脱知见五分法身之香。常闻诸佛菩提之香。常闻三十七品十二缘观<a>六度</a>之香。常闻大悲三念十力四无所畏十八不共法香。常闻八万四千诸波罗蜜香。常闻十方无量妙极法身常住之香。已发鼻根愿竟。相与至心五体投地。归依世间大慈悲父</p>
<p style="text-align: left">
	　　南无弥勒佛　南无释迦牟尼佛　南无梨陀法佛　南无应供养佛　南无度忧佛　南无乐安佛　南无世意佛　南无爱身佛　南无妙足佛　南无优钵罗佛　南无华缨佛　南无无边辩光佛　南无信圣佛　南无德精进佛　南无妙德菩萨　南无金刚藏菩萨　南无无边身菩萨　南无观世音菩萨</p>
<p style="text-align: left">
	　　又复归依如是十方尽虚空界一切三宝</p>
<p style="text-align: left">
	　　愿以慈悲力同加摄受。令(某甲)等得如所愿满菩提愿</p>
<p style="text-align: left">
	　　次发舌根愿</p>
<p style="text-align: left">
	　　又愿今日道场同业大众。广及十方四生。六道一切众生。从今以去乃至菩提。舌恒不尝伤杀一切众生身体之味。不尝一切自死之味。不尝生类血髓之味。不尝怨家对主毒药之味。不尝一切能生贪爱烦恼嗞味之味。愿舌恒尝<a>甘露</a>百种美味。恒尝诸自然饮食之味。恒尝香积香饭之味。恒尝诸佛所食之味。恒尝法身戒定慧之所熏修所现食味。恒尝法喜<a>禅悦</a>之味。恒尝无量功德滋治慧命甜和之味。恒尝解脱一味等味。恒尝诸佛泥洹至乐最上胜味之味。已发舌根愿竟。相与至心五体投地。归依世间大慈悲父</p>
<p style="text-align: left">
	　　南无弥勒佛　南无释迦牟尼佛　南无真实佛　南无天主佛　南无高音佛　南无信净佛　南无婆耆罗陀佛　南无福德意佛　南无焰炽佛　南无无边德佛　南无聚成佛　南无师子游佛　南无不动佛　南无信清净佛　南无<a>虚空藏菩萨</a>　南无萨陀波轮菩萨　南无无边身菩萨　南无观世音菩萨</p>
<p style="text-align: left">
	　　又复归依如是十方尽虚空界一切三宝</p>
<p style="text-align: left">
	　　愿以慈悲力哀愍覆护。令(某甲)等得如所愿满菩提愿</p>
<p style="text-align: left">
	　　次发身根愿</p>
<p style="text-align: left">
	　　又愿今日道场同业大众。广及十方一切众生。从今日去乃至菩提。身常不觉五欲邪媚之触。不觉镬汤炉炭寒冰等触。不觉饿鬼。头上火然烊铜灌口焦烂之触。不觉畜生剥裂苦楚之触。不觉四百四病诸苦之触。不觉大热大寒难耐之触。不觉蚊蚋蚤[(訊-言)/虫]诸虫之触。不觉刀杖毒药加害之触。不觉饥渴困苦一切诸触。愿身常觉诸天妙衣之触。常觉自然甘露之触。常觉清凉不寒不热之触。常觉不饥不渴无病无恼休强之触。常觉卧安觉安无忧无怖之触。常觉十方诸佛<a>净土</a>微风吹身之触。常觉十方诸佛净国七宝浴池洗荡身心之触。常觉无老病死诸苦之触。常觉飞行自在与诸菩萨听法之触。常觉诸佛<a>涅槃</a>八自在触。已发身根愿竟。相与至心五体投地。归依世间大慈悲父</p>
<p style="text-align: left">
	　　南无弥勒佛　南无释迦牟尼佛　南无行明佛　南无龙音佛　南无持轮佛　南无财成佛　南无世爱佛　南无法名佛　南无无量宝名佛　南无云相佛　南无慧道佛　南无妙香佛　南无虚空音佛　南无虚空佛　南无越三界菩萨　南无跋陀婆罗菩萨　南无无边身菩萨　南无观世音菩萨</p>
<p style="text-align: left">
	　　又复归依如是十方尽虚空界一切三宝</p>
<p style="text-align: left">
	　　愿以慈悲力覆护摄受。令(某甲)等得如所愿满菩提愿</p>
<p style="text-align: left">
	　　次发意根愿</p>
<p style="text-align: left">
	　　又愿今日道场同业大众。广及十方一切众生。从今日去乃至菩提。意常得知贪欲嗔恚愚痴为患。常知身杀盗淫妄言绮语两舌恶口为患。常知杀父害母杀阿罗汉出佛身血破和合众是无问罪。常知谤<a>佛法</a>僧不信因果人死更生<a>报应</a>之法。常知远恶知识亲近善友。常知咨受九十六种邪师之法为非。常知三漏五盖十缠之法是障。常知三途可畏<a>生死</a>酷剧苦报之处。愿意常知一切众生皆有佛性。常知诸佛是大慈悲父无上医王。一切尊法为诸众生病之良药。一切贤圣为诸众生看病之母。愿意常知归依三宝应受五戒次行十善。如是等法能招天上人中胜报。常知未免生死应修七方便观腝顶法等。常知应行无漏苦忍十六圣心。先修十六行观观四<a>真谛</a>。常知<a>四谛</a>平等无相故成四果。常知总相别相一切种法。常知<a>十二因缘</a>三世因果轮转无有休息。常知<a>修行</a>六度八万诸行。常知断除八万四千尘劳。常知体会无生必断生死。常知十住阶品次第具足。常知以金刚心断无明闇得无上果。常知体极一照万德圆备累患都尽成大涅槃。常知佛地十力四无所畏十八不共无量功德无量善法。已发意根愿竟。相与至心五体投地。归依世间大慈悲父</p>
<p style="text-align: left">
	　　南无弥勒佛　南无释迦牟尼佛　南无天王佛　南无珠净佛　南无善财佛　南无灯焰佛　南无宝音佛　南无人主王佛　南无罗睺守佛　南无安隐佛　南无师子意佛　南无宝名闻佛　南无得利佛　南无遍见佛　南无<a>马鸣菩萨</a>　南无<a>龙树菩萨</a>　南无无边身菩萨　南无观世音菩萨</p>
<p style="text-align: left">
	　　又复归依如是十方尽虚空界一切三宝</p>
<p style="text-align: left">
	　　愿以慈悲心哀愍覆护摄受。令(某甲)等得如所愿满菩提愿</p>
<p style="text-align: left">
	　　次发口愿</p>
<p style="text-align: left">
	　　又愿大众。广及十方一切众生。从今日去乃至菩提。口常不毁呰三宝。不谤弘通经人说其过患。不言作善不得乐报作恶不得苦果。不言人死断灭不复更生。不说无利益损他人事。不说邪见外道所造经书。不教人作十恶业。不教人造五逆业。不称扬人恶。不言俗间无趣好戏笑事。不教人僻信邪鬼神。不评论人物好丑。不嗔骂父母师长善友。不劝人造罪。不断人作福。愿口常赞叹三宝。赞叹弘通法人说其功德。示人<a>善恶</a>果报。常说悟人身死神明不灭。常发善言使人利益。常说如来尊经十二部。常言一切众生皆有佛性当得常乐我净。常教人孝事父母恭敬师长。常劝人归依三宝受持五戒十善六念。常赞诵经典呗说诸善。常教人近善知识远恶知识。愿口常说十住佛地无量功德。使人修净土行庄严极果。常教人勤礼三宝。常教人建立形像修诸供养。常教人作诸善事如救头然。常教人救穷济苦无暂停息。已发口愿竟。相与至心五体投地。归依世间大慈悲父</p>
<p style="text-align: left">
	　　南无弥勒佛　南无释迦牟尼佛　南无世华佛　南无高顶佛　南无无偏辩才佛　南无差别知见佛　南无师子牙佛　南无梨陀步佛　南无福德佛　南无法灯善佛　南无目犍连佛　南无无忧国佛　南无意思佛　南无乐菩提佛　南无师子游戏菩萨　南无师子奋迅菩萨　南无无边身菩萨　南无观世音菩萨</p>
<p style="text-align: left">
	　　又复归依如是十方尽虚空界一切三宝</p>
<p style="text-align: left">
	　　愿以慈悲力覆护摄受。令(某甲)等得如所愿满菩提愿</p>
<p style="text-align: left">
	　　诸行法门</p>
<p style="text-align: left">
	　　又愿十方尽虚空界四生六道一切众生。从今发愿之后。各能具足诸行法门。笃信三宝爱敬法门。不怀疑惑坚固法门。欲断起恶勤忏法门。欲愿清净念悔法门。自心清净护身法门。永净四事护口法门不毁三业护意法门具足所愿菩提法门。第一不害悲心法门。化使立德慈心法门。不毁他人欢喜法门。不欺他人至诚法门。欲灭三途三宝法门。终不虚妄真实法门。不慢彼我舍害法门。无有犹预弃结法门。断斗讼意无诤法门。奉行平等应正法门</p>
<p style="text-align: left">
	　　又愿众生具足如是无量法门</p>
<p style="text-align: left">
	　　心趣法门观心如幻。意断法门舍不善本。神足法门身心轻便。信根法门不愿退根。进根法门不舍善轭。念根法门善造道业。定根法门摄心正道。慧根法门观无常空。信力法门越魔威势。进力法门一去不还。念力法门未曾忘舍。<a>定力</a>法门灭众<a>妄想</a>。慧力法门周旋往来。进觉法门积行佛道。正定法门逮得三昧。净性法门不乐余乘</p>
<p style="text-align: left">
	　　愿诸众生悉具菩萨摩诃萨诸如是等八万法门。清净佛土劝化悭嫉。悉度众恶八难之处。摄诸诤讼嗔恚之人。勤行众善摄<a>懈怠</a>者。定意<a>神通</a>摄诸乱想。已发愿竟。相与至心五体投地。归依世间大慈悲父</p>
<p style="text-align: left">
	　　南无弥勒佛　南无释迦牟尼佛　南无法天敬佛　南无断势力佛　南无极势力佛　南无慧华佛　南无坚音佛　南无安乐佛　南无妙义佛　南无爱净佛　南无惭愧颜佛　南无妙髻佛　南无欲乐佛　南无楼志佛　南无<a>药王菩萨</a>　南无药上菩萨　南无无边身菩萨　南无观世音菩萨</p>
<p style="text-align: left">
	　　又复归依如是十方尽虚空界一切三宝</p>
<p style="text-align: left">
	　　愿以慈悲力救护摄受。令三界六道四生众生。以今慈悲道场忏法发心发愿功德因缘。各各具足功德智慧。以神通力随心自在已发愿意次应嘱累<a>流通</a></p>
<p style="text-align: left">
	　　嘱累第五</p>
<p style="text-align: left">
	　　今日道场同业大众。相与已为六道四生众生发誓愿竟。次以众生付嘱诸大菩萨。愿以慈悲心同加摄受。以今忏悔发愿功德因缘。令一切众生悉皆乐求无上<a>福田</a>。深信施佛有无量报。令一切众生一心向佛。具得无量清净果报。愿一切众生于诸佛所无悭吝心。具足大施无所爱惜。又愿一切众生于诸佛所修无上福田。离二乘愿行菩萨道。得诸如来无碍解脱一切种智。又愿一切众生于诸佛所种无尽善根。得佛无量功德智慧。又愿一切众生摄取深慧。具足清净无上智王。又愿一切众生所游自在。得诸如来至一切处无碍神力。又愿一切众生摄取大乘。得无量种智安住不动。又愿一切众生具足成就第一福田。皆能出生一切智地。又愿一切众生于一切佛无嫌恨心。种诸善根乐求佛智。又愿一切众生以妙方便。往诣一切庄严佛刹。于一念中。深入法界而无疲倦。又愿一切众生得无比身。尽能遍游十方世界而无疲厌。又愿一切众生成广大身得随意行。得一切佛神力庄严究竟<a>彼岸</a>。于一念中显现如来自在神力遍虚空界。已发如是大愿竟。广大如法性。究竟如虚空。愿一切众生得如所愿满菩提愿。相与至心五体投地。(某甲)等若受苦报不能救众生者。以众生嘱累</p>
<p style="text-align: left">
	　　无量无边尽虚空界无生法身菩萨　无量无边尽虚空界无漏色身菩萨　无量无边尽虚空界发心菩萨　兴正法马鸣大师菩萨　兴像法龙树大师菩萨　十方尽虚空界无边身菩萨　十方尽虚空界救苦观世音菩萨　文殊师利菩萨　<a>普贤菩萨</a>　师子游戏菩萨　师子奋迅菩萨　师子幡菩萨　师子作菩萨　坚勇精进菩萨　金刚慧菩萨　弃阴盖菩萨　寂根菩萨　慧上菩萨　常不离世菩萨　药王菩萨　药上菩萨　虚空藏菩萨　金刚藏菩萨　常精进菩萨　不休息菩萨　妙音菩萨　妙德菩萨　宝月菩萨　月光菩萨　萨陀波轮菩萨　越三界菩萨</p>
<p style="text-align: left">
	　　又复嘱累如是十方尽虚空界一切菩萨。愿诸菩萨摩诃萨。以本愿力誓度众生力。摄受十方无穷无尽一切众生。愿菩萨摩诃萨。不舍一切众生同善知识无分别相愿一切众生知菩萨恩亲近供养。愿诸菩萨慈愍摄受。令诸众生得正直心。随逐菩萨不相远离。愿一切众生随菩萨教不生违反。得坚固心不舍善知识。离一切垢心不可坏。令诸众生为善知识不惜身命。悉舍一切不违其教。令诸众生修习大慈远离诸恶。闻佛正法悉能受持。令诸众生同诸菩萨善根业报。菩萨行愿究竟清净。具足神通随意自在。乘于大乘乃至究宽一切种智。于其中间无有懈息。乘智慧乘至安隐处。得无碍乘究竟自在。从始至未归依三宝断疑生信忏悔发心。显果报出地狱。解怨自庆。发愿回向。乃至嘱累。所有功德悉以布施十方尽虚空界一切众生</p>
<p style="text-align: left">
	　　弥勒<a>世尊</a>现为我证。十方诸佛哀愍覆护。所悔所愿皆得成就。愿诸众生同慈悲父俱生此国。预在初会闻法悟道。功德智慧一切具足。与诸菩萨等无有异。入金刚心成等正觉</p>
<p style="text-align: left">
	　　赞<a>佛咒</a>愿</p>
<p style="text-align: left">
	　　多陀阿伽度阿罗诃三藐三<a>佛陀</a><a>三德</a>具足。度人无量拔生死苦。以今忏悔<a>礼佛</a>功德因缘。愿诸众生各各具足。得如所愿满菩提。愿(某甲)等今日所发誓愿。悉同十方尽虚空界一切诸佛诸大菩萨所有誓愿。不可穷尽。我今誓愿亦复如是。广大如法性。究竟如虚空。穷未来际尽一切劫。众生不可尽。我愿不可尽。世界不可尽。我愿不可尽。虚空不可尽。我愿不可尽。法性不可尽。我愿不可尽。涅槃不可尽。我愿不可尽。佛出世不可尽。我愿不可尽。诸佛智慧不可尽。我愿不可尽。心缘不可尽。我愿不可尽。起智不可尽。我愿不可尽。世间道种法道种智慧道种不可尽。我愿不可尽。若十种可尽。我愿乃可尽。一切和南三乘圣众</p>
				</div></div><hr><script charset='utf-8' src='../../js/footer.js'></script></body></html>