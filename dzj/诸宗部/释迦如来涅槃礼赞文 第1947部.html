<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，释迦如来涅槃礼赞文 第1947部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>释迦如来涅槃礼赞文 第1947部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>释迦如来<a>涅槃</a>礼赞文 </strong>序</p>
<p style="text-align: left">　　宋霅溪<a>沙门</a>仁岳撰</p>
<p style="text-align: left">　　儒家流有终身之忧者。考妣远日之谓也。释氏子岂不然乎。彼所以思生我劬劳之亲。此所以怀度我慈悲之父。其德罔极其孝攸同。观夫叔世<a>出家</a>之徒。具沙门之形。禀释迦之姓。至佛涅槃日。不能斋庄致礼者众矣。予窃伤之。尝读涅槃后分。如来灭后。梵释天众大龟氏等。莫不皆以偈颂为之哀叹。又僧祇律。令涅槃日称扬佛德。于是追述化迹辄成赞辞。凡十四章章八句。初十章赞佛。次一章赞法。后三章赞僧。其诸方轨亦备行用。所冀吾众于二月十五日。严事经像精设供养。命声德者唱之。以展必哀之诚矣。昔孤山中庸子有涅槃八德赞。盖仿于傅徽白衣观音礼而作也。以为吴蜀音韵硕异。故江浙间多不行焉。今拟<a>天竺</a>法师赞智者文撰之。非苟好异务在生善。知我者且无以色声求佛。邪道为让哉</p>
<p style="text-align: left">　　释迦如来涅槃礼赞文(<a>天台</a>智者大师斋忌礼赞文同)</p>
<p style="text-align: left">　　(初入道场普礼三拜焚香互跪首者唱云)</p>
<p style="text-align: left">　　恭以。能仁应世寂默证真。廓千界以居尊。抚四生而为子。形随物现。元同非相之身。教逐机兴。讵异无言之道。爰自法轮载转。化迹弥隆。半字初谈。譬击蒙而靡倦。百金后寄。犹赎命以惟勤。普令烦恼之俦。安住如来之藏。四心告满<a>三德</a>云归。所谓不令一人独得灭度。皆以如来灭度而灭度之。是故入于涅槃不可得而思议。我等鹤林既远痛失于前缘。像法犹存忝遵于遗训。今值中春之日。缅怀北首之仪涧藻溪苹。聊展荐羞之礼。巴歈俚咏。少陈哀叹之诚。惟愿洪慈俯回昭鉴(至此总礼一拜晨朝必须致请。余时存略。请者一位三唱)</p>
<p style="text-align: left">　　一心奉请涅槃教主堪忍<a>世尊</a>释迦文佛</p>
<p style="text-align: left">　　惟愿降临道场受我供养</p>
<p style="text-align: left">　　一心奉请涅槃会上所<a>说法</a>门修多罗藏</p>
<p style="text-align: left">　　惟愿降临道场受我供养</p>
<p style="text-align: left">　　一心奉请涅槃会上所集圣贤<a>菩萨</a>僧众</p>
<p style="text-align: left">　　惟愿降临道场受我供养</p>
<p style="text-align: left">　　一心奉请涅槃会上所集圣贤缘觉僧众</p>
<p style="text-align: left">　　惟愿降临道场受我供养</p>
<p style="text-align: left">　　一心奉请涅槃会上所集圣贤声闻僧众</p>
<p style="text-align: left">　　惟愿降临道场受我供养</p>
<p style="text-align: left">　　(叹佛偈依经中迦叶菩萨所说叹后宣疏或随意陈白)</p>
<p style="text-align: left">　　怜悯<a>世间</a>大医王　　身及智慧俱寂静</p>
<p style="text-align: left">　　<a>无我</a>法中有真我　　是我顶礼无上尊</p>
<p style="text-align: left">　　(向下礼赞凡唱一身至释迦字和之礼毕起立唱赞)</p>
<p style="text-align: left">　　一心顶礼涅槃教主堪忍世尊现声光集众时身释迦文佛</p>
<p style="text-align: left">　　吉河坚树生初日　　灵耀仙音遍十方</p>
<p style="text-align: left">　　为召群生问后疑　　示言大觉归元寂</p>
<p style="text-align: left">　　世界宝严如乐土　　人身血现似奢华</p>
<p style="text-align: left">　　天供云臻但默然　　一时稽首怀忧恼</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃教主堪忍世尊受纯陀施食时身释迦文佛</p>
<p style="text-align: left">　　如来久证遮那体　　权现临终应供仪</p>
<p style="text-align: left">　　能与毛端变<a>化身</a>　　受兹华氏粳粮食</p>
<p style="text-align: left">　　六尘虽谓空无相　　五果当知结有缘</p>
<p style="text-align: left">　　我今追远奉粢盛　　愿证真常同妙义</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃教主堪忍世尊卧宝床现病时身释迦文佛</p>
<p style="text-align: left">　　付嘱文殊传<a>正法</a>　　俄然背疾示众生</p>
<p style="text-align: left">　　曲肱右胁类婴儿　　收视无言如病者</p>
<p style="text-align: left">　　郑重任听迦叶问　　<a>从容</a>犹待世王来</p>
<p style="text-align: left">　　再起流光烛大千　　满中群苦皆消荡</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃教主堪忍世尊入月爱三昧时身释迦文佛</p>
<p style="text-align: left">　　大悲俯念阿阇世　　随顺耆婆发善心</p>
<p style="text-align: left">　　麑座重舒月爱光　　衮衣顿觉身疮愈</p>
<p style="text-align: left">　　归佛始知邪道误　　闻经方了逆缘空</p>
<p style="text-align: left">　　伊兰丛里出栴檀　　奇哉取譬无根信</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃教主堪忍世尊示人天相好时身释迦文佛</p>
<p style="text-align: left">　　手祛法服舒身相　　升降<a>虚空</a>四六回</p>
<p style="text-align: left">　　欲入泥洹寂静门　　今观紫磨庄严聚</p>
<p style="text-align: left">　　麋躯曷报修因德　　尘劫难逢出世缘</p>
<p style="text-align: left">　　遗教殷勤嘱未来　　归依三宝皆当受</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃教主堪忍世尊观世间寂定时身释迦文佛</p>
<p style="text-align: left">　　应物已曾开秘藏　　还源相次近中宵</p>
<p style="text-align: left">　　又放光明号涅槃　　遍游<a>禅定</a>咸超越</p>
<p style="text-align: left">　　种智莫非观实相　　有情宁免见无常</p>
<p style="text-align: left">　　薪尽临当火灭时　　阿难于是心迷乱</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃教主堪忍世尊入四禅灭度时身释迦文佛</p>
<p style="text-align: left">　　重入四禅休顾命　　便于三昧示云亡</p>
<p style="text-align: left">　　双林变鹤覆金棺　　大地如雷震沙界</p>
<p style="text-align: left">　　释梵累陈哀叹偈　　魔邪聊解战争忧</p>
<p style="text-align: left">　　慧日慈光罢照临　　无明长夜何当晓</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃教主堪忍世尊入金棺白[疊*毛]时身释迦文佛</p>
<p style="text-align: left">　　国人相问荼毗法　　天帝亲传嘱累言</p>
<p style="text-align: left">　　俾顺轮王所化仪　　令生梵众无疆福</p>
<p style="text-align: left">　　细[疊*毛]千重周圣体　　宝棺七匝绕仙城</p>
<p style="text-align: left">　　再以香泉灌沐时　　咸睹妙严身不坏</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃教主堪忍世尊示饮光在柩时身释迦文佛</p>
<p style="text-align: left">　　尊者饮光居鹫岭　　出禅知佛已归真</p>
<p style="text-align: left">　　遥望拘尸徒步来　　正值阇维襄事日</p>
<p style="text-align: left">　　柩中先现身金色　　拜次仍回足辐轮</p>
<p style="text-align: left">　　最后能随哀慕心　　是为平等慈悲相</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃教主堪忍世尊入香楼火化时身释迦文佛</p>
<p style="text-align: left">　　卍字胸中流圣火　　众香楼上[火*苪]真躯</p>
<p style="text-align: left">　　玉相金姿竟不存　　霜绵素[疊*毛]还如故</p>
<p style="text-align: left">　　<a>舍利</a>晶荧分国土　　塔婆高显示人天</p>
<p style="text-align: left">　　我等惭生像法余　　空赞当时遗化事</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃会上所说法门修多罗藏</p>
<p style="text-align: left">　　始为纯陀敷妙义　　终因须跋演微言</p>
<p style="text-align: left">　　力扶毗奈破权疑　　能使阐提生实信</p>
<p style="text-align: left">　　饮用醍醐胜众味　　浴临渤海足群流</p>
<p style="text-align: left">　　我愿闻持尽后身　　圆伊满字常修学</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃会上所集圣贤菩萨僧集</p>
<p style="text-align: left">　　爰求无上菩提道　　遍集微尘萨埵因</p>
<p style="text-align: left">　　不于<a>三界</a>现诸心　　等视众生如一子</p>
<p style="text-align: left">　　引道大乘令发趣　　提携弱丧使知归</p>
<p style="text-align: left">　　人中<a>自在</a>尽犹龙　　乘时利见难思议</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃会上所集圣贤觉僧众</p>
<p style="text-align: left">　　因缘罙入轮回境　　观照优游<a>解脱</a>门</p>
<p style="text-align: left">　　福智曾经累劫修　　<a>神通</a>能起无方用</p>
<p style="text-align: left">　　已舍鹿车行直道　　不同犀角守孤峰</p>
<p style="text-align: left">　　来会娑罗双树间　　犹如镜像随形现</p>
<p style="text-align: left">　　故我一心归命顶礼</p>
<p style="text-align: left">　　一心顶礼涅槃会上所集圣贤声闻僧众</p>
<p style="text-align: left">　　调伏诸根皆寂静　　受持遗教悉<a>流通</a></p>
<p style="text-align: left">　　既于朽宅免焚烧　　不向春池收瓦砾</p>
<p style="text-align: left">　　四果并堪为佛子　　三修俱得会经王</p>
<p style="text-align: left">　　常与无常毕竟同　　是谓庄严双树者</p>
<p style="text-align: left">　　故我一心归命顶礼</p>
<p style="text-align: left">　　(礼赞已复跪秉炉如常运想披陈五悔)</p>
<p style="text-align: left">　　至心忏悔。我及十方法界一切众生。惟自心清净之元。具种智妙明之性。千如未眹本绝于圣凡。六妄成因遂流于<a>生死</a>。由是眉珠顿失。眼膜重增。不逢明镜之医罔会金[金*(由/廾)]之治。何缘宿植生处人伦。值释迦法中。预<a>比丘</a>僧数。但以律仪匪慎。道品难成。一乘了义之谈。未开实慧。七聚防非之制。多犯深諐。畜不净以资身。顺无明而为行。浮囊有缺。诚怀溺海之忧。华屋空存。宁受入门之赐。今则眇观泥越。躬事忏摩。既发露于罪根。乃净除于业障。佛慈普覆法力潜通。故我归依必垂护念</p>
<p style="text-align: left">　　忏悔已至心归命三宝</p>
<p style="text-align: left">　　至心劝请</p>
<p style="text-align: left">　　十方诸佛同常寂　　各为众生出世间</p>
<p style="text-align: left">　　既成<a>道果</a>已降魔　　劝转法轮当度物</p>
<p style="text-align: left">　　优昙瑞萼良难见　　师子雄音岂易闻</p>
<p style="text-align: left">　　乃至随机现灭时　　请以洪慈延劫寿</p>
<p style="text-align: left">　　劝请已至心归命三宝</p>
<p style="text-align: left">　　至心<a>随喜</a></p>
<p style="text-align: left">　　圆通已是开方便　　五衍无非会一乘</p>
<p style="text-align: left">　　去来今世有<a>修行</a>　　身语意业皆随喜</p>
<p style="text-align: left">　　黄叶谓金因亦善　　聚沙为塔道犹成</p>
<p style="text-align: left">　　一切曾生嫉恚心　　故兹悔过咸称赞</p>
<p style="text-align: left">　　随喜已至心归命三宝</p>
<p style="text-align: left">　　至心回向</p>
<p style="text-align: left">　　畴昔与今诸福业　　总将空慧悉融通</p>
<p style="text-align: left">　　所作皆成四德因　　不为再求三有果</p>
<p style="text-align: left">　　庶汇若非同解脱　　我心终未取菩提</p>
<p style="text-align: left">　　万水唯朝大海宗　　其犹回向无差别</p>
<p style="text-align: left">　　回向已至心归命三宝</p>
<p style="text-align: left">　　至心发愿</p>
<p style="text-align: left">　　誓向此身修般若　　常观我佛住泥洹</p>
<p style="text-align: left">　　不离因缘所起心　　即见空中无相体</p>
<p style="text-align: left">　　若效雪山书树石　　或于田里举筌蹄</p>
<p style="text-align: left">　　普愿犹如妙吉祥　　俱时明了如来性</p>
<p style="text-align: left">　　发愿已至心归命三宝</p>
<p style="text-align: left">　　(右旋道场讽遗教经称扬佛号尽诚而退)</p>
<p style="text-align: left">　　释迦如来涅槃礼赞文</p>
				</div></div><hr><script charset='utf-8' src='../../js/footer.js'></script></body></html>