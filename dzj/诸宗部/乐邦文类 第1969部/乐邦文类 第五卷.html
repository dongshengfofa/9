<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修乐邦文类 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>乐邦文类 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>乐邦文类 第五卷</strong></p>
<p style="text-align: left">
	　　四明石芝<a>沙门</a>宗晓编次</p>
<p style="text-align: left">
	　　赋铭(各一家)</p>
<p style="text-align: left">
	　　神栖安养赋　智觉禅师　延寿</p>
<p style="text-align: left">
	　　进安养赋奉制文　吴越钱王　俶</p>
<p style="text-align: left">
	　　日观铭　慈云忏主　遵式</p>
<p style="text-align: left">
	　　偈(六家)</p>
<p style="text-align: left">
	　　画阿弥陀佛像偈　东坡<a>居士</a>苏　轼</p>
<p style="text-align: left">
	　　释华严贤首赞佛偈　慈云忏主　遵式</p>
<p style="text-align: left">
	　　依修多罗立往生偈　同前</p>
<p style="text-align: left">
	　　写弥陀经施发愿偈　同前</p>
<p style="text-align: left">
	　　姚行婆日轮见佛偈　妙行法师　法怡</p>
<p style="text-align: left">
	　　赞喻弥陀偈　朝议大夫丁　性</p>
<p style="text-align: left">
	　　颂(二十家)</p>
<p style="text-align: left">
	　　十六观颂(二十三首)　慈云忏主　遵式</p>
<p style="text-align: left">
	　　十六观颂(一十六首)　樝庵法师　有严</p>
<p style="text-align: left">
	　　十六观颂(二十四首)　大智律师　元照</p>
<p style="text-align: left">
	　　劝化径路<a>修行</a>颂　京师<a>比丘</a>　善导</p>
<p style="text-align: left">
	　　劝<a>念佛</a>颂(四首)　慈觉禅师　宗赜</p>
<p style="text-align: left">
	　　西方<a>净土</a>颂(十三首)　同前</p>
<p style="text-align: left">
	　　观佛三昧颂　樝庵法师　有严</p>
<p style="text-align: left">
	　　劝念佛颂(五首)　慈受禅师　怀深</p>
<p style="text-align: left">
	　　示陈行婆颂(二首)　慈辩法师　从谏</p>
<p style="text-align: left">
	　　劝修净业颂(二首)　大智律师　元照</p>
<p style="text-align: left">
	　　化导念佛颂(三首)　清照律师　慧亨</p>
<p style="text-align: left">
	　　念佛心要颂　草庵法师　道因</p>
<p style="text-align: left">
	　　雕弥陀香像颂　解空法师　可观</p>
<p style="text-align: left">
	　　颂净土并辞世　法镜法师　若愚</p>
<p style="text-align: left">
	　　称赞西方颂　幻住居士任　彪</p>
<p style="text-align: left">
	　　劝修净土颂　桐江法师　择瑛</p>
<p style="text-align: left">
	　　白莲净社颂　右街鉴义　从正</p>
<p style="text-align: left">
	　　净业佛魔颂　寿安法师　良弼</p>
<p style="text-align: left">
	　　劝修净业颂　昌国宰王　存之</p>
<p style="text-align: left">
	　　劝世念佛颂　失作人名</p>
<p style="text-align: left">
	　　诗(二十二家)</p>
<p style="text-align: left">
	　　净土咏　晋康乐谢　灵运</p>
<p style="text-align: left">
	　　念佛三昧诗(四首)　晋琅琊王　乔之</p>
<p style="text-align: left">
	　　念佛三昧诗(四首)　慈云忏主　遵式</p>
<p style="text-align: left">
	　　别李秘书始兴寺所居　草堂先生杜　子美</p>
<p style="text-align: left">
	　　<a>东林寺</a>临水坐　香山居士白　居易</p>
<p style="text-align: left">
	　　吊<a>天竺</a>宝月大师　东坡居士苏　轼</p>
<p style="text-align: left">
	　　除夜(并三四句)　后山居士陈　无已</p>
<p style="text-align: left">
	　　钱唐胜事寄马侍郎　慈云忏主　遵式</p>
<p style="text-align: left">
	　　瑞竹悟老种莲　次公杨　杰</p>
<p style="text-align: left">
	　　庐山白莲社　御溪释　怀悟</p>
<p style="text-align: left">
	　　赠弥陀道者　直阁黄　诰</p>
<p style="text-align: left">
	　　十六观近体诗(十六首)　沙门　冲默</p>
<p style="text-align: left">
	　　庐山莲社(二首)　监簿喻　良能</p>
<p style="text-align: left">
	　　次韵莲社　释褐　淳叟</p>
<p style="text-align: left">
	　　庐山十八贤　东溪释　祖可</p>
<p style="text-align: left">
	　　怀安养故乡诗(四首)　樝庵法师　有严</p>
<p style="text-align: left">
	　　怀西方诗(并五言二首)　北山讲僧　可旻</p>
<p style="text-align: left">
	　　湖州觉海弥陀阁　祠部张　景修</p>
<p style="text-align: left">
	　　西归轩诗　萝月禅师　昙莹</p>
<p style="text-align: left">
	　　忆佛轩诗(十首)　雪溪首座　希颜</p>
<p style="text-align: left">
	　　读往生传有感　云庵法师　了洪</p>
<p style="text-align: left">
	　　净土咏史(叙佛<a>化缘</a>并制作意共二十五首)　西湖居士李　济</p>
<p style="text-align: left">
	　　词(七家)</p>
<p style="text-align: left">
	　　和渊明归去来兮　给事凭　楫</p>
<p style="text-align: left">
	　　拟渊明归去来兮　幻住任　彪</p>
<p style="text-align: left">
	　　追和渊明归去来　拙庵律师　戒度</p>
<p style="text-align: left">
	　　赞净土渔家傲(并诗各二十首)　北山讲僧　可旻</p>
<p style="text-align: left">
	　　赞西方渔家傲　西余禅师　法端</p>
<p style="text-align: left">
	　　娑婆苦望江南(六首)　白云法师　净圆</p>
<p style="text-align: left">
	　　西方好望江南(六首)　同前</p>
<p style="text-align: left">
	　　神栖安养赋</p>
<p style="text-align: left">
	　　智觉禅师延寿</p>
<p style="text-align: left">
	　　弥陀宝刹安养嘉名。处报土而极乐。于十方而最清。二八观门。修定意而冥往。四十大愿。运散心而化生。尔乃毕世受持。一生归命。仙人乘云而听法。空界作呗而赞咏。紫金台上身登。而本愿非虚。白玉毫中神化而一心自庆。详夫广长舌赞。十刹同宣。但标心而尽契。非率意而虚传。地轴回转。天华散前。一念华开。见佛而皆登妙果。千重光照。证法而尽厕先贤。考古推今。往生非一。运来而天乐盈空。时至而异香满室。一真境内现相。而虽仗佛威。七宝池中。睹境而皆从心出。故知。圣旨难量感应犹长。变凡成圣。而顷刻即迷为悟。而昭彰探出仙书。真是长生之术。指归净刹。永居不死之乡。更有出世高人处尘大士。焚身臂以发行。挂胃捧心而立轨。仙乐来迎而弗从。天童请命而不喜。或火烈山项。光明境裹。绝闻恶趣之名。永抛胎狱之鄙。眼开舌固而立验。牛触鸡鹐而忽止。处铁城而拒王敕。须徇丹心。坐莲台而赖佛恩。难抛至理。其或诽谤三宝。破坏律仪。逼风刀解体之际。当业镜照形之时。遇知识现不思议。剑林变七重之行树。火车化八德之莲池。<a>地狱</a>消沉。湛尔而怖心全息。天华飞引。俄然而化佛迎之。慧眼明心。香炉堕手。应谶而莲华不萎。得记而宝林非久。奇哉。佛力难思古今未有</p>
<p style="text-align: left">
	　　禅师一志西方。极言洪赞也如此。至于万善同归。亦力劝修治。乃知。通人无吝。惠利多方。校之滞寂沈空者远矣。是赋师自有注本。事广文长。此不暇录。眇观所属。皆经文妙语。及往生传中灵迹。惟博古尚道者。睹兹纲要。自悉纲目矣</p>
<p style="text-align: left">
	　　进安养赋奉制文</p>
<p style="text-align: left">
	　　吴越国王钱俶</p>
<p style="text-align: left">
	　　进呈奉制具悉。尝闻。安养国中弥陀净土。万化将息。一念不迷。托彼圣胎。易于返掌。信及非及。俱是真如。予践康庄。坦然明白。师提携四众。纲纪一乘。劝我以白月之因。助我以青莲之果。人天善友。非师而谁。愧认之怀。早暮斯在。故兹奖谕。想宜知悉。遣书指不多及</p>
<p style="text-align: left">
	　　日观铭(并序)</p>
<p style="text-align: left">
	　　慈云忏主遵式</p>
<p style="text-align: left">
	　　天禧四年。太岁庚申。春二月癸未朔。十有三日乙未。耆阇飞来峰之南。古天竺寺宋沙门(遵式)于寺东岭香林洞侧。造日观庵成。乃题石作日观铭(出十六观经)</p>
<p style="text-align: left">
	　　杳彼曜灵　　心乎葵倾　　蒙氾余丈</p>
<p style="text-align: left">
	　　六龙辍行　　如鼓在悬　　如壁之英</p>
<p style="text-align: left">
	　　敛目作对　　累念主成　　赫赫圆象</p>
<p style="text-align: left">
	　　惚恍中生　　履霜坚至　　存乎着明</p>
<p style="text-align: left">
	　　导想向方　　戒神遐征　　室其在斯</p>
<p style="text-align: left">
	　　故面长庚</p>
<p style="text-align: left">
	　　画阿弥陀佛像偈(并序)</p>
<p style="text-align: left">
	　　东坡居士轼</p>
<p style="text-align: left">
	　　钱塘元照律师。普劝道俗。归诚西方<a>极乐世界</a>。眉山苏轼。敬舍亡母蜀郡太君程氏簪珥遗物。命匠胡锡。画阿弥陀佛像。追荐冥福。以偈颂曰</p>
<p style="text-align: left">
	　　佛以大圆觉　　充满十方界</p>
<p style="text-align: left">
	　　我以颠倒想　　出没<a>生死</a>中</p>
<p style="text-align: left">
	　　云何以一念　　得往生净土</p>
<p style="text-align: left">
	　　我造无始业　　一念便有余</p>
<p style="text-align: left">
	　　既从一念生　　还从一念灭</p>
<p style="text-align: left">
	　　生灭灭尽处　　则我与佛同</p>
<p style="text-align: left">
	　　如投水海中　　如风中鼓橐</p>
<p style="text-align: left">
	　　虽有大圣智　　亦不能分别</p>
<p style="text-align: left">
	　　愿我先父母　　及一切众生</p>
<p style="text-align: left">
	　　在处为西方　　所遇皆极乐</p>
<p style="text-align: left">
	　　人人无量寿　　无去亦无来</p>
<p style="text-align: left">
	　　释华严贤首赞佛偈</p>
<p style="text-align: left">
	　　慈云忏主遵式</p>
<p style="text-align: left">
	　　又放光明名见佛　　此光<a>觉悟</a>将终者</p>
<p style="text-align: left">
	　　令随悟念见如来　　命终得生其净土</p>
<p style="text-align: left">
	　　见有临终劝念佛　　及示尊像令瞻敬</p>
<p style="text-align: left">
	　　俾于佛所深归仰　　是故得成此光明</p>
<p style="text-align: left">
	　　此二偈者。前四句赞佛放光。其光名为见佛。能令临终者见佛往生。后四句赞佛修此光明之因。其因者只是劝临终人念佛。并示其佛像故。成佛时得此光明。今广施此偈者。盖劝深信者。凡遇眷属及一切人临命终时。先于床前安置佛像。令彼眼见。及劝令念佛。若<a>痛苦</a>所逼。或先无<a>信心</a>不肯念佛者。亦须种种方便劝令称佛。下至十念。得灭重罪。生佛净土。此一利益不可思议。若劝得一人生净土。纵自不修行。亦合得生佛国。况当来成佛。能放光明。照一切众生。临终见佛也。多见世人。为恩爱故。聚头哭泣。不思救度。苦哉苦哉。名为恶知识也。恩爱所牵。堕落恶道。无<a>解脱</a>期。<a>世间</a>有五种人。不肯念佛。一者先无信心。二者恋着财宝。三者不舍妻子。四者自惜身命。五者罪业所障。死堕地狱。愿早觉悟</p>
<p style="text-align: left">
	　　依修多罗立往生正信偈</p>
<p style="text-align: left">
	　　同前</p>
<p style="text-align: left">
	　　(若人能诵持此偈。得三种利益。一得常持诸大乘经首题名字。二得增长净土信心。三令闻者深信净土。若遇临终者高声诵一返二返。然后劝令念佛)</p>
<p style="text-align: left">
	　　稽首西方安乐刹　　弥陀世主大慈尊</p>
<p style="text-align: left">
	　　我依种种修多罗　　成就往生决定信</p>
<p style="text-align: left">
	　　住大乘者清净心　　十念念彼无量寿</p>
<p style="text-align: left">
	　　临终梦佛定往生　　大宝积经如是说</p>
<p style="text-align: left">
	　　五逆地狱众火现　　值善知识发猛心</p>
<p style="text-align: left">
	　　十念称佛即往生　　十六观经如是说</p>
<p style="text-align: left">
	　　若有<a>欢喜</a>信乐心　　下至十念即往生</p>
<p style="text-align: left">
	　　若不尔者不成佛　　四十八愿如是说</p>
<p style="text-align: left">
	　　诸有闻名生至心　　一念回向即往生</p>
<p style="text-align: left">
	　　唯除五逆谤<a>正法</a>　　<a>无量寿经</a>如是说</p>
<p style="text-align: left">
	　　临终不能观及念　　但作生意知有佛</p>
<p style="text-align: left">
	　　此人气绝即往生　　大法鼓经如是说</p>
<p style="text-align: left">
	　　一日一夜悬缯盖　　专念往生心不断</p>
<p style="text-align: left">
	　　卧中梦佛即往生　　无量寿经如是说</p>
<p style="text-align: left">
	　　昼夜一日称佛名　　殷勤精进不断绝</p>
<p style="text-align: left">
	　　展转相劝同往生　　大悲经中如是说</p>
<p style="text-align: left">
	　　一日二日若七日　　执持名号心不乱</p>
<p style="text-align: left">
	　　佛现其前即往生　　阿弥陀经如是说</p>
<p style="text-align: left">
	　　若人闻彼阿弥陀　　一日二日若过等</p>
<p style="text-align: left">
	　　系念现前即往生　　般舟经中如是说</p>
<p style="text-align: left">
	　　十日十夜六时中　　五体<a>礼佛</a>念不断</p>
<p style="text-align: left">
	　　现见彼佛即往生　　鼓音王经如是说</p>
<p style="text-align: left">
	　　十日十夜持斋戒　　悬缯旛盖然香灯</p>
<p style="text-align: left">
	　　系念不断得往生　　无量寿经如是说</p>
<p style="text-align: left">
	　　若人专念一方佛　　或行或坐七七日</p>
<p style="text-align: left">
	　　现身见佛即往生　　大集经中如是说</p>
<p style="text-align: left">
	　　若人自誓常经行　　九十日中不坐卧</p>
<p style="text-align: left">
	　　三昧中见阿弥陀　　佛立经中如是说</p>
<p style="text-align: left">
	　　若人端坐正西向　　九十日中常念佛</p>
<p style="text-align: left">
	　　能成三昧生佛前　　文殊般若如是说</p>
<p style="text-align: left">
	　　我于众经颂少分　　如是说者无穷尽</p>
<p style="text-align: left">
	　　愿同闻者生正信　　佛语真实无欺诳</p>
<p style="text-align: left">
	　　疑者曰。观此偈。有十念下至一念生信乐者。乃至但作生意知有佛。亦生彼国。又有七七日至九十日。念佛方乃得生。岂非净土是一。何故修因顿异。释曰。净土虽一。生者自殊。无量寿经总分三辈。十六观经开作九品。若更细分。亦应无量。又疑曰。下品等辈修因既浅。应有退堕。释曰不然。但九品华开有迟速。去佛有远近。得道有利钝。而生彼者。例皆不退。经云。其有生者。悉住正定之聚。又云。众生生者。皆是阿鞞跋致。此言不退。十疑论中。有五种因缘故不退。一者阿弥陀佛大悲愿力。摄持故不退。二者<a>佛光</a>常照故。菩提心常增进不退。三者水鸟树林风声乐响。皆说苦空。闻者常起念佛念法念僧之心故不退。四者彼国纯诸<a>菩萨</a>以为良友。无恶缘境。外无鬼神邪魔。内无三毒等。烦恼毕竟不起故不退。五者生彼国。即<a>寿命</a>永劫。共菩萨佛齐等故不退。况此恶世。非但阙此五缘。抑乃恶友知识。声色醉乱。魔鬼滥真。寿命短促。五种皆恶。妨恼<a>修道</a>。浩劫空过。愿熟思之。愿熟思之。或曰。一切法本无生无灭。平等空寂。何用强劝舍此求彼。释曰。若云求生西方以为取舍乖平等理者。汝还非彼执此。岂不乖理耶。若转计云我亦不求生于彼。亦不求生于此者。则是生断灭见。金刚般若经。岂不谈空。佛诫<a>须菩提</a>云。汝莫作是念。发菩提心者。于法不说断灭相。真解空者。即于因缘法中。了生无生性灭无灭性。非谓断无为不生灭也。中论云。因缘所生法。我说即是空。不云灭无后空也。维摩经云。虽知诸佛国及与众生空。而常修净土。<a>教化</a>诸群生。或曰。净土在心。何须外觅。随其心净则佛土净。岂用迢然求生他方净土耶。释曰。子又不善心土之义也。将谓我心局在方寸。便见西方夐在域外。苟如此者。又云何说心净则佛土净耶。华严云。心佛及众生。是三无差别。<a>佛法</a>既遍。心法亦遍。若各有方面。何谓无差。又云。游心法界如<a>虚空</a>。虚空岂有分隔。若了一念心遍。一尘亦遍。十万亿刹咫步之间。岂在心外。世人若谈空理。便拨略因果。若谈自心。便不信有外诸法。岂唯谤法。亦谤自心殃坠万劫。良可痛哉。妄造是非。障他净土。真恶知识也。无量寿经云。佛告<a>弥勒</a>菩萨诸<a>天人</a>等。无量寿国声闻菩萨。功德智慧不可称说。及其国土。微妙安乐清净若此。何不力为善。念道之自然。宜各勒精进。努力自求之。必得超绝去。往生安乐国。横截五恶道恶趣自然闭。升道无穷极。易往而无人。其国无违逆。自然之所牵。何不弃世事。勤行求<a>道德</a>。可得极长生。寿乐无穷极</p>
<p style="text-align: left">
	　　写弥陀经正信发愿偈</p>
<p style="text-align: left">
	　　同前</p>
<p style="text-align: left">
	　　稽首十方佛　　弥陀圣中尊</p>
<p style="text-align: left">
	　　方等修多罗　　一切法宝藏</p>
<p style="text-align: left">
	　　观音及势至　　大地菩萨僧</p>
<p style="text-align: left">
	　　我以诚信心　　刻板并印造</p>
<p style="text-align: left">
	　　阿弥陀经卷　　及以正信偈</p>
<p style="text-align: left">
	　　旋造各一万　　施四众受持</p>
<p style="text-align: left">
	　　偈以发信心　　经以资读诵</p>
<p style="text-align: left">
	　　若有每日中　　至少诵三卷</p>
<p style="text-align: left">
	　　年诵千八十　　十年万八百</p>
<p style="text-align: left">
	　　况复多诵者　　及历多年数</p>
<p style="text-align: left">
	　　如是积功德　　自然生佛前</p>
<p style="text-align: left">
	　　我此万卷经　　随所流布处</p>
<p style="text-align: left">
	　　极少得一人　　诵持生净土</p>
<p style="text-align: left">
	　　我愿承此力　　决定生彼国</p>
<p style="text-align: left">
	　　况复于多人　　人亡经复在</p>
<p style="text-align: left">
	　　展转相传授　　是名无尽灯</p>
<p style="text-align: left">
	　　灯灯相照耀　　破生死长夜</p>
<p style="text-align: left">
	　　显出佛菩提　　究竟悉同生</p>
<p style="text-align: left">
	　　常寂光净土　　持此清净福</p>
<p style="text-align: left">
	　　回向奉君亲　　我国圣帝王</p>
<p style="text-align: left">
	　　及圣后圣位　　仁寿各万年</p>
<p style="text-align: left">
	　　覆育群氓类　　我父母眷属</p>
<p style="text-align: left">
	　　怨亲非怨亲　　咸承胜善根</p>
<p style="text-align: left">
	　　同生安养国</p>
<p style="text-align: left">
	　　姚行婆日轮见佛偈(并序)</p>
<p style="text-align: left">
	　　妙行法师法怡</p>
<p style="text-align: left">
	　　西方阿弥陀佛有四十八愿。其一云。我若作佛时。十方众生。欲生我国。十声念我名号。而不生者。誓不作佛。若人每日早晨合掌面西。称念佛号十声。现世消灾延寿。将来决定往生。睹钱塘喻弥陀。画姚行婆所见日轮中弥陀佛像。人能用心之专。则感应亦如是。妙行比丘法怡。以偈赞曰</p>
<p style="text-align: left">
	　　极乐世界有方所　　秖在寻常日没处</p>
<p style="text-align: left">
	　　所以<a>佛教</a>韦提希　　谛观落日如悬鼓</p>
<p style="text-align: left">
	　　善哉姚氏一老妪　　能以是心求净土</p>
<p style="text-align: left">
	　　暮观朝想无岁年　　行持坐念忘寒暑</p>
<p style="text-align: left">
	　　弥陀忽从心想生　　恍惚之间明又睹</p>
<p style="text-align: left">
	　　是时虚空绝纤云　　桑榆尚驻羲和御</p>
<p style="text-align: left">
	　　佛日晃耀夺阳辉　　绀目玉毫妙相具</p>
<p style="text-align: left">
	　　目骇心惊喜且悲　　走告导师弥陀喻</p>
<p style="text-align: left">
	　　具陈所见悉希有　　愿写金容托毫素</p>
<p style="text-align: left">
	　　我闻胜事叹希有　　为说偈言开未悟</p>
<p style="text-align: left">
	　　当知去佛甚不远　　阐提那得称其故</p>
<p style="text-align: left">
	　　虽过刹土十万亿　　一念超越如跬步</p>
<p style="text-align: left">
	　　若有迷人问路头　　向道恁么蓦直去</p>
<p style="text-align: left">
	　　赞喻弥陀偈(并序)</p>
<p style="text-align: left">
	　　左朝议大夫丁注</p>
<p style="text-align: left">
	　　净师舍妻奴。为如来徒。募万人结净土会。乡人(丁注)以偈赞之</p>
<p style="text-align: left">
	　　心净佛土净　　法王非妄言</p>
<p style="text-align: left">
	　　拔身出尘垢　　已见火中莲</p>
<p style="text-align: left">
	　　一念不起灭　　极乐即现前</p>
<p style="text-align: left">
	　　大千同此境　　岂止万人缘</p>
<p style="text-align: left">
	　　十六观经颂</p>
<p style="text-align: left">
	　　慈云忏主遵式</p>
<p style="text-align: left">
	　　序分</p>
<p style="text-align: left">
	　　韦提重礼请能仁　　愿说西方净报因</p>
<p style="text-align: left">
	　　十六观兼三净业　　修之即得往生身</p>
<p style="text-align: left">
	　　日观</p>
<p style="text-align: left">
	　　正坐面西想日轮　　见日欲没如悬鼓</p>
<p style="text-align: left">
	　　见已闭目开目间　　皆令明了心坚住</p>
<p style="text-align: left">
	　　水观</p>
<p style="text-align: left">
	　　次作水想见西方　　一切皆为净土水</p>
<p style="text-align: left">
	　　既见水已想成冰　　皎然映彻琉璃地</p>
<p style="text-align: left">
	　　地观</p>
<p style="text-align: left">
	　　琉璃宝地正观时　　谛了分明极乐国</p>
<p style="text-align: left">
	　　八种清风鼓乐音　　苦空<a>无我</a>无常曲</p>
<p style="text-align: left">
	　　树观</p>
<p style="text-align: left">
	　　四观宝树七重行　　宝华华敷妙宫殿</p>
<p style="text-align: left">
	　　宝幢旛盖影重重　　十方佛国于中现</p>
<p style="text-align: left">
	　　池观</p>
<p style="text-align: left">
	　　五想净土七宝池　　池中水有八功德</p>
<p style="text-align: left">
	　　宣流念佛法僧名　　妙宝莲华千万亿</p>
<p style="text-align: left">
	　　总观</p>
<p style="text-align: left">
	　　众宝国土宝楼阁　　宝树更兼池间错</p>
<p style="text-align: left">
	　　此个总观若成时　　名为粗见彼极乐</p>
<p style="text-align: left">
	　　华座</p>
<p style="text-align: left">
	　　七想莲华妙台座　　广大弥陀愿力成</p>
<p style="text-align: left">
	　　作此想时心不乱　　定想极乐国中生</p>
<p style="text-align: left">
	　　像观</p>
<p style="text-align: left">
	　　诸佛如来法界身　　遍入众生一切想</p>
<p style="text-align: left">
	　　智者当观此想心　　是心即佛菩萨像</p>
<p style="text-align: left">
	　　无量寿观</p>
<p style="text-align: left">
	　　无量寿佛金色身　　光明普照群生类</p>
<p style="text-align: left">
	　　勤修智者系心观　　诸佛现前同授记</p>
<p style="text-align: left">
	　　观世音观</p>
<p style="text-align: left">
	　　<a>观音菩萨</a>紫金身　　眉间毫相七宝色</p>
<p style="text-align: left">
	　　流出光明满十方　　光中化佛无数亿</p>
<p style="text-align: left">
	　　大势至观</p>
<p style="text-align: left">
	　　次观势至菩萨身　　量等观音无有异</p>
<p style="text-align: left">
	　　但于肉髻宝瓶中　　盛众光明现佛事</p>
<p style="text-align: left">
	　　普往生观</p>
<p style="text-align: left">
	　　端想身生极乐界　　莲华合闭身居内</p>
<p style="text-align: left">
	　　华开见佛满虚空　　水鸟树林宣法偈</p>
<p style="text-align: left">
	　　杂往生观</p>
<p style="text-align: left">
	　　重想弥陀二菩萨　　<a>神通</a>变现事如前</p>
<p style="text-align: left">
	　　杂沓观成无量福　　定生安养奉金仙</p>
<p style="text-align: left">
	　　上品上生</p>
<p style="text-align: left">
	　　慈心不杀持众戒　　读诵大乘方等经</p>
<p style="text-align: left">
	　　修行六念回向愿　　临终化佛悉来迎</p>
<p style="text-align: left">
	　　上品中生</p>
<p style="text-align: left">
	　　不必受持方等经　　解第一义明因果</p>
<p style="text-align: left">
	　　紫金台现命终时　　自见身于台上坐</p>
<p style="text-align: left">
	　　上品下生</p>
<p style="text-align: left">
	　　深信因果奉大乘　　但发无上菩提意</p>
<p style="text-align: left">
	　　以此功德回愿生　　生已当住欢喜地</p>
<p style="text-align: left">
	　　中品上生</p>
<p style="text-align: left">
	　　受持<a>五戒</a>八戒斋　　修行诸戒回向愿</p>
<p style="text-align: left">
	　　命终生彼闻法音　　应时即得阿<a>罗汉</a></p>
<p style="text-align: left">
	　　中品中生</p>
<p style="text-align: left">
	　　若人至心一日夜　　持戒持斋无破缺</p>
<p style="text-align: left">
	　　以此功德回愿生　　七日华敷成记莂</p>
<p style="text-align: left">
	　　中品下生</p>
<p style="text-align: left">
	　　<a>孝养</a>父母行仁义　　临终复遇善知识</p>
<p style="text-align: left">
	　　广说弥陀大愿因　　屈伸臂顷生彼国</p>
<p style="text-align: left">
	　　下品上生</p>
<p style="text-align: left">
	　　若人虽不谤尊经　　造众恶业无惭愧</p>
<p style="text-align: left">
	　　临终遇劝念弥陀　　生彼十劫得初地</p>
<p style="text-align: left">
	　　下品中生</p>
<p style="text-align: left">
	　　若有众生犯众戒　　盗取僧祇三宝物</p>
<p style="text-align: left">
	　　临终遇劝念弥陀　　一念顷间生彼国</p>
<p style="text-align: left">
	　　下品下生</p>
<p style="text-align: left">
	　　有作五逆十恶业　　应堕地狱受诸苦</p>
<p style="text-align: left">
	　　临终遇劝念弥陀　　决定超生于彼土</p>
<p style="text-align: left">
	　　十六观颂</p>
<p style="text-align: left">
	　　樝庵法师有严</p>
<p style="text-align: left">
	　　日观</p>
<p style="text-align: left">
	　　落日之形似鼓悬　　加趺端坐面西边</p>
<p style="text-align: left">
	　　身虽未到华池上　　先送心归极乐天</p>
<p style="text-align: left">
	　　水观</p>
<p style="text-align: left">
	　　想水为冰彻底清　　表琉璃地宝幢擎</p>
<p style="text-align: left">
	　　光明照曜如千日　　此号禅心水观成</p>
<p style="text-align: left">
	　　地观</p>
<p style="text-align: left">
	　　宝地庄严华雨时　　幢旛楼阁好思惟</p>
<p style="text-align: left">
	　　地平况是心千法　　托境明心不可移</p>
<p style="text-align: left">
	　　树观</p>
<p style="text-align: left">
	　　宝树重重相倚高　　庄严珠网几层霄</p>
<p style="text-align: left">
	　　若能了得<a>唯心</a>境　　虽在西方路不遥</p>
<p style="text-align: left">
	　　池观</p>
<p style="text-align: left">
	　　八德澄渟号德池　　金沙为底曜光辉</p>
<p style="text-align: left">
	　　水流又说无生偈　　闻是观心敛念时</p>
<p style="text-align: left">
	　　总观</p>
<p style="text-align: left">
	　　宝严国土七珍成　　楼阁之中天乐鸣</p>
<p style="text-align: left">
	　　玉树华池名总观　　观明灭罪事非轻</p>
<p style="text-align: left">
	　　华座观</p>
<p style="text-align: left">
	　　莲华八万四千叶　　众妙庄严无数光</p>
<p style="text-align: left">
	　　以此莲华为宝座　　开敷待坐法中王</p>
<p style="text-align: left">
	　　佛菩萨观</p>
<p style="text-align: left">
	　　观佛真身慧未开　　先令想像坐华台</p>
<p style="text-align: left">
	　　佛菩萨身满彼国　　须了像从何处来</p>
<p style="text-align: left">
	　　无量寿观</p>
<p style="text-align: left">
	　　彼佛巍巍尊胜身　　光明遍照数如尘</p>
<p style="text-align: left">
	　　众生蒙照心归佛　　便是西方净土人</p>
<p style="text-align: left">
	　　观世音观</p>
<p style="text-align: left">
	　　菩萨名为观世音　　十方普覆大悲心</p>
<p style="text-align: left">
	　　紫金光聚威神力　　接引众生誓海深</p>
<p style="text-align: left">
	　　大势至观</p>
<p style="text-align: left">
	　　无上力名大势至　　净妙明号无边光</p>
<p style="text-align: left">
	　　若人观念此菩萨　　不处胞胎臭秽囊</p>
<p style="text-align: left">
	　　普往生观</p>
<p style="text-align: left">
	　　普观成时便有功　　想身西入妙华丛</p>
<p style="text-align: left">
	　　莲华开合分明见　　菩萨如来满碧空</p>
<p style="text-align: left">
	　　杂想观</p>
<p style="text-align: left">
	　　佛现威光大小身　　观音势至以为邻</p>
<p style="text-align: left">
	　　若令杂观今成就　　此又名为清净因</p>
<p style="text-align: left">
	　　上辈<a>三观</a></p>
<p style="text-align: left">
	　　上辈分三品以深　　命终诸佛赐光临</p>
<p style="text-align: left">
	　　华台迎接生安养　　知是圆宗十信心</p>
<p style="text-align: left">
	　　中辈三观</p>
<p style="text-align: left">
	　　中辈生为五品人　　外修戒检内修真</p>
<p style="text-align: left">
	　　命终五道横超出　　便作西方无漏身</p>
<p style="text-align: left">
	　　下辈三观</p>
<p style="text-align: left">
	　　凡夫虽造业多端　　落日池边曾想观</p>
<p style="text-align: left">
	　　名字即人生净土　　当知非易亦非难</p>
<p style="text-align: left">
	　　十六观颂</p>
<p style="text-align: left">
	　　大智律师元照</p>
<p style="text-align: left">
	　　<a>灵山</a>众会　耆阇山没。王宫中出。事毕还归。阿难重述</p>
<p style="text-align: left">
	　　韦提请法　禁闭深宫。发起大事。浊恶众生。于今受赐</p>
<p style="text-align: left">
	　　第一日观　落日悬鼓。出生死路。十二时中。系念一处</p>
<p style="text-align: left">
	　　第二水观　大水澄清。凝然水结。表琉璃地。内外映彻</p>
<p style="text-align: left">
	　　第三地观　琉璃地上。庄严众相。了见分别。除疑破障</p>
<p style="text-align: left">
	　　第四树观　行树七重。珠网华宫。清阴垂布。妙好无穷</p>
<p style="text-align: left">
	　　第五池观　八池德水。七宝妙色。莲开鸟鸣。洗除烦惑</p>
<p style="text-align: left">
	　　第六总观　楼中天乐。赞佛法僧。宝树地池。一念圆成</p>
<p style="text-align: left">
	　　第七座观　大莲华座。百宝严饰。微妙难思。法藏愿力</p>
<p style="text-align: left">
	　　第八像观　托像凝真。见真忘像。三圣炳然。尚名粗想</p>
<p style="text-align: left">
	　　第九佛观　观佛相好。一经宗要。三昧现前。始知深妙</p>
<p style="text-align: left">
	　　十观音观　光临五道。佛立顶冠。闻名获福。何况谛观</p>
<p style="text-align: left">
	　　十一势至观　光通诸佛。力救群苦。顶瓶盛光。普现佛土</p>
<p style="text-align: left">
	　　十二普观　趺坐莲中。莲华开合。依正庄严。一切俱摄</p>
<p style="text-align: left">
	　　十三杂观　卓乎池上。一丈六像。变现大小。了无定相</p>
<p style="text-align: left">
	　　十四</p>
<p style="text-align: left">
	　　上品上生　三心圆发。谛理深明。金台随往。即证无生</p>
<p style="text-align: left">
	　　上品中生　达诸法空。了无惊动。有愿即生。不必读诵</p>
<p style="text-align: left">
	　　上品下生　但发道心。未穷妙理。到彼开明。获菩提记</p>
<p style="text-align: left">
	　　十五</p>
<p style="text-align: left">
	　　中品上生　诸戒久持。往生如愿。闻说苦空。得阿罗汉</p>
<p style="text-align: left">
	　　中品中生　一日一夜。奉戒愿求。莲开见佛。即预圣流</p>
<p style="text-align: left">
	　　中品下生　孝友仁慈。知识开悟。遇二菩萨。闻法得度</p>
<p style="text-align: left">
	　　十六</p>
<p style="text-align: left">
	　　下品上生　生平积恶。死遇良师。一称佛号。生莲华池</p>
<p style="text-align: left">
	　　下品中生　毁戒业深。狱火俱至。闻法回心。众圣迎去</p>
<p style="text-align: left">
	　　下品下生　十恶五逆。临终苦逼。教称十念。华开金色</p>
<p style="text-align: left">
	　　劝化径路修行颂</p>
<p style="text-align: left">
	　　京师比丘善导</p>
<p style="text-align: left">
	　　渐渐鸡皮鹤发　　看看行步躘蹱</p>
<p style="text-align: left">
	　　假饶金玉满堂　　谁免衰残老病</p>
<p style="text-align: left">
	　　任汝千般快乐　　无常终是到来</p>
<p style="text-align: left">
	　　唯有径路修行　　但念阿弥陀佛</p>
<p style="text-align: left">
	　　劝念佛颂</p>
<p style="text-align: left">
	　　慈觉禅师宗赜</p>
<p style="text-align: left">
	　　<a>三界</a>炎炎如火聚　　道人未是安身处</p>
<p style="text-align: left">
	　　莲华胜友待多时　　收拾身心好归去</p>
<p style="text-align: left">
	　　目想心存望圣仪　　直须念念勿生疑</p>
<p style="text-align: left">
	　　他年净土华门处　　记取娑婆念佛时</p>
<p style="text-align: left">
	　　极乐不离真法界　　弥陀即是自心王</p>
<p style="text-align: left">
	　　眉间毫相无方所　　露柱灯笼亦放光</p>
<p style="text-align: left">
	　　恳修斋戒莫因循　　千圣同开念<a>佛门</a></p>
<p style="text-align: left">
	　　一旦功成归净土　　白毫光裹奉慈尊</p>
<p style="text-align: left">
	　　西方净土颂</p>
<p style="text-align: left">
	　　同前</p>
<p style="text-align: left">
	　　西方多乐事　　浩劫杳难宣</p>
<p style="text-align: left">
	　　寿量曾无尽　　光明岂有边</p>
<p style="text-align: left">
	　　道风吹绿蕙　　定水发红莲</p>
<p style="text-align: left">
	　　海会朝宗处　　天华落座前</p>
<p style="text-align: left">
	　　海众咸清净　　菩提道易成</p>
<p style="text-align: left">
	　　心心皆<a>正念</a>　　物物契真乘</p>
<p style="text-align: left">
	　　性地琉璃莹　　圆音众鸟鸣</p>
<p style="text-align: left">
	　　会须登觉岸　　莫遣随疑城</p>
<p style="text-align: left">
	　　足蹈无忧地　　身居不老乡</p>
<p style="text-align: left">
	　　六时<a>朝圣</a>主　　清旦诣他方</p>
<p style="text-align: left">
	　　宝殿随身去　　天华遍刹香</p>
<p style="text-align: left">
	　　归来还本住　　<a>禅悦</a>味何长</p>
<p style="text-align: left">
	　　莫谓西方远　　西方在目前</p>
<p style="text-align: left">
	　　虽然过十万　　曾不离三千</p>
<p style="text-align: left">
	　　念佛才开口　　华池已种莲</p>
<p style="text-align: left">
	　　信心如不退　　决定礼金仙</p>
<p style="text-align: left">
	　　池凝功德水　　风动管弦音</p>
<p style="text-align: left">
	　　罗网幔空界　　楼台映宝林</p>
<p style="text-align: left">
	　　六根常合道　　万境了唯心</p>
<p style="text-align: left">
	　　不是人难到　　都缘信未深</p>
<p style="text-align: left">
	　　行业分三辈　　莲华共一池</p>
<p style="text-align: left">
	　　既然登极乐　　决定获阿难</p>
<p style="text-align: left">
	　　障尽舒光日　　心开见佛时</p>
<p style="text-align: left">
	　　个中无限乐　　同道者方知</p>
<p style="text-align: left">
	　　极乐真如理　　弥陀智慧光</p>
<p style="text-align: left">
	　　迷时沈此土　　悟即往西方</p>
<p style="text-align: left">
	　　浩浩轮回息　　迢迢寿命长</p>
<p style="text-align: left">
	　　信根才一念　　心地已清凉</p>
<p style="text-align: left">
	　　信重终须往　　疑多未可知</p>
<p style="text-align: left">
	　　净心凭一念　　功行越僧祇</p>
<p style="text-align: left">
	　　便列阿惟位　　还将补处齐</p>
<p style="text-align: left">
	　　进修宜勇猛　　不必待多时</p>
<p style="text-align: left">
	　　人问禅家者　　宗门万事忘</p>
<p style="text-align: left">
	　　既能超极乐　　何必往西方</p>
<p style="text-align: left">
	　　却听禅家语　　西方是本乡</p>
<p style="text-align: left">
	　　马鸣亲训诲　　龙树亦称扬</p>
<p style="text-align: left">
	　　莫话娑婆苦　　娑婆苦杀人</p>
<p style="text-align: left">
	　　贪嗔痴乱意　　皮肉血为身</p>
<p style="text-align: left">
	　　罗刹怨憎窟　　无明阴入村</p>
<p style="text-align: left">
	　　会须登极乐　　归路莫因循</p>
<p style="text-align: left">
	　　莫话娑婆苦　　娑婆苦最深</p>
<p style="text-align: left">
	　　邪魔常作伴　　疾病每相侵</p>
<p style="text-align: left">
	　　声色妖淫地　　禅那淡泊心</p>
<p style="text-align: left">
	　　会须登极乐　　归路莫沉吟</p>
<p style="text-align: left">
	　　莫话娑婆苦　　令人涕泪交</p>
<p style="text-align: left">
	　　三灾轮内转　　五痛火中烧</p>
<p style="text-align: left">
	　　鹤树光长掩　　龙华会正遥</p>
<p style="text-align: left">
	　　会须登极乐　　归路莫辞劳</p>
<p style="text-align: left">
	　　莫话娑婆苦　　韦提白<a>世尊</a></p>
<p style="text-align: left">
	　　劫逢烦恼浊　　儿号未生冤</p>
<p style="text-align: left">
	　　调达心何逆　　瓶沙恨莫论</p>
<p style="text-align: left">
	　　会须登极乐　　此恶未尝闻</p>
<p style="text-align: left">
	　　观佛三昧颂</p>
<p style="text-align: left">
	　　樝庵法师有严</p>
<p style="text-align: left">
	　　若人愿得生安养　　智者令人修观想</p>
<p style="text-align: left">
	　　弥陀真身难以观　　初心且观雕画像</p>
<p style="text-align: left">
	　　想成相起心眼开　　黄金色身如指掌</p>
<p style="text-align: left">
	　　一念横截五恶道　　谁谓无人令易往</p>
<p style="text-align: left">
	　　劝念佛颂</p>
<p style="text-align: left">
	　　慈受禅师怀深</p>
<p style="text-align: left">
	　　万人同志念弥陀　　众力相成愿力多</p>
<p style="text-align: left">
	　　一朵莲开亲见佛　　方知净土胜娑婆</p>
<p style="text-align: left">
	　　树林水鸟各宣扬　　宝网金台尽道场</p>
<p style="text-align: left">
	　　会得钟鸣并鼓响　　弥陀触处放毫光</p>
<p style="text-align: left">
	　　鬓发看看染雪霜　　心猿意马尚颠狂</p>
<p style="text-align: left">
	　　一朝掩目空归去　　始信泥犁岁月长</p>
<p style="text-align: left">
	　　业报差殊事不同　　劳生无地出樊笼</p>
<p style="text-align: left">
	　　欲知自性弥陀佛　　在汝朝昏一念中</p>
<p style="text-align: left">
	　　众生<a>苦海</a>业坑深　　不信因缘久溺沈</p>
<p style="text-align: left">
	　　闻得又声方念佛　　始知妻子老婆心</p>
<p style="text-align: left">
	　　不是山僧说是非　　修行魔事要君知</p>
<p style="text-align: left">
	　　直须急峭草鞋底　　透过娑婆五欲池</p>
<p style="text-align: left">
	　　示陈行婆颂(并序)</p>
<p style="text-align: left">
	　　慈辩法从师谏</p>
<p style="text-align: left">
	　　行婆见师。师问修行许久。婆称修行多年。师问曾见阿难。婆称多见善知识。师问如何指示。答曰。直截根源。也不看经。也不念佛。师云。错了也因为<a>说法</a>。婆既信服。遂示以二颂</p>
<p style="text-align: left">
	　　直截根源不用修　　算来此语少来由</p>
<p style="text-align: left">
	　　会须把本逃生死　　念念弥陀勿外求</p>
<p style="text-align: left">
	　　念佛看经是本程　　须信从来水是冰</p>
<p style="text-align: left">
	　　但向根源深体究　　声声提起甚分明</p>
<p style="text-align: left">
	　　劝修净业颂</p>
<p style="text-align: left">
	　　大智律师元照</p>
<p style="text-align: left">
	　　闻说西方最易求　　万缘从此一时休</p>
<p style="text-align: left">
	　　轮珠叠足圆蒲上　　秖与弥陀作底头</p>
<p style="text-align: left">
	　　听教参禅逐外寻　　未尝回首一沉吟</p>
<p style="text-align: left">
	　　眼光将落前程暗　　始信平生错用心</p>
<p style="text-align: left">
	　　化导念佛颂</p>
<p style="text-align: left">
	　　清照律师慧亨</p>
<p style="text-align: left">
	　　释迦如实赞西方　　依正超伦意已彰</p>
<p style="text-align: left">
	　　信愿持名无别想　　声声心住白毫光</p>
<p style="text-align: left">
	　　尘劫熏成功德身　　无边光寿立嘉名</p>
<p style="text-align: left">
	　　由兹佛佛皆称赞　　我等如何不举声</p>
<p style="text-align: left">
	　　四字鸿名金口宣　　功成唯在我心坚</p>
<p style="text-align: left">
	　　神方简易真希有　　一捝忻然处宝莲</p>
<p style="text-align: left">
	　　念佛心要颂(并序)</p>
<p style="text-align: left">
	　　草庵法师道因</p>
<p style="text-align: left">
	　　释迦如来说。阿弥陀佛是法界身。<a>天台</a>智者又言。实相为体。凭兹二说。以为心要。则十万亿刹。若临明镜矣。聊成拙颂。自印其心。或有知音能<a>随喜</a>否</p>
<p style="text-align: left">
	　　无边刹海海涵空　　海空全是莲华宫</p>
<p style="text-align: left">
	　　莲宫周遍遍空海　　空海独露弥陀容</p>
<p style="text-align: left">
	　　阿弥陀佛不生灭　　难觅难拈水中月</p>
<p style="text-align: left">
	　　绝非离句如是身　　如是感通如是说</p>
<p style="text-align: left">
	　　我与弥陀本不二　　妄觉潜生忽成异</p>
<p style="text-align: left">
	　　从今扫尽空有尘　　父子天然两相值</p>
<p style="text-align: left">
	　　誓修三福勤六念　　身口意业无瑕玷</p>
<p style="text-align: left">
	　　我今以此念弥陀　　不见弥陀终不厌</p>
<p style="text-align: left">
	　　雕弥陀香像颂(并序)</p>
<p style="text-align: left">
	　　解空法师可观</p>
<p style="text-align: left">
	　　四明湖西。有崇教受业梵勤行人。夙愿力故。来入延庆观堂。行普贤忏。诵<a>法华经</a>。暗中摩顶自不知觉。以此回向西方。增长念佛三昧。雕紫<a>檀香</a>阿弥陀佛。如水中月了不可得。求老竹庵。为作证明。别无拈出。只这个是</p>
<p style="text-align: left">
	　　白玉明毫唯我心　　紫金光相即我性</p>
<p style="text-align: left">
	　　光相一时不可得　　直下无非妙胜定</p>
<p style="text-align: left">
	　　颂净土次颂辞世</p>
<p style="text-align: left">
	　　法镜讲主若愚</p>
<p style="text-align: left">
	　　空裹千华罗网　　梦中七宝华池</p>
<p style="text-align: left">
	　　踏得西归地稳　　更无一点狐疑</p>
<p style="text-align: left">
	　　本是无家何处归　　云边一路正谁知</p>
<p style="text-align: left">
	　　溪光摇落西山月　　正是仙潭梦断时</p>
<p style="text-align: left">
	　　称赞西方</p>
<p style="text-align: left">
	　　幻住居士任彪</p>
<p style="text-align: left">
	　　七宝池塘功德水　　六时禽鸟法音声</p>
<p style="text-align: left">
	　　慈光交络无魔恼　　<a>自在</a>飞行不死生</p>
<p style="text-align: left">
	　　楼阁庄严金界道　　莲华香洁宝光明</p>
<p style="text-align: left">
	　　华鬘璎珞相逢者　　尽说皆因念佛生</p>
<p style="text-align: left">
	　　劝修净土</p>
<p style="text-align: left">
	　　桐江法师择映</p>
<p style="text-align: left">
	　　苦哉苦哉实苦哉　　底事竛竮不肯回</p>
<p style="text-align: left">
	　　慈父悲思玉堂上　　欲传家业待君来</p>
<p style="text-align: left">
	　　白莲净社</p>
<p style="text-align: left">
	　　右街鉴义从正</p>
<p style="text-align: left">
	　　归去来兮归去来　　西方净土白莲开</p>
<p style="text-align: left">
	　　阵阵香风吹不散　　逍遥快乐紫金台</p>
<p style="text-align: left">
	　　净业佛魔</p>
<p style="text-align: left">
	　　寿安法师良弼</p>
<p style="text-align: left">
	　　弥陀礼弥陀　　步步绝娑婆</p>
<p style="text-align: left">
	　　佛尚不得佛　　魔从何处魔</p>
<p style="text-align: left">
	　　劝修净业</p>
<p style="text-align: left">
	　　昌国宰王存之</p>
<p style="text-align: left">
	　　世事等一梦　　人生谁百年</p>
<p style="text-align: left">
	　　念念弥陀佛　　池中结宝莲</p>
<p style="text-align: left">
	　　劝世念佛颂</p>
<p style="text-align: left">
	　　失作者名</p>
<p style="text-align: left">
	　　浮世生身事若何　　犹如春燕累巢窠</p>
<p style="text-align: left">
	　　波波役役营家计　　不如随分念弥陀</p>
<p style="text-align: left">
	　　文章俊辩应高科　　朱紫荣身意气多</p>
<p style="text-align: left">
	　　官高谁免无常至　　不如方便念弥陀</p>
<p style="text-align: left">
	　　飞枪走射势难过　　骏马骑来疾似梭</p>
<p style="text-align: left">
	　　力敌万夫输老病　　不如习善念弥陀</p>
<p style="text-align: left">
	　　富贵资财不厌多　　朝昏计算恐差讹</p>
<p style="text-align: left">
	　　忧烦不觉头如雪　　不如知足念弥陀</p>
<p style="text-align: left">
	　　音声清响善讴歌　　一曲新词格调和</p>
<p style="text-align: left">
	　　直饶唱得行云坠　　不如净口念弥陀</p>
<p style="text-align: left">
	　　柳眉星眼赛姮娥　　玉体时新著绮罗</p>
<p style="text-align: left">
	　　华容只可长年少　　不如及早念弥陀</p>
<p style="text-align: left">
	　　棋夸敌国智谋多　　打劫争先在切瑳</p>
<p style="text-align: left">
	　　光阴一半因兹废　　不如端坐念弥陀</p>
<p style="text-align: left">
	　　商人经纪最奔波　　远地他方到处过</p>
<p style="text-align: left">
	　　江湖风浪危中险　　不如归去念弥陀</p>
<p style="text-align: left">
	　　惯会公方损陷他　　巧装词讼逞喽啰</p>
<p style="text-align: left">
	　　家财渐破招人怨　　不如省事念弥陀</p>
<p style="text-align: left">
	　　杀业冤家渐债多　　将何词理见阎罗</p>
<p style="text-align: left">
	　　教君一路超生法　　不如知悔念弥陀</p>
<p style="text-align: left">
	　　净土咏(出宝王论)</p>
<p style="text-align: left">
	　　晋康乐谢灵运</p>
<p style="text-align: left">
	　　法藏长王宫　　怀道出国城</p>
<p style="text-align: left">
	　　愿言四十八　　弘誓拯群生</p>
<p style="text-align: left">
	　　净土一何妙　　来者皆菁英</p>
<p style="text-align: left">
	　　颓言安可寄　　乘化必晨征</p>
<p style="text-align: left">
	　　念佛三昧诗</p>
<p style="text-align: left">
	　　晋琅琊王乔之</p>
<p style="text-align: left">
	　　妙用在兹　　涉有览无　　神由昧彻</p>
<p style="text-align: left">
	　　识以照粗　　积微自引　　因功本虚</p>
<p style="text-align: left">
	　　泯彼三观　　忘此豪余　　寂寞何始</p>
<p style="text-align: left">
	　　履玄通微　　融然忘适　　乃廓灵晖</p>
<p style="text-align: left">
	　　心游缅域　　得不践机　　用之以冲</p>
<p style="text-align: left">
	　　会之以希　　神姿天凝　　圆映朝云</p>
<p style="text-align: left">
	　　与化而咸　　与物斯群　　应不以方</p>
<p style="text-align: left">
	　　受者自分　　瞬尔渊镜　　金水尘纷</p>
<p style="text-align: left">
	　　慨自一生　　夙之慧识　　托崇渊人</p>
<p style="text-align: left">
	　　庶藉冥力　　思转豪功　　在深不测</p>
<p style="text-align: left">
	　　至起之念　　注心西极(出庐山集)</p>
<p style="text-align: left">
	　　念佛三昧诗(并序)</p>
<p style="text-align: left">
	　　慈云忏主遵式</p>
<p style="text-align: left">
	　　叙曰。念佛三昧践圣之妙道。凡揭厉于法流者。何莫由斯矣。晋慧远师。化浔阳集贤辈。乘之为际极之轨。琅琊王乔之洎群贤。皆为念佛三昧诗。远为序。皇宋丙申沙门(遵式)会四明高尚之宾百余人。春冬二仲一日一夜。萃宝云讲堂想无量觉。行汉魏经。壬寅既废。适台之东山。忽思俄成故事。惜无述焉。乃拟晋贤作诗。寄题于石。垂于后世也(诗四章八句)</p>
<p style="text-align: left">
	　　万感外形骸　　俨然虚堂寂</p>
<p style="text-align: left">
	　　明毫冠群彩　　幽神资始续</p>
<p style="text-align: left">
	　　妙象非夙预　　俗览岂良觌</p>
<p style="text-align: left">
	　　析之会入微　　清玩心无怿</p>
<p style="text-align: left">
	　　金肌昧真见　　八音愚正闻</p>
<p style="text-align: left">
	　　玄空了无托　　至涉宁有勋</p>
<p style="text-align: left">
	　　森罗会都寂　　长空销积氛</p>
<p style="text-align: left">
	　　良哉此达观　　局士安与云</p>
<p style="text-align: left">
	　　融怉回曲照　　熙如鉴中象</p>
<p style="text-align: left">
	　　谛览无遗心　　虚求非滞想</p>
<p style="text-align: left">
	　　追梦忘始终　　通幽宛如往</p>
<p style="text-align: left">
	　　藉此会神姿　　逍遥期西赏</p>
<p style="text-align: left">
	　　鉴极玄想孤　　动静如为区</p>
<p style="text-align: left">
	　　大象讵形仪　　大方谁廉隅</p>
<p style="text-align: left">
	　　正赏不隐括　　妙践无回迂</p>
<p style="text-align: left">
	　　心澄遍知海　　粲粲黄金躯</p>
<p style="text-align: left">
	　　别李秘书始兴寺所居</p>
<p style="text-align: left">
	　　草堂先生杜子</p>
<p style="text-align: left">
	　　美</p>
<p style="text-align: left">
	　　不见秘书心若失　　及见秘书失心疾</p>
<p style="text-align: left">
	　　安为动主理信然　　我独觉子神充实</p>
<p style="text-align: left">
	　　重闻西方之观经　　老身古寺风泠泠</p>
<p style="text-align: left">
	　　妻儿待米且归去　　他日杖藜来细听</p>
<p style="text-align: left">
	　　东林寺临水坐</p>
<p style="text-align: left">
	　　香山居士白居易</p>
<p style="text-align: left">
	　　昔为东掖垣中客　　今作西方社里人</p>
<p style="text-align: left">
	　　手把杨枝临水坐　　闲思往事似前身</p>
<p style="text-align: left">
	　　吊天竺宝月大师</p>
<p style="text-align: left">
	　　东坡居士苏轼</p>
<p style="text-align: left">
	　　生死犹如臂屈伸　　情钟我辈一酸辛</p>
<p style="text-align: left">
	　　乐天不是蓬莱客　　凭仗西方作主人</p>
<p style="text-align: left">
	　　除夜</p>
<p style="text-align: left">
	　　后山居士陈无已</p>
<p style="text-align: left">
	　　七十已强半　　所余能几何</p>
<p style="text-align: left">
	　　悬知暮景促　　更觉后生多</p>
<p style="text-align: left">
	　　遁世多为累　　留年睡作魔</p>
<p style="text-align: left">
	　　西归端着便　　老子不娑婆</p>
<p style="text-align: left">
	　　后山又有三诗。亦志在西方。今撮其要句附于此。寄参寥诗曰。平生西方愿。摆落区中缘。唯于世外人。相从可忘年。寄李学士诗曰。稍寻东刹论兹事。赖有西方托后车。别圆澄禅师诗曰。平生准拟西行计。老着人间此何意。他年佛会见头陀。知是当年老居士。后山居士。真近代诗人冠冕。其拳拳乐邦乃如此。则凡风骚之士。岂可唯以呤安一个字。捻尽数茎髭为务耶</p>
<p style="text-align: left">
	　　钱唐胜事寄江宁府主马侍郎</p>
<p style="text-align: left">
	　　(天竺)忏主</p>
<p style="text-align: left">
	　　遵式</p>
<p style="text-align: left">
	　　往岁钱唐胜事并　　就中安养最存诚</p>
<p style="text-align: left">
	　　心池菡萏如长在　　须作西方佛上卿</p>
<p style="text-align: left">
	　　(侍郎往岁酷于西方净土。尝印造弥陀法门一千卷。分施道俗。因是生于西方)</p>
<p style="text-align: left">
	　　瑞竹悟老种莲</p>
<p style="text-align: left">
	　　无为子杨杰</p>
<p style="text-align: left">
	　　东林闻说好林泉　　社会荒凉几百年</p>
<p style="text-align: left">
	　　灵物孰如崔氏竹　　方池新种远公莲</p>
<p style="text-align: left">
	　　华严顿净三千界　　庐阜重招十八贤</p>
<p style="text-align: left">
	　　应笑陶潜又归去　　白云幽鸟伴归田</p>
<p style="text-align: left">
	　　庐山白莲社</p>
<p style="text-align: left">
	　　御溪沙门怀悟</p>
<p style="text-align: left">
	　　晋室陵迟帝纪侵　　群英晦迹匡山阴</p>
<p style="text-align: left">
	　　楼烦大士麾尘尾　　十七高贤争扣几</p>
<p style="text-align: left">
	　　才高孰谓文中龙　　返使伊人思谢公</p>
<p style="text-align: left">
	　　烟飞露滴玉池空　　雪莲蘸影摇秋风</p>
<p style="text-align: left">
	　　赠弥陀道者(即喻弥陀)</p>
<p style="text-align: left">
	　　直秘阁黄诰</p>
<p style="text-align: left">
	　　净公他日号良医　　一悟真空便决疑</p>
<p style="text-align: left">
	　　孝行未应忘父母　　信心无复念妻儿</p>
<p style="text-align: left">
	　　鹿门羞比庞居士　　莲社欣逢远法师</p>
<p style="text-align: left">
	　　更作西方清净观　　白毫常现五须弥</p>
<p style="text-align: left">
	　　十六观近体诗</p>
<p style="text-align: left">
	　　沙门冲默</p>
<p style="text-align: left">
	　　日观</p>
<p style="text-align: left">
	　　年来香火寸心明　　拟跨迢迢十万程</p>
<p style="text-align: left">
	　　每向日轮垂没处　　静凝心观便功成</p>
<p style="text-align: left">
	　　灵丹岂独瘳诸苦　　幻骨须期会五清</p>
<p style="text-align: left">
	　　满目山川非故国　　终归安养是神京</p>
<p style="text-align: left">
	　　水观</p>
<p style="text-align: left">
	　　大水凝水没海涯　　光明昭彻遍河沙</p>
<p style="text-align: left">
	　　空中不觉乾坤大　　心外元无雾霭遮</p>
<p style="text-align: left">
	　　自恨此生投境晚　　因嗟群妄落空邪</p>
<p style="text-align: left">
	　　林间不废<a>芭蕉</a>观　　只待莲舟促到家</p>
<p style="text-align: left">
	　　地观</p>
<p style="text-align: left">
	　　融心绝处匪邦基　　小道那知有大逵</p>
<p style="text-align: left">
	　　天乐满空鸣梵呗　　金幢擎地映琉璃</p>
<p style="text-align: left">
	　　略无惉懘神根爽　　不怕闲浮急景移</p>
<p style="text-align: left">
	　　试问海山长不死　　何如弹指在瑶墀</p>
<p style="text-align: left">
	　　树观</p>
<p style="text-align: left">
	　　莫把名言向外寻　　觉天境界最高深</p>
<p style="text-align: left">
	　　重重宝珠非他物　　一一珠光出自心</p>
<p style="text-align: left">
	　　超往未成由缺诵　　积功终不厌穿针</p>
<p style="text-align: left">
	　　无生社友应招手　　许我同参悟一音</p>
<p style="text-align: left">
	　　池观</p>
<p style="text-align: left">
	　　水流八德凝神冷　　莲放诸珍眩眼奇</p>
<p style="text-align: left">
	　　波镜华间传绝唱　　禽翻宝岸影相随</p>
<p style="text-align: left">
	　　几年浪迹忘归计　　此日追怀定集池</p>
<p style="text-align: left">
	　　小憩胡床形梦想　　觉来心地独熙怡</p>
<p style="text-align: left">
	　　总观</p>
<p style="text-align: left">
	　　欲天富乐在层霄　　比校恒沙不易饶</p>
<p style="text-align: left">
	　　畟塞诸仙戏楼阁　　宣扬三宝吹笙箫</p>
<p style="text-align: left">
	　　无何境里非凡想　　解脱光中未觉嚣</p>
<p style="text-align: left">
	　　总观殷勤师子吼　　野干惊慑破邪妖</p>
<p style="text-align: left">
	　　华座</p>
<p style="text-align: left">
	　　遍知夙愿丘山重　　陆地生莲合自然</p>
<p style="text-align: left">
	　　宝座巍峨难比喻　　珍幢高出中方圆</p>
<p style="text-align: left">
	　　想成法法元无迹　　目击尘尘本太玄</p>
<p style="text-align: left">
	　　切忌丝头落魔网　　直须消殒此生前</p>
<p style="text-align: left">
	　　像观</p>
<p style="text-align: left">
	　　真境太高凡目眩　　先施像观示常容</p>
<p style="text-align: left">
	　　要知相好从何起　　直指心源有路冲</p>
<p style="text-align: left">
	　　金相炳明如杲日　　毫光柔软似轻茸</p>
<p style="text-align: left">
	　　会须生佛融方寸　　豁破尘昏万万重</p>
<p style="text-align: left">
	　　真身</p>
<p style="text-align: left">
	　　八万尊崇全体现　　光明常鉴刹尘傍</p>
<p style="text-align: left">
	　　生死浩劫难遭遇　　寤寐存诚未始忘</p>
<p style="text-align: left">
	　　铭愿凿山营胜业　　刻莲成漏伺朝阳</p>
<p style="text-align: left">
	　　风流莲社今千载　　犹有嘉声着处香</p>
<p style="text-align: left">
	　　观音</p>
<p style="text-align: left">
	　　三十六重圆感应　　网罗群品出飘沈</p>
<p style="text-align: left">
	　　天冠化佛标垂迹　　沙界随机演妙音</p>
<p style="text-align: left">
	　　璎珞满身笼皓月　　杨枝在手露真金</p>
<p style="text-align: left">
	　　我生多病常归仰　　鼠饮不知江海深</p>
<p style="text-align: left">
	　　势至</p>
<p style="text-align: left">
	　　冠插金瓶华百亿　　摩尼异宝映砗磲</p>
<p style="text-align: left">
	　　光含刹土严身相　　风动琳琅响佩裾</p>
<p style="text-align: left">
	　　念佛圆通功夙着　　摄生方便业先祛</p>
<p style="text-align: left">
	　　真慈浩漾无涯涘　　终日神光蔽草庐</p>
<p style="text-align: left">
	　　普观</p>
<p style="text-align: left">
	　　圣观才融惑妄轻　　凝眸顷刻到华汀</p>
<p style="text-align: left">
	　　九莲台稳超凡世　　百宝光寒照幻形</p>
<p style="text-align: left">
	　　鸟语琼林混天乐　　波摇金沼契圆经</p>
<p style="text-align: left">
	　　不知几劫竛竮苦　　洗耳今朝试一听</p>
<p style="text-align: left">
	　　杂观</p>
<p style="text-align: left">
	　　六十万亿巍巍量　　悠悠凡浅未应窥</p>
<p style="text-align: left">
	　　宝池常想融粗相　　尘刹垂形适异宜</p>
<p style="text-align: left">
	　　圣语昭彰无可议　　佛身胜劣合先知</p>
<p style="text-align: left">
	　　裹粮日日欲西迈　　谨勿将心起大疑</p>
<p style="text-align: left">
	　　上三品</p>
<p style="text-align: left">
	　　脱得棘林登上品　　芬陀华在火中开</p>
<p style="text-align: left">
	　　禅可久寂已无浪　　心镜元明不受埃</p>
<p style="text-align: left">
	　　此去便成无上忍　　新游争仰出群才</p>
<p style="text-align: left">
	　　填空烈圣浑垂手　　特与金刚胜妙台</p>
<p style="text-align: left">
	　　中三品</p>
<p style="text-align: left">
	　　小教岂能营净业　　回心入大始应知</p>
<p style="text-align: left">
	　　因崇诸戒无玼玷　　果证三明绝妄痴</p>
<p style="text-align: left">
	　　耳听<a>出家</a>离苦法　　心持无我是真基</p>
<p style="text-align: left">
	　　屈伸臂顷出三界　　一朵莲房出宝池</p>
<p style="text-align: left">
	　　下三品</p>
<p style="text-align: left">
	　　愚流习恶久成风　　平昔那知黑白踪</p>
<p style="text-align: left">
	　　直待垂终诸业现　　方惊已困四蛇攻</p>
<p style="text-align: left">
	　　自非宿善熏闻力　　安得称名勇猛功</p>
<p style="text-align: left">
	　　陡觉凉风吹业火　　玉毫光里面金容</p>
<p style="text-align: left">
	　　庐山莲社</p>
<p style="text-align: left">
	　　监簿喻良能</p>
<p style="text-align: left">
	　　远公结社事清修　　永睿宗雷并俊游</p>
<p style="text-align: left">
	　　千古空余旧名字　　白莲零落不胜秋</p>
<p style="text-align: left">
	　　前生我是比丘身　　处处云山有宿因</p>
<p style="text-align: left">
	　　何日尘缘都净尽　　重为香火社中人</p>
<p style="text-align: left">
	　　次韵莲社</p>
<p style="text-align: left">
	　　释褐刘淳叟</p>
<p style="text-align: left">
	　　买酒却邀陶令入　　闭门不放谢公游</p>
<p style="text-align: left">
	　　风流千古无人会　　闲却芙蕖几度秋</p>
<p style="text-align: left">
	　　庐山十八贤</p>
<p style="text-align: left">
	　　东溪释祖可</p>
<p style="text-align: left">
	　　不能晋室扶倾覆　　尽作西方社里人</p>
<p style="text-align: left">
	　　岂意一时希有事　　翻令元亮两眉颦</p>
<p style="text-align: left">
	　　怀安养故乡诗(并序)</p>
<p style="text-align: left">
	　　樝庵法师有严</p>
<p style="text-align: left">
	　　余以安养为故乡。乃即心净土。虽久思归。且步覆未至。可不哀哉。因作是诗焉。读者幸无以取舍为诮</p>
<p style="text-align: left">
	　　达士身心非迩遐　　虽云四海尽为家</p>
<p style="text-align: left">
	　　争如故国游琼树　　况得通衢御宝车</p>
<p style="text-align: left">
	　　屈指多年不归去　　论情凡事杳无涯</p>
<p style="text-align: left">
	　　空烦父母倚门望　　待孕池莲九品华</p>
<p style="text-align: left">
	　　几年衣袂惹京尘　　志气陵云莫自伸</p>
<p style="text-align: left">
	　　南雁数声乡梦断　　秋风终夕泪痕频</p>
<p style="text-align: left">
	　　此回若不怀归计　　向后从谁结善邻</p>
<p style="text-align: left">
	　　请看路傍埋朽骨　　其中多是未归人</p>
<p style="text-align: left">
	　　西方真净本吾家　　今忆归程十万赊</p>
<p style="text-align: left">
	　　客路竛竮都已困　　风尘孤苦最堪嗟</p>
<p style="text-align: left">
	　　七重树耸千般乐　　八德池深四样华</p>
<p style="text-align: left">
	　　莫怪近来乡梦切　　柰何荣辱事无涯</p>
<p style="text-align: left">
	　　昔年容易别琼楼　　本也<a>无心</a>作远游</p>
<p style="text-align: left">
	　　岂意而今发垂雪　　片怀长挂月西钩</p>
<p style="text-align: left">
	　　枕中忍思飞归鸟　　槛外频惊落叶秋</p>
<p style="text-align: left">
	　　一炷檀烟一声磬　　等闲遥望泪横流</p>
<p style="text-align: left">
	　　樝庵法师。专修净业景暮之切。见之于诗。岂意。而今发垂雪。片怀长挂月西钩。佳句也。非识妙者。莫能窥。然此诗赓者甚众。不能备录。独保福询师。有短景只嗟鱼少水。长途仍恐象无钩之句。颇脍炙人口。草庵录所载误矣</p>
<p style="text-align: left">
	　　怀西方诗</p>
<p style="text-align: left">
	　　北山法师可旻</p>
<p style="text-align: left">
	　　家在天涯落日边　　望中行树隔云烟</p>
<p style="text-align: left">
	　　一弹指顷虽能到　　三历僧祇或不前</p>
<p style="text-align: left">
	　　珠网七重光呍选　×??闹稚?孪				</div></div><hr><script charset='utf-8' src='../../js/footer.js'></script></body></html>