<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，净土生无生论 第1975部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>净土生无生论 第1975部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong><a>净土</a>生无生论</strong></p>
<p style="text-align: left">　　幽溪<a>沙门</a>传灯撰</p>
<p style="text-align: left">　　稽首能仁<a>圆满</a>智无量寿觉大导师。所说安养大乘经了义了义至圆顿。妙德普贤观<a>自在</a>势至清净大海众。马鸣龙树及天亲。此土庐山莲社祖<a>天台</a>智者并法智。古往今来弘法师。我今归命礼三宝。求乞冥加发神识。敬采经论秘密旨。阐明净土生无生。普使将来悟此门断疑生信阶不退。将造此论立为十门。一一真法界门。二身土缘起门。三心土相即门。四生佛不二门。五法界为念门。六境观相吞门。七<a>三观</a>法尔门。八感应任运门。九彼此恒一门。十现未互在门</p>
<p style="text-align: left">　　初一真法界门</p>
<p style="text-align: left">　　一真法性中。具足十法界。依正本融通。生佛非殊致。论曰。一真法界即众生本有心性。此之心性具无量德受无量名。云何具无量德。举要言之。谓性体性量性具。云何性体。谓此心性离四句绝百非。体性坚凝清净无染。不生不灭<a>常住</a>无坏。云何性量。此心性竖穷三世。横遍十方。世界有边。<a>虚空</a>无边。虚空有边。心性无边。现在有边。过未无边。过未有边。心性无边。无尽无尽无量无量。云何性具。谓此心性具十法界。谓<a>佛法</a>界。<a>菩萨</a>法界。缘觉法界。声闻法界。天法界。修罗法界。人法界。畜生法界。饿鬼法界。<a>地狱</a>法界。此是假名。复有正报。谓佛五阴菩萨五阴。乃至地狱五阴。此是实法。复有依报。谓佛国土。菩萨国土乃至地狱国土。令易解故。作三种分别。得意为言。即性具是性体性量。性体离过绝非。即性具十界离过绝非。性体坚凝清净无染。不生不灭常住不坏。性具十界亦然。性量竖穷横遍。无尽无尽无量无量。性具十界亦然。正报五阴同性体性量清净周遍。依报国土亦然。此之三法亦名三谛。性体即<a>真谛</a>。性量即中谛。性具即俗谛。故<a>楞严经</a>云。而如来藏妙明元心。非心非空。非地水火风。非眼耳鼻舌身意。非色声香味触法。非眼界乃至非<a>意识</a>界。非无明乃至非老死。非无明尽乃至非老死尽。非苦集灭道。非智非得。非檀那乃至非般剌若。非怛答阿羯。非阿罗诃。非三藐三菩。非常乐我净。此即性量无相是为真谛。而如来藏元明心妙。即心即空。即地水火风。即六凡即二乘。乃至即如来常乐我净。此即性具十界是为俗谛。而如来藏妙明心元。离即离非。是即非即。此即性体是为中谛。又云。如来藏性色真空。性空真色。清净本然。周遍法界。地水火风<a>空见</a>识莫不如是。地水火风空见识即性具也。清净本然即性体也。周遍法界即性量也。又云。地水火风空清净本然周遍法界。即依报国土性体性量也。见识清净本然周遍法界。即正报五阴性体性量也。云何受无量名。举要言之。此心性或名空如来藏。或名真如<a>佛性</a>。或名庵摩罗识。或名大圆镜智。或名菩提<a>涅槃</a>。性体性量名空如来藏。即性具十界五阴国土名空如来藏。性体性量名真如佛性。即性具等真如佛性。性体性量名庵摩罗识。即性具等名庵摩罗识。性体性量名大圆镜智。即性具等名大圆镜智。性体性量名菩提涅槃。即性具等名菩提涅槃。故曰。一真法性中具足十法界。依正本融通。生佛非殊致。问曰。此一真法界为初心是。为后心是。若初心是。应无七名。若后心是。应无九界。初后俱堕。立义不成。答曰。此正显初心是。以初心是故。方有后心是。以后心是故。方显初心是。云何以初心是方有后心是。如果地依正融通。色心不二。垂形九界。方便度生。悉由证此因心所具。故曰。诸佛果地融通但证众生理本。故得称性施设无谋而应。若不然者。何异小乘外道作意<a>神通</a>。故法智大师云。六即之义不专在佛。一切假实三乘人天。下至蛣蜣地狱色心。皆须六即辩其初后。所谓理蛣蜣乃至究竟蛣蜣。以论十界皆理性故。无非法界。一不可改。故名字去不唯显佛。九亦同彰。至于果成。十皆究竟。云何后心是方显初心是。正由后心果地全证众生理本故。果地七种名目悉是众生性德美称。但众生在迷性称不显。故无此称。克论性德。岂可言无。故初后俱善立义成矣</p>
<p style="text-align: left">　　二身土缘起门</p>
<p style="text-align: left">　　一真法界性不变能<a>随缘</a>。三身及四土悉由心变造。论曰。一真法界性即前文所明性体性量性具也。教中说真如不变随缘随缘不变者。正由性体性量即性具故。如君子不器<a>善恶</a>皆能。故晋译<a>华严经</a>云。能随染净缘具造十法界。谓真如性中所具九法界能随染缘造事中九法界。真如性中所具佛法界能随净缘造事中佛法界。所以能者。正由性具性若不具。何所称能。天台家言。并由理具方有事用。此之谓也。是知事中十法界三身四土悉由真如随缘变造。既曰真如不变随缘随缘不变。则事中染净身土当体即真。无丝毫可加损于其间者。楞严经云。见与见缘并所想相。如虚空华本无所有。此见及缘元是菩提妙净明体。是也。若然则娑婆极乐。此世众生当生九品。弥陀已成吾心当果。悉由心性之所变造。心具而造。岂分能所。即心是佛。即佛是心。即心是土。即土是心。即心是果。即果是心。能造因缘及所造法当处皆是心性。故明此宗而求生乐土者。乃生与无生两冥之至道也</p>
<p style="text-align: left">　　三心土相即门</p>
<p style="text-align: left">　　西方安乐土去此十万亿。与我介尔心初无彼此异。论曰。<a>佛说阿弥陀经</a>云。从是西方过十万亿佛土有世界。名曰极乐。百亿日月。百亿须弥。百亿大海。百亿铁围山。名一佛土。十千为万。十万为亿。一佛国土已自广大。况亿佛国土乎。况十万亿乎。是则极乐去此甚远。博地凡夫<a>念佛</a>求生。弹指即到者。正由生吾心所具之佛土也。言介尔心者。即凡夫念佛之心也。<a>刹那</a>之心至微至劣故称介尔。谓十万亿远之佛土。居于凡夫介尔之心。即心是土。即土是心。故曰初无彼此异。问曰。介尔之心居于方寸。云何能包许远佛土。答曰。介尔之心。昧者谓小。达人大观。真妄无二。盖此妄心全性而起。性无边。心亦无际。性如大海。心似浮沤。全海为沤。沤还匝海。盖真如不变随缘。随缘不变。既曰随缘不变。岂可以真妄而局大小哉</p>
<p style="text-align: left">　　四生佛不二门</p>
<p style="text-align: left">　　阿弥与凡夫迷悟虽有殊。佛心众生心究竟无有二。论曰。阿弥陀佛果人也。成就三身四智十力四无所畏十八不共等功德。凡夫因人也。具足无量恒沙烦恼。造作无量恒沙业系。当受无量恒沙<a>生死</a>。迷悟之相譬彼云泥言究竟无二者。谓据相而言。则不二而二。约性而论。则二而不二。盖诸佛乃悟众生心内诸佛。众生乃迷诸佛心内众生。所以悟者。悟众生本具性体性量性具也。所以迷者。迷诸佛所证性体性量性具也。心性之妙岂受其迷。迷而不迷。斯言有在。故众生本有性量即诸佛所证法身。性体即报身。性具即应身。四智十力四无所畏十八不共等功德会合可知。故古德云。诸佛心内众生尘尘极乐。众生心内诸佛念念证真。故弥陀即我心。我心即弥陀。未举念时。早已成就。才举心念。即便圆成。感应道交为有此理。故念佛人功不唐捐</p>
<p style="text-align: left">　　五法界为念门</p>
<p style="text-align: left">　　法界<a>圆融</a>体作我一念心。故我念佛心全体是法界。论曰。<a>行者</a>称佛名时。作佛观时。作主伴依正观时。修三种净业时。一心不乱时。散心称名时。以至见思浩浩恒沙烦恼。凡此有心皆由真如不变随缘而作。全体即法界。故法智大师云。法界圆融不思议体作我一念之心。亦复举体作生作佛作依作正。若然者。余心尚是。况念佛心乎。是故行者念佛之时。此心便是圆融清净宝觉。以此妙心念彼阿弥。则彼三身何身不念。求彼四土。何土不生。但随功行浅深。品位高下耳</p>
<p style="text-align: left">　　六境观相吞门</p>
<p style="text-align: left">　　十六等诸境。事理两种观。彼此互相吞。如因陀罗网。论曰。境观相吞者。正由事事无碍也事事所以无碍者。所谓有本者如是也。盖由法界圆融不思议体。作我一念之心。亦复举体作生作佛作依作正。既皆全体而作。有何一法不即法界。故曰一尘法界不小。刹海法界不大。多亦法界。少亦法界。是以西方十六诸境。吾心事理二观。一一无非法界全体。如帝释宫中因陀罗网。虽彼此各是一珠。而影入众珠。虽影入众珠。而东西照用有别。境观亦然。以境为事。则观为理。理能包事。是为以观吞境。以观为事。则境为理。理能包事。是为以境吞观。或一为事。余为理。或一为理。余为事。彼此互各相吞。故如因陀罗网。若然者。当我作观时。则西方依正已在我观之内。我今身心已在依正之中。了此而求生安养。可谓雁过长空。影沈寒水。雁绝遗踪之意。水无留影之心</p>
<p style="text-align: left">　　七三观法尔门</p>
<p style="text-align: left">　　能观为三观。所观即三谛。全性以起修。故称为法尔。论曰。三谛者真俗中也。三观者空假中也。忘情绝解莫尚乎真。随缘应用莫尚乎俗。融通空有莫尚乎中。虚灵不昧。此吾心自空者也。物来斯应。此吾心自有者也。空有相即。此吾心自中者也。此性也非修也。三谛也非三观也。修之者称性照了也。故体达此心空洞无物。谓之空。照了此性具足万法。谓之假。融通二边不一不异。谓之中。然则即虚灵而应物也。即应物而虚灵也。空即假中也假即空中也。中即空假也。是称性而修也。绝待而照也。不思议之三观也。首楞大定之司南也此横论也如此。若竖论者。或以吾心虚灵者为空。以所观万物者为假。以心境不二者为中。物吾心之物也。何假而不空。心万物之心也。何空而不假。即心即物。即物即心。何中而不空假。是以观极乐依正者。以吾心一观之三观。照彼一境之三谛。无不可者。以吾三观之一心。照彼三谛之一境。亦无不可者。虎溪大师云。境为妙假。观为空。境观双忘即是中。忘照何尝有先后。一心融绝了无踪。尚何三观之不法尔乎</p>
<p style="text-align: left">　　八感应任运门</p>
<p style="text-align: left">　　我心感诸佛。弥陀即悬应。天性自相关。如磁石吸针。论曰。诸佛众生同一觉源。迷悟虽殊。理常平等。故曰。诸佛是众生心内诸佛。众生是诸佛心内众生。迹此而言。则诸佛众生心精无时而不通[泳-永+曶]。但诸佛无时不欲度生。众生念念与之迷背。故势至菩萨云。一人专忆。一人专忘。若逢不逢。若见非见。子若忆母。如母忆时。母子历生不相违远。若众生心忆佛念佛。现前当来必定见佛。去佛不远。正由一理平等天性相关故。得任运拔苦与乐。况无量寿佛因中所发四十八愿。誓取极乐摄受有情。今<a>道果</a>久成。僧那久满。故凡百众生弗忧佛不来应。但当深信忆念发愿愿生西方。如磁石与针任运吸取。然磁能吸铁。不能吸铜。针能合磁。不能合玉。譬犹佛能度有缘。不能度<a>无缘</a>。众生易感弥陀。不易感诸佛。岂非生佛誓愿相关者乎。是以求生净土者。信愿行缺一不可</p>
<p style="text-align: left">　　九彼此恒一门</p>
<p style="text-align: left">　　若人临终时。能不失<a>正念</a>。或见光见华。已受宝池生。论曰往生传曰。张抗仕石晋为翰林学士。课<a>大悲咒</a>十万遍。愿生西方。一日寝疾。唯念佛号。忽谓家人曰。西方净土秖在堂屋西边。阿弥陀佛坐莲华上。见翁儿在莲华池金沙地上<a>礼拜</a>嬉戏。良久念佛而化。翁儿抗之孙也。所以尔者。盖西方<a>极乐世界</a>乃吾心之一土耳。<a>娑婆世界</a>亦吾心之一土耳。约土而言。有十万亿彼此之异。约心而观。原无远近。但众生自受生已来。为五阴区局真性。不契心源。念佛之人果报成熟。将舍现阴趣生阴时。净土莲华忽然在前。<a>唯心</a>境界。非有去来彼此之相。故楞严经云。临命终时。未舍暖触。一生善恶俱时顿现。纯想即飞必生天上。若飞心中兼福兼慧及与净愿。自然心开见十方佛。一切净土随愿往生。法智大师云。须知垂终自见坐金莲身已。是彼国生阴。亦此意也</p>
<p style="text-align: left">　　十现未互在门</p>
<p style="text-align: left">　　行者今念佛功德不唐捐。因中已有果。如莲华开敷。论曰。圆顿教人顿悟心性。无修而修修彼乐邦。性中所具极乐由修显发。而此心性竖贯三际。横裹十虚。佛法生法<a>正法</a>依法因法果法一念圆成。是以念佛之人名为全性起修全修在性。全性起修虽名为因。全修在性因中有果。以所具因法与所具果法同居一性。心性融通无法不摄。故如莲花开敷花中有果。况此心常住无生灭去来。即今念佛之心便是当来华池受生时。故说。初发心人极乐宝池已萌莲种。若精进不退。日益生长华渐开敷。随其功德大小炜烨。其或懈退悔杂。日渐憔顇。若能自新。华复鲜丽。其或不然。芽焦种败。且此莲华人谁种植。现未互在。斯言有归也</p>
<p style="text-align: left">　　净土生无生论</p>
				</div></div><hr><script charset='utf-8' src='../../js/footer.js'></script></body></html>