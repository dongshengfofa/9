<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，赞阿弥陀佛偈 第1978部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>赞阿弥陀佛偈 第1978部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>赞阿弥陀佛偈</strong></p>
<p style="text-align: left">　　昙鸾法师作</p>
<p style="text-align: left">　　南无阿弥陀佛(释名无量寿傍经奉赞亦曰安养)</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　现在西方去此界　　十万亿刹安乐土</p>
<p style="text-align: left">　　佛<a>世尊</a>号阿弥陀　　我愿往生归命礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　成佛已来历十劫　　<a>寿命</a>方将无有量</p>
<p style="text-align: left">　　法身光轮遍法界　　照世盲冥故顶礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　智慧光明不可量　　故佛又号无量光</p>
<p style="text-align: left">　　有量诸相蒙光晓　　是故稽首真实明</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　<a>解脱</a>光轮无限齐　　故佛又号无边光</p>
<p style="text-align: left">　　蒙光触者离有无　　是故稽首平等觉</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　光云无碍如<a>虚空</a>　　故佛又号无碍光</p>
<p style="text-align: left">　　一切有碍蒙光泽　　是故顶礼难思议</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　清净光明无有对　　故佛又号无对光</p>
<p style="text-align: left">　　遇斯光者业系除　　是故稽首毕竟依</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　<a>佛光</a>照耀最第一　　故佛又号光炎王</p>
<p style="text-align: left">　　三涂黑闇蒙光启　　是故顶礼大应供</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　道光明朗色超绝　　故佛又号清净光</p>
<p style="text-align: left">　　一蒙光照罪垢除　　皆得解脱故顶礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　慈光遐被施安乐　　故佛又号<a>欢喜</a>光</p>
<p style="text-align: left">　　光所至处得法喜　　稽首顶礼大安慰</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　佛光能破无明闇　　故佛又号智慧光</p>
<p style="text-align: left">　　一切诸佛三乘众　　咸共叹誉故稽首</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　光明一切时普照　　故佛又号不断光</p>
<p style="text-align: left">　　闻光力故心不断　　皆得往生故顶礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　其光除佛莫能测　　故佛又号难思光</p>
<p style="text-align: left">　　十方诸佛叹往生　　称其功德故稽首</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　神光离相不可名　　故佛又号无称光</p>
<p style="text-align: left">　　因光成佛光赫然　　诸佛所叹故顶礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　光明照耀过日月　　故佛号超日月光</p>
<p style="text-align: left">　　释迦佛叹尚不尽　　故我稽首无等等</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　哀愍覆护我　　令法种增长　　此世及后生</p>
<p style="text-align: left">　　愿佛常摄受</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方<a>极乐世界</a><a>观世音菩萨</a></p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方极乐世界<a>大势至菩萨</a></p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方极乐世界诸<a>菩萨</a>清净大海众</p>
<p style="text-align: left">　　愿共诸众生往生安乐国</p>
<p style="text-align: left">　　普为师僧父母及善知识法界众生。断除三障。同得往生阿弥陀佛国。归命忏悔</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　阿弥陀佛初会众　　声闻菩萨数无量</p>
<p style="text-align: left">　　<a>神通</a>巧妙不能算　　是故稽首广大会</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　安乐无量摩诃萨　　咸当一生补佛处</p>
<p style="text-align: left">　　除其本愿大弘誓　　普欲度脱诸众生</p>
<p style="text-align: left">　　斯等宝林功德聚　　一心合掌头面礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　安乐国土诸声闻　　皆光一寻若流星</p>
<p style="text-align: left">　　菩萨光轮四千里　　若秋满月映紫金</p>
<p style="text-align: left">　　集<a>佛法</a>藏为众生　　故我顶礼大心海</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　又观世音大势至　　于诸圣众最第一</p>
<p style="text-align: left">　　慈光照曜大千界　　侍佛左右显神仪</p>
<p style="text-align: left">　　度诸有缘不暂息　　如大海潮不失时</p>
<p style="text-align: left">　　如是大悲大势至　　一心稽首头面礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　其有众生生安乐　　悉具三十有二相</p>
<p style="text-align: left">　　智慧满足入深法　　究畅道要无障碍</p>
<p style="text-align: left">　　随根利钝成就忍　　二忍乃至不可计</p>
<p style="text-align: left">　　<a>宿命</a>五通常<a>自在</a>　　至佛不更杂恶趣</p>
<p style="text-align: left">　　除生他方五浊世　　示现同如大牟尼</p>
<p style="text-align: left">　　生安乐国成大利　　是故至心头面礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　安乐菩萨承佛神　　于一食顷诣十方</p>
<p style="text-align: left">　　不可算数佛世界　　恭敬供养诸如来</p>
<p style="text-align: left">　　华香伎乐从念现　　宝盖幢幡随意出</p>
<p style="text-align: left">　　珍奇绝世无能名　　散华供养殊异宝</p>
<p style="text-align: left">　　化成华盖光晃耀　　香气普薰莫不周</p>
<p style="text-align: left">　　华盖小者四百里　　乃有遍覆一佛界</p>
<p style="text-align: left">　　随其前后次化去　　是诸菩萨佥欣悦</p>
<p style="text-align: left">　　于虚空中奏天乐　　雅赞德颂扬佛慧</p>
<p style="text-align: left">　　听受经法供养已　　未食之前腾虚还</p>
<p style="text-align: left">　　神力自在不可测　　故我顶礼无上尊</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　安乐佛国诸菩萨　　夫可宣说随智慧</p>
<p style="text-align: left">　　于己万物亡我所　　净若莲华不受尘</p>
<p style="text-align: left">　　往来进止若泛舟　　利安为务舍适莫</p>
<p style="text-align: left">　　彼已犹空断二想　　然智慧炬照长夜</p>
<p style="text-align: left">　　三明六通皆已足　　菩萨万行贯心眼</p>
<p style="text-align: left">　　如是功德无边量　　是故至心头面礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　安乐声闻菩萨众　　人天智慧咸洞达</p>
<p style="text-align: left">　　身相庄严无殊异　　但顺他方故列名</p>
<p style="text-align: left">　　颜容端正无可比　　精微妙躯非人天</p>
<p style="text-align: left">　　虚无之身无极体　　是故顶礼平等力</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　敢能得生安乐国　　皆悉住于正定聚</p>
<p style="text-align: left">　　邪定不定其国无　　诸佛咸赞故顶礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　诸闻阿弥陀佛号　　<a>信心</a>欢喜庆所闻</p>
<p style="text-align: left">　　乃暨一念至心者　　回向愿生皆得往</p>
<p style="text-align: left">　　唯除五逆谤<a>正法</a>　　故我顶礼愿往生</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　安乐菩萨声闻辈　　于此世界无比方</p>
<p style="text-align: left">　　释迦无碍大辩才　　设诸假令示少分</p>
<p style="text-align: left">　　最贱乞人并帝王　　帝王复比金轮王</p>
<p style="text-align: left">　　如是展转至六天　　次第相形皆如始</p>
<p style="text-align: left">　　以天色像喻于彼　　千万亿倍非其类</p>
<p style="text-align: left">　　皆是法藏愿力为　　稽首顶礼大心力</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　<a>天人</a>一切有所须　　无不称欲应念至</p>
<p style="text-align: left">　　一宝二宝无量宝　　随心化造受用具</p>
<p style="text-align: left">　　堂宇饮食悉如此　　故我稽首无称佛</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　诸往生者悉具足　　清净色身无可比</p>
<p style="text-align: left">　　神通功德及宫殿　　服饰庄严如六天</p>
<p style="text-align: left">　　应器宝钵自然至　　百味嘉肴倏已满</p>
<p style="text-align: left">　　见色闻香意为食　　忽然饱足受适悦</p>
<p style="text-align: left">　　所味清净无所著　　事已化去须复现</p>
<p style="text-align: left">　　晏安快乐次泥洹　　是故至心头面礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　十方佛土菩萨众　　及诸<a>比丘</a>生安乐</p>
<p style="text-align: left">　　无量无数不可计　　已生今生当亦然</p>
<p style="text-align: left">　　皆曾供养无量佛　　摄取百千坚固法</p>
<p style="text-align: left">　　如是大士悉往生　　是故顶礼阿弥陀</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　若闻阿弥陀德号　　欢喜赞仰心归依</p>
<p style="text-align: left">　　下至一念得大利　　则为具足功德宝</p>
<p style="text-align: left">　　设满<a>大千世界</a>火　　亦应直过闻佛名</p>
<p style="text-align: left">　　闻阿弥陀不复退　　是故至心稽首礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　神力无极阿弥陀　　十方无量佛所叹</p>
<p style="text-align: left">　　东方恒沙诸佛国　　菩萨无数悉往觐</p>
<p style="text-align: left">　　亦复供养安乐国　　菩萨声闻诸大众</p>
<p style="text-align: left">　　听受经法宣道化　　自余九方亦如是</p>
<p style="text-align: left">　　释迦如来说偈颂　　无量功德故顶礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　诸来无量菩萨众　　为植德本致虔恭</p>
<p style="text-align: left">　　或奏音乐歌叹佛　　或颂佛慧照<a>世间</a></p>
<p style="text-align: left">　　或以天华衣供养　　或睹<a>净土</a>兴等愿</p>
<p style="text-align: left">　　如是圣众悉现前　　蒙八梵声授佛记</p>
<p style="text-align: left">　　一切菩萨增愿行　　故我顶礼婆伽婆</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　圣主世尊<a>说法</a>时　　大众云集七宝堂</p>
<p style="text-align: left">　　听佛开示咸悟入　　欢喜充遍皆得道</p>
<p style="text-align: left">　　于时四面起清风　　击动宝树出妙响</p>
<p style="text-align: left">　　和韵清彻遏糸竹　　踰于金石无伦比</p>
<p style="text-align: left">　　天华缤纷逐香风　　自然供养常不息</p>
<p style="text-align: left">　　诸天复持天华香　　百千伎乐用致敬</p>
<p style="text-align: left">　　如是功德三宝聚　　故我运想礼讲堂</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　妙土广大超数限　　自然七宝所合成</p>
<p style="text-align: left">　　佛本愿力庄严起　　稽首清净大摄受</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　世界光曜妙殊绝　　适悦宴安无四时</p>
<p style="text-align: left">　　自利利他力<a>圆满</a>　　归命方便巧庄严</p>
<p style="text-align: left">　　宝地澄静平如掌　　无有山川陵谷阻</p>
<p style="text-align: left">　　若佛神力须则见　　稽首不可思议尊</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　道树高四百万里　　周围由旬有五十</p>
<p style="text-align: left">　　枝叶布里二十万　　自然众宝所合成</p>
<p style="text-align: left">　　月光摩尼海轮宝　　众宝之王而庄严</p>
<p style="text-align: left">　　周匝垂间宝璎珞　　百千万种色变异</p>
<p style="text-align: left">　　光焰照曜超千日　　无极宝网覆其上</p>
<p style="text-align: left">　　一切庄严随应现　　稽首顶礼道场树</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　微风吹树出法音　　普流十方诸佛刹</p>
<p style="text-align: left">　　闻斯音得深法忍　　至成佛道不遭苦</p>
<p style="text-align: left">　　神力广大不可量　　稽首顶礼道场树</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　树香树色树音声　　树触树味及树法</p>
<p style="text-align: left">　　六情遇者得法忍　　故我顶礼道场树</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　蒙道场树对六根　　乃至成佛根清彻</p>
<p style="text-align: left">　　音响柔顺无生忍　　随力浅深咸得证</p>
<p style="text-align: left">　　此树威德所由来　　皆是如来五种力</p>
<p style="text-align: left">　　神力本愿及满足　　明了坚固究竟愿</p>
<p style="text-align: left">　　慈悲方便不可称　　归命稽首真无量</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　从世帝王至六天　　音乐转妙有八重</p>
<p style="text-align: left">　　展转胜前亿万倍　　宝树音丽倍亦然</p>
<p style="text-align: left">　　复有自然妙伎乐　　法音清和悦心神</p>
<p style="text-align: left">　　哀婉雅亮超十方　　故我稽首清净乐</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　七宝树林周世界　　光耀鲜明相映发</p>
<p style="text-align: left">　　华果枝叶更互为　　稽首本愿功德聚</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　清风时时吹宝树　　出五音声宫商和</p>
<p style="text-align: left">　　微妙雅曲自然成　　故我顶礼清净薰</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　其土广大无崖际　　众宝罗网遍覆上</p>
<p style="text-align: left">　　金缕珠玑奇异珍　　不可名宝为挍饰</p>
<p style="text-align: left">　　周匝四面垂宝铃　　调风吹动出妙法</p>
<p style="text-align: left">　　和雅德香常流布　　闻者尘劳习不起</p>
<p style="text-align: left">　　此风触身受快乐　　如比丘得灭尽定</p>
<p style="text-align: left">　　风吹散华满佛土　　随色次第不杂乱</p>
<p style="text-align: left">　　华质柔软烈芬芳　　足履其上下四指</p>
<p style="text-align: left">　　随举足时还如故　　用讫地开没无遗</p>
<p style="text-align: left">　　随其时节华六返　　不可议报故顶礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　众宝莲华盈世界　　一一华百千亿叶</p>
<p style="text-align: left">　　其华光明色无量　　朱紫红绿间五色</p>
<p style="text-align: left">　　炜烨焕烂曜日光　　是故一心稽首礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　一一华中所出光　　三十六百有千亿</p>
<p style="text-align: left">　　一一光中有佛身　　多少亦如所出光</p>
<p style="text-align: left">　　佛身相好如金山　　一一又放百千光</p>
<p style="text-align: left">　　普为十方说妙法　　各安众生于佛道</p>
<p style="text-align: left">　　如是神力无边量　　故我归命阿弥陀</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　楼阁殿堂非工造　　七宝雕绮化所成</p>
<p style="text-align: left">　　明月珠珰交露幔　　各有浴池形相称</p>
<p style="text-align: left">　　八功德水满池中　　色味香洁如<a>甘露</a></p>
<p style="text-align: left">　　黄金池者白银沙　　七宝池沙互如此</p>
<p style="text-align: left">　　池岸香树垂布上　　栴檀芬馥常流馨</p>
<p style="text-align: left">　　天华璀璨为映饰　　水上熠耀若景云</p>
<p style="text-align: left">　　无漏依果难思议　　是故稽首功德藏</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　菩萨声闻入宝池　　随意浅深如所欲</p>
<p style="text-align: left">　　若须灌身自然注　　欲令旋复水寻还</p>
<p style="text-align: left">　　调和冷暖无不称　　神开体悦荡心垢</p>
<p style="text-align: left">　　清明澄洁若无形　　宝沙映彻如不深</p>
<p style="text-align: left">　　澹淡回转相注灌　　婥约容豫和人神</p>
<p style="text-align: left">　　微波无量出妙响　　随其所应闻法语</p>
<p style="text-align: left">　　或闻三宝之妙章　　或闻寂静空<a>无我</a></p>
<p style="text-align: left">　　或闻无量波罗蜜　　力不共法诸通慧</p>
<p style="text-align: left">　　或闻无作无生忍　　乃至甘露灌顶法</p>
<p style="text-align: left">　　随根性欲皆欢喜　　顺三宝相真实义</p>
<p style="text-align: left">　　菩萨声闻所行道　　于是一切悉具闻</p>
<p style="text-align: left">　　三涂苦难名永闭　　但有自然快乐音</p>
<p style="text-align: left">　　是故其国号安乐　　头面顶礼无极尊</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　本师龙树摩诃萨　　诞形像始理颓纲</p>
<p style="text-align: left">　　关闭邪扇开正辙　　是阎浮提一切眼</p>
<p style="text-align: left">　　伏承尊悟欢喜地　　归阿弥陀生安乐</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　譬如龙动云必随　　阎浮提放百卉舒</p>
<p style="text-align: left">　　南无慈悲龙树尊　　至心归命头面礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　我从无始循<a>三界</a>　　为虚妄轮所回转</p>
<p style="text-align: left">　　一念一时所造业　　足系大地滞三涂</p>
<p style="text-align: left">　　唯愿慈光护念我　　令我不失菩提心</p>
<p style="text-align: left">　　我赞佛慧功德音　　愿闻十方诸有缘</p>
<p style="text-align: left">　　欲得往生安乐者　　普皆如意无障碍</p>
<p style="text-align: left">　　所有功德若大少　　回施一切共往生</p>
<p style="text-align: left">　　南无不可思议光　　一心归命稽首礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　十方三世无量慧　　同乘一如号正觉</p>
<p style="text-align: left">　　二智圆满道平等　　摄化<a>随缘</a>故若干</p>
<p style="text-align: left">　　我归阿弥陀净土　　即是归命诸佛国</p>
<p style="text-align: left">　　我以一心赞一佛　　愿遍十方无碍人</p>
<p style="text-align: left">　　如是十方无量佛　　咸各至心头面礼</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方阿弥陀佛</p>
<p style="text-align: left">　　哀愍覆护我　　令法种增长　　此世及后生</p>
<p style="text-align: left">　　愿佛常摄受</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方极乐世界观世音菩萨</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方极乐世界大势至菩萨</p>
<p style="text-align: left">　　愿共诸众生往生安乐国</p>
<p style="text-align: left">　　南无至心归命礼西方极乐世界诸菩萨清净大海众</p>
<p style="text-align: left">　　愿共诸众生往生安乐国</p>
<p style="text-align: left">　　普为师僧父母及善知识法界众生。断除三障。同得往生阿弥陀佛国。归命忏悔</p>
<p style="text-align: left">　　赞阿弥陀佛偈</p>
<p style="text-align: left">　　赞一百九十五　礼五十一拜</p>
				</div></div><hr><script charset='utf-8' src='../../js/footer.js'></script></body></html>