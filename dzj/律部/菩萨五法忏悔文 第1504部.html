<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，菩萨五法忏悔文 第1504部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>菩萨五法忏悔文 第1504部</center></div><div class='fo'><center>经文出处:来自无量光明网</center><br/><br>
<p style="text-align: center"><strong><img alt="菩萨五法忏悔文 第1504部" src="./images/菩萨五法忏悔文 第1504部0.png" style="" title="菩萨五法忏悔文 第1504部"  class="lazy" /></strong></p>
<p><strong>　　失译人名今附梁录</strong></p>
<p>　　十方三世佛。五眼照<a>世间</a>。三大无不知。明见罪福相。<a>弟子</a>某甲等。从无数劫来。不遇善知识。造作一切罪。<a>破戒</a>犯四重。六重及八重。谤法断善根。具足一阐提。幸遇诸如来。经法贤圣众。能除众罪者。弟子头面礼。愿诸恶云消。令发无上慧。忏悔竟五体作礼。</p>
<p>　　十方诸佛始登道场。观树经行未转法轮。无明老死长衰可悲。愿设法药救诸疾苦。法雨流布枯藁众生。得道明了。十方现在佛。已度有缘者。众生多<a>懈怠</a>。方便现泥洹。弟子诚心礼。请佛令久住。一切诸<a>菩萨</a>。已发无上意。愿勤加精进。于无佛世界。现成等正觉。普度诸群生。慈哀无过佛。是故至心请。请佛已竟头面作礼。</p>
<p>　　历世怀妒嫉。我慢及恚痴。见人得利如箭射心。闻人得乐如钉入眼。坐此诸罪障。堕落三恶道。常不遇诸佛。今日一心悟。发大<a>随喜</a>心。十方三世佛。及彼弟子众。其数无有量。从初发一念。乃至坐道场。四等大布施。清净持禁戒。定慧及<a>解脱</a>。无量诸知见。弟子悉随憙。慧心朗然明。愚痴暗障灭。一念发随喜。功德满十方。智慧如诸佛。随喜已竟五体作礼。</p>
<p>　　往返<a>生死</a>中。从生故至死。从贵故还贱。惟未得泥洹。法身常清净。波若妙解脱。今当求此利。所可有福业。一切皆和合。回以施众生。共成无上道。广大如<a>虚空</a>。无相如真智。究竟尽法界。金刚空慧常现在前。无行<a>神通</a>有感必应。回向已竟头面作礼。</p>
<p>　　诚心发大愿。行道如誓愿。慧心如猛风。<a>定力</a>如金刚。于此回向后。念念转慈悲。舍离爱着想。<a>欢喜</a>度一切。舍去身命时。佛放光明灭除一切难障。化生兜率天。面睹慈氏尊。修相尽具足。六根普聪彻。闻佛说妙法。即悟无生忍。皆住不退地。乘大神通力周游十方国。供养一切佛。无量妙音声。赞叹佛功德。二十五有中。无时不现身。如日照世界。光明朗十方。一切幽闇处。皆为作灯明。虽得佛道转法轮现泥洹。众生不尽成佛不舍。普贤文殊愿。发愿已竟洗心作礼。</p>
				</div></div><hr><script charset='utf-8' src='../../js/footer.js'></script></body></html>