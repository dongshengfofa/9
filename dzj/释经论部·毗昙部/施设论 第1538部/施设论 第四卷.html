<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修施设论 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>施设论 第四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>施设论 第四卷</strong></p>
<p style="text-align: left">
	　　译经<a>三藏</a>朝散大夫试光禄卿光梵大师赐紫<a>沙门</a>臣惟净等奉诏译</p>
<p style="text-align: left">
	　　对法大论中因施设门第六之二</p>
<p style="text-align: left">
	　　论中问曰。有何所因。而能了知正觉。<a>世尊</a>于诸众生。大悲超胜。答世尊为见<a>世间</a>众生。染烦恼病。烦恼逼迫。种种烦恼。而生损害。无救无归。无所趣向。以如是因故。世尊不久。乃成正觉。为诸众生。而作救度。是故大悲超胜</p>
<p style="text-align: left">
	　　又问。何因<a>菩萨</a>入慈心定时。而菩萨身。火不能烧。水不能溺。刀杖不伤。毒不能害。复无中间趣灭。答无恼害定。无定所入。无彼无恼害触亦无。不同分心趣灭。以如是因故。菩萨入慈心定时。水火刀杖毒不能害。复无中间趣灭</p>
<p style="text-align: left">
	　　又问。何因入无想定。及灭尽定时。水火刀杖毒不能害。复无中间趣灭。答无恼害定。无定所入。亦无无恼害之触。<a>无心</a>趣灭。由此因故。其事如是</p>
<p style="text-align: left">
	　　又问。何因菩萨在母胎时。而菩萨母。不为水火刀杖毒所恼害。亦无中间趣灭。答菩萨大威力故。以其菩萨胜力。令菩萨母无诸恼害</p>
<p style="text-align: left">
	　　又问。何因菩萨之身。无水火刀杖毒所恼害。亦无中间趣灭。答菩萨于一切众生中。而得最胜。设于同等类中。亦复最胜</p>
<p style="text-align: left">
	　　又问。何因彼焰摩王身。无水火刀杖等害。亦无中间趣灭。答焰摩王者。于焰摩界众生类中。而得最胜。由此因故。其事如是</p>
<p style="text-align: left">
	　　又问。何因爱啰嚩拏象王。及善住象王。身无水火刀杖等害。亦无中间趣灭。答彼于傍生类中。而得最胜。出诸趣类。由此因故。其事如最</p>
<p style="text-align: left">
	　　又问。何因<a>地狱</a>趣中诸众生类。受极苦楚。而无中间趣灭。答业报炽然故。以其苦受业报未尽。由此因故。其事如是</p>
<p style="text-align: left">
	　　对法大论中因施设门第七</p>
<p style="text-align: left">
	　　复次一时佛在舍卫国。告苾刍众言。苾刍当知。有三种法。为内垢染。内含藏。内怨恶。何等为三。谓贪嗔痴。诸苾刍。此中云何名内垢染内含藏内怨恶。谓若有人。恶友所作。侵他受用。及诸种类。乃至害命。以其贪爱增盛。于身口意。广行诸恶。行诸恶已。由此因缘。身坏命终。堕于恶趣地狱中。生嗔痴亦然。诸苾刍。是故贪嗔痴法。名内垢染内含藏内怨恶</p>
<p style="text-align: left">
	　　世尊善逝。如是说已</p>
<p style="text-align: left">
	　　复次总略。而说颂曰</p>
<p style="text-align: left">
	　　不能了知贪爱法于贪爱法不谛观</p>
<p style="text-align: left">
	　　是人与其贪爱俱彼即入于黑暗处</p>
<p style="text-align: left">
	　　贪染之人无义利由贪染心生爱着</p>
<p style="text-align: left">
	　　中间生起怖畏心当知彼人不觉了</p>
<p style="text-align: left">
	　　若能断除于贪爱彼即爱尘不能染</p>
<p style="text-align: left">
	　　由其贪爱不转时如莲不住于渧水</p>
<p style="text-align: left">
	　　不能了知嗔恚法于嗔恚法不谛观</p>
<p style="text-align: left">
	　　是人与其嗔恚俱彼即入于黑暗处</p>
<p style="text-align: left">
	　　嗔恚之人无义利由嗔恚心生过失</p>
<p style="text-align: left">
	　　中间生起怖畏心当知彼人不觉了</p>
<p style="text-align: left">
	　　若能断除于嗔恚即于嗔境不生嗔</p>
<p style="text-align: left">
	　　由其嗔法坠堕时如彼果熟而自落</p>
<p style="text-align: left">
	　　不能了知痴冥法于痴冥法不谛观</p>
<p style="text-align: left">
	　　是人与其痴冥俱彼即入于黑暗处</p>
<p style="text-align: left">
	　　痴冥之人无义利由痴暗心故痴迷</p>
<p style="text-align: left">
	　　中间生起怖畏心当知彼人不觉了</p>
<p style="text-align: left">
	　　若能断除痴冥者不为痴境所痴迷</p>
<p style="text-align: left">
	　　彼痴冥法若破时其犹日光破诸暗</p>
<p style="text-align: left">
	　　若能了知此三法决定不堕于恶趣</p>
<p style="text-align: left">
	　　如断多罗大树心彼所断已不复生</p>
<p style="text-align: left">
	　　是故贪法及嗔法痴等三法皆离着</p>
<p style="text-align: left">
	　　行人明慧发生时即能尽于苦边际</p>
<p style="text-align: left">
	　　又问。何因有极贪者。答谓。若有人于贪不善根中。近习修作。于无贪善根中。不近习修作。于其欲想欲因欲寻。而乃近习。亦复修作。于出离想出离因出离寻。不能修作。于诸世间庄严受用。以爱着心。勤行修作。于不庄严受用。不勤修作。于诸善法所应作处。而不能作。复不思惟。不修三摩地行。不能守护诸根隐密之门。食不知量。初夜后夜。常不睡眠。勤行诸恶。不修奢摩他毗钵舍那。于不如理作意中。而乃修作。此等之人。故极贪爱。至谢灭已。当复云何。谓作歌舞倡伎戏笑之人。及为女人。设得生天。即生欲界天中。由此因故。其事如是</p>
<p style="text-align: left">
	　　又问。何因有极嗔者。答谓。若有人于嗔不善根中。近习修作。于无嗔善根中。不近习修作。于其嗔想嗔因嗔寻。而乃近习。亦复修作。于不嗔想不嗔因不嗔寻。不能修作。于非处起嗔勤行修作。于慈心三摩地。不能修作。于杀害事。勤行修作。于不杀害事。不能修作。于彼诸根隐密之门。不能守护。食不知量。初夜后夜。常不睡眠。勤行诸恶。不修奢摩他毗钵舍那。于不如理作意中。而乃修作。此等之人。故极嗔恚。至谢灭已。当复云何。谓作蝎蜂三目虫百足虫等。由此因故。其事如是</p>
<p style="text-align: left">
	　　又问。何因有极痴者。答谓。若有人于痴不善根中。近习修作。于无痴善根中。不近习修作。于其害想害因害寻。而乃近习。亦复修作。于不害想不害因不害寻。不能修作。于诸见中。而常修作。及于怪异不祥等事。亦复修作。由是缘故。而不能于缘生法门内心伺察。不能于五取蕴中谛观生灭无常之行。所谓此法是色所成。是色所集。从色所灭。如是受想行识所成。是识所集。从识所灭。此人于诸根隐密之门。不能守护。食不知量。初夜后夜。常不睡眠。勤行诸恶。不修奢摩他毗钵舍那。于不如理作意中。而乃修作。此等之人。故极痴冥。至谢灭已。当复云何。谓作象马驼驴羊鹿牛及猪等。由此因故。其事如是</p>
<p style="text-align: left">
	　　又问。何因有不极贪者。答谓。若有人于无贪善根中。近习修作。于贪不善根中。不近习修作。于出离想出离因出离寻。而乃近习。亦复修作。于其欲想欲因欲寻。不勤修作。于诸世间不庄严受用。勤行修作。于庄严受用。不勤修作。于诸善法。常所思惟。于三摩地。勤行修作。于不善法。而不修作。守护诸根隐密之门。饮食知量。初夜后夜。常不睡眠。勤行诸善。修奢摩他毗钵舍那。于如理作意中。勤行修作。于不如理作意中。而不修作。此等之人。不极贪爱。至谢灭已。当复云何。谓作仙人及<a>出家</a>人诸长者等。或生<a>色界</a>天中。由此因故。其事如是</p>
<p style="text-align: left">
	　　又问。何因有不极嗔者。答谓。若有人于无嗔善根中。近习修作。于嗔不善根中。不近习修作。于无嗔想无嗔因无嗔寻。而乃近习。亦复修作。于其嗔想嗔因嗔寻。不勤修作。常修慈心三摩地行。于非处起嗔而亦不作。于不害法。勤行修作。于损害法。而不修作。守护诸根隐密之门。饮食知量。初夜后夜。常不睡眠。勤行诸善。修奢摩他毗钵舍那。于如理作意中。勤行修作。于不如理作意中。而不修作。此等之人。不极嗔恚。至灭谢已。当复云何。谓作仙人。及出家人诸长者等。或生色界天中。由此因故。其事如是</p>
<p style="text-align: left">
	　　又问。何因有不极痴者。答谓。若有人于无痴善根中近习修作。于痴不善根中不近习修作。于无害想无害因无害寻。而乃近习。亦复修作。于诸见中及怪异不祥等事。悉不修作。以是缘故。而于缘生法门。内心伺察。于五取蕴中。谛观生灭无常之行。所谓此法是色所成。是色所集。从色所灭。如是受想行识所成。是识所集。从识所灭。此人于诸根隐密之门。而常守护。饮食知量。初夜后夜。常不睡眠。勤行诸善。修奢摩他毗钵舍那。于如理作意中。勤行修作。此等之人。不极痴冥。至谢灭已。当复云何。谓作仙人及出家人诸长者等。或生色无色界天中。由此因故。其事如是</p>
<p style="text-align: left">
	　　对法大论中因施设门第八之一</p>
<p style="text-align: left">
	　　总说颂曰</p>
<p style="text-align: left">
	　　先际秽气及坚重秽气上风而飘散</p>
<p style="text-align: left">
	　　充满出息入息俱昼夜鱼龟陆中等</p>
<p style="text-align: left">
	　　如佛所说</p>
<p style="text-align: left">
	　　佛告诸苾刍言。汝诸苾刍。不能了知先际。皆因有爱二法。于先际中。若无有爱。即后无所起。若能了知如是法者。即自思惟。于后际法。有爱为缘为有相续不了知邪。为无相续邪。或有答言。此无相续。何所以邪。谓不了知故。于无明中。诸众生类。乃起是念。我过去世。为有为无。若过去世有。此即是常。若过去世无。此即是断。而乃诸行或有因邪。若彼诸行先有因者。然亦诸行先无有因。是故若能了知先际。即诸行本来。而无有因</p>
<p style="text-align: left">
	　　又问。何因未离欲者。当趣灭已。火焚身时。而有秽气。周遍充塞。已离欲者。火焚身时。而无秽气周遍充塞。答未离欲者。谓以身中精血不净。而有流散。以流散故。火焚身时。风飘秽气。而有充塞故。使大威力诸天。不来勤勇作供养事。何以故。秽气未散故。已离欲者。当趣灭已。身无精血。不净流散。以不流散故。火焚身时。而无秽气。是故大威力诸天。悉来勤勇作供养事。何以故。无秽气故</p>
<p style="text-align: left">
	　　又问。何因未离欲者。当趣灭已。身体坚重。而不调畅。已离欲者。当趣灭已。身体调畅。而不坚重。答未离欲者。上风吹鼓。内入其身。是故坚重。而不调畅。已离欲者。当趣灭已。止摄外风。身得调畅。而无坚重。由此因故。其事如是</p>
				</div></div><hr><script charset='utf-8' src='../../js/footer.js'></script></body></html>