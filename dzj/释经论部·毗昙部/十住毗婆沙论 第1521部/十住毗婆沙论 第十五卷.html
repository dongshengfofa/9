<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修十住毗婆沙论 第十五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>十住毗婆沙论 第十五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>十住毗婆沙论 第十五卷</strong></p>
<p style="text-align: left">
	　　圣者龙树造</p>
<p style="text-align: left">
	　　后秦龟兹国<a>三藏</a>鸠摩罗什译</p>
<p style="text-align: left">
	　　分别声闻辟支佛品之余</p>
<p style="text-align: left">
	　　◎问曰。十善道令何等人至辟支佛地。答曰</p>
<p style="text-align: left">
	　　于声闻所行十善道转胜</p>
<p style="text-align: left">
	　　深禅不随他常憙于远离</p>
<p style="text-align: left">
	　　恒乐善修习甚深因缘法</p>
<p style="text-align: left">
	　　远离方便力及以大悲心</p>
<p style="text-align: left">
	　　少欲及少事恶贱愦闹语</p>
<p style="text-align: left">
	　　常乐远离处威德深重人</p>
<p style="text-align: left">
	　　喜为<a>福田</a>地常观于出性</p>
<p style="text-align: left">
	　　成办有理事恭敬于诸主</p>
<p style="text-align: left">
	　　已成就系心知心在所缘</p>
<p style="text-align: left">
	　　常乐于<a>禅定</a>中人之势力</p>
<p style="text-align: left">
	　　乐于<a>出家</a>法善心不缩没</p>
<p style="text-align: left">
	　　得慧光明者或从二胜处</p>
<p style="text-align: left">
	　　或三胜处来十善之业道</p>
<p style="text-align: left">
	　　能令如是人至于缘觉地</p>
<p style="text-align: left">
	　　于声闻所行十善道转胜者。过声闻人所行十善道。而不及<a>菩萨</a>所行。作是念。声闻人应随他闻而行道然后得自证智慧。我则不然。不乐随他人。以是故。我应令十善道转胜。以是因缘故。我乐不随他十善道。令我至辟支佛地。如是思惟已常乐于远离。作是念。若我常乐愦闹则为集诸恶不善法。以近可染可嗔可痴事故。于是远离中应修习甚深因缘法。复作是念。若我不修习甚深因缘法者则不得不随他智。我今何故不常修习甚深因缘。然后可得不随他智。甚深者。难得其底不可通达。一切凡夫从无始<a>生死</a>中所有经书及其技艺皆可得其边底。唯甚深因缘不可得底。如兔等小虫不能得大海边底。若人有方便大悲心及修集甚深因缘即得阿耨多罗三藐三菩提。若离此二事修集甚深因缘智则成辟支佛。方便名于成就<a>教化</a>众生中种种思惟而不错谬。亦于甚深法不取相大悲名深。怜愍众生。胜声闻辟支佛。何况凡夫。少欲少事恶贱愦闹语。如是则得辟支佛地。若大欲大事好聚众人。为方便大悲所护者。阿耨多罗三藐三菩提则为易得。何以故。求辟支佛人少欲者作是念但自度身。少事者但自成就善根不及余人。是人舍离教化众生事故不亲近众闹。菩萨大欲大事作是念。我应度一切众生。以此大欲因缘故则为大事教化众生。教化众生此非小事。若憎恶愦闹语则不成此事。是故菩萨入愦闹中亦用愦闹之语但无所著。复次覆真实功德故是为少欲。少事务故名为少事。恶贱愦闹名少欲。乐独处故名为少事。如是之人少欲少事。不乐众闹语。乐于亲近远离可畏深邃之处其心深大。是人作是念。若我住远离可畏深邃之处人则不来。以远离处住故。心亦深远。若人自不深远喜戏调者。外人往来则不为难。如是人不与众生和合。虽舍众生亦欲令众生种诸善根为大利益作是念。我云何不与众生和合亦能利益众生。如是思惟知已。我当为众生作福田之利受其供养。如是虽不与众生和合。而能作大利益。是人复思惟。我云何当得福田地。即自见知。若我深乐为福田地。常观出性。然后福田地法自然而来。乃至出性之法亦自然而来。所谓持戒禅定智慧等。复作是念。我当云何疾至福田地及出性法。我当为正观者于诸现有理趣事中皆悉成办供养恭敬诸主。如是福田地及出性法不久疾得。何以故。我当成办有理之事正观诸法能得不随他智。又供养恭敬诸主故令善根增厚。善根增厚故智慧深厚。智慧深厚故能通达实事。能通达实事故能生厌。从厌则生离。从离得<a>解脱</a>。得解脱故前后所集善根得为福田。然后得证出性之法。诸主者诸佛<a>世尊</a>。是种诸善根时是最大因缘。是人复思惟。我云何能疾成有理趣事。是人即自知见。若我集系心一处知其所缘。常乐禅定。是人能系心一处则能得三昧。得三昧故有理事皆能成办。如经中说。得禅定能如实知如实见。若人已行系心则疾入三昧。疾入三昧故名禅定者常定者。若能如是修集诸法则为供养恭敬诸佛。若人以香华四事供养佛不名供养佛。若能一心不放逸亲近修集圣道是名供养恭敬诸佛。如经说。般<a>涅槃</a>时佛告阿难。天雨文陀罗华及栴檀末香作天伎乐。不名供养恭敬如来也。阿难。若<a>比丘</a><a>比丘尼</a>优婆塞优婆夷一心不放逸亲近修集圣法。是名真供养佛。是故阿难。汝当修学真供养佛。如是众功德。皆是中势力人乐出家善心不缩没者。最上势力能得成佛。下势力者作声闻。以是故中势力人作辟支佛。乐出家故能成众功德。何以故。若在居家则不能少欲少事。不能身心远离。亦不能禅定。若心缩没不清净者。不能成办众事。不能知甚深因缘法。不能证出性。不能<a>如法</a>真供养恭敬诸佛。如是众生是中势力。作是念。我中势力人。常乐出家心不缩没。诸所愿功德事皆自然来。复作是思惟。是中势力乐为得何果。即知当得智慧果。何以故。智慧能为照明。如经中说。诸比丘一切光明中智慧光为胜。复作是念。我所乐慧光云何当得。即知若从二胜处来。若三胜处来。二胜处者先已说。三胜处者。所谓谛舍寂灭。或谛舍慧。或谛寂灭慧。以是故我当修集如是诸胜处。我修集是已得智慧光明。所愿智慧自然而至。如是相如是修集助道法者。十善道能令至辟支佛地</p>
<p style="text-align: left">
	　　大乘品第三</p>
<p style="text-align: left">
	　　问曰。如仁已说。十善道能令人至声闻辟支佛地。十善业道。复令何等众生至于佛地。答曰</p>
<p style="text-align: left">
	　　所行十善道胜于二种人</p>
<p style="text-align: left">
	　　无量希有修胜一切<a>世间</a></p>
<p style="text-align: left">
	　　发坚善二愿成大悲无碍</p>
<p style="text-align: left">
	　　善受行方便忍辱诸苦恼</p>
<p style="text-align: left">
	　　不舍诸众生深爱诸佛慧</p>
<p style="text-align: left">
	　　于佛力<a>自在</a>乐尽遍<a>行者</a></p>
<p style="text-align: left">
	　　能破邪见意受护佛<a>正法</a></p>
<p style="text-align: left">
	　　健堪受精进坚心化众生</p>
<p style="text-align: left">
	　　不贪着自乐及无量身命</p>
<p style="text-align: left">
	　　一切事中上所作无过咎</p>
<p style="text-align: left">
	　　一切种清净一切胜处来</p>
<p style="text-align: left">
	　　善道令此人至十力世尊</p>
<p style="text-align: left">
	　　所修十善道胜二种人者。菩萨修十善道。于求声闻辟支佛者为转胜。转胜者。一心<a>修行</a>常修行。为自利故修行。为他利故修行。清净修行。一心行者用意修行。常修行者不中休息。为自利故修行者。生<a>天人</a>因缘泥洹因缘。为他利修行者。菩萨修行十善道。回向利安一切众生故。以是因缘故。能度过算数众生。清净修行者。不坏行无杂行。不浊行自在行。具足行不贪着行。智者所赞行。坏者有行有不行。与此相违名不坏行。杂者自不作令他作。与此相违名不杂行。浊者与烦恼罪业合行。与此相违名为不浊行。自在者。<a>破戒</a>人为田业妻子财物所系不得自在。持戒者无如是事。随意自在无所系属。具足者。尽行一切大小戒。遮止诸烦恼。常忆念守护。为禅定作因缘。回向佛道能令同真际法性。是名具足。不贪著者。不向世间不取戒相自高卑他。智者所赞者。声闻法中不随生死。但为涅槃故名智者所赞。此大乘法中。尚不回向声闻辟支佛乘。何况生死。但向阿耨多罗三藐三菩提。是名智者所赞十善道。问曰。修有何相名为善修。答曰。以无量希有修十善道。胜一切世间。是名善修。问曰。云何菩萨。以此修胜一切世间。答曰。诸菩萨以五事修故。胜一切世间。一愿二坚心三深心四善清净五方便。愿者菩萨所行愿。一切凡夫人及声闻辟支佛人所无。以是故。菩萨所行愿胜一切世间。如大智经毗摩罗达多女问中。佛因目揵连说。菩萨从初发愿乃至道场。能为一切世间天及人作福田。又胜一切声闻辟支佛。又如净毗尼中。摩诃迦叶于佛前说。世尊善说希有。所谓菩萨初一发愿胜一切声闻辟支佛。又如偈中说</p>
<p style="text-align: left">
	　　菩萨初发心与大慈悲合</p>
<p style="text-align: left">
	　　为于无上道即是心为胜</p>
<p style="text-align: left">
	　　是故以此愿住于世间上</p>
<p style="text-align: left">
	　　坚心者。菩萨于诸苦恼所谓活<a>地狱</a>。黑绳地狱。合会地狱。小叫唤地狱。大叫唤地狱。小炙地狱。大炙地狱。阿鼻地狱。沸屎。剑林。灰河。阿浮陀。尼罗浮陀。阿波簸。阿罗逻。休休。郁钵罗。拘勿陀。须曼那。分陀利。钵头摩。寒热地狱中种种拷掠。如是苦恼。畜生饿鬼阿修罗人天。共相食啖互相恐怖。饥饿谷贵。从天退失。悭妒嗔恼。恩爱别离。怨憎合会。生老病死忧悲恼等。此<a>六道</a>中。所有诸苦若见若闻若受。修十善道。为阿耨多罗三藐三菩提时心终不坏。以是故此菩萨以坚心修十善道。胜一切世间。如说</p>
<p style="text-align: left">
	　　地狱及畜生饿鬼阿修罗</p>
<p style="text-align: left">
	　　天人六趣苦不能动其心</p>
<p style="text-align: left">
	　　是故诸菩萨以此坚固心</p>
<p style="text-align: left">
	　　所修十善道胜一切世间</p>
<p style="text-align: left">
	　　深心者。大心用心爱心念心。诸菩萨以如是等心修十善道。胜一切世间。除诸佛世尊及久行菩萨。如说</p>
<p style="text-align: left">
	　　深心及用心利益世间心</p>
<p style="text-align: left">
	　　菩萨以是心胜一切世间</p>
<p style="text-align: left">
	　　善清净者。菩萨修十善业道三种清净。余人所无。以是故。胜一切世间。如说</p>
<p style="text-align: left">
	　　菩萨人中宝具深心净心</p>
<p style="text-align: left">
	　　以是善法力世间所不及</p>
<p style="text-align: left">
	　　方便者。菩萨以方便力修于善法。余人所无。是故胜一切世间。无量修者。菩萨以五因缘故名无量修。一时无量。二善根无量。三缘无量。四究竟无量。五回向无量。时无量者。谓菩萨修行善业道过于时量。时量过故。所修善业道亦无量。是故胜一切世间。如说</p>
<p style="text-align: left">
	　　诸菩萨师子所修善业道</p>
<p style="text-align: left">
	　　过诸算数时故修善最胜</p>
<p style="text-align: left">
	　　善根无量者。诸菩萨修无量无边善根。从是善根所修善业道亦无量。是故胜一切世间。如大乘法中净毗尼经。佛告迦叶。譬如生酥满四大海。菩萨有为善根资粮亦如是。是福德回向无为智则大利益一切众生。是故菩萨虽处有为能胜一切世间。如说</p>
<p style="text-align: left">
	　　为一切众生及求佛道故</p>
<p style="text-align: left">
	　　善根则无量以是胜世间</p>
<p style="text-align: left">
	　　缘无量者。菩萨不缘有量众生故修集善根。而所修善根不言为利益若干众生。菩萨但缘一切众生故修集善根。是故菩萨缘无量众生所修善业道亦无量。胜一切世间。如净毗尼经中。佛告诸天子。如大菩萨薄有慈悲心求利益他。是心能令无量众生得利乐。深发心菩萨。勤行精进亦如是。能教化无量阿僧祇众生令得涅槃乐。如说</p>
<p style="text-align: left">
	　　菩萨无量善功德自庄严</p>
<p style="text-align: left">
	　　皆为度众生无量之大苦</p>
<p style="text-align: left">
	　　究竟无量者。初地中为发愿故。已说十究竟。是究竟无量故。菩萨所修善业道亦无量。是故胜一切世间。如说</p>
<p style="text-align: left">
	　　菩萨修善道从十究竟生</p>
<p style="text-align: left">
	　　是故胜一切无有能坏者</p>
<p style="text-align: left">
	　　回向无量者。如初地中说。菩萨回向果报无量。以是回向果报无量。所修善业亦无量。是故胜一切世间。如说</p>
<p style="text-align: left">
	　　以无量因缘修于善业道</p>
<p style="text-align: left">
	　　回向佛乘故是以为最上</p>
<p style="text-align: left">
	　　希有者。诸菩萨修善道。以五因缘故名希有。一堪受故。二精进故。三心坚故。四慧故。五果故。堪受者。我当作天人中尊一切智慧者。能如是堪受。是为希有。若人以指举三千<a>大千世界</a>。于<a>虚空</a>中令住百千万劫。是事可成。不足为难。若发愿言我当作佛。是为希有甚难。如说</p>
<p style="text-align: left">
	　　为无量<a>佛法</a>立誓当作佛</p>
<p style="text-align: left">
	　　是人无有比何况有胜者</p>
<p style="text-align: left">
	　　精进者。多有人堪受发阿耨多罗三藐三菩提心。不能精进行<a>六波罗蜜</a>。若人以堪受发阿耨多罗三藐三菩提心。能精进行六波罗蜜。是名实堪受无量功德。精进希有故。所修善业道亦希有。如说</p>
<p style="text-align: left">
	　　希有大精进凡人念已怖</p>
<p style="text-align: left">
	　　菩萨实行之何得不希有</p>
<p style="text-align: left">
	　　心坚者。有人发精进心修集佛道。若有障碍心不坚固则不能成。是故发精进安住希有。坚心中则成其事。坏诸障碍。是为菩萨修善业道第一希有。如说</p>
<p style="text-align: left">
	　　若人无坚心尚不成小事</p>
<p style="text-align: left">
	　　何况成佛道世间无上者</p>
<p style="text-align: left">
	　　慧者。是堪受精进坚心皆以慧为根本。是故菩萨慧为第一希有。能生如是堪受精进坚心故。以慧为希有以慧为希有故。所修善业亦希有。如说</p>
<p style="text-align: left">
	　　如有人堪受欲得于佛法</p>
<p style="text-align: left">
	　　精进得坚心皆以慧为本</p>
<p style="text-align: left">
	　　果者。修善业故得无量无边诸佛之法。是故希有。如说</p>
<p style="text-align: left">
	　　行此善得道无量功德力</p>
<p style="text-align: left">
	　　为诸众生师谁闻而不行</p>
<p style="text-align: left">
	　　坚愿者。菩萨以五因缘故名为坚愿。一于声闻乘心不转。二于辟支佛乘不转。三于外道事不转。四于一切魔事不转。五无因缘不转。如说</p>
<p style="text-align: left">
	　　闻二乘解脱何不为此道</p>
<p style="text-align: left">
	　　若未入于位则失菩萨道</p>
<p style="text-align: left">
	　　又贪外道事或为魔所坏</p>
<p style="text-align: left">
	　　或复无因缘自舍菩萨道</p>
<p style="text-align: left">
	　　善愿者。菩萨以五因缘故名善愿。一先筹量得失者。二知道者。三知<a>道果</a>者。四不贪惜自乐者。五欲灭众生大苦者。如是作愿名为善愿。如说</p>
<p style="text-align: left">
	　　先见世过患佛道大利益</p>
<p style="text-align: left">
	　　知行无上道及其无量果</p>
<p style="text-align: left">
	　　舍自寂灭乐欲除众生苦</p>
<p style="text-align: left">
	　　发是无比愿为诸佛所赞</p>
<p style="text-align: left">
	　　大悲无碍者。以五因缘故。知菩萨有大悲。一利安无量众生故。于资生之物不生贪惜。二不惜身。三不惜命。四不观时久远。五欲怨亲中等心利益。如说</p>
<p style="text-align: left">
	　　内外所爱物于中不贪着</p>
<p style="text-align: left">
	　　为利众生故及舍于身命</p>
<p style="text-align: left">
	　　生死无量劫犹如一眴顷</p>
<p style="text-align: left">
	　　怨亲中平等名菩萨大悲</p>
<p style="text-align: left">
	　　无碍者。菩萨以五因缘故。悲心有碍。一以地狱苦故。二以畜生苦故。三以饿鬼苦故。四以恶人无返复故。五以生死过恶故。若此五事不障其心是名无碍大悲。如说</p>
<p style="text-align: left">
	　　第一地狱苦畜生饿鬼苦</p>
<p style="text-align: left">
	　　恶人及生死不障名大悲</p>
<p style="text-align: left">
	　　菩萨能如是佛说无碍悲</p>
<p style="text-align: left">
	　　善受行方便者。菩萨以五因缘故。名善受行方便。一知方时。二知他心所乐。三知转入道。四知事次第。五知引导众生</p>
<p style="text-align: left">
	　　知方时者知是方处。应以如是<a>说法</a>。知是时中。应以如是说法知是方处。应以如是因缘度众生。知是时中应以如是因缘度众生菩萨先知是事已随顺而行。如说</p>
<p style="text-align: left">
	　　若以世尊意为他人解说</p>
<p style="text-align: left">
	　　先应知二事后随时方说</p>
<p style="text-align: left">
	　　若不知时方而欲说佛意</p>
<p style="text-align: left">
	　　不得所为利而更有过咎</p>
<p style="text-align: left">
	　　知他心所乐者。知他深心为在何事为何所乐。菩萨先知已。入众生所知所乐。随顺起发度脱方便。如是则不虚也。如说</p>
<p style="text-align: left">
	　　菩萨知众生深心难测意</p>
<p style="text-align: left">
	　　先知其意已渐令住佛意</p>
<p style="text-align: left">
	　　遍知世间事自利亦利他</p>
<p style="text-align: left">
	　　若能如是者说名善方便</p>
<p style="text-align: left">
	　　知转入道者。能转外道凡夫意令入佛道。亦转众生恶事令住善事中。亦知转声闻辟支佛道令入大乘中。已在佛法者不令入外道。先知是事已随顺而修行。如说</p>
<p style="text-align: left">
	　　若人令众生远离外道法</p>
<p style="text-align: left">
	　　及诸不善者入佛上寂灭</p>
<p style="text-align: left">
	　　若知诸众生上中下之心</p>
<p style="text-align: left">
	　　知已能引导是名善方便</p>
<p style="text-align: left">
	　　知事次第者。如声闻乘中。初说布施。次持戒。次生天。次五欲过患。次在家苦恼。次出家利乐。次说苦谛。次集谛。次灭谛。次道谛。次须陀洹果。次斯陀含果。次阿那含果。次阿<a>罗汉果</a>。次不坏解脱。次说诸无碍。辟支佛乘中亦说。我我所物多有过患。舍此过患之物得大利益。在家为过恶。出家为利益。次众闹乱语为过恶。独行为善利。聚落为过恶。阿练若处为善利。厌离多欲多事。乐于少欲少事。守护诸根。饮食知节。初夜后夜随时<a>觉悟</a>。观缘取相乐住空舍。贵于持戒禅定智慧不现奇异。令他<a>欢喜</a>但自利益。乐于深法不随他智。如大乘中次第者。初说檀波罗蜜。次尸罗波罗蜜。羼提波罗蜜。毗梨耶波罗蜜。禅波罗蜜。般若波罗蜜。初说谛胜处。次说舍胜处灭胜处慧胜处。复次初赞叹发菩提心。次十种愿。次十究竟。次赞叹远离退失菩提心法。次修集不退失菩提心法。次坚心精进。次坚固堪受。次坚誓。复次初说能得诸地法。次说能住诸地法。次说能得诸地底法。次说远离诸地垢法。次说能作净地法。次说诸地久住法。次说能到诸地边法。次说能作不退失诸地法。次说诸地果。次说诸地果势力。复次或初说欢喜地。次说离垢地。次说明地。次说炎地。次说难胜地。次说现前地。次说深远地。次说不动地。次说善慧地。次说法云地。如说</p>
<p style="text-align: left">
	　　初施次持戒果报得生天</p>
<p style="text-align: left">
	　　无常在家过出家为大利</p>
<p style="text-align: left">
	　　次无上<a>四谛</a>断结证四果</p>
<p style="text-align: left">
	　　是方便次第令人住初乘</p>
<p style="text-align: left">
	　　初说生死过次说涅槃利</p>
<p style="text-align: left">
	　　守护于诸根持戒及禅定</p>
<p style="text-align: left">
	　　不随他智慧功德乐独处</p>
<p style="text-align: left">
	　　自依不依他乐求自利乐</p>
<p style="text-align: left">
	　　亦不舍他人深行头陀法</p>
<p style="text-align: left">
	　　其求中乘者教<a>法相</a>如是</p>
<p style="text-align: left">
	　　以四十不共说佛无量德</p>
<p style="text-align: left">
	　　亦说菩萨时一切所行法</p>
<p style="text-align: left">
	　　为利众生故次第说是法</p>
<p style="text-align: left">
	　　自利及利他说种种功德</p>
<p style="text-align: left">
	　　亦说诸佛子所乐十种地</p>
<p style="text-align: left">
	　　求法大乘者如是次第度</p>
<p style="text-align: left">
	　　引导者。随众生所乐门。知是门已。以是门引导众生。随其所乐任其势力而令得度。如说</p>
<p style="text-align: left">
	　　或有诸众生可以深经书</p>
<p style="text-align: left">
	　　难事及工巧咒术以爱语</p>
<p style="text-align: left">
	　　善说及资财布施<a>戒定慧</a></p>
<p style="text-align: left">
	　　如是筹量已引来入大乘</p>
<p style="text-align: left">
	　　或现于女身引导诸男子</p>
<p style="text-align: left">
	　　复现男子身引导于女人</p>
<p style="text-align: left">
	　　示众五欲乐然后说欲过</p>
<p style="text-align: left">
	　　而令一切人得离于五欲</p>
<p style="text-align: left">
	　　善行是五事。是名菩萨善受行方便。能忍苦恼者。若有人过算数劫于生死中能忍诸苦恼。十善业道能令此人住于阿耨多罗三藐三菩提。问曰。一切人皆乐乐恶苦。是人云何能忍苦恼。答曰。以五因缘故。一乐<a>无我</a>。二信乐空。三筹量世法。四观业果报。五念过算数劫唐受苦恼。如说</p>
<p style="text-align: left">
	　　乐无我空法又知业果报</p>
<p style="text-align: left">
	　　利衰等八法处世必应受</p>
<p style="text-align: left">
	　　亦念过去世空受无量苦</p>
<p style="text-align: left">
	　　何况为佛道而当不受耶</p>
<p style="text-align: left">
	　　不舍于一切者。或有众生第一弊恶无有功德不可利益。菩萨于此终不生舍心。问曰。若是恶人不可度者。云何不舍。答曰。以五因缘故。一贱小人法故。二贵大人法故。三畏诳诸佛故。四知恩故。五为是世间事故出世间。如说</p>
<p style="text-align: left">
	　　欲度众生故生心持重担</p>
<p style="text-align: left">
	　　于恶怨贼中心常不应舍</p>
<p style="text-align: left">
	　　贱小贵大人是小大差别</p>
<p style="text-align: left">
	　　不应众生中愍怜心还息</p>
<p style="text-align: left">
	　　于诸急难中无事而利益</p>
<p style="text-align: left">
	　　担于重担时而不中懈废</p>
<p style="text-align: left">
	　　若发无上心或有舍众生</p>
<p style="text-align: left">
	　　若自心疲苦及恶人所害</p>
<p style="text-align: left">
	　　即为欺诳于十方三世佛</p>
<p style="text-align: left">
	　　诸佛世中尊为利益众生</p>
<p style="text-align: left">
	　　行种种苦行修集于佛道</p>
<p style="text-align: left">
	　　佛于恒沙劫舍乐作福业</p>
<p style="text-align: left">
	　　若舍一恶人则为背佛恩</p>
<p style="text-align: left">
	　　是故恶众生不应于中舍</p>
<p style="text-align: left">
	　　若人于无量阿僧祇劫中</p>
<p style="text-align: left">
	　　所修集佛道大悲为根本</p>
<p style="text-align: left">
	　　若以贪欲心嗔恚怖畏心</p>
<p style="text-align: left">
	　　舍一可度者是断佛道根</p>
<p style="text-align: left">
	　　是故善业道能令不舍者至阿耨多罗三藐三菩提。深乐佛慧者。若人深乐佛慧。便疾得阿耨多罗三藐三菩提。以五因缘故。深乐佛慧。一佛慧无与等。二佛智能令人为世中尊。三佛以佛智自度其身。四佛智亦度他人。五佛智是一切功德住处。如说</p>
<p style="text-align: left">
	　　诸佛之智慧天上及世间</p>
<p style="text-align: left">
	　　一切无与等何况而得胜</p>
<p style="text-align: left">
	　　诸佛以此智为天阿修罗</p>
<p style="text-align: left">
	　　一切世间人恭敬而作礼</p>
<p style="text-align: left">
	　　佛以智自度亦度于他人</p>
<p style="text-align: left">
	　　若得是佛智是功德藏者</p>
<p style="text-align: left">
	　　于诸佛力及自在法中乐尽遍行者。遍行名久习。一切行力名十种智力。自在名随意所作。若人深乐佛十力及自在法中尽遍行。如是人阿耨多罗三藐三菩提不久疾得。以五因缘故乐尽遍行。一尊重诸<a>佛教</a>敕。二诸佛有大<a>弟子</a>故。三身证一切法故。四摄取堕落者。五已堕落者能拔济之。如说</p>
<p style="text-align: left">
	　　尊佛教无比佛子有四八</p>
<p style="text-align: left">
	　　及以六三种堪为诸天师</p>
<p style="text-align: left">
	　　以佛智慧眼见诸法现前</p>
<p style="text-align: left">
	　　逆恶断善根及诸破戒等</p>
<p style="text-align: left">
	　　如是坠落人摄取而济度</p>
<p style="text-align: left">
	　　若人于佛力自在中遍行</p>
<p style="text-align: left">
	　　涅槃及天福常在此人手</p>
<p style="text-align: left">
	　　于是中诸佛以佛力能为五种事。一令众生学声闻乘。二令众生学辟支佛乘。三令众生学大乘法。四力具足者令得解脱。五力劣者令住世乐。如说</p>
<p style="text-align: left">
	　　诸佛以神力令厌离众生</p>
<p style="text-align: left">
	　　或令学小乘中乘及大乘</p>
<p style="text-align: left">
	　　有力具足者令其得解脱</p>
<p style="text-align: left">
	　　力不具足者生天令世乐</p>
<p style="text-align: left">
	　　自在者。诸佛于五事中自在。一诸<a>神通</a>自在。二自心中得自在。三灭尽中得自在。四圣如意中得自在。五<a>寿命</a>中得自在。如说</p>
<p style="text-align: left">
	　　飞行等自在自心得自在</p>
<p style="text-align: left">
	　　于灭禅定中如入出自舍</p>
<p style="text-align: left">
	　　一切净不净随心而能转</p>
<p style="text-align: left">
	　　命不为他害自缘亦无尽</p>
<p style="text-align: left">
	　　如是等自在一切法亦尔</p>
<p style="text-align: left">
	　　是故人师子名为自在者</p>
<p style="text-align: left">
	　　能破恶意者。所谓远离正道。凡夫九十六种外道等。略说恶意者。说五阴为我。或言我有五阴。或言五阴中有我。或言我中有五阴。或言离五阴有我。如说</p>
<p style="text-align: left">
	　　若五阴是我即为堕断灭</p>
<p style="text-align: left">
	　　则失业因缘无功而解脱</p>
<p style="text-align: left">
	　　余残有四种异阴无有相</p>
<p style="text-align: left">
	　　无相无有法皆应如是破</p>
<p style="text-align: left">
	　　复次五邪见名为恶意。所谓邪见身见边见见取戒取。如说</p>
<p style="text-align: left">
	　　破因果邪见二十种身见</p>
<p style="text-align: left">
	　　有见及无见下事以为最</p>
<p style="text-align: left">
	　　但以戒力故而得于解脱</p>
<p style="text-align: left">
	　　如先一异破此见如是破</p>
<p style="text-align: left">
	　　正意八道破说名得解脱</p>
<p style="text-align: left">
	　　守护诸佛正法者。若人能守护诸佛所教法所谓十二部经。以其心能信能受。十善业道能令此人至阿耨多罗三藐三菩提。以五因缘故应受护正法。一知报诸佛恩故。二令法久住故。三以最上供养供养诸佛故。四利益无量众生故。五正法第一难得故。如说</p>
<p style="text-align: left">
	　　若人欲施作诸佛所受事</p>
<p style="text-align: left">
	　　亦令法久住以上供养佛</p>
<p style="text-align: left">
	　　为欲疗治于众生之重病</p>
<p style="text-align: left">
	　　亦知诸世尊从苦得是法</p>
<p style="text-align: left">
	　　以是因缘故知法为难得</p>
<p style="text-align: left">
	　　是故有智者应当爱<a>护法</a></p>
<p style="text-align: left">
	　　于是中。以五因缘故。名为爱护正法。一如所说行。二令他人如法行。三除破佛法刺蕀故。四离四黑印。五行四大印。如说</p>
<p style="text-align: left">
	　　自于佛法中如佛所教住</p>
<p style="text-align: left">
	　　悲心不吝法亦令他得住</p>
<p style="text-align: left">
	　　又破于魔众及外道论师</p>
<p style="text-align: left">
	　　若憎佛法者以无嗔心破</p>
<p style="text-align: left">
	　　远离四黑印受行四大印</p>
<p style="text-align: left">
	　　如是则名为爱护于正法</p>
<p style="text-align: left">
	　　勇健者。菩萨以五因缘故名为勇健。一破魔贼故。二破外道贼故。三破烦恼贼故。四破诸根贼故。五破五阴贼故。如说</p>
<p style="text-align: left">
	　　恶魔起兵众道树欲害佛</p>
<p style="text-align: left">
	　　常求于佛便娆乱听者心</p>
<p style="text-align: left">
	　　佛日出世间魔请令涅槃</p>
<p style="text-align: left">
	　　常乱受学者破于解脱道</p>
<p style="text-align: left">
	　　乃至于今日其心犹不息</p>
<p style="text-align: left">
	　　是憎涅槃者善人之大贼</p>
<p style="text-align: left">
	　　应以戒定慧摧破魔力怨</p>
<p style="text-align: left">
	　　自谓有智慧常轻慢于佛</p>
<p style="text-align: left">
	　　以种种因缘灭佛法故出</p>
<p style="text-align: left">
	　　常憎<a>佛弟子</a>自失教他失</p>
<p style="text-align: left">
	　　是诸外道辈世间之大贼</p>
<p style="text-align: left">
	　　当以无嗔心应以多闻慧</p>
<p style="text-align: left">
	　　及以大心力摧破外道怨</p>
<p style="text-align: left">
	　　烦恼力起业轮转堕恶道</p>
<p style="text-align: left">
	　　烦恼力障故不能行大道</p>
<p style="text-align: left">
	　　以烦恼力故堕种种邪见</p>
<p style="text-align: left">
	　　以烦恼力故不行<a>甘露</a>道</p>
<p style="text-align: left">
	　　以是因缘故烦恼最大贼</p>
<p style="text-align: left">
	　　以<a>正念</a>定慧破此烦恼贼</p>
<p style="text-align: left">
	　　若为根贼牵令人堕恶道</p>
<p style="text-align: left">
	　　又堕天人中不得至涅槃</p>
<p style="text-align: left">
	　　今此诸根贼何不以惭愧</p>
<p style="text-align: left">
	　　正念及智慧摧破诸根贼</p>
<p style="text-align: left">
	　　譬如世间人以软语欺诳</p>
<p style="text-align: left">
	　　财物及刀矟以此四除贼</p>
<p style="text-align: left">
	　　以此五阴故受生老病死</p>
<p style="text-align: left">
	　　亦堕大怖畏得诸急苦恼</p>
<p style="text-align: left">
	　　五阴因缘故忧悲及啼哭</p>
<p style="text-align: left">
	　　五阴因缘故受种种诸苦</p>
<p style="text-align: left">
	　　是故汝当知应以知见法</p>
<p style="text-align: left">
	　　摧破此五阴犹如破怨贼</p>
<p style="text-align: left">
	　　堪受者。心志力强有大人相。见事深远。以五因缘故。名为堪受者。一所愿事成其心不高。二所愿不成心亦不下。三苦恼切己其心不动。四乐事加身心亦不异。五其心深远。若嗔若喜难可得知。如说</p>
<p style="text-align: left">
	　　身心新苦至其意亦不动</p>
<p style="text-align: left">
	　　随意乐事至大智心不异</p>
<p style="text-align: left">
	　　若嗔喜怖畏他人不能测</p>
<p style="text-align: left">
	　　如是深心相是说堪受者</p>
<p style="text-align: left">
	　　勤精进者。于五事中勤行精进。一未生恶法为不生故勤行精进。二已生恶法为断灭故勤行精进。三未生善法为令生故勤行精进。四已生善法为增长故勤行精进。五于世间事中有所作无能障碍故勤行精进。如说</p>
<p style="text-align: left">
	　　断已生恶法犹如除毒蛇</p>
<p style="text-align: left">
	　　断未生恶法如预断流水</p>
<p style="text-align: left">
	　　增长于善法如溉甘果栽</p>
<p style="text-align: left">
	　　未生善为生如攒木出火</p>
<p style="text-align: left">
	　　世间善事中精进无障碍</p>
<p style="text-align: left">
	　　诸佛说是人名为勤精进</p>
<p style="text-align: left">
	　　坚心化众生者。若菩萨于五乘中教化众生时。供养轻慢憎爱怖畏苦乐疲极等事中其心不转。是名坚心化众生。五乘者。一者佛乘。二者辟支佛乘。三者声闻乘。四者天乘。五者人乘。如说</p>
<p style="text-align: left">
	　　如应以一心一切诸力势</p>
<p style="text-align: left">
	　　依种种方便离于憎爱心</p>
<p style="text-align: left">
	　　教化诸众生离垢心清净</p>
<p style="text-align: left">
	　　令得无量世难得无上乘</p>
<p style="text-align: left">
	　　若入无势力不堪住大乘</p>
<p style="text-align: left">
	　　次教辟支佛声闻天人乘</p>
<p style="text-align: left">
	　　不贪自乐者。所谓不着一切诸乐。菩萨以五因缘故不贪自乐。一乐无常如水泡。二世乐变苦。三从众缘生故。四从渴爱起故。五少乐如蜜渧故。如说</p>
<p style="text-align: left">
	　　乐少住如泡变苦如毒食</p>
<p style="text-align: left">
	　　三合从触有贪欲[病-丙+(瓜-、)]故生</p>
<p style="text-align: left">
	　　若离于贪爱更无有别乐</p>
<p style="text-align: left">
	　　如枯井蜜渧乐少而苦多</p>
<p style="text-align: left">
	　　利益众生者不应有贪着</p>
<p style="text-align: left">
	　　及无量身命者。菩萨以五因缘故不贪惜身。一身不从先世来。二不去至后世。三不坚牢。四是身无我。五无我所。如说</p>
<p style="text-align: left">
	　　汝身众秽聚不净遍充满</p>
<p style="text-align: left">
	　　不从先世来不持至后世</p>
<p style="text-align: left">
	　　虽久好供事而破大恩分</p>
<p style="text-align: left">
	　　是身不坚固如沫不久坏</p>
<p style="text-align: left">
	　　缘生无定性无性不自在</p>
<p style="text-align: left">
	　　是故应当知非我非我所</p>
<p style="text-align: left">
	　　是身无量过不应有贪惜</p>
<p style="text-align: left">
	　　菩萨以五因缘故不贪惜寿命。一乐慧命故。二怖畏罪故。三念无始生死中无量死故。四与一切众生共受故。五不可免故。如说</p>
<p style="text-align: left">
	　　从多闻正论生贪慧命故</p>
<p style="text-align: left">
	　　怖畏失命时而起于<a>罪恶</a></p>
<p style="text-align: left">
	　　又见一切人无脱死王者</p>
<p style="text-align: left">
	　　不可以财智方便力所免</p>
<p style="text-align: left">
	　　修集善法者何得惜是命</p>
<p style="text-align: left">
	　　一切事中上者。若人有所作事必能究竟。是名为上人。菩萨以五事发必得究竟。一者财物。二者布施。三持戒。四修定。五<a>道德</a>。如说</p>
<p style="text-align: left">
	　　勤求聚财利殷勤行布施</p>
<p style="text-align: left">
	　　次第净持戒精进求禅定</p>
<p style="text-align: left">
	　　行种种方便生八道解脱</p>
<p style="text-align: left">
	　　是名诸事中名之为上人</p>
<p style="text-align: left">
	　　所作无过咎者。是菩萨所作智者不呵。以五因缘故。所作无过智者不呵。一作可作事。二大果利。三不坏法。四次后无过。五大名声。如说</p>
<p style="text-align: left">
	　　先种种筹量自作易作事</p>
<p style="text-align: left">
	　　从是事所得无量大果利</p>
<p style="text-align: left">
	　　不妨于善法作已无恶随</p>
<p style="text-align: left">
	　　善人所赞叹名闻广流布</p>
<p style="text-align: left">
	　　智者所起业名为无过咎</p>
<p style="text-align: left">
	　　可作及易作自属于己身</p>
<p style="text-align: left">
	　　无量大功德疾得果利益</p>
<p style="text-align: left">
	　　智者如是知后无有过咎</p>
<p style="text-align: left">
	　　应加勤精进而作如是事</p>
<p style="text-align: left">
	　　一切种清净一切胜处来者。以五因缘故诸胜处一切种清净。一深心清净。二回向清净。三自如说行胜处。四令他人行。五离诸胜处相违法所谓妄语悭贪戏调愚痴。如说</p>
<p style="text-align: left">
	　　菩萨深净心远离于谄曲</p>
<p style="text-align: left">
	　　皆以四胜处回向于佛道</p>
<p style="text-align: left">
	　　先自修善法后令他人行</p>
<p style="text-align: left">
	　　菩萨如是者四胜处清净</p>
<p style="text-align: left">
	　　十善道能令至十力世尊者。如是修习十善业道。能令人至十力。十力者名为正遍知。正遍知者则是佛。以五因缘故名世尊。一断过去世疑。二断未来世疑。三断现在世疑。四断过三世法疑。五断不可说法疑。如说</p>
<p style="text-align: left">
	　　无始过去世通达无有疑</p>
<p style="text-align: left">
	　　无边未来世知通达无疑</p>
<p style="text-align: left">
	　　十方无有边现在一切世</p>
<p style="text-align: left">
	　　出过于三世无为微妙法</p>
<p style="text-align: left">
	　　十四不可说亦通无有疑</p>
<p style="text-align: left">
	　　是故功德藏诸佛名世尊</p>
<p style="text-align: left">
	　　如是功德成就者十善业道能令菩萨至阿耨多罗三藐三菩提。是故求佛道者。应如是修十善业</p>
				</div></div><hr><script charset='utf-8' src='../../js/footer.js'></script></body></html>