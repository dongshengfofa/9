<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修阿毗达磨集异门足论 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>阿毗达磨集异门足论 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>阿毗达磨集异门足论 第三卷</strong></p>
<p style="text-align: left">
	　　尊者<a>舍利子</a>说</p>
<p style="text-align: left">
	　　<a>三藏</a>法师玄奘奉诏译</p>
<p style="text-align: left">
	　　二法品第三之余</p>
<p style="text-align: left">
	　　于断不遮止者。如有一类为断不善法。为<a>圆满</a>善法。勇猛精进炽然爱乐勤修不息。作是念言。云何令我速疾证得如理善法。彼于如是勇猛精进。炽然爱乐勤修习时。未能证得如理善法。便作是念。如<a>世尊</a>说无处无容。善男子等勤修正行。而不证得如理善法。由我所修正行未满。是故未证如理善法。我所修断定应不空不虚。有果有利有义有味有益。由彼于断知有胜利。不生厌患诽谤毁呰。是名于断不遮止。复有一类为断不善法。为圆满善法。勇猛精进炽然爱乐勤修不息。作是念言。云何令我速疾证得如理善法。彼于如是勇猛精进。炽然爱乐勤修习时。未能证得如理善法。或虽证得而不了知。便作是念。如世尊说无处无容。善男子等勤修正行。而不证得如理善法。由我所修正行未满。是故未证如理善法。我所修断定应不空不虚。有果有利有义有味有益。由彼于断知有胜利。不生厌患诽谤毁呰。是名于断不遮止。复有一类为断不善法。为圆满善法。勇猛精进炽然爱乐勤修不息。作是念言。云何令我速疾证得如理善法。彼于如是勇猛精进。炽然爱乐勤修习时。遂能证得如理善法。便作是念。我所修断决定不空不虚。有果有利有义有味有益。由彼于断知有胜利。不生厌患诽谤毁呰。是名于断不遮止</p>
<p style="text-align: left">
	　　复有二法。谓奢摩他毗钵舍那者。奢摩他云何。答善心一境性是谓奢摩他。毗钵舍那云何。答奢摩他相应。于法拣择极拣择最极拣择。解了等了近了遍了。机黠通达审察聪睿。觉明慧行毗钵舍那。是谓毗钵舍那。如世尊说</p>
<p style="text-align: left">
	　　非有定无慧非有慧无定</p>
<p style="text-align: left">
	　　要有定有慧方证于<a>涅槃</a></p>
<p style="text-align: left">
	　　非有定无慧者。谓若有如是类慧。则有获得如是类定。若无如是类慧。则无获得如是类定。故说非有定无慧。非有慧无定者。谓若有慧是定所生以定为集。是定种类由定而发。若有如是类定。则有获得如是类慧。若无如是类定。则无获得如是类慧。故说非有慧无定。要有定有慧方证于涅槃者。爱尽离灭名曰涅槃。要具定慧方能证得。若随阙一必不能证。由此因缘故作是说。要有定有慧方证于涅槃。复次或有补特伽罗。得内心止不得增上慧法观。或有补特伽罗。得增上慧法观不得内心止。或有补特伽罗。不得内心止。亦不得增上慧法观。或有补特伽罗。得内心止亦得增上慧法观。何等补特伽罗。得内心止不得增上慧法观。答若补特伽罗。得<a>世间</a>四静虑。不得出世圣慧。何等补特伽罗。得增上慧法观。不得内心止。答若补特伽罗。得出世圣慧。不得世间四静虑。何等补特伽罗。不得内心止。亦不得增上慧法观。答若补特伽罗。不得世间四静虑。亦不得出世圣慧。何等补特伽罗。得内心止亦得增上慧法观。答若补特伽罗。得世间四静虑。亦得出世圣慧。如说世间四静虑相应。心住等住近住安住。不散不乱摄止等持。心一境性者。此显内心止。如说出世圣慧所摄。于法拣择极拣择最极拣择。解了等了近了遍了。机黠通达审察聪睿。觉明慧行毗钵舍那者。此显增上慧法观。是名奢摩他毗钵舍那</p>
<p style="text-align: left">
	　　复有二法。谓明<a>解脱</a>者。明云何。答无学三明。何等为三。一者无学宿住<a>随念</a>智作证明。二者无学死生智作证明。三者无学漏尽智作证明。是谓明。解脱云何。答三种解脱。何等为三。一者心解脱。二者慧解脱。三者无为解脱。心解脱者。谓无贪善根相应心。已胜解当胜解今胜解。是名心解脱。慧解脱者。谓无痴善根相应心。已胜解当胜解今胜解。是名慧解脱。无为解脱者。谓择灭。是名无为解脱。此中心解脱或学或无学或非学非无学。云何学。答学无贪善根相应心。已胜解当胜解今胜解。是谓学。云何无学。答无学无贪善根相应心。已胜解当胜解今胜解。是谓无学。云何非学非无学。答有漏无贪善根相应心。已胜解当胜解今胜解。是谓非学非无学。慧解脱或学或无学。或非学非无学。云何学。答学无痴善根相应心。已胜解当胜解今胜解。是谓学。云何无学。答无学无痴善根相应心。已胜解当胜解今胜解。是谓无学。云何非学非无学。答有漏无痴善根相应心。已胜解当胜解今胜解。是谓非学非无学。无为解脱唯非学非无学。是名明解脱。复有二法。谓尽智无生智者。尽智云何。答谓如实知我已知苦。我已断集。我已证灭。我已<a>修道</a>。此所从生智见明觉解慧光观。是名尽智。无生智云何。答谓如实知我已知苦不复当知。我已断集不复当断。我已证灭不复当证。我已修道不复当修。此所从生智见明觉解慧光观。是名无生智。复次若如实知已尽欲漏有漏无明漏。是名尽智。若如实知所尽三漏不复当生是无生智。复次若如实知已尽一切结缚随眠随烦恼缠。是名尽智。若如实知所尽。一切结缚随眠随烦恼缠不复当起。是名无生智</p>
<p style="text-align: left">
	　　集异门足论三法品第四之一</p>
<p style="text-align: left">
	　　时<a>舍利</a>子复告众言。具寿当知。佛于三法自善通达。现等觉已。为诸<a>弟子</a>宣说开示。我等今应和合结集。佛灭度后勿有乖诤。当令随顺梵行法律。久住利乐无量有情。哀愍世间诸<a>天人</a>众。令获<a>殊胜</a>义利安乐。三法云何。此中有五嗢柁南颂。初嗢柁南曰</p>
<p style="text-align: left">
	　　初三法有十谓根寻行界</p>
<p style="text-align: left">
	　　前三各有二后一有四种</p>
<p style="text-align: left">
	　　有三不善根三善根。三不善寻三善寻。三恶行三妙行。欲恚害<a>三界</a>出离无恚无害三界欲色无色三界色无色灭三界</p>
<p style="text-align: left">
	　　三不善根者。谓贪不善根。嗔不善根。痴不善根。贪不善根者。贪云何。答谓于欲境诸贪等贪执藏防护坚着爱乐迷闷耽嗜遍耽嗜内缚欲求耽湎苦集贪类贪生总名为贪。不善根云何。答谓此贪法是不善性能为无量不善法根。是故此法能为病根痈根箭根恼根苦根秽根浊根诸杂染根不清净根不鲜白根。是故名为贪不善根。嗔不善根者。嗔云何。答谓于有情欲为损害。内怀栽杌欲为扰恼。已嗔当嗔现嗔。乐为过患极为过患意极忿恚于诸有情各相违戾欲为过患。已为过患当为过患现为过患。总名为嗔。不善根云何。答谓此嗔法是不善性。能为无量不善法根。是故此法能为病根痈根箭根恼根苦根秽根。浊根诸杂染根不清净根不鲜白根。是故名为嗔不善根。痴不善根者。痴云何。答谓于前际无知。后际无知。前后际无知。于内无知。外无知。内外无知。于业无知。异熟无知业异熟无知。于善作业无知。恶作业无知。<a>善恶</a>作业无知。于因无知因所生法无知。于佛无知法无知僧无知。于苦无知集无知灭无知道无知。于善法无知不善法无知。于有罪法无知无罪法无知。于应修法无知不应修法无知。于下劣法无知胜妙法无知。于黑法无知白法无知。于有敌对法无知。于缘生法无知。于六触处如实无知。如是无知无见非现观。黑闇愚痴无明盲冥。罩网缠裹顽騃浑浊障盖。发盲发无明发无智。灭胜慧障碍善品令不涅槃。无明漏无明暴流无明轭。无明毒根无明毒茎。无明毒枝无明毒叶。无明毒花无明毒果。痴等痴极痴改等改极改。痴类痴生改类改生。总名为痴。不善根云何。答谓此痴法是不善性。能为无量不善法根。是故此法能为病根痈根箭根恼根苦根秽根浊根诸杂染根。不清净根不鲜白根。是故名为痴不善根。如世尊说</p>
<p style="text-align: left">
	　　诸恶贪嗔痴恼害自心者</p>
<p style="text-align: left">
	　　如树心有蝎皮果等皆衰</p>
<p style="text-align: left">
	　　三善根者。谓无贪善根。无嗔善根。无痴善根。无贪善根者。无贪云何。答谓于欲境诸不贪。不等贪不执藏不防护不坚着不爱不乐。不迷心闷不耽嗜不遍耽嗜不内缚不欲不求不耽湎。非苦集非贪类非贪生总名无贪。善根云何。答谓无贪法是善性。能为无量善法根。是故此法能为无病根。无痈根无箭根无秽根无浊根不杂染根清净根鲜白根。是故名为无贪善根。无嗔善根者。无嗔云何。答谓于有情不欲损害。不怀栽杌不欲扰恼。非已嗔非当嗔非现嗔。不乐为过患不极为过患意不愤恚。于诸有情不相违戾不欲为过患。非已为过患。非当为过患。非现为过患。总名无嗔。善根云何。答谓无嗔法是善性。能为无量善法根。是故此法能为无病根。无痈根无箭根无秽根无浊根不杂染根清净根鲜白根。是故名为无嗔善根。无痴善根者。无痴云何。答谓知前际智。后际智前后际智。知内智外智内外智。知业智异熟智业异熟智。知善作业智恶作业智善恶作业智。知因智因所生法智。知佛智法智僧智。知苦智集智灭智道智。知善法智不善法智。知有罪法智无罪法智。知应修法智不应修法智。知下劣法智胜妙法智。知黑法智白法智。知有敌对法智。知缘生法智。知六触处如实智。如是智见明觉解慧光观总名无痴。善根云何。答谓无痴法是善性。能为无量善法根。是故此法能为无病根。无痈根无箭根无秽根无浊根不杂染根清净根鲜白根。是故名为无痴善根。如世尊说</p>
<p style="text-align: left">
	　　若离贪嗔痴说名为智者</p>
<p style="text-align: left">
	　　亦名为上士不恼害自心</p>
<p style="text-align: left">
	　　是故应远离贪嗔及无明</p>
<p style="text-align: left">
	　　勤修起慧明速得众苦尽</p>
<p style="text-align: left">
	　　三不善寻者。谓欲寻恚寻害寻。欲寻云何。答欲贪相应诸心寻求。遍寻求近寻求。心显了极显了现前显了。推度构画思惟分别总名欲寻。恚寻云何。答嗔相应诸心寻求。遍寻求近寻求。心显了极显了现前显了。推度构画思惟分别总名恚寻。害寻云何。答害相应诸心寻求。遍寻求近寻求。心显了极显了现前显了。推度构画思惟分别。总名害寻。如世尊说</p>
<p style="text-align: left">
	　　恶寻伏众生令于秽见净</p>
<p style="text-align: left">
	　　倍增长贪爱自为坚固缚</p>
<p style="text-align: left">
	　　三善寻者。谓出离寻无恚寻无害寻。出离寻云何。答于诸欲寻思惟过患。谓此欲寻是不善法。诸下贱者信解受持。一切如来及诸弟子。贤贵善士共所呵厌。能为自害。能为他害。能为俱害。能灭智慧。能碍彼品。能障涅槃。受持此法不生通慧。不引菩提不证涅槃。如是思惟诸欲寻过患时。诸心寻求遍寻求近寻求。心显了极显了现前显了。推度构画思惟分别名出离寻。复次为断欲寻于出离寻思惟功德。谓出离寻是胜善法。是尊胜者信解受持。一切如来及诸弟子贤贵善士共所称赞。不为自害。不为他害。不为俱害。不灭智慧。不碍彼品。不障涅槃。受持此法能生通慧。能引菩提能证涅槃。如是思惟出离寻功德时。诸心寻求乃至分别名出离寻。复次思惟欲寻如病。如痈如箭恼害。无常苦空非我转动。劳倦羸笃是失坏法。迅速不停衰朽非恒。不可保信是变坏法。如是思惟诸欲寻时。诸心寻求乃至分别名出离寻。复次为断欲寻思惟彼灭。是真寂静思惟彼道是真出离。如是思惟彼灭道时。诸心寻求乃至分别名出离寻。复次思惟舍心定。及道舍心定相应。无想定灭定择灭。如是思惟时诸心寻求。乃至分别名出离寻。复次思惟出离。及出离相应受想行识。及彼等起身语业心不相应行时。诸心寻求乃至分别名出离寻。无恚寻云何。答于诸恚寻思惟过患。谓此恚寻是不善法。诸下贱者信解受持。一切如来及诸弟子。贤贵善士共所呵厌。能为自害。能为他害。能为俱害。能灭智慧。能碍彼品。能障涅槃。受持此法不生通慧。不引菩提不证涅槃。如是思惟诸恚寻过患时。诸心寻求遍寻求近寻求。心显了极显了现前显了。推度构画思惟分别名无恚寻。复次为断恚寻于无恚寻思惟功德。谓无恚寻是胜善法。是尊胜者信解受持。一切如来及诸弟子。贤贵善士共所称赞。不为自害。不为他害。不为俱害。不灭智慧。不碍彼品。不障涅槃。受持此法能生通慧。能引菩提。能证涅槃。如是思惟无恚寻功德时。诸心寻求乃至分别名无恚寻。复次思惟恚寻如病。如痈如箭恼害。无常苦空非我转动劳倦羸笃是失坏法。迅速不停衰朽非恒。不可保信是变坏法。如是思惟诸恚寻时。诸心寻求乃至分别名无恚寻。复次为断恚寻思惟彼灭是真寂静。思惟彼道是真出离。如是思惟彼灭道时。诸心寻求乃至分别名无恚寻。复次思惟慈心定。及道慈心定相应。无想定灭定择灭。如是思惟时诸心寻求。乃至分别名无恚寻。复次思惟无恚。及无恚相应受想行识。及彼等起身语业心不相应行时。诸心寻求。乃至分别名无恚寻。无害寻云何。答于诸害寻思惟过恚。谓此害寻是不善法诸下贱者信解受持。一切如来及诸弟子。贤贵善士共所呵厌。能为自害。能为他害。能为俱害。能灭智慧。能碍彼品。能障涅槃。受持此法不生通慧。不引菩提。不证涅槃。如是思惟诸害寻过患时。诸心寻求遍寻求近寻求。心显了极显了现前显了。推度构画思惟分别名无害寻。复次为断害寻。于无害寻思惟功德。谓无害是胜善法。是尊胜者信解受持。一切如来及诸弟子。贤贵善士共所称赞。不为自害。不为他害。不为俱害。不灭智慧。不碍彼品。不障涅槃。受持此法能生通慧。能引菩提。能证涅槃。如是思惟无害寻功德时。诸心寻求乃至分别名无害寻。复次思惟害寻如病。如痈如箭恼害。无常苦空非我转动。劳倦羸笃是失坏法。迅速不停衰朽非恒。不可保信。是变坏法。如是思惟诸害寻时。诸心寻求乃至分别名无害寻。复次为断害寻。思惟彼灭是真寂静。思惟彼道是真出离。如是思惟彼灭道时。诸心寻求乃至分别名无害寻。复次思惟悲心定。及道悲心定相应。无想定灭定择灭。如是思惟时诸心寻求。乃至分别名无害寻。复次思惟无害。及无害相应受想行识。及彼等起身语业心不相应行时。诸心寻求乃至分别名无害寻。如世尊说</p>
<p style="text-align: left">
	　　乐灭诸恶寻勤修不净观</p>
<p style="text-align: left">
	　　常念断贪爱能坏坚固缚</p>
<p style="text-align: left">
	　　三恶<a>行者</a>。谓身恶行语恶行意恶行。身恶行云何。答断生命不与取欲邪行。复次断生命不与取非梵行。复次诸所有不善身业。诸所有非理所引身业。诸所有身业能障碍定。总名身恶行。语恶行云何。答虚诳语离间语粗恶语杂秽语。复次诸所有不善语业。诸所有非理所引语业。诸所有语业能障碍定。总名语恶行。意恶行云何。答贪欲嗔恚邪见。复次诸所有不善意业。诸所有非理所引意业。诸所有意业能障碍定。总名意恶行。如世尊说</p>
<p style="text-align: left">
	　　若造身恶行语意恶行已</p>
<p style="text-align: left">
	　　不修对治者当堕于<a>地狱</a></p>
<p style="text-align: left">
	　　三妙行者。谓身妙行语妙行意妙行。身妙行云何。答离断生命离不与取离欲邪行。复次离断生命离不与取离非梵行。复次诸学身业诸无学身业。诸善非学非无学身业。总名身妙行。语妙行云何。答离虚诳语离离间语离粗恶语离杂秽语。复次诸学语业诸无学语业诸善非学非无学语业。总名语妙行。意妙行云何。答无贪无嗔<a>正见</a>。复次诸学意业。诸无学意业。诸善非学非无学意业。总名意妙行。如世尊说</p>
<p style="text-align: left">
	　　若修身妙行语意妙行已</p>
<p style="text-align: left">
	　　无余缘碍者当生天受乐</p>
<p style="text-align: left">
	　　欲界恚界害界。及出离界无恚界无害界。<a>如法</a>蕴论说。欲界<a>色界</a>无色界。亦如法蕴论说。如世尊说</p>
<p style="text-align: left">
	　　诸有能遍知欲色无色界</p>
<p style="text-align: left">
	　　超一切依故当触无余依</p>
<p style="text-align: left">
	　　身证<a>甘露</a>界无漏不思议</p>
<p style="text-align: left">
	　　世尊说涅槃为<a>饶益</a>含识</p>
<p style="text-align: left">
	　　色界无色界灭界。亦如法蕴论说。如世尊说</p>
<p style="text-align: left">
	　　住色界有情及住无色界</p>
<p style="text-align: left">
	　　不证知灭故定当往后有</p>
<p style="text-align: left">
	　　若遍知色界不住于无色</p>
<p style="text-align: left">
	　　趣向究竟灭后解脱<a>生死</a></p>
<p style="text-align: left">
	　　第二嗢柁南曰</p>
<p style="text-align: left">
	　　二三法有十世言依处行</p>
<p style="text-align: left">
	　　心数趣上座聚举不护三</p>
<p style="text-align: left">
	　　有三世三言依三色处三行三心。三补特伽罗三上座三聚三举罪事三不护</p>
<p style="text-align: left">
	　　三世者。谓过去世未来世现在世。过去世云何。答诸行已起已等起。已生已等生。已转已现转。已聚集已出现。落谢过去尽灭离变。过去性过去类过去世摄。是谓过去世。未来世云何。答诸行未已起未已等起。未已生未已等生。未已转未已现转。未聚集未出现。未来性未来类。未来世摄。是谓未来世。现在世云何。答诸行已起已等起。已生已等生。已转已现转。聚集出现。住未已谢。未已尽灭。未已离变和合现前。现在性现在类现在世摄。是谓现在世。问世是何义。答世是显示诸行增语。三言依者。谓过去言依未来言依现在言依。过去言依者云何。过去云何言云何依。而说过去言依耶。答诸行已起已等起。已生已等生。已转已现转。已聚集已出现。落谢过去尽灭离变。过去性过去类过去世摄。是谓过去。即依如是过去诸行所起。语言唱词评论呼召宣说显示教诲。语路语音语业语表是谓言。即前所说过去诸行亦名为依。是言因本眼路缘起无间引发。能作生缘集等起故。依过去行起诸言说故。过去诸行名过去言依。未来言依者云何。未来云何言云何依。而说未来言依耶。答诸行未已起未已等起。未已生未已等生。未已转未已现转。未聚集未出现。未来性未来类未来世摄。是谓未来。即依如是未来诸行所起。语言唱词评论呼召宣说显示教诲。语路语音语业语表是谓言。即前所说未来诸行亦名为依。是言因本眼路缘起无间引发。能作生缘集等起故。依未来行起论言说故。未来诸行名未来言依。现在言依者。云何现在云何言云何依。而说现在言依耶。答诸行已起已等起。已生已等生。已转已现转。聚集出现。住未已谢未已尽灭。未已离变和合现前现在性现在类。现在世摄。是谓现在。即依如是现在诸行所起。语言唱词评论呼召宣说显示教诲。语路语音语业语表是谓言。即前所说现在诸行亦名为依。是言因本眼路缘起无间引发。能作生缘集等起故。依现在行起诸言说故。现在诸行名现在言依。无第四第五者依有为说。谓有为法唯有三种更无第四第五可得。有说此依一切法说。诸无为法即是现在言依摄故。更无第四第五可得。如世尊说</p>
<p style="text-align: left">
	　　乐言想有情恒依言想住</p>
<p style="text-align: left">
	　　未遍知言想趣生死无穷</p>
<p style="text-align: left">
	　　若遍知言想于他无所说</p>
<p style="text-align: left">
	　　亦不乐他说常欣修静虑</p>
<p style="text-align: left">
	　　寂定勤精进见生死尽边</p>
<p style="text-align: left">
	　　摧伏诸魔军至生死<a>彼岸</a></p>
<p style="text-align: left">
	　　三色处者。谓有三处摄一切色。何等为三。一者有色有见有对。二者有色无见有对。三者有色无见无对。云何有见有对色。答一处。云何无见有对色。答九处。云何无见无对色。答一处。少分</p>
<p style="text-align: left">
	　　三行者。谓身行语行意行。身行云何。答身亦名身行。身业亦名身行。入息出息亦名身行。于此义中意说入息出息身行。所以者何。入息者呼吸外风令入身内。出息者引发内风令出身外。由此势力令身动转通畅安隐。故入出息说为身行。语行云何。答语亦名语行。语业亦名语行。寻伺亦名语行。于此义中意说寻伺语行。所以者何。要寻伺已能发语言非无寻伺是故寻伺说为语行。意行云何。答意亦名意行。意业亦名意行。想思亦名意行。于此义中意说想思意行。所以者何。以想及思是心所法。依止于心系属于心。依心而转扶助于心。是故想思说为意行</p>
<p style="text-align: left">
	　　三心者。一漏疮喻心。二电光喻心。三金刚喻心。漏疮喻心云何。答如世尊说。苾刍当知。世有一类补特伽罗。禀性暴恶言憙粗犷。少有触恼便多愤恚。结怨佷[仁-二+戾]语言凶勃。如恶漏疮才被物触。便多流出脓血不止。彼心亦尔少遇违缘。即便愤恚怨恨不息。问何故彼心名漏疮喻。答彼心<a>意识</a>暂触违缘。便速发生种种秽恶。是故名曰漏疮喻心</p>
				</div></div><hr><script charset='utf-8' src='../../js/footer.js'></script></body></html>