<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大智度论 第七十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大智度论 第七十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大智度论 第七十卷</strong><br />
	<br />
	　　大智度论释佛母品第四十八之余(卷七十)</p>
<p style="text-align: left">
	　　圣者龙树造</p>
<p style="text-align: left">
	　　后秦龟兹国<a>三藏</a>鸠摩罗什译</p>
<p style="text-align: left">
	　　◎复次<a>须菩提</a>。佛因深般若波罗蜜。众生心数出没屈申如实知。<a>世尊</a>。云何佛因般若波罗蜜。众生心数出没屈申如实知。佛言。一切众生心数出没屈申等。皆依色受想行识生。须菩提。佛于是中知众生心数出没屈申。所谓神及<a>世间</a>常。是事实余妄语。是见依色神及世间无常。是事实余妄语。是见依色神及世间常亦无常。是事实余妄语。是见依色神及世间非常非无常。是事实余妄语。是见依色神及世间常。是事实余妄语。是见依受神及世间无常。是事实余妄语。是见依受神及世间常亦无常。是事实余妄语。是见依受神及世间非常非无常。是事实余妄语。是见依受神及世间常。是事实余妄语。是见依想神及世间无常。是事实余妄语。是见依想神及世间常亦无常。是事实余妄语。是见依想神及世间非常非无常。是事实余妄语。是见依想神及世间常。是事实余妄语。是见依行神及世间无常。是事实余妄语。是见依行神及世间常亦无常。是事实余妄语。是见依行神及世间非常非无常。是事实余妄语。是见依行神及世间常。是事实余妄语。是见依识神及世间无常。是事实余妄语。是见依识神及世间常亦无常。是事实余妄语。是见依识神及世间非常非无常。是事实余妄语。是见依识世间有边。是事实余妄语。是见依色世间无边。是事实余妄语。是见依色世间有边无边。是事实余妄语。是见依色世间非有边非无边。是事实余妄语。是见依色依受想行识。亦如是。神即是身。是见依色神异身异。是见依色依受想行识亦如是。死后有如去。是事实余妄语。是见依色死后无如去是事实余妄语。是见依色死后或有如去或无如去。是事实余妄语。是见依色死后非有如去非无如去。是事实余妄语。是见依色依受想行识亦如是。如是须菩提。佛因般若波罗蜜。众生出没屈申如实知。复次须菩提。佛知色相。云何知色相。如如不坏无分别无相无忆无戏论无得。色相亦如是。须菩提。佛知受想行识相。云何知受想行识相。如如相不坏无分别无相无忆无戏论无得。受想行识相亦如是。如是须菩提。佛知众生如相及众生心数出没屈申如相。五众如相诸行如相。即是一切法如相。何等是一切法如相。所谓<a>六波罗蜜</a>如相。六波罗蜜如相。即是三十七品如相。三十七品如相。即是十八空如相。十八空如相。即是八背舍如相。八背舍如相。即是九次第定如相。九次第定如相。即是佛十力如相。佛十力如相。即是四无所畏四无碍智大慈大悲。乃至十八不共法如相。十八不共法如相。即是一切种智如相。一切种智如相。即是善法不善法世间法出世间法有漏法无漏法如相。无漏法如相。即是过去未来现在法如相。过去未来现在法如相。即是有为法无为法如相。有为法无为法如相。即是须陀洹果如相。须陀洹果如相。即是斯陀含果如相。斯陀含果如相。即是阿那含果如相。阿那含果如相。即是阿<a>罗汉果</a>如相。阿<a>罗汉</a>果如相。即是辟支佛道如相。辟支佛道如相。即是阿耨多罗三藐三菩提如相。阿耨多罗三藐三菩提如相。即是诸佛如相。诸佛如相皆是一如相。不二不别不尽不坏。是名一切诸法如相。佛因般若波罗蜜得是如相。以是因缘故。般若波罗蜜能生诸佛。能示世间相。如是须菩提。佛知一切法如相非不如相不异相。得是如相故佛名如来。须菩提。白佛言。世尊。是诸法如相非不如相不异相甚深。世尊。诸佛用是如。为人说阿耨多罗三藐三菩提。世尊。谁能信解是者。唯有阿鞞跋致<a>菩萨</a>及具足<a>正见</a>人漏尽阿罗汉。何以故。是法甚深故。须菩提。是如无尽相故甚深。须菩提言。何法无尽相故甚深。佛言。一切法无尽故如是。须菩提。佛得是一切诸法如已为众生说</p>
<p style="text-align: left">
	　　释曰。佛悉知一切众生所作所行六十二邪见等诸邪见九十八结使等诸烦恼。是故说佛知众生心心数法出没屈申。在家者为爱等诸烦恼所没名为没。九十六种邪见。<a>出家</a>者名出。复次常着世乐故名为没或知无常怖畏求道故名出。复次受九十六种道法。不能得正道故还没在世间。屈者不离欲界。申者离欲界<a>色界</a>。离不离亦如是。如人立清池上见鱼。或有常在水中。或有暂出还没。或有出观四方。或有出欲渡者近岸还没。佛亦如是。以佛眼观十方<a>六道</a>众生。有常着五欲诸烦恼覆心不求出者。或有好心能布施能持戒而以邪疑覆心故还没。有人出五欲能得暖法顶法等。观<a>四谛</a>未得实法故还没。有人离五欲乃至无所有处。不得<a>涅槃</a>故还没。何等是出没屈申相。此中佛说所谓神及世间常。神者。凡夫人忆想分别随我心取相故计有神。外道说神有二种。一者常二者无常。若计神常者常修福德后受果报故。或由行道故。神得<a>解脱</a>。若谓神无常者为今世名利故有所作。常无常者。有人谓神。有二种。一者细微<a>常住</a>。二者现有所作。现有所作者。身死时无常。细神是常。有人言神非常非无常。常无常中俱有过。若神无常即无罪福。若常亦无罪福。何以故若常则苦乐不异。譬如<a>虚空</a>雨不能湿风日不能干。若无常则苦乐变异。譬如风雨在牛皮中则烂坏。以我心故说必有神。但非常非无常。佛言四种邪见皆缘五众。但于五众谬计为神。神及世间者。世间有三种。一者五众世间。二者众生世间。三者国土世间。此中说二种世间。五众世间国土世间。众生世间即是神。于世间相中亦有四种邪见。问曰。神从本已来无故应错。世间是有云何同神邪见。答曰。但破于世间起常无常相不破世间。譬如无目人得蛇以为璎珞有目人语是蛇非是璎珞。佛破世间常颠倒不破世间。何以故现见无常故亦不得言无无常。罪福不失故因过去事有所作故常无常二俱有过故非常非无常。着世间过故。世间有边者。有人求世间根本不得其始。不得其始则无中无后。若无初中后则无世间。是故世间应有始始即是边。得禅者<a>宿命</a>智力乃见八万劫事。过是已往不复能知。但见身始中阴识。而自思惟此识不应无因<a>无缘</a>必应有因缘。宿命智所不能知。但忆想分别有法名世性。非五情所知。极微细故于世性中初生觉。觉即是中阴识。从觉生我从我生五种微尘所谓色声香味触。从声微尘生空大。从声触生风大。从色声触生火大。从色声触味生水大。从色声触味香<a>生地</a>大。从空生耳根。从风生身根。从火生眼根。从水生舌根。从地生鼻根。如是等渐渐从细至粗。世性者从世性已来至粗。从粗转细还至世性。譬如泥丸中具有瓶瓫等性以泥为瓶破瓶为瓫如是转变都无所失。世性亦如是。转变为粗。世性是常法无所从来。如僧佉经广说世性。复次有人说。世间初边名微尘。微尘常法不可破不可烧不可烂不可坏。以微细故但待罪福因缘和合故有身。若天若<a>地狱</a>等。以无父母故罪福因缘尽则散坏有人以自然为世界始贫富贵贱非愿行所得。有人言天主即是世界始。造作吉凶祸福天地万物。此法灭时天还摄取。如是邪因是世界边。有人说众生世世受苦乐尽自到边。譬如山上投缕丸缕尽自止。受罪受福会归于尽。精进<a>懈怠</a>无异。有人说国土世间八方有边。唯上下无边。有人说下至十八地狱上至有顶。上下有边八方无边。如是种种说世界边。有人说众生世间有边。如说神在体中如芥子如米。或言一寸。大人则神大小人则神小。说神是色法有分故言神有边。无边者有人说神遍满虚空无处不有。得身处能觉苦乐。是名神无边。有人言国土世间无始。若有始则无因缘。后亦无穷常受身。是则破涅槃是名无边。复次说国土世间十方无边。如是等说神世间国土世间无边有边者。有人言。神世间无边国土世间有边。或言神世间有边。国土世间无边。如上说神是色故。或言上下有边八方无边。如是总上二法名为有边无边世间。非有边非无边者。有人见世间有边有过无边亦有过故不说有边不说无边。着非有边非无边。以为世间实。神即是身者。有人言身即是神。所以者何。分折此身求神不可得故。复次受好丑苦乐皆是身。是故言身即是神。身异神异者。有人言。神微细五情所不得。亦非凡夫人所见。摄心清净得<a>禅定</a>人乃能得见。是故言身异神异。复次若身即是神。身灭神亦灭。是邪见说身异神异。身灭神常在。是边见。死后有如去者。问曰。先说常无常等。即是后世或有或无。今何以别说如去四句。答曰。上总说一切世间常非常。后世有无事要故别说。如去者如人来此间生。去至后世亦如是。有人言先世无所从来。灭亦无所去。有人言身神和合为人。死后神去身不去。是名如去不如去。非有如去非无如去者。见去不去有失故说非去非不去。是人不能舍神而着非去非不去。如是诸邪见烦恼等是名心出没屈伸。所以者何。邪见者种种道求出不得故欲出而没。邪见力多难解故说常无常等十四事。外道虽复种种忆想分别。佛言皆缘五众依止五众无神无常。佛知五众空无相无作无戏论。但知五众如不如凡夫虚诳颠倒见如。五众如一切法如亦如是。何以故二法摄一切法。所谓有为无为。五众是有为法。五众如即是无为法。观察筹量思惟五众。能行六波罗蜜。是故说五众如即是一切法如。一切法如即是六波罗蜜如。行六波罗蜜菩萨求实道。观五众无常空生三十七品八背舍九次第等。是声闻道。知已直过行十八空十力等诸<a>佛法</a>。皆正观五众。五众如无分别故。皆是一切诸法如。是故说善法如即是不善法如不善法如即是善法如。世间出世间法亦如是。是以<a>行者</a>不得着善法。乃至阿耨多罗三藐三菩提。佛如相亦如是。皆是一如相不二不别。所以者何。求诸法实到毕竟空无复异。如是等诸法如。佛因般若波罗蜜得。是故言般若波罗蜜能生诸佛能示世间相。须菩提。叹未曾有白佛言。世尊。一切诸法如甚深随顺。不相违。三世十方诸佛如即是诸法如。解是诸法如故为众生种种<a>说法</a>。是甚深如难解难信。阿鞞跋致菩萨入法位受记者能信。具足正见人者三道人。漏尽阿罗汉不受一切法故能信。其有信者近阿鞞跋致故皆摄在阿鞞跋致中故。不别说。佛语须菩提。一切法无尽故是如无尽。如无尽故得圣道者能信。无为法中差别故。有须陀洹诸道。闻自所得法故能信。凡夫人着虚诳颠倒法故不能信。佛告须菩提。诸佛得是诸法如故名为如来。名为一切智人。能教众生令至涅槃◎</p>
<p style="text-align: left">
	　　大智度论释问相品第四十九</p>
<p style="text-align: left">
	　　尔时三千<a>大千世界</a>中。所有欲界天子色界天子。遥散华香来至佛所。顶<a>礼佛</a>足一面住白佛言。世尊。所说般若波罗蜜甚深。何等是深般若波罗蜜相。佛告欲界色界诸天子。诸天子。空相是深般若波罗蜜相。无相无作无起无生无灭无垢无净无所有法无相无依止虚空相。是深般若波罗蜜相。诸天子。如是等相。是深般若波罗蜜相。佛为众生用世间法故说。非第一义。诸天子。是诸相一切世间<a>天人</a>阿修罗不能破坏。何以故。是一切世间天人阿修罗亦是相故诸天子。相不能破相。相不能知相。相不能知无相。无相不能知相。是相是无相相。无相皆无所知。谓知者知法皆不可得故。何以故。诸天子。是诸相非色作。非受想行识作。非檀波罗蜜作。非尸罗波罗蜜羼提波罗蜜毗梨耶波罗蜜。禅波罗蜜般若波罗蜜作。非内空作。非外空作。非内外空作。非无法空作。非有法空作。非无法有法空作。非四念处作。乃至非一切种智作。诸天子。是诸相非人所有。非非人所有。非世间非出世间。非有漏非无漏。非有为非无为。佛复告诸天子。譬如有人问何等是虚空相。此人为正问不。诸天子言。世尊。此不正问。何以故。世尊。是虚空无相可说。虚空无为无起故。佛告欲界色界诸天子。有佛无佛相性常住。佛得如实相性故名为如来。诸天子白佛言。世尊。世尊所得诸相性甚深。得是相故。得无碍智住是相中。以般若波罗蜜集诸法自相。诸天子言。希有世尊。是深般若波罗蜜是诸佛常所行处。行是道得阿耨多罗三藐三菩提。得阿耨多罗三藐三菩提已。通达一切<a>法相</a>。若色相若受想行识相。乃至一切种智相。佛言。如是如是。诸天子。恼坏相是色相。佛得是无相。觉者受相。取者想相。起作者行相。了别者识相。佛得是无相。能舍者檀波罗蜜相。无热恼者尸罗波罗蜜相。不变异者羼提波罗蜜相。不可伏者毗梨耶波罗蜜相。摄心者禅波罗蜜相。舍离者般若波罗蜜相。佛得是无相心无所娆恼者。是四禅四无量心四无色定相。佛得是无相。出世间者三十七品相。佛得是无相。苦者无作脱门相。离者空脱门相。寂灭者无相脱门相。佛得是无相。胜者十力相。不恐怖者无所畏相。遍知者四无碍智相。余人无得者。十八不共法相。佛得是无相。愍念众生者大慈大悲相。实者无谬错相。无所取者常舍相。现了知者一切种智相。佛得是无相。如是诸天子。佛得一切诸法无相。以是因缘故。佛名无碍智</p>
<p style="text-align: left">
	　　问曰。上处处已说空无相无作乃至无起无所有是般若相。今诸天子何以复问何等是般若相。答曰。佛虽处处说般若波罗蜜。或说空等或说有。或说果报或说罪福。不定故是以今问何者定是般若相。复次是般若波罗蜜如幻化。如似可得而无定相可取。唯诸佛能正遍知其相。诸天子虽有利智不能了知故问。复次有人言。是诸天子有后来者不闻故问。佛答诸天子空等是般若波罗蜜相。空相者内外空等诸空。若诸法空者即是无有男女长短好丑等相。是名无相相。若空无相不复生愿。着后世身是名无作相。三解脱门是初入般若波罗蜜相。三乘共有不生不灭不垢不净无所依止虚空等。是般若波罗蜜深相。上三解脱门。中无相无男女等外相无所有。下无相相无一切法相空。虽是一人根有利钝入有深浅故差别说空。无生无灭等论议如先说。佛知天子必有如是念。若般若波罗蜜空无所有如虚空相。云何可说。若说即是有相。诸天子以佛威德大故。不敢致难。是故佛自为说。佛怜愍众生以世谛故说空等诸相。非以第一义谛。若以第一义故应难。以世谛故说则不应难。复次虽说空不以着心取相不示法。若是若非一切法同一相无分别。是故复了了说。所谓无所有如虚空相。无有一法不入此相者。是故说一切世间无能破坏。何以故。一切世间天人阿修罗即是相故。若异法相违则有可破。如水能灭火。火不自灭火。口言如实欲破者竟不能破。何况不实者譬如盲人蹈践珍宝。口言非珍宝竟不能令非珍宝。此中佛更说般若波罗蜜毕竟空无相故。相不能破相。复次有人言。相不能破相者。有法能解散诸法和合。竟无所破无所失。如斧析薪分分解散竟无所失。复次诸法无定相。如树根茎枝叶和合故名为树。树无定相故无所破。如是等名为相不能破相。问曰。色等诸法非觉故可不相知。心数法是知相。云何言不知。答曰。此中以实相故不说如凡夫人虚妄知。是智慧有为法故因缘和合生。虚妄法不能实有所知。是故舍入无余涅槃。若智慧知常无常乃至空寂灭等。上来已广破灭无所有。若如是者云何当有知。以是故相不知相相不能知无相者。内虽有智慧外空故无法可知。外无缘云何智慧生。是故言相不能知无相。譬如刀虽利不能破空无相不能知相者。有人言内智慧无定相。外所缘法有定相。心<a>随缘</a>而生。是故说无相不应知相。譬如无刀虽有物无刀可斫。是相是无相相无相皆不可得者。相不入相。何以故。先有相故相不入无相。何以故。相无入处故。离是相无相更无处可入。复次相所相法不定故。因所相故有相。所以者何。若先有相无所相者。则无相无所因故。若先有所相而无相者。云何有所相。无所因待故。复次相以所相不定。相或时作所相。所相或时是相。是故相不定不实故所相亦无。若所相不定不实故相亦无。是故说是相是无相是相无相不可得如先说。空等诸相是实。何以故。是相非五众所作。非六波罗蜜乃至一切种智所作。是相无为故无法可作。亦无若人若非人能作。人者菩萨诸佛等。非人者诸天等。是相毕竟空故非有漏非无漏非世间非出世间。先虽说无为相但破有为故说无为。无为亦无定相。此中佛欲使是事明了故说譬喻。听者作是念。若无佛则不闻是相。佛于众生最上故应当作是相。是故佛语诸天。有佛无佛此相常住佛能知是相故名为佛。尔时诸天子<a>欢喜</a>复白佛言。世尊。是诸相甚深虽不可取相。而可行能与人无上果报。佛得是相故于一切法得无碍智。若分别诸法有定相。则是有碍智。世尊。住是诸法实相中则通达无碍。能说诸法各各别相。所谓恼坏相是色相。乃至了现知者是一切种智相。佛可其意为分别诸相。凡夫所知诸相各异。佛知皆是空相。空相即是无相。佛得是无相。得者是知无比遍知故名得。是诸法相今转名般若波罗蜜故</p>
<p style="text-align: left">
	　　尔时佛告须菩提。般若波罗蜜是诸佛母。般若波罗蜜能示世间相。是故佛依止是法住。供养恭敬尊重赞叹是法。何等是法。所谓般若波罗蜜。诸佛依止般若波罗蜜住。恭敬供养尊重赞叹是般若波罗蜜。何以故。是般若波罗蜜出生诸佛。佛知作人。若人正问知作人者。正答无过于佛。何以故。须菩提。佛知作人故。佛所乘来法佛所从来道。得阿耨多罗三藐三菩提。是乘是道佛还恭敬供养尊重赞叹受持守护。须菩提。是名佛知作人。复次须菩提。佛知一切法无作相。作者无所有故。一切法无起形。事不可得故。须菩提。佛因般若波罗蜜。知一切法无作相。亦以是因缘故。佛知作人。复次须菩提。佛因般若波罗蜜。得一切法不生。以无所得故。以是因缘故。般若波罗蜜能生诸佛。亦能示世间相。须菩提言。世尊。若一切法无知者无见者。云何般若波罗蜜能生诸佛。能示世间相。佛告须菩提。如是如是。一切法实无知者无见者。云何无知者无见者。一切法空虚诳不坚固。是故一切法无知者无见者。复次须菩提。一切法云何无知者无见者。一切法无依止无所系。以是故一切法无知者无见者。如是须菩提。般若波罗蜜能生诸佛。能示世间相。不见色故示世间相。不见受想行识故示世间相。乃至不见一切种智故示世间相。如是须菩提。般若波罗蜜能生诸佛。能示世间相。须菩提言。世尊。云何不见色故。般若波罗蜜示世间相。不见受想行识乃至一切种智故。示世间相。佛告须菩提。若不缘色生识。是名不见色相故示。不缘受想行识生识。乃至不缘一切种智生识。是名不见一切种智相故示。如是须菩提。是深般若波罗蜜能生诸佛。能示世间相。复次须菩提。般若波罗蜜云何能生诸佛。能示世间相。须菩提。般若波罗蜜能示世间空。云何示世间空。示五众世间空。示十二入世间空。示十八界世间空。示<a>十二因缘</a>世间空。示我见根本六十二见世间空。示十善道世间空。示四禅四无量心四无色定世间空。示三十七品世间空。示六波罗蜜世间空。示内空世间空。示外空世间空。示内外空世间空。示无法空世间空。示有法空世间空。示无法有法空世间空。示有为性世间空。示无为性世间空。示佛十力世间空。示十八不共法世间空。乃至示一切种智世间空。如是须菩提。般若波罗蜜能生诸佛。能示世间相。复次须菩提。佛因般若波罗蜜示世间空。知世间空。觉世间空。思惟世间空。分别世间空。如是须菩提。般若波罗蜜能生诸佛。能示世间相。复次须菩提。般若波罗蜜示佛世间空。云何示佛世间空。示五众世间空。乃至示一切种智世间空。如是须菩提。般若波罗蜜能生诸佛。能示世间相。复次须菩提。般若波罗蜜示佛世间不可思议。云何示世间不可思议。示五众世间不可思议。乃至示一切种智世间不可思议。复次须菩提。般若波罗蜜示佛世间离。云何示世间离。示五众世间离。乃至示一切种智世间离。如是须菩提。般若波罗蜜示佛世间离。复次须菩提。般若波罗蜜示佛世间寂灭。云何示世间寂灭。示五众世间寂灭。乃至示一切种智世间寂灭。复次须菩提。般若波罗蜜示佛世间毕竟空。云何示世间毕竟空。示五众世间毕竟空。乃至示一切种智世间毕竟空。复次须菩提。般若波罗蜜示佛世间性空。云何示世间性空。示五众世间性空。乃至示一切种智世间性空。复次须菩提。般若波罗蜜示佛世间无法空。示何示世间无法空。示五众世间无法空。乃至示一切种智世间无法空。复次须菩提。般若波罗蜜示佛世间无法有法空。云何示世间无法有法空。示五众世间无法有法空。乃至示一切种智世间无法有法空。复次须菩提。般若波罗蜜示佛世间独空。云何示世间独空。示五众世间独空。乃至示一切种智世间独空。如是须菩提。般若波罗蜜能生诸佛。能示世间相。复次须菩提。是深般若波罗蜜示世间相。所谓不生今世后世相。何以故。诸法无可用生今世后世相故。</p>
<p style="text-align: left">
	　　释曰。般若波罗蜜是诸佛母。是因缘故诸佛依止般若波罗蜜住。余经中说诸佛依止法以法为师。佛此中告须菩提。法者即是般若波罗蜜。一切不善法中无过邪见。邪见故不识恩分。我自然应尔知恩者。诸世间善法中最上。能与今世好名声。后与上妙果报。是故佛自说知恩报恩中第一。我尚知布施持戒等恩。何况般若波罗蜜。复次诸天子作是念。般若波罗蜜毕竟空无定相故。或有人不贪不贵。是故佛说我为<a>三界</a>尊。尚供养般若波罗蜜。何况余人。复有人生疑。佛于一切世间如虚空无所著。何以故。贪是般若波罗蜜。尊重供养似如贪着。是故佛说我无贪心。但分别知诸法好丑力用多少。知是般若波罗蜜。能断一切戏论。开三乘道能灭众苦等。有无量无边功德。是故赞叹尊重供养。譬如人行安稳道免诸患难常念此道以示于人。佛知作人者。知他作恩。于已余处说。佛不知作人恐人疑。是故说佛知一切法无作相。知一切法无作相故言无作人。不以不知恩分故名不知作人。言知作人不知作人无咎。尔时须菩提以毕竟空难世尊。若一切法毕竟空故无知者无作者。云何般若波罗蜜能生诸佛。能示诸佛世间。佛可其问。此中自说因缘。一切法空虚诳无坚固。须菩提意一切法钝相无见无知。云何般若波罗蜜独能知见。佛意一切法非但无知无见。一切法空不牢固。无知者无见者亦不可得故不应难。复次一切法无所依止。无系故无知者无见者。种种门破诸法令空。或破常行无常入空。或破实入空。或毕竟尽故入空。或一切法远离故入空。如是等入空今以一切法无住处故无依止。无系无依止故亦无生灭。以是故即是空。不系者一切法实相不系出三界。所以者何。三界虚诳故。是以一切法无知者无见者。如是示世间是般若不见色等诸法故。示世间色等法。无依止无系虚诳故不见。此中佛自说不见因缘。所谓不生缘色识。乃至不生缘一切种智识。是名不见色等法。问曰。识可不生。色云何不生。答曰。恼坏相是色。因识故分别知。无识亦无恼坏相。复次一切诸法从因缘和合故生。相无有自性。如有身识触诸缘和合故。知地坚相坚相不离身识。是故诸法皆由和合生无有自性。般若波罗蜜示世间空者。世间名五众。乃至一切种智。菩萨行般若波罗蜜时观是法。若大若小若内若外无不空者。是名般若波罗蜜示世间空。佛示世间空者。或有人疑佛爱着法故。说般若波罗蜜示世间空。非是诸法常实相。是故佛说我非爱法故说。佛知诸法相本末筹量思惟分别。无有法出于空者。我非但读诵。从他闻故说。我以内心觉知思惟分别故说示世间空。此一段说示世间空者。上广说离六十二见等。今但说五众乃至一切种智时。会者谓般若波罗蜜是毕竟空心想取着。是故说不可思议。不可思议者毕竟空亦不可得。毕竟空或名离或名寂灭。离名分散。诸法久后无遗余。又自离其性。知毕竟空已。<a>无心</a>数法无语言故。名寂灭毕竟空等如先说。问曰。云何是独空。答曰。十八空皆因缘相待如内空。因内法故名内空。若无内法则无内空。十八空皆尔。是独空无因无待故名独空。复次独空者如虚空<a>如法</a>性实际涅槃。示世间非今世相非后世相者。有诸外道但说今世不说后世。是人邪见堕断灭中。有人说今世后世言今世神入后世。是人邪见堕常中。般若波罗蜜离二边说中道。虽空而不着空故为说罪福。虽说罪福不生常邪见。亦于空无碍。此中佛自说因缘。此中毕竟空故。云何有今世后世见若断若常</p>
<p style="text-align: left">
	　　须菩提。白佛言。世尊。是般若波罗蜜为大事故起。世尊。是般若波罗蜜为不可思议事故起。世尊。是般若波罗蜜为不可称事故起。世尊。是般若波罗蜜为无量事故起。世尊。是般若波罗蜜为无等等事故起。佛言。如是如是。须菩提。般若波罗蜜为大事起。为不可思议事起。为不可称事起。为无量事起。为无等等事起。须菩提。云何是般若波罗蜜为大事故起。须菩提。诸佛大事者。所谓救一切众生不舍一切众生。须菩提。云何是般若波罗蜜为不可思议事起。须菩提不可思议事者。所谓诸佛法如来法。自然人法一切智人法。以是故。须菩提。诸佛般若波罗蜜为不可思议事起。须菩提。云何般若波罗蜜为不可称事起。须菩提。一切众生中无有能思惟称佛法如来法自然人法一切智人法。以是故须菩提。般若波罗蜜为不可称事起。须菩提。云何般若波罗蜜为无量事起。须菩提。一切众生中无有能量佛法如来法自然人法一切智人法。以是故。须菩提。般若波罗蜜。为不可量事起。须菩提。云何般若波罗蜜为无等等事起。须菩提。一切众生中无有能与佛等者。何况过。以是故须菩提。般若波罗蜜为无等等事起。须菩提。白佛言。世尊。但佛法如来法自然人法一切智人法。不可思议不可称无有量无等等事起耶。佛告须菩提。如是如是。佛法如来法自然人法一切智人法。不可思议不可称无有量无等等。色亦不可思议不可称无有量无等等。受想行识亦不可思议不可称无有量无等等。乃至一切种智法性法相不可思议不可称无有量无等等。是中心心数法不可得。复次须菩提。色不可思议。是亦不可得。乃至色无等等是亦不可得。受想行识乃至一切种智无等等是亦不可得。须菩提。白佛言。世尊。何因缘色不可思议。乃至无等等是亦不可得。受想行识乃至一切种智无等等是亦不可得。佛告须菩提。色量不可得故。受想行识量不可得故。乃至一切种智量不可得故。须菩提。白佛言。世尊。何因缘色量不可得。乃至一切种智量不可得。佛告须菩提。色不可思议故。乃至色无等等故量不可得。乃至一切种智不可思议故。乃至一切种智无等等故。量不可得。须菩提。于汝意云何。不可思议乃至无等等中。宁可得色受想行识乃至一切种智不。须菩提言。世尊。不可得。以是故须菩提。一切法不可思议。乃至无等等。如是须菩提。诸佛法不可思议不可称无有量无等等。须菩提。是名诸佛法。不可思议乃至无等等。须菩提。是诸佛法不可思议。过思议相故不可称。过称故无有量。过量故无等等。过等等故。须菩提。以是因缘故。一切法亦不可思议相乃至无等等须菩提。不可思议名是义不可思议。不可称名是义不可称。无有量名是义不可量。无等等名是义无等等。须菩提。是诸佛法不可思议乃至无等等。不可思议如虚空不可思议。不可称如虚空不可称。无有量如虚空无有量。无等等。如虚空无等等。须菩提。是亦名诸佛法不可思议乃至无等等。佛法如是无量。一切世间天人阿修罗。无能思议筹量者。说是诸佛法不可思议不可称无有量无等等品时。五百<a>比丘</a>一切法不受故。漏尽心得解脱得阿罗汉。二十<a>比丘尼</a>亦不受一切法故。漏尽得阿罗汉。六万优婆塞三万优婆夷诸法中远尘离垢。诸法中<a>法眼</a>生。二十菩萨摩诃萨得无生法忍。于是贤劫中当受记</p>
<p style="text-align: left">
	　　释曰。须菩提深解般若相。于诸法中无著无碍心生欢喜。白佛言。世尊般若波罗蜜为大事故起等。大事者破一切众生大苦恼。能与佛无上大法故名为大事。不可思议先已答。不可称者称名智慧。般若定实相甚深极重。智慧轻薄。是故不能称。又般若多智慧少故不能称。又般若利益处广。未成能与世间果报。成已与<a>道果</a>报。又究竟尽知故名称般若波罗蜜。无能称知若常若无常若实若虚若有若无。如是等不可称义应当知。无量事者。有人言称即是量。有人言取相名为量。是般若波罗蜜不可取相故无量。又菩萨以四无量心行般若故名无量。又量名智慧。凡夫智慧二乘智慧菩萨智慧。无能量般若得边者名无量无等等者。无等名涅槃一切有为法无有与涅槃等者。涅槃有三分。声闻涅槃辟支佛涅槃佛涅槃。般若能与大乘涅槃故名无等等。复次一切众生无与佛等故佛名无等。般若波罗蜜利益众生令与佛相似故名无等等。复次诸佛法第一微妙。无能与等无能及者无可为疋。般若波罗蜜能令众生得是心故名无等等。复次无等名诸法实相。诸观诸行无能及者。无戏论无能破坏故名无等。菩萨得是无等能于众生中生慈悲心故名无等等。是名无等等义。须菩提。是声闻人无一切智。而能说是不可思议般若等故佛可其所说。佛自说五事。众生无量无边多。于十方恒河沙等世界中。微尘诸佛以十力等法尽欲救济是名大事。复有菩萨久得无生法忍不舍众生故。不入无余涅槃。复次是菩萨得佛道时。为众生故受五事。一者受诸劳苦。二者舍寂定乐。三者与恶人共事。四者与人接对。五者入大众会。佛深得离欲乐而为众生故。甘受是五事等种种疾苦如受功德。是为大事。不可思议者。所谓佛法如来法自然人法一切智人法。佛法者佛名为觉。于一切无明睡眠中最初觉故名为觉。如来者如过去诸佛行六波罗蜜得诸法如相来至佛道。今佛亦如是道来如诸佛来是名如来。自然人法者。声闻人亦有觉亦有知。而从他闻是<a>弟子</a>法。是故说佛是自然人。不从他闻。一切智人法者。辟支佛亦自然得不从他闻而无一切智。是故说佛一切智人得。是四种法。无有人能思惟称量。是故名不可思议不可称不可量。更无有法与是法相似者。是故名无等等。须菩提意恐新学菩萨着是四法。是故白佛言。但是四法不可思议无有与等耶。佛答色等诸法亦不可思议无称无量无等等。佛是中自说因缘。色等一切法不可得故如是。须菩提诸佛法不可思议者。是如上事。是名不可思议者结句。论者先广解。佛此中略说。不可思议过思议相。过等等相义趣。涅槃法不可思议名字世谛故可思议。如虚空不可思议者。如先品中说。虚空相不可思议。是故说不可思议乃至无等等如虚空。虚空无可喻故名无等等。般若波罗蜜相即是佛法相。不可思议无量无称无等等即是佛法相。是佛法一切世间天人阿修罗无能思议称量者。六道中但说三道者。三善道众生尚不能称量。何况三恶道。问曰。说是品时。何以故比丘尼菩萨得道者少。答曰。此中多赞叹诸佛法。所谓不可思议无称无量无等等。闻者多增益信根故。是故白衣得道者多。女人虽复信多智慧少故得道者亦少。白衣贪着世事智慧浅薄钝根不能尽漏。诸比丘信慧诸根等一心求道故漏尽者多。比丘尼智慧少故二十人得漏尽。虽多得初道数过白衣。不尽漏故不异白衣。此中不说入无生忍法。甚深难得故少。又以于此法种因缘者少。贤劫中当受记者。或有人言贤劫中千佛除四佛当与受记。或有人言释迦文佛与受记。于贤劫中在余世界作佛</p>
<p style="text-align: left">
	　　</p>
				</div></div><hr><script charset='utf-8' src='../../js/footer.js'></script></body></html>