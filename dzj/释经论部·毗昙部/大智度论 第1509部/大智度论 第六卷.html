<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大智度论 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大智度论 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大智度论 第六卷</strong><br />
	<br />
	　　大智度</p>
<p style="text-align: left">
	　　初品中十喻释论第十一(第六卷)</p>
<p style="text-align: left">
	　　<a>龙树菩萨</a>造</p>
<p style="text-align: left">
	　　后秦龟兹国<a>三藏</a>法师鸠摩罗什奉　诏译</p>
<p style="text-align: left">
	　　解了诸法如幻如焰如水中月如<a>虚空</a>如响如犍闼婆城如梦如影如镜中像如化</p>
<p style="text-align: left">
	　　是十喻为解空法故。问曰。若一切诸法空如幻。何以故。诸法有可见可闻可嗅可尝可触可识者。若实无所有不应有可见乃至可识。复次若无而妄见者。何以不见声闻色。若皆一等空无所有。何以有可见不可见者。以诸法空故如一指第一甲无第二甲亦无。何以不见第二甲。独见第一甲。以是故知。第一甲实有故可见。第二甲实无故不可见。答曰。诸<a>法相</a>虽空。亦有分别可见不可见。譬如幻化象马及种种诸物。虽知无实。然色可见声可闻。与六情相对不相错乱。诸法亦如是。虽空而可见可闻不相错乱。如德女经说。德女白佛言。<a>世尊</a>。如无明内有不。佛言不。外有不。佛言不。内外有不。佛言不。世尊。是无明从先世来不。佛言不。从此世至后世不。佛言不。是无明有生者灭者不。佛言不。有一法定实性是名无明不。佛言不。尔时德女复白佛言。若无明无内无外亦无内外。不从先世至今世今世至后世。亦无真实性者。云何从无明缘行。乃至众苦集。世尊。譬如有树若无根者。云何得生茎节枝叶华果。佛言诸法相虽空。凡夫无闻无智故。而于中生种种烦恼。烦恼因缘作身口意业。业因缘作后身。身因缘受苦受乐。是中无有实作烦恼。亦无身口意业。亦无有受苦乐者。譬如幻师幻作种种事。于汝意云何。是幻所作内有不。答言不。外有不。答言不。内外有不。答言不。从先世至今世今世至后世不。答言不。幻所作有生者灭者不。答言不。实有一法是幻所作不。答言不。佛言汝颇见颇闻幻所作妓乐不。答言。我亦闻亦见。佛问德女。若幻空欺诳无实。云何从幻能作伎乐。德女白佛。世尊。是幻相尔虽无根本而可闻见。佛言。无明亦如是。虽不内有不外有。不内外有。不先世至今世今世至后世。亦无实性。无有生者灭者。而无明因缘诸行生。乃至众苦阴集。如幻息幻所作亦息无明亦尔。无明尽行亦尽。乃至众苦集皆尽。复次是幻譬喻。示众生一切有为法空不坚固。如说一切诸行如幻欺诳小儿。属因缘不<a>自在</a>不久住。是故说诸<a>菩萨</a>知诸法如幻。如炎者。炎以日光风动尘故。旷野中见如野马。无智人初见谓之为水。男相女相亦如是。结使烦恼日光。热诸行尘邪忆念风。<a>生死</a>旷野中转。无智慧者谓为一相为男为女。是名如炎。复次若远见炎想为水。近则无水想。无智人亦如是。若远圣法不知<a>无我</a>。不知诸法空。于阴界入性空法中。生人相男相女相。近圣法则知诸法实相。是时虚诳种种<a>妄想</a>尽除。以是故说。诸菩萨知诸法如炎。如水中月者。月实在虚空中影现于水。实法相月。在<a>如法</a>性实际虚空中。而凡<a>天人</a>心水中。有我我所相现。以是故名如水中月。复次如小儿见水中月<a>欢喜</a>欲取。大人见之则笑。无智人亦如是。身见故见有吾我。无实智故见种种法。见已欢喜欲取诸相男相女相等。诸得道<a>圣人</a>笑之。如偈说</p>
<p style="text-align: left">
	　　如水中月炎中水　　梦中得财死求生</p>
<p style="text-align: left">
	　　有人于此实欲得　　是人痴惑圣所笑</p>
<p style="text-align: left">
	　　复次譬如静水中见月影。搅水则不见。无明心静水中。见吾我憍慢诸结使影。实智慧杖搅心水。则不见吾我等诸结使影。以是故说。诸菩萨知诸法如水中月。如虚空者。但有名而无实法。虚空非可见法。远视故眼光转见缥色。诸法亦如是空无所有。人远无漏实智慧故。弃实相见彼我男女屋舍城郭等种种杂物。心着如小儿仰视青天谓有实色。有人飞上极远而无所见。以远视故谓为青色。诸法亦如是。以是故说如虚空。复次如虚空性常清净。人谓阴曀为不净。诸法亦如是。性常清净淫欲嗔恚等曀故。人谓为不净。如偈说</p>
<p style="text-align: left">
	　　如夏月天雷电雨　　阴云覆曀不清净</p>
<p style="text-align: left">
	　　凡夫无智亦如是　　种种烦恼常覆心</p>
<p style="text-align: left">
	　　如冬天日时一出　　常为昏气云荫曀</p>
<p style="text-align: left">
	　　虽得初果第二道　　犹为欲染之所蔽</p>
<p style="text-align: left">
	　　若如春天日欲出　　时为阴云所覆曀</p>
<p style="text-align: left">
	　　虽离欲染第三果　　余残痴慢犹覆心</p>
<p style="text-align: left">
	　　若如秋日无云曀　　亦如大海水清净</p>
<p style="text-align: left">
	　　所作已办无漏心　　<a>罗汉</a>如是得清净</p>
<p style="text-align: left">
	　　复次虚空无初无中无后。诸法亦如是。复次如摩诃衍中佛语<a>须菩提</a>。虚空无前世亦无中世亦无后世。诸法亦如是。彼经此中应广说。是故说诸法如虚空。问曰。虚空实有法。何以故。若虚空无实法者。若举若下若来若往若屈若申若出若入等有所作。应无有以无动处故。答曰。若虚空法实有。虚空应有住处。何以故。无住处则无法。若虚空在孔穴中住。是为虚空在虚空中住。以是故不应孔中住。若在实中住是实非空则不得住无所受故。复次汝言住处是虚空。如石壁实中无有住处。若无住处则无虚空。以虚空无住处故无虚空。复次无相故无虚空。诸法各各有相。相有故知有法。如地坚相水湿相火热相风动相识识相慧解相<a>世间</a>生灭相<a>涅槃</a>永灭相。是虚空无相故无。问曰。虚空有相汝不知故言无。无色处是虚空相。答曰。不尔。无色是名破色。更无异法如灯灭更无法。以是故无有虚空相。复次是虚空法无。何以故。汝因色故。以无色处是虚空相。若尔者色未生时。则无虚空相。复次汝谓色是无常法虚空是有常法。色未有时应先有虚空法。以有常故。若色未有则无无色处。若无无色处则无虚空相。若无相则无法。以是故虚空但有名而无实。如虚空诸法亦如是。但有假名而无实。以是故诸菩萨知诸法如虚空。如响者。若深山狭谷中。若深绝涧中。若空大舍中。若语声。若打声从声有声名为响。无智人。谓为有人语声。智者心念。是声无人作。但以声触故更有声名为响。响事空能诳耳根。如人欲语时。口中风名忧陀那。还入至脐触脐响出。响出时触七处退。是名语言。如偈说</p>
<p style="text-align: left">
	　　风名忧檀那　　触脐而上去</p>
<p style="text-align: left">
	　　是风七处触　　项及龂齿唇</p>
<p style="text-align: left">
	　　舌咽及以胸　　是中语言生</p>
<p style="text-align: left">
	　　愚人不解此　　惑着起嗔痴</p>
<p style="text-align: left">
	　　中人有智慧　　不嗔亦不着</p>
<p style="text-align: left">
	　　亦复不愚痴　　但随诸法相</p>
<p style="text-align: left">
	　　曲直及屈申　　去来现语言</p>
<p style="text-align: left">
	　　都无有作者　　是事是幻耶</p>
<p style="text-align: left">
	　　为机关木人　　为是梦中事</p>
<p style="text-align: left">
	　　我为热气闷　　有是为无是</p>
<p style="text-align: left">
	　　是事谁能知　　是骨人筋缠</p>
<p style="text-align: left">
	　　能作是语声　　如融金投水</p>
<p style="text-align: left">
	　　以是故言诸菩萨知诸法如响。如犍闼婆城者。日初出时见城门楼橹宫殿行人出入。日转高转灭。此城但可眼见而无有实。是名揵闼婆城。有人初不见揵闼婆城。晨朝东向见之。意谓实乐疾行趣之。转近转失日高转灭。饥渴闷极见热气如野马。谓之为水疾走趣之转近转灭。疲极困厄至穷山狭谷中。大唤啼哭闻有响应。谓有居民求之疲极而无所见。思惟自悟渴愿心息。无智人亦如是。空阴界入中见吾我及诸法。淫嗔心着。四方狂走求乐自满。颠倒欺诳穷极懊恼。若以智慧知无我无实法者。是时颠倒愿息。复次揵闼婆城非城。人心想为城。凡夫亦如是非身想为身非心想为心。问曰。一事可知何以多喻。答曰。我先已答。是摩诃衍如大海水。一切法尽摄。摩诃衍多因缘故。多譬喻无咎。复次是菩萨甚深利智故。种种法门种种因缘种种喻坏诸法。为人解故应多引喻。复次一切声闻法中无揵闼婆城喻。有种种余无常喻。色如聚沫受如泡想如野马。行如<a>芭蕉</a>识如幻及幻网。经中空譬喻。以是揵闼婆城喻异故。此中说。问曰。声闻法中以城喻身。此中何以说揵闼婆城喻。答曰。声闻法中城喻众缘实有。但城是假名。揵闼婆城众缘亦无。如旋火轮但惑人目。声闻法中为破吾我故以城为喻。此中菩萨利根深入诸法空中故。以揵闼婆城为喻。以是故。说如揵闼婆城。如梦者。如梦中无实事谓之有实。觉已知无而还自笑。人亦如是。诸结使眠中实无而着。得道觉时乃知无实亦复自笑。以是故言如梦。复次梦者眠力故无法而见。人亦如是。无明眠力故。种种无而见有。所谓我我所男女等。复次如梦中无喜事而喜。无嗔事而嗔。无怖事而怖。<a>三界</a>众生亦如是。无明眠故不应嗔而嗔。不应喜而喜。不应怖而怖。复次梦有五种。若身中不调。若热气多则多梦见火见黄见赤。若冷气多则多见水见白。若风气多则多见飞见黑。又复所闻见事。多思惟念故则梦见。或天与梦欲令知未来事故。是五种梦皆无实事而妄见。人亦如是。五道中众生。身见力因缘故。见四种我。色阴是我。色是我所。我中色色中我。如色受想行识亦如是。四五二十。得道实智慧觉已知无实。问曰。不应言梦无实。何以故识心得因缘。便生梦中识。有种种缘。若无此缘云何生识。答曰。无也不应见而见。梦中见人头有角。或梦见身飞虚空。人实无角身亦不飞。是故无实。问曰。实有人头余处亦实有角。以心惑故见人头有角。实有虚空亦实有飞者。以心惑故自见身飞非无实也。答曰。虽实有人头虽实有角。但人头生角者是妄见。问曰。世界广大先世因缘种种不同。或有余国人头生角。或一手一足有一尺人有九头人人有角何所怪。答曰。若余国人有角可尔。但梦见此国所识人有角则不可得。复次若人梦见虚空边方边时边。是事云何有实。何处无虚空无方无时。以是故梦中无而见有。汝先言<a>无缘</a>云何生识。虽无五尘缘。自思惟念力转故。法缘生。若人言有二头因语生想。梦中无而见有亦复如是。诸法亦尔。诸法虽无而可见可闻可知。如偈说</p>
<p style="text-align: left">
	　　如梦如幻　　如揵闼婆　　一切诸法</p>
<p style="text-align: left">
	　　亦复如是</p>
<p style="text-align: left">
	　　以是故说诸菩萨知诸法如梦。如影者。影但可见而不可捉。诸法亦如是。眼情等见闻觉知实不可得。如偈说</p>
<p style="text-align: left">
	　　是实知慧　　四边叵捉　　如大火聚</p>
<p style="text-align: left">
	　　亦不可触　　法不可受　　亦不应受</p>
<p style="text-align: left">
	　　复次如影映光则现不映则无。诸结烦恼遮<a>正见</a>光。则有我相法相影。复次如影人去则去人动则动人住则住。<a>善恶</a>业影亦如是。后世去时亦去。今世住时亦住。报不断故罪福熟时则出。如偈说</p>
<p style="text-align: left">
	　　空中亦逐去　　山石中亦逐</p>
<p style="text-align: left">
	　　地底亦随去　　海水中亦入</p>
<p style="text-align: left">
	　　处处常随逐　　业影不相离</p>
<p style="text-align: left">
	　　以是故说诸法如影。复次如影空无。求实不可得。一切法亦如是空无有实。问曰。影空无有实是事不然。何以故。阿毗昙说。云何名色入。青黄赤白黑缥紫光明影等。及身业三种作色。是名可见色入。汝云何言无。复次实有影有因缘故。因为树缘为明。是二事合有影生。云何言无。若无影。余法因缘有者亦皆应无。复次是影色可见。长短大小粗细曲直形动影亦动。是事皆可见。以是故应有。答曰影实空无。汝言阿毗昙中说者。是释阿毗昙义人所作说。一种法门人不体其意。执以为实。如鞞婆沙中说。微尘至细不可破不可烧。是则常有。复有三世中法。未来中出至现在。从现在入过去。无所失。是则为常。又言诸有为法新新生灭不住。若尔者是则为断灭相。何以故。先有今无故。如是等种种异说违背佛语。不可以此为证影今异于色法。色法生必有香味触等。影则不尔是为非有。如瓶二根知眼根身根。影若有亦应二根知。而无是事以是故影非有实物。但是诳眼法。如捉火[火*曹]疾转成轮非实。影非有物若影是有物。应可破可灭。若形不灭影终不坏。以是故空。复次影属形不自在故空。虽空而心生眼见。以是故说诸法如影。如镜中像者。如镜中像非镜作非面作。非执镜者作。亦非自然作。亦非无因缘。何以非镜作。若面未到镜则无像。以是故非镜作。何以非面作。无镜则无像。何以非执镜者作。无镜无面则无像。何以非自然作。若未有镜未有面则无像。像待镜待面然后有。以是故非自然作。何以非无因缘。若无因缘应常有。若常有。若除镜除面亦应自出。以是故非无因缘。诸法亦如是非自作非彼作非共作非无因缘。云何非自作我不可得故。一切因生法不自在故。诸法属因缘故。是以非自作。亦非他作者。自无故他亦无。若他作则失罪福力。他作有二种。若善若不善。若善应与一切乐。若不善应与一切苦。若苦乐杂以何因缘故与乐。以何因缘故与苦。若共有二过故。自过他过。若无因缘生苦乐。人应常乐离一切苦。若无因缘。人不应作乐因除苦因。一切诸法必有因缘。愚痴故不知。譬如人从木求火从地求水从扇求风。如是等种种各有因缘。是苦乐和合因缘是苦乐和合因缘。生先世业因今世若好行若邪行缘。从是得苦乐。是苦乐种种因缘。以实求之无人作无人受。空五众作空五众受。无智人得乐淫心爱着。得苦生嗔恚。是乐灭时更求欲得。如小儿见镜中像心乐爱着爱着失已破镜求索。智人笑之。失乐更求亦复如是。亦为得道圣人所笑。以是故说诸法如镜中像。复次如镜中像。实空不生不灭诳惑凡人眼。一切诸法亦复如是。空无实不生不灭。诳惑凡夫人眼。问曰。镜中像从因缘生。有面有镜有持镜人有明。是事和合故像生。因是像生忧喜亦作因亦作果。云何言实空不生不灭。答曰。从因缘生不自在故空。若法实有。是亦不应从因缘生。何以故若因缘中。先有因缘则无所用。若因缘中。先无因缘亦无所用。譬如乳中若先有酪是乳非酪因。酪先有故。若先无酪如水中无酪。是乳亦非因。若无因而有酪者。水中何以不生酪。若乳是酪因缘。乳亦不自在。乳亦从因缘生乳从牛有。牛从水草生。如是无边皆有因缘。以是故因缘中。果不得言有。不得言无。不得言有无。不得言非有非无。诸法从因缘生无自性如镜中像。如偈说</p>
<p style="text-align: left">
	　　若法因缘生　　是法性实空</p>
<p style="text-align: left">
	　　若此法不空　　不从因缘有</p>
<p style="text-align: left">
	　　譬如镜中像　　非镜亦非面</p>
<p style="text-align: left">
	　　亦非持镜人　　非自非无因</p>
<p style="text-align: left">
	　　非有亦非无　　亦复非有无</p>
<p style="text-align: left">
	　　此语亦不受　　如是名中道</p>
<p style="text-align: left">
	　　以是故说诸法如镜中像。如化者。十四变化心。初禅二欲界初禅。二禅三欲界初禅。二禅三禅四欲界初禅二禅三禅。四禅五欲界初禅二禅三禅四禅。是十四变化心。作八种变化。一者能作小乃至微尘。二者能作大乃至满虚空。三者能作轻乃至如鸿毛。四者能作自在能以大为小以长为短如是种种。五者能有主力。(有大力人无所下故言有主力)六者能远到。七者能动地。八者随意所欲尽能得。一身能作多身多身能作一。石壁皆过履水蹈虚手扪日月能转四大。地作水水作地火作风风作火石作金金作石是变化。复有四种。欲界药物宝物幻术能变化诸物。诸<a>神通</a>人神力故能变化诸物。天龙鬼神辈得生报力故。能变化诸物。<a>色界</a>生报修<a>定力</a>故。能变化诸物。如化人无生老病死。无苦无乐异于人生。以是故空无实。一切诸法亦如是皆无生住灭。以是故说诸法如化。复次化生无定物。但以心生便有所作皆无有实。人身亦如是本无所因。但从先世心生今世身。皆无有实。以是故说诸法如化。如变化心灭则化灭。诸法亦如是因缘灭果亦灭。不自在如化事。虽实空能令众生生忧苦嗔恚喜乐痴惑。诸法亦如是。虽空无实能令众生起欢喜嗔恚忧怖等。以是故。说诸法如化。复次如变化生法。无初无中无后。诸法亦如是。如变化生时无所从来。灭亦无所去。诸法亦如是。复次如变化相清净如虚空无所染着。不为罪福所污。诸法亦如是。如法性如如。如真际自然常净。譬如阎浮提四大河。一河有五百小河属。是水种种不净。入大海水中皆清净。问曰。不应言变化事空。何以故。变化心亦从修定得。从此心作种种变化。若人若法是化有因有果云何空。答曰。如影中已答。今当更答。此因缘虽有变化果空。如口言无所有。虽心生口言。不可以心口有故。所言无所有。便是有。若言有第二头第三手。虽从心口生。不可言有头有手。如佛说。观无生从有生得脱。依无为从有为得脱。虽观无生法无。而可作因缘。无为亦尔。变化虽空亦能生心因缘。譬如幻焰等九譬喻。虽无能生种种心。复次是化事于六因四缘中求不可得。是中六因四缘不相应故空。复次空不以不见为空。以其无实用故言空。以是故言诸法如化。问曰。若诸法十譬喻皆空无异者。何以但以十事为喻。不以山河石壁等为喻。答曰。诸法虽空而有分别。有难解空。有易解空。今以易解空喻难解空。复次诸法有二种。有心着处有心不着处。以心不着处解心着处。问曰。此十譬喻。何以是心不着处。答曰。是十事不久住易生易灭故。以是故是心不着处。复次有人知十喻诳惑耳目法。不知诸法空故。以此喻诸法。若有人于十譬喻中。心着不解种种难论以此为有。是十譬喻不为其用。应更为说余法门。问曰。若诸法都空不生不灭。是十譬喻等种种譬喻种种因缘论议。我已悉知为空。若诸法都空不应说是喻。若说是喻是为不空。答曰。我说空破诸法有。今所说者若说有先已破。若说无不应难。譬如执事<a>比丘</a>。高声举手唱言众皆寂静。是为以声遮声非求声也。以是故虽说诸法空不生不灭。愍念众生故。虽说非有也。以是故说诸法如化</p>
<p style="text-align: left">
	　　得无碍无所畏</p>
<p style="text-align: left">
	　　种种众界入因缘中。心无碍无尽无灭。是为无碍无所畏。问曰。如先说诸菩萨于无量众中无所畏。今何以更说无碍无所畏。答曰。先说无所畏因。今说无所畏果。于诸大众乃至菩萨众中。<a>说法</a>无尽论议无减心无疑难。已得无碍无所畏故。复次如先说于无量众中无所畏。不知以何等力故<a>无畏</a>。以是故更说无所畏以得无碍力故。问曰。若诸菩萨。亦有无碍无所畏。佛与菩萨有何等异。答曰。如我先说。诸菩萨自有无所畏力故。于诸法中无所畏。非佛无所畏。复次无碍法有二种。一者一切处二者非一切处。非一切处名如入一经书乃至百千经书中无碍。若入一众若入百千众中无所畏。诸菩萨亦如是。自智慧中无碍非佛智慧。如佛放钵时五百阿罗汉及<a>弥勒</a>等诸菩萨皆不能取。诸菩萨亦如是。自力中无碍。佛智慧力中有碍。以是故说诸菩萨得无碍无所畏</p>
<p style="text-align: left">
	　　悉知众生心行所趣。以微妙慧而度脱之。问曰。云何悉知众生心行。答曰。知众生心种种法中处处行。如日光遍照。菩萨悉知众生心行有所趣向。而教之言。一切众生趣有二种。一者心常求乐。二者智慧分别能知好恶。汝莫随着心。当随智慧当自责心。汝无数劫来集诸杂业而无厌足。而但驰逐世乐不觉为苦。汝不见世间贪乐致患五道受生。皆心所为谁使尔者。汝如狂象蹈藉残害无所拘制。谁调汝者。若得善调则离世患。当知处胎不净。苦厄犹如<a>地狱</a>。既生在世老病死苦忧悲万端。若生天上。当复堕落三界无安。汝何以乐着。如是种种呵责其心誓不随。汝是为菩萨知众生心行。问曰。云何名以微妙慧而度脱之。是中云何名微妙慧。云何名粗智慧。答曰。世界巧慧是名粗智慧行。施戒定是名微妙慧。复次布施智是为粗慧。戒定智是名微妙慧。复次戒定智是为粗慧。<a>禅定</a>智是名微妙慧。复次禅定智是为粗慧。无猗禅定是名微妙慧。复次取诸法相是为粗慧。于诸法相不取不舍。是名微妙慧。复次破无明等诸烦恼。得诸法相。是名粗慧。入如法相者。譬如真金不损不失。亦如金刚不破不坏。又如虚空无染无著。是名微妙慧。如是等无量微妙慧。菩萨自得复教众生。以是故说诸菩萨悉知众生心行所趣。以微妙慧而度脱之</p>
<p style="text-align: left">
	　　大智度</p>
<p style="text-align: left">
	　　初品中意无碍释论第十二</p>
<p style="text-align: left">
	　　意无挂碍</p>
<p style="text-align: left">
	　　云何名意无挂碍。菩萨于一切怨亲非怨非亲人中等心无有碍。复次一切世界众生中。若来侵害心不恚恨。若种种恭敬亦不喜悦。如偈说</p>
<p style="text-align: left">
	　　诸佛菩萨　　心不爱着　　外道恶人</p>
<p style="text-align: left">
	　　心不憎恚</p>
<p style="text-align: left">
	　　如是清净名为意无挂碍。复次于诸法中心无碍。问曰。是菩萨未得佛道。未得一切智。云何于诸法中心无碍。答曰。是菩萨得无量清净智慧故。于诸法中心无碍。问曰。诸菩萨未得佛道故。不应有无量智。有残结故。不应有清净智。答曰。是诸菩萨非三界中结业肉身。皆得法身自在过老病死。怜愍众生故。在世界中行为庄严佛土<a>教化</a>众生。已得自在欲成佛能成。问曰。如法身菩萨则与佛无异。何以名为菩萨。何以<a>礼佛</a>听法。若与佛异。云何有无量清净智。答曰。是菩萨虽为法身无老病死。与佛小异。譬如月十四日。众人生疑若满若不满。菩萨如是虽能作佛能说法。然未实成佛。佛如月十五日满足无疑。复次无量清净有二种。一者实有量。于不能量者。谓之无量。譬如海水如恒河沙等。人不能量名为无量。于诸佛菩萨非为无量。菩萨无量清净智亦复如是。于诸天人及声闻辟支佛所不能量。名为无量智。菩萨得无生道时诸结使断故。得清净智。问曰。若尔时已断诸结。成佛时复何所断。答曰。是清净有二种。一者得佛时除结都尽得实清净。二者菩萨舍肉身得法身时。断诸结清净。譬如一灯能除闇得有所作更有大灯倍复明了。佛及菩萨断诸结使亦复如是。菩萨所断虽曰已断。于佛所断犹为未尽。是名得无量清净智。故于诸法中意无挂碍</p>
<p style="text-align: left">
	　　大忍成就</p>
<p style="text-align: left">
	　　问曰。先已说等忍法忍。今何以故复说大忍成就。答曰。此二忍增长名为大忍。复次等忍在众生中一切能忍。柔顺法忍于深法中忍。此二忍增长。作证得无生忍。最后肉身悉见十方诸佛化现在前于空中坐。是名大忍成就。譬如声闻法中暖法增长名为顶法顶法增长名为忍法。更无异法增长为异。等忍大忍亦复如是。复次有二种忍。生忍法忍。生忍名众生中忍。如恒河沙劫等。众生种种加恶心不嗔恚。种种恭敬供养心不欢喜。复次观众生无初。若有初则无因缘。若有因缘则无初若无初亦应无后。何以故初后相待故。若无初后中亦应无。如是观时不堕常断二边。用安隐道观众生不生邪见。是名生忍。甚深法中心无挂碍是名法忍。问曰。何等甚深法。答曰。如先甚深法忍中说。复次甚深法者。于<a>十二因缘</a>中展<a>转生</a>果。因中非有果亦非无果。从是中出。是名甚深法。复次入三<a>解脱</a>门空无相无作。则得涅槃常乐故。是名甚深法。复次观一切法非空非不空非有相非无相非有作非无作。如是观中心亦不着。是名甚深法。如偈说</p>
<p style="text-align: left">
	　　因缘生法　　是名空相　　亦名假名</p>
<p style="text-align: left">
	　　亦名中道　　若法实有　　不应还无</p>
<p style="text-align: left">
	　　今无先有　　是名为断　　不常不断</p>
<p style="text-align: left">
	　　亦不有无　　心识处灭　　言说亦尽</p>
<p style="text-align: left">
	　　于此深法<a>信心</a>无碍不悔不没。是名大忍成就</p>
<p style="text-align: left">
	　　如实巧度</p>
<p style="text-align: left">
	　　有外道法。虽度众生不如实度。何以故。种种邪见结使残故二乘虽有所度。不如所应度。何以故。无一切智方便心薄故。唯有菩萨能如实巧度。譬如渡师一人以浮囊草筏渡之。一人以方舟而渡。二渡之中相降悬殊。菩萨巧渡众生亦如是。复次譬如<a>治病</a>苦药针炙痛而得差。如有妙药名苏陀扇陀。病人眼见众病皆愈。除病虽同优劣法异。声闻菩萨教化度人亦复如是。苦行头陀初中后夜勤心坐禅。观苦而得道声闻教也。观诸法相无缚无解心得清净菩萨教也。如文殊师利本缘。文殊师利白佛。大德。昔我先世过无量阿僧祇劫。尔时有佛名师子音王。佛及众生寿十万亿那由他岁。佛以三乘而度众生。国名千光明。其国中诸树皆七宝成。树出无量清净法音空无相无作不生不灭无所有之音。众生闻之心解得道。时师子音王佛。初会说法九十九亿人得阿罗汉道。菩萨众亦复如是。是诸菩萨一切皆得无生法忍。入种种法门。见无量诸佛。恭敬供养能度无量无数众生。得无量陀罗尼门。能得无量种种三昧。初发心新入道门菩萨不可称数。是佛土无量庄严说不可尽。时<a>佛教</a>化已讫。入无余涅槃。法住六万岁。诸树法音亦不复出。尔时有二菩萨比丘。一名喜根二名胜意。是喜根法师。容仪质直不舍世法。亦不分别善恶。喜根<a>弟子</a>聪明乐法好闻深义。其师不赞少欲知足。不赞戒行头陀。但说诸法实相清净。语诸弟子一切诸法淫欲相嗔恚相愚痴相。此诸法相即是诸法实相无所挂碍。以是方便教诸弟子入一相智。时诸弟子于诸人中无嗔无悔心不悔故得生忍。得生忍故则得法忍。于实法中不动如山。胜意法师持戒清净。行十二头陀。得四禅四无色定。胜意诸弟子钝根。多求分别是净是不净。心即动转。胜意异时入聚落中。至喜根弟子家于坐处坐。赞说持戒少欲知足行头陀行闲处禅寂。訾毁喜根言。是人说法教人入邪见中。是说淫欲嗔恚愚痴无所挂碍相。是杂行人非纯清净。是弟子利根得法忍。问胜意言。大德。是淫欲法名何等相。答言。淫欲是烦恼相。问言。是淫欲烦恼在内耶在外耶。答言。是淫欲烦恼不在内不在外。若在内不应待外因缘生。若在外于我无事不应恼我。<a>居士</a>言。若淫欲非内非外非东西南北四维上下来。遍求实相不可得。是法即不生不灭。若无生灭相。空无所有。云何能作恼。胜意闻是语已。其心不悦不能加答。从座而起说如是言。喜根多诳众人着邪道中。是胜意菩萨未学音声陀罗尼。闻佛所说便欢喜。闻外道语便嗔恚。闻三不善则不欢悦。闻三善则大欢喜。闻说生死则忧闻涅槃则喜。从居士家至林树间入精舍中。语诸比丘。当知。喜根菩萨是人虚诳多令人入恶邪中。何以故。其言淫恚痴相。及一切诸法皆无碍相。是时喜根作是念。此人大嗔为恶业所覆当堕大罪。我今当为说甚深法。虽今无所得。为作后世佛道因缘。是时喜根集僧。一心说偈</p>
<p style="text-align: left">
	　　淫欲即是道　　恚痴亦如是</p>
<p style="text-align: left">
	　　如此三事中　　无量诸佛道</p>
<p style="text-align: left">
	　　若有人分别　　淫怒痴及道</p>
<p style="text-align: left">
	　　是人去佛远　　譬如天与地</p>
<p style="text-align: left">
	　　道及淫怒痴　　是一法平等</p>
<p style="text-align: left">
	　　若人闻怖畏　　去佛道甚远</p>
<p style="text-align: left">
	　　淫法不生灭　　不能令心恼</p>
<p style="text-align: left">
	　　若人计吾我　　淫将入恶道</p>
<p style="text-align: left">
	　　见有无法异　　是不离有无</p>
<p style="text-align: left">
	　　若知有无等　　超胜成佛道</p>
<p style="text-align: left">
	　　说如是等七十余偈。时三万诸天子得无生法忍。万八千声闻人。不着一切法故。皆得解脱。是时胜意菩萨。身即陷入地狱受无量千万亿岁苦。出生人中七十四万世常被诽谤。无量劫中不闻佛名。是罪渐薄得闻<a>佛法</a>。<a>出家</a>为道而复舍戒。如是六万三千世常舍戒。无量世中作<a>沙门</a>。虽不舍戒诸根闇钝。是喜根菩萨于今东方。过十万亿佛土作佛。其土号宝严。佛号光踰日明王。文殊师利言。尔时胜意比丘我身是也。我观尔时受是无量苦。文殊师利复白佛。若有人求三乘道。不欲受诸苦者。不应破诸法相而怀嗔恚。佛问文殊师利。汝闻诸偈得何等利。答曰。我闻此偈得毕众苦。世世得利根智慧。能解深法巧说深义。于诸菩萨中最为第一。如是等名巧说诸法相。是名如实巧度</p>
<p style="text-align: left">
	　　</p>
				</div></div><hr><script charset='utf-8' src='../../js/footer.js'></script></body></html>