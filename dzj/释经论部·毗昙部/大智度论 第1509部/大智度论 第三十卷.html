<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大智度论 第三十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大智度论 第三十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大智度论 第三十卷</strong><br />
	<br />
	　　大智度论释</p>
<p style="text-align: left">
	　　初品中善根供养义第四十六(卷第三十)</p>
<p style="text-align: left">
	　　圣者龙树造</p>
<p style="text-align: left">
	　　后秦龟兹国<a>三藏</a>鸠摩罗什译</p>
<p style="text-align: left">
	　　欲以诸善根供养诸佛恭敬尊重赞叹随意成就者。当学般若波罗蜜。<a>菩萨</a>既得不离诸佛当应供养。若得值佛而无供具甚为不悦。如须摩提菩萨。秦言妙意。见然灯佛无供养具。周旋求索见卖华女。以五百金钱买得五茎青莲华以供养佛。又萨陀波仑菩萨。为供养师故。卖身血肉。如是等菩萨既得见佛。心欲供养若无供具其心有碍。譬如庶民遇见君长。不持礼贶则为不敬。是故诸菩萨求供养具供养诸佛。佛虽不须菩萨心得具足。譬如农夫遇好良田。而无种子虽欲加功。无以肆力心大愁忧。菩萨亦如是。得遇诸佛而无供具。设有余物不称其意心便有碍。诸善根者。所谓善根果报华香璎珞衣服幡盖种种珍宝等。所以者何。或时以因说果。如言一月食千两金。金不可食。因金得食故言食金。或时以果说因。如见好画言是好手。手非是画见画妙故说言手好。善根果报亦如是。以善根业因缘故。得供养之具。名为善根。问曰。若尔者何不即说华香等而说其因。答曰。供养具有二种。一者财供养。二者法供养。若但说华香等供养。则不摄法供养。今说善根供养。当知则财法俱摄。供养者若见若闻诸佛功德。心敬尊重迎逆侍送。旋绕<a>礼拜</a>曲躬合手而住避坐安处。劝进饮食华香珍宝等。种种称赞持戒<a>禅定</a>智慧诸功德。有所<a>说法</a>信受教诲。如是善身口意业是为供养。尊重者。知一切众生中德无过上故言尊。敬畏之心过于父母师长君王利益重故故言重。恭敬者。谦逊畏难故言恭。推其智德故言敬。赞叹者。美其功德为赞。赞之不足又称扬之故言叹。随意成就者。若须华供养如意即至。或求得或不求而得。有自然出者。或变化生乃至伎乐供养之具悉皆如是。问曰。菩萨遇得便以供养。何以随意求索。答曰。福德从心于所爱重。持用供养得福增多。如阿育王小儿时。以所重土持用奉佛。得阎浮提王。一日之中起八万塔。若大人虽以多土投钵而无所得非所重故。有人偏贵重华。以其所贵持供养佛得福增多。乃至宝物亦如是。复次随时所宜。若寒时应以薪火上衣温室被褥及以饮食。热时应以冰水扇盖凉室。生薄之服上妙之食。风雨之时就送供具。如是等随时供养。又随土地所宜。随受者所须。皆持供养。复次随意供养者。有菩萨知佛无所须。又知诸物虚诳如幻一相所谓无相。为<a>教化</a>众生故。随众生国土所重引导故供养。复有菩萨得甚深禅定。生菩萨<a>神通</a>。以神通力故。飞到十方佛前。或于佛国若须遍雨天华。即满三千世界持供养佛。或雨天栴檀。或雨真珠光明鲜发。或雨七宝。或雨如意珠大如须弥。或雨妓乐音声清妙。或以身如须弥。以为灯炷供养诸佛。如是等名为财供养。又菩萨行<a>六波罗蜜</a>。以法供养诸佛。或有菩萨。行一地法供养诸佛。乃至十地行法供养。或时菩萨得无生法忍。自除烦恼及众生烦恼。是法供养。或时菩萨住于十地。以神力故令<a>地狱</a>火灭。于饿鬼道皆得饱满。令畜生得离恐怖。令生人天渐住阿惟越致地。如是等大功德力故。名为法供养以是故说欲得善根成就当学般若波罗蜜</p>
<p style="text-align: left">
	　　欲满一切众生所愿衣服饮食卧具涂香车乘房舍床榻灯烛等。当学般若波罗蜜</p>
<p style="text-align: left">
	　　问曰。有何次第。欲满一切众生愿。答曰。菩萨业有二种。一为供养诸佛。二为度脱众生。以供养诸佛。得无量福德。持是福德利益众生。所谓满众生愿。如贾客主入海采宝安隐得出利益所亲及知识等。菩萨如是入诸<a>佛法</a>海。得无量功德之宝利益众生。如小王供养大王能令<a>欢喜</a>。与其所愿职位财帛。还其本国利益人物除却怨贼。菩萨供养诸佛法王故得受记别。以无量善根珍宝得无尽智力。来入众生善人供养贫者。随其所须而给与之。魔民邪见外道之属悉皆破坏。是为供养诸佛。次满众生所愿。问曰。菩萨实能满一切众生愿不。若悉满众生愿。余佛菩萨何所利益。若不悉满是中。何故说欲满一切众生愿当学般若波罗蜜。答曰。有二种愿。一者可得愿。二者不可得愿。不可得愿者。有人欲筹量<a>虚空</a>尽其边际。及求时方边际。如小儿求水中月镜中像。如是等愿皆不可得。可得愿者。钻木求火穿地得水。修福得人天中生。及得阿<a>罗汉</a>辟支佛果。乃至得诸佛法王。如是等名皆可得愿。可得愿有二种。一谓<a>世间</a>二谓出世间。是中世间愿故。满众生愿。云何得知。以饮食床卧具乃至灯烛所须之物皆给与之。问曰。菩萨何以故与众生易得愿。不与难者。答曰。愿有下中上。下愿令致今世乐因缘。中愿与后世乐因缘。上愿与<a>涅槃</a>因缘。是故先与下愿。次及中愿然后上愿。复次众生多着今乐少求后乐。涅槃乐者转复少也。若说多者少亦摄之。复次此经前后。多说后世涅槃道。少说今世利事。菩萨法者。常与众生种种利益不应有舍。所以者何。初心但欲令诸众生行大乘法。以不堪受化。次与声闻辟支佛道。若复不能当与十善四梵行等令修福德。若众生都不乐者。如是众生不应遗舍。当与今世利益。所谓饮食等也。复次凡夫虽能与人饮食等。满彼愿者皆有因缘。若今世事若后世事。声闻辟支佛。虽无因缘满众生愿而所益甚少。菩萨摩诃萨。行檀波罗蜜业因缘故。得为国王或为大长者<a>财富</a>无量。四方众生若来求者尽满足之。如频头<a>居士</a>为大檀越。坐七宝大床金刚为脚敷以天褥。以赤真珠上为帐幔。左右立侍各八万四千。皆庄严琦妙开四大门。恣所求者昼夜六时鸣鼓又放光明。十方无量众生。有闻鼓声光明触身者无不悉来。欲得种种饮食者。长者见其大集。即时默然仰视虚空。于时空中雨种种百味之食随意皆得。若众生不自取者。左右给使分布与之。足满乃止。须饮食衣被卧具宝物等。皆亦如是。恣众生所欲已然后说法。令离四食皆住阿鞞跋致地。如是等菩萨神通力故。能满众生愿。问曰。佛在时众生尚有饥饿。天不降雨众生困弊。佛犹不能满一切众生之愿。云何菩萨能满其愿。答曰。菩萨住于十地。入首楞严三昧。于三千<a>大千世界</a>。或时现初发意行六波罗蜜。或现阿鞞跋致。或现一生补处。于兜率天上为诸天说法。或从兜率天上来下。生净饭王宫。或现<a>出家</a>成佛。或现大众中转法轮度无量众生。或现入涅槃起七宝塔。遍诸国土令众生供养<a>舍利</a>。或时法都灭尽。菩萨利益如是。何况于佛。而佛身有二种。一者真身二者<a>化身</a>。众生见佛真身。无愿不满。佛真身者。遍于虚空光明遍昭十方。说法音声亦遍十方无量恒河沙等世界。满中大众皆共听法说法不息。一时之顷各随所闻而得解悟。如劫尽已。众生行业因缘故。大雨澍下间无断绝。三大所不能制。惟有劫尽十方风起。更互相对能持此水。如是法性身佛有所说法。除十住菩萨。三乘之人皆不能持。惟有十住菩萨不可思议方便智力悉能听受。众生其有见法身佛。无有三毒及众烦恼寒热诸苦。一切皆灭无愿不满。如如意珠尚令众生随愿皆得。岂况于佛。珠与一切世间之愿。佛与一切出世间愿。若言佛不能悉满众生所愿。是语不然。复次释迦文尼佛王宫受身现受人法。有寒热饥渴睡眠。受诸诽谤老病死等。内心智慧神德。真佛正觉无有异也。欲满众生所愿悉皆能满。而不满者以无数世来常满众生衣食之愿而不免苦。今但以涅槃无为常乐益之。如人怜愍所亲。不与杂毒美食。如是世间愿者生诸结使。又复离时心生大苦。是故不以为要。复次有人言。<a>释迦牟尼佛</a>。已满众生所愿。而众生自不能得。如毗摩罗诘经说。佛以足指案地。即时国土七宝庄严。我佛国如是。为多怒害者现佛国异。又如龙王等心降雨。在人为水。饿鬼身上皆为炭火。问曰。若能满一切众生愿者。则众生有边无有受诸饥寒苦者。何以故。一切众生皆满所愿。愿离苦得乐故。答曰。满一切者名字一切。非实一切。<a>如法</a>句偈说</p>
<p style="text-align: left">
	　　一切皆惧死莫不畏杖痛</p>
<p style="text-align: left">
	　　恕己可为譬勿杀勿行杖</p>
<p style="text-align: left">
	　　虽言一切畏杖痛。如无色众生。无身故则无杖痛。<a>色界</a>众生。虽可有身亦无杖痛。欲界众生亦有不受杖痛。而言一切。谓应得杖者说言一切。非实一切。以是故菩萨满一切众生所愿。谓应可得者。然菩萨心无齐限。福德果报亦无有量。但众生无量阿僧祇劫罪厚障故而不能得。如<a>舍利弗</a><a>弟子</a>罗频周<a>比丘</a>。持戒精进乞食。六日而不能得。乃至七日命在不久。有同道者乞食持与。鸟即持去。时舍利弗语目揵连。汝大神力守护此食令彼得之。即时目连持食往与。始欲向口变成为泥。又舍利弗乞食持与而口自合。最后佛来持食与之。以佛福德无量因缘故令彼得食。是比丘食已。心生欢喜倍加信敬。佛告比丘。有为之法皆是苦相为说<a>四谛</a>。即时比丘漏尽意解。得阿罗汉道。有薄福众生罪甚此者佛不能救。又知众生不可得故。深达法性故。诸佛无有忆想分别。是可度是不可度。心常寂灭意无增减。以是故。菩萨欲满一切众生愿。彼以罪故而不能得。菩萨无咎。饮食者略说粗细二种。饼饭等百味之食。经虽说四食众生久住。而此但说揣食。余者无色不可相与。若施揣食则与三食。何以故因揣食故增益三食。如经所说。檀越施食则与受者五事利益。饮总说二种。一者草木酒。所谓蒲桃<a>甘蔗</a>等及诸谷酒。二者草木浆。甘蔗浆蒲桃浆石蜜浆安<a>石榴</a>浆梨[木*奈]浆波卢<a>沙果</a>浆等及诸谷浆。如是和合人中饮食及天饮食。所谓修陀<a>甘露</a>味天果食等。摩头摩陀婆浆等。众生各各所食。或食谷者或食肉者或食净者不净者来皆饱满。衣服者。衣有二种。或从众生生。所谓绵绢毛毳皮韦等。或从草木生。所谓布[叠*毛]树皮等。有诸天衣无有经纬。自然树出光色轻软。卧具者。床榻被褥帏帐枕等。涂香者。有二种。一者栴檀木等摩以涂身。二者种种杂香捣以为末以涂其身。及熏衣服并涂地壁。乘者。所谓象马车舆等。房舍者。所谓土木宝物所成楼阁殿堂宫观等。以障寒热风雨贼盗之属。灯烛者。所谓脂膏苏油漆蜡明珠等。诸物者。是一切众生所须之物。不可具说故略言诸物。问曰。此中何以不说<a>烧香</a>妙华等。答曰。说诸物者皆已摄之。问曰。若尔者但应略说三种。饮食衣服庄严之具。答曰。此诸物是所须要者。若慈念众生以饮食为先。次以衣服以身垢臭须以涂香。次以卧具寒雨须房舍。黑闇须灯烛。问曰。华香亦能除臭。何故不说。答曰。华非常有亦速萎烂。利益少故是故不说。烧香者。寒则所须。热时为患。涂香寒热通用。寒时杂以沉水。热时杂以栴檀以涂其身。是故但说涂香。问曰。若行檀波罗蜜。得无量果报。能满一切众生所愿。何故言欲满众生愿当学般若波罗蜜。答曰。先已说以般若波罗蜜和合故。得名檀波罗蜜。今当更说。所可满众生愿者。非谓一国土一阎浮提。都欲满十方世界六趣众生所愿。非但布施所能办故。以般若波罗蜜。破近远相。破一切众生相非一切众生相。除诸碍故弹指之顷化无量身。遍至十方能满一切众生所愿。如是神通利益要从般若出生。以是故。菩萨欲满一切众生愿。当学般若波罗蜜</p>
<p style="text-align: left">
	　　复次舍利弗。菩萨摩诃萨欲使如恒河沙等世界众生。立于檀波罗蜜。立于尸罗羼提毗梨耶禅般若波罗蜜。当学般若波罗蜜</p>
<p style="text-align: left">
	　　问曰。是义次第有何因缘。答曰。利有三种。今世利后世利毕竟利。复有三种乐。今世后世出世乐。前说今世利乐。此说后世出世利乐。以是故。令众生住六波罗蜜。菩萨愍念众生。过于父母念子。慈悲之心彻于骨髓。先以饮食充足其身除饥渴苦。次以衣服庄严其身。令得受乐。菩萨心不满足。复作是念众生已得今世乐。复更思惟令得后世乐。若以世间六波罗蜜教之。则得人天中乐。久后还来轮转<a>生死</a>。当复以出世间六波罗蜜。令得无为常乐。复次先以衣服华香等庄严其身。今以功德庄严其心。若有三种庄严则为具足无有过者。一者衣服七宝等。二者福德。三者道法。菩萨欲具足三种庄严众生故。先说功德果报。今说功德因缘。复次前说虽有大施而众生罪故不能悉得。如饿鬼经说。虽与其食而不得啖。变成炭火不净之物。又菩萨不舍一切。当作方便令众生得衣食利益。是故教修福业自行自得。菩萨善知因缘。不可强得教令得之。以是故次第教众生住六波罗蜜。问曰。菩萨志愿。令十方一切众生住六波罗蜜。何故但说如恒河沙世界众生。答曰。为听法者闻恒河沙故。又于新发意菩萨。以无边无量为多多则致乱。若大菩萨。不以恒河沙为数。复次说如恒河沙者。是无边无量数。如后品中说。复次如恒河沙者。已说十方诸世界。此中亦不言一恒河沙。不应为难。以是故。说如恒河沙世界无咎。恒河沙世界义如先说。众生者。于五众十八界十二入六种<a>十二因缘</a>等众多法中。假名众生。是天是人是牛是马。众生有二种。动者静者。动者生身口业。静者不能。有色众生无色众生。无足二足四足多足众生。世间出世间众生。大者小者贤圣凡夫。邪定正定不定众生苦乐不苦不乐众生。上中下众生。学无学非学非无学众生。有想无想非有想非无想众生。欲界色界无色界众生。欲界众生者有三种。以善根有上中下故。上者六欲天。中者人中富贵。下者人中卑贱。以面类不同故。四天下别异。不善亦有三品。上者地狱。中者畜生。下者饿鬼。复次欲界众生有十种。三恶道人及六天。地狱有三种。热地狱寒地狱黑闇地狱。畜生有三种。空行陆行水行昼行夜行昼夜行。如是等差别。鬼有二种。弊鬼饿鬼。弊鬼如天受乐。但与饿鬼同住即为其主。饿鬼腹如山谷咽如针身。惟有三事黑皮筋骨。无数百岁不闻饮食之名何况得见。复有鬼火从口出飞蛾投火以为饮食。有食粪涕唾脓血洗器遗余。或得祭祀或食产生不净。如是等种种饿鬼。六欲天者。四王天等。于六天中间别复有天。所谓持璎珞天戏忘天心恚天鸟足天乐见天。此诸天等皆六天所摄。有人言欲界众生。应有十一种。先说五道今益阿修罗道。问曰。阿修罗即为五道所摄。是阿修罗非天非人。地狱苦多畜生形异。如是应鬼道所摄。答曰。不然。阿修罗力与三十三天等。何以故。或为诸天所破。或时能破诸天。如经中说。释提桓因为阿修罗所破。四种兵众入藕根孔以自藏翳。受五欲乐与天相似。为<a>佛弟子</a>。如是威力。何得饿鬼所摄。以是故应有<a>六道</a>。复次如阿修罗甄陀罗干沓婆鸠槃茶夜叉罗刹浮陀等大神。是天阿修罗。民众受乐小减诸天。威德变化随意所作。是故人疑言。是修罗非修罗。修罗秦言大也。说者言。是阿修罗非修罗。阿修罗道初得名。余者皆同一道。问曰。经说有五道。云何言六道。答曰。佛去久经流远。法传五百年后。多有别异部部不同。或言五道或言六道。若说五者。于<a>佛经</a>回文说五。若说六者。于佛经回文说六。又摩诃衍中<a>法华经</a>说有六趣众生。观诸义旨应有六道。复次分别<a>善恶</a>故有六道。善有上中下故。有三善道。<a>天人</a>阿修罗。恶有上中下故。地狱畜生饿鬼道。若不尔者恶有三果报。而善有二果。是事相违。若有六道于义无违。问曰。善法亦有三果。下者为人中者为天上者涅槃。答曰。是中不应说涅槃。但应分别众生果报住处。涅槃非报故。善法有二种。一者三十七品能至涅槃。二者能生后世乐。今但说受身善法。不说至涅槃善法。世间善有三品。上分因缘故天<a>道果</a>报。中分因缘故人道果报。下分因缘故阿修罗道果报。问曰。汝自说阿修罗。与天等力受乐与天不异。云何今说善下分。为阿修罗果报。答曰。人中可得出家<a>受戒</a>以至于道。阿修罗道。结使覆心得道甚难。诸天虽随结使心直信道。阿修罗众心多邪曲不时近道。以是故阿修罗。虽与天相似。以其近道难故故在人下。如龙王金翅鸟。力势虽大亦能变化故。在<a>畜生道</a>中。阿修罗道亦如是。问曰。若龙王金翅鸟。力势虽大犹为畜生道摄。阿修罗亦应饿鬼道摄。何以更作六道。答曰。是龙王金翅鸟虽复受乐。傍行形同畜生故畜生道摄。地狱饿鬼形虽似人。以其大苦故不入人道。阿修罗力势既大。形似人天故。别立六道是为略说。欲界众生色无色界众生。如后品中说。立檀波罗蜜者。菩萨语诸众生。当行布施。贫为大苦无以贫故。作诸恶行堕三恶道。作诸恶行堕三恶道则不可救。众生闻已舍悭贪心行檀波罗蜜。如后品中广说。复次菩萨于众生前。种种因缘种种譬喻。而为说法毁呰悭贪。夫悭贪者自身所须惜不能用。见告求者心浊色变。即于现身声色丑恶。种后世恶业故受形丑陋。先不种布施因缘故今身贫贱。悭着财物多求不息。开诸罪门专造恶事故堕恶道中。复次生死轮转利益之业无过布施。今世后世随意。便身之事悉从施得。施为善导能开三乐。天上人中涅槃之乐。所以者何。好施之人声誉流布。八方信乐无不爱敬。处大众中无所畏难死时无悔。其人自念我以财物殖良<a>福田</a>。人天中乐涅槃之门我必得之。所以者何。施破悭结慈念受者。灭除嗔恼嫉妒心息。恭敬受者则除憍慢。决定心施疑网自裂。知施果报则除邪见及灭无明。如是等诸烦恼破则涅槃门开。复次非但开三乐而已。乃能开无量佛道<a>世尊</a>之处。所以者何六波罗蜜。是佛道檀为初门。余行皆悉随从。如是等布施有无量功德。以是因缘故。令众生立檀波罗蜜。檀波罗蜜义如先檀中说。立尸罗者。菩萨于众生前赞说戒行。汝诸众生当学持戒。持戒之德拔三恶趣及人中下贱。令得天人尊贵乃至佛道。戒为一切众生众乐根本。譬如大藏出诸珍宝。戒为大护能灭众怖。譬如大军破贼。戒为庄严如着璎珞。戒为大船能度生死巨海。戒为大乘能致重宝至涅槃城。戒为良药能破结病。戒为善知识。世世随逐不相远离令心安隐。譬如穿井已见湿泥。喜庆自欢无复忧患。戒能成就利益诸行。譬如父母长育众子。戒为智梯能入无漏。戒能惊怖诸结。譬如师子能令群兽摄伏。戒为一切诸德之根出家之要。修净戒者所愿随意。譬如如意珠应念时得。如是等种种赞戒之德。令众生欢喜发心住尸罗波罗蜜。住羼提者。于众生前赞叹忍辱。忍为一切出家之力。能伏诸恶能于众中现奇特事。忍能守护令施戒不毁。忍为大铠众兵不加。忍为良药能除恶毒。忍为善胜。于生死险道安隐无患。忍为大藏。施贫苦人无极大宝。忍为大舟。能渡生死此岸到涅槃<a>彼岸</a>。忍为[石*从][石*瞿]能莹明诸德。若人加恶如猪揩金山。益发其明。求佛道度众生之利器。忍为最妙。<a>行者</a>当作是念。我若以嗔报彼则为自害。又我先世自有是罪不得如意要必当偿。若于此人不受余亦害我俱不得免云何起嗔</p>
<p style="text-align: left">
	　　复次众生为烦恼所牵。起诸恶事不得<a>自在</a>。譬如人为非人所持而骂辱良医。良医是时但为除鬼不嫌其骂。行者亦如是。众生加恶向己。不嫌其嗔但为除结。复次行忍之人。视前骂辱者。如父母视婴孩。见其嗔骂益加慈念爱之踰深。又复自念彼人加恶于我。是业因缘前世自造今当受之若以嗔报更造后苦何时解已。若今忍之永得离苦。是故不应起嗔。如是种种因缘。诃嗔恚生慈悲入众生忍中。入众生忍中已作是念。十方诸佛所说法。皆无有我亦<a>无我</a>所。但诸法和合假名众生。如机关木人。虽能动作内无有主身亦如是。但皮骨相持随心风转。念念生灭无常空寂无有作者。无骂者亦无受者。本末毕竟空故。但颠倒虚诳故。凡夫心着。如是思惟已则无众生。无众生已法无所属。但因缘和合无有自性。如众生和合强名众生。法亦如是即得法忍。得是众生忍法忍故。能得阿耨多罗三藐三菩提。何况诸余利益。众生闻是已住羼提波罗蜜。立毗梨耶者。教众生言汝莫<a>懈怠</a>。若能精进诸善功德悉皆易得。若懈怠者见木有火而不能得何况余事。是故劝令精进。若人随方便精进无愿不得。凡得胜法非无因缘。皆从精进生。精进有二相。一能进生诸善法。二能除诸恶法。复有三相。一欲造事。二精进作。三不休息。复有四相。已生恶法断之令灭。未生恶法能令不生。未生善法能令发生。已生善法能令增长。如是等名精进相。精进故能助成一切善法。譬如火得风助其然乃炽。又如世间勇健之人能越山渡海。道法精进乃至能得佛道何况余事。众生闻已皆立精进波罗蜜。复次菩萨见有未发阿耨多罗三藐三菩提者。为赞叹阿耨多罗三藐三菩提法。于一切诸法中。最为第一极为尊贵。能<a>饶益</a>一切令得诸法实相不诳之法有大慈悲。具一切智金色身相第一微妙三十二相八十随形好无量光明无量戒定智慧<a>解脱</a>解脱知见三达无碍。于一切法无碍解脱。得如是者一切众生中最为上尊。应受一切世间供养。若人但心<a>念佛</a>。尚得无量无尽福德。何况精进布施持戒供养承事礼拜者。语众生言佛事如是。汝等当发无上道心。勤修精进行如法者得之不难。众生闻是已。便发无上道心。若发心者不可但空尔。而得当行檀波罗蜜。行檀波罗蜜。次行尸罗波罗蜜羼提波罗蜜禅波罗蜜般若波罗蜜。行五波罗蜜。则是毗梨耶波罗蜜。若不发大乘心者。当教辟支佛道。若无辟支佛道者。教行声闻道。若无声闻道者。教令离色受无色定寂灭安乐。若无无色定者。教令离欲受色界种种禅定乐。若无禅者。教令修十善道人天中受种种乐。莫自懈怠空无所得。贫穷下贱种种勤苦甚为可患。懈怠法者最为弊恶。破坏今世后世利益善道。众生闻已集诸善法勤行精进。立禅者。菩萨于众生前。赞叹禅定清净乐内乐自在乐离罪乐今世后世乐圣所受乐梵天王乐遍身受乐深厚妙乐。汝诸众生何以着五欲不净乐。与畜生同受诸罪垢乐而舍是妙乐。若汝能舍小乐则得大乐。汝不见田夫弃少种子后获大果。如人献王少物而得大报。如少钩饵而得大鱼。所舍甚少而所获大多。智者亦如是。能弃世间之乐。得甚深禅定快乐。既得此乐反观欲乐甚为不净。如从狱出如病疹得差更不求药复次禅定名实智初门。令智慧澄静能照诸法。如灯在密室其明得用。若依禅定得四无量背舍胜处神通辩才等诸甚深功德悉皆具得。能令瓦石变成如意宝珠何况余事。随意所为无不能作。入地如水履水如地。手捉日月身不焦冷。化为种种禽兽之身。而不受其法。或时变身充满虚空。或时身若微尘。或轻如鸿毛。或重若太山。或时以足指按地。天地大动如动草叶。如是等神通变化力皆从禅得。众生闻是已。立于禅波罗蜜。立般若波罗蜜者。菩萨教诸众生当学智慧。智慧者其明第一名为慧眼。若无慧眼虽有肉眼犹故是盲。虽云有眼与畜生无异。若有智慧自别好丑不随他教。若无智慧随人东西。如牛骆驼穿鼻随人。一切有为法中智慧为上。圣所亲爱能破有为法故。如经中说。于诸宝中智慧宝为最。一切利器中慧刀利为最。住智慧山顶无有忧患。观诸苦恼众生无不悉见。智慧刀能断无始烦恼生死连锁。智慧力故能具六波罗蜜。得不可思议无量佛道成一切智。何况声闻辟支佛及世间胜事。是智慧增长清净不可沮坏。名为波罗蜜。众生闻已住般若波罗蜜。复次菩萨或时不以口教。或现神足光明。令众生住六波罗蜜。或现种种余缘。乃至梦中为作因缘使其<a>觉悟</a>。令众生住六波罗蜜。是故经言欲令众生住六波罗蜜。当学般若波罗蜜</p>
<p style="text-align: left">
	　　欲殖一善根于佛福田中。至得阿耨多罗三藐三菩提不尽者。当学般若波罗蜜</p>
<p style="text-align: left">
	　　善根者三善根。无贪善根无嗔善根无痴善根。一切诸善法。皆从三善根生。增长如药树草木因有根故得生成增长。以是故名为诸善根。今言善根者。善根因缘供养之具。所谓花香灯明。及法供养持戒诵经等。因中说果。何以故香华不定。以善心供养故名为善根布施非即是福。但能破悭贪开善法门善根名为福。如针导綖缝衣缝非针也。一者若华若香若灯明若礼敬。若诵经持戒。若禅定若智慧等。一一供养及法供养。殖于诸佛田中。佛田者。十方三世诸佛。若佛在世若形像若舍利若但念佛。殖者专心坚着。问曰。经言种种福田。今何以独言殖于佛田。答曰。虽有种种福田佛为第一福田。以十力四无所畏十八不共法。如是等无量佛法具足。是故独说殖于佛田。法宝虽为佛师。若佛不说法为无用。如虽有好药若无良医药则无用。以是故法宝虽上。而前说佛宝何况僧宝。复次佛田能获无量果报。余者虽言无量而有差降。以是故佛田第一。不尽者诸佛成就无量功德故。于中殖福福亦无尽。复次佛功德无量无边无数无等故。殖福者福亦不尽。复次佛为菩萨时。缘一切众生。如众生无量无边故福亦无尽。复次佛田清净。拔爱等诸烦恼秽草。净戒为平地。大慈悲为良美。除诸恶邪醎土。三十七品为沟港。十力四无所畏四无碍智等为垣墙。能出生三乘涅槃果报。殖种于此无上无比田者其福无尽。问曰。一切有为法无常相故皆归于尽。福从因缘生何得不尽。答曰。亦不言常不尽。自言乃至得佛中间不尽。复次一切有为法。虽念念生灭。相续不断果报不失故名为不尽。如灯虽焰焰生灭不名灭。脂尽炷灭乃可称灭。福亦如是深心种于良田故。乃至法尽而亦不尽。复次菩萨知诸法实相。如涅槃不尽。福德入诸法实相故而亦不尽。问曰。若尔者涅槃不尽。福德亦应常不尽。云何言乃至佛中间不尽。答曰。是福德者。以智慧力故。令是功德如涅槃。毕竟空不生不灭。以是故喻如涅槃非即涅槃。若是涅槃不应为喻。若是涅槃云何果报成佛而不尽。譬如三解脱门。空无相无作。如解脱毕竟空相是空解脱门。观世间亦毕竟空。如解脱无相相。是无相解脱门。观世间亦无相相。如解脱无作相。是无作解脱门。观世间亦无作相。以是故说欲殖一善根。于佛福田乃至阿耨多罗三藐三菩提而不尽者当学般若波罗蜜◎</p>
<p style="text-align: left">
	　　大智度论</p>
<p style="text-align: left">
	　　初品中诸佛称赞其命释论第四十七</p>
<p style="text-align: left">
	　　复次舍利弗。菩萨摩诃萨欲令十方诸佛称赞其名。当学般若波罗蜜</p>
<p style="text-align: left">
	　　问曰。菩萨若观诸法毕竟空。内无吾我已破憍慢。云何欲令诸佛称赞其名。又菩萨法应供养诸佛。云何反求诸佛供养。答曰。佛法有二门。一为第一义门。二为世俗法门。以世俗门故。欲令诸佛赞叹。虽为诸佛所赞叹。而不见我不取众生相。世间假名故说。汝言云何反求佛供养者。如后品中。佛所赞叹菩萨。毕竟阿鞞跋致阿耨多罗三藐三菩提。今是菩萨欲得决定知是阿鞞跋致以不。以是故求佛赞叹。非求供养。复次余人余众生。贪欲嗔恚愚痴覆心故。不能如实赞叹。何以故。若偏有所爱。不见实过但见功德。若偏有所嗔。但见其过不见其德。若愚痴多不能如实见其好丑。诸天世人虽有智慧三毒薄者。亦不能得如实赞犹有谬失。无一切智故。结使不尽故。声闻辟支佛。三毒虽尽亦不能如实赞。犹有余气未尽。又智慧不具足故。唯佛一人三毒及气永尽。成就一切智故。能如实赞不增不减。以是故行者欲得诸佛所赞。知其实德。不求余人称赞。问曰。若诸佛出于<a>三界</a>不着世间。无有我及我所。视于外道恶人大菩萨阿罗汉一等无异。云何赞叹菩萨。答曰。佛虽无吾我无有憎爱于一切法心无所著。怜愍众生以大慈悲心引导一切故。分别善人而有所赞。亦欲破坏恶魔。所愿以佛赞叹故。无量众生爱乐菩萨恭敬供养。后皆成就佛道。以是故诸佛赞叹菩萨。问曰。云何赞叹。答曰。如佛于大众中说法。欲令众生入甚深法赞是菩萨。如萨陀波仑等。复次佛赞叹菩萨言。是菩萨能观诸法毕竟空。亦能于众生有大慈悲能行生忍。亦不见众生。虽行法忍于一切法而不生着。虽观<a>宿命</a>事不堕始见。虽观众生入无余涅槃而不堕边见。虽知涅槃是无上实法。亦能起身口意善业。虽行生死中。而深心爱乐涅槃。虽住三解脱门观于涅槃。亦不断本愿及善行。如是等种种奇特功德甚为难有。复次若菩萨未得无生忍。未得五神通。生死肉身有大慈悲心。能为众生故。内外所有所贵惜者悉能施与。外谓所著妻子上妙五欲。如意珠最上宝安乐国土等。内谓身体肌肉皮肤骨血头目髓脑耳鼻手足。如是等施甚为难有。是故诸佛赞叹其德。若菩萨入法位。得神通行苦行不足为难。以是菩萨生身肉眼志愿弘旷。有大悲心爱乐佛道。行如是事甚为希有。复次若菩萨持戒清净具足无所分别。持戒<a>破戒</a>于一切诸法。毕竟不生常空法忍精进不休不息不着不厌精进懈怠一相不异。无量无边无数劫勤修精进。都欲受行甚深禅定无所依止。定乱不异不起于定而能变。身无量遍至十方说法度人。行深智慧观一切法不生不灭非不生非不灭亦非不生亦非不灭非非不生非非不灭。过诸语言心行处灭。不可坏不可破不可受不可着。诸圣行处净如涅槃。亦不着是观意亦不没。能以智慧而自饶益。如是菩萨诸佛赞叹。复次菩萨未得受记。未得无生法忍。生不值佛不见贤圣。以正思惟故。能观诸法实相。虽观实相心亦不着。如是菩萨十方诸佛皆共赞叹。复次菩萨闻甚深无量无边不可思议佛法。虽自未得智慧未及。而能定心信乐不生疑悔。若魔作佛来诡说其意。意无增减。如是菩萨诸佛所赞。复次有诸菩萨。一时发心中有疾成佛者佛则赞叹。有大精进力故。如释迦文尼佛与<a>弥勒</a>等诸菩萨同时发心。释迦文尼佛精进力故超越九劫。复次若有菩萨。具足菩萨事。所谓十地六波罗蜜十力四无所畏四无碍智十八不共法等无量清净佛法。为众生故久住生死。不取阿耨多罗三藐三菩提。而广度众生。如是菩萨诸佛赞叹。何者是如文殊师利毗摩罗诘观世音大势至遍吉等。诸菩萨之上首出于三界。变化无央数身。入于生死教化众生故。如是希有事。皆从甚深般若波罗蜜生。以是故说欲得诸佛称叹其名当学般若波罗蜜◎</p>
<p style="text-align: left">
	　　◎复次舍利弗。菩萨摩诃萨欲一发意至十方如恒河沙等世界。当学般若波罗蜜</p>
<p style="text-align: left">
	　　菩萨得身通变化力。作十方恒河沙等身。于十方恒河沙等世界一时能到。问曰。如经说。一弹指顷有六十念。若一念中能至一方恒河沙等世界尚不可信何况十方恒河沙等世界时少而所到处多。答曰。经说五事不可思议。所谓众生多少业果报坐禅人力诸龙力诸佛力。于五不可思议中。佛力最不可思议。菩萨入深禅定。生不可思议神通故。一念中悉到十方诸佛世界。如说四种神通中。唯佛菩萨有如意疾遍神通。若金翅鸟子始从[谷-禾+卵]出。从一须弥至一须弥。诸菩萨亦如是。以无生忍力故。破诸烦恼无明[谷-禾+卵]。即时一念中作无量身遍至十方。复次菩萨一切无量世罪悉已消灭。以智慧力故。能转一切诸法。所谓小能作大大能作小。能以千万无量劫为一日。又能以一日为千万劫。是菩萨世间之主所欲自在何愿不满。如毗摩罗诘经所说。以七夜为劫寿。以是因缘故。菩萨乘神通力。能速疾超越十方世界。问曰。前五不可思议中无有菩萨。今何以说菩萨不可思议。答曰。或时因中说果。如日食百斤金。金不可食因金得食故言食金。是为因中说果。或时果中说因。如见好画言是好手。是为果中说因。诸菩萨亦如是。菩萨为因诸佛为果。若说佛力不可思议。当知已说菩萨。以是故。言欲一发意到十方恒河沙世界者当学般若波罗蜜</p>
<p style="text-align: left">
	　　复次舍利弗。菩萨摩诃萨欲发一音使十方如恒河沙等世界闻声。当学般若波罗蜜菩萨得六神通。增长梵声相。过三千大千世界。至十方恒河沙等诸世界。问曰。若尔者与佛音声何异。答曰。菩萨音声有恒河沙等之数。佛音声所到无有限数。如密迹经中所说。目连试佛音声极至西方。犹闻佛音若如对面。问曰。若尔者佛常在国土聚落说法教化。而阎浮提内人不至佛边则不得闻。何以知之。多有从远方来欲听法者故。答曰。佛音声有二种。一为密中音声二为不密音声。密音声先已说。不密音声至佛边乃闻。是亦有二种弟子。一为出世<a>圣人</a>。二为世间凡夫。出世圣人如目揵连等。能闻微密音声。凡夫人随其所近乃闻。复次诸菩萨得入正位离生死身得法性真形。能见十方无量佛身及遍昭光明。亦能得闻诸佛六十种极远无量音声。诸大菩萨虽未具足如佛音声。于佛音声中普得其分。是佛菩萨音声有三种。一者先世种善音声因缘故。咽喉中得微妙四大。能出种种妙好远近音声。所谓一里二里三里十里百里千里乃至三千大千世界音声遍满。二者神通力故。咽喉四大出声。遍满三千大千世界及十方恒河沙世界。三者佛音声常能遍满十方虚空。问曰。若佛音声常能遍满。今众生何以不得常闻。答曰。众生无量劫以来。所作恶业覆。是故不闻。譬如雷电霹雳。聋者不闻雷声无减。佛亦如是。常为众生说法。如龙震大雷声。众生罪故自不得闻。如今世人精进持戒者。于念佛三昧。心得定时罪垢不障。即得见佛闻佛说法音声清了。菩萨于三种音声中。欲得二种。是二种音声甚难希有故。如业果音声自然可得故。以是故。说菩萨摩诃萨欲以一音使十方恒河沙等世界闻声者当学般若波罗蜜</p>
<p style="text-align: left">
	　　复次舍利弗。菩萨摩诃萨欲使诸佛世界不断者。当学般若波罗蜜</p>
<p style="text-align: left">
	　　佛世界不断者。菩萨欲令国国相次皆使众生发心作佛问曰。言次第者。为一国前后相次。为十方世界次第。若一国相次者。大悲普覆一切众生。何以不及余国。若十方一切世界次第者。余佛菩萨何所利益。答曰。菩萨心愿欲令一切世界皆悉作佛。大心旷远无有齐限。以是心集诸智慧无量福德神通力故。又随众生种作佛因缘者。是菩萨皆悉令作。若一切世界皆种作佛因缘者。余佛菩萨不应有益。但是事不然。复次十方世界无量无边。不应一菩萨尽得遍诸世界令佛种不断。诸余菩萨各随因缘皆有其分。以慈悲大故愿亦无量。利益之心无有齐限。众生种无量故。非一佛一菩萨所可尽度。问曰。若事不称心。何故作愿耶。答曰。欲令心愿旷大清净故。如行慈三昧。虽不能令众生离苦。但自欲令心旷大清净。成利益愿故。如诸佛大菩萨力。皆能度一切众生。而众生福缘未集。未有智慧因缘不会故而不得度。如大海水一切众生取用水不穷竭。但众生不能得用。如饿鬼众生。自罪因缘不得见水。设得见之即时干竭。或为洋铜或成脓血。佛亦如是有大慈悲智慧无量无边悉能满足众生。而众生罪业因缘故而不值佛。设得值佛如余人无异。或生嗔恚或起诽谤。以是因缘故。不见佛威相神力。虽得值佛而无利益。复次二因二缘发于<a>正见</a>。所谓内因外缘。佛外因缘具足。有三十二相八十随形好无量光明庄严其身。种种神力种种音声。随意说法断一切疑。但众生内因缘不具足。先不种见佛善根。而不信敬不精进持戒。钝根深厚着于世乐。以是故无有利益。非为佛咎。佛化度众生神器利用悉皆备足。譬如日出有目则睹盲者不见。设使有目而无日者则无所睹。是故日无咎也。佛明亦如是。问曰。云何佛世界因缘不断。答曰。菩萨于众生中。种种因缘赞叹佛道。令众生发阿耨多罗三藐三菩提心。渐渐行六波罗蜜。然后于诸世界各各作佛。若于一国次第作佛。或于异国各自作佛。是名不断佛国。复次菩萨疾集智慧具足作佛。度无量众生欲入涅槃。时为菩萨受记。我灭度后汝次作佛。展转皆悉如是令不断绝。若佛不记菩萨者则断佛国。譬如王立太子。展转如是国祚不断。问曰。何以贵有佛世界贱无佛国。答曰。是事不应致问。佛是庄严十方世界主。何况一国。若离有佛国者。虽受人天乐。而不知是佛恩力之所致。与畜生无异。若一切诸佛不出世者。则无三乘涅槃之道。常闭在三界狱永无出期。若世有佛众生得出三界牢狱。譬如二国之间。无日之处。是中众生从冥中生从冥中死。若佛生时光明暂昭。各各相见乃见日月。所昭众生知彼为大福。我等有罪如是。或时佛以光明遍昭诸佛国。有佛国众生见<a>佛光</a>明。则大欢喜念言。我等黑闇彼为大明。复次有佛之国众生知有罪福。人受三归<a>五戒</a>八斋。及出家五众等种种甚深禅定智慧四<a>沙门</a>果有余无余涅槃等。如是种种善法。以是因缘故佛国为贵。若佛国众生虽不见佛值遇经法。修善持戒布施礼敬等。种涅槃因缘。乃至畜生皆能种福德因缘。若无佛之国乃至天人不能修善。以是故菩萨生愿。欲使佛世界不断</p>
<p style="text-align: left">
	　　</p>
				</div></div><hr><script charset='utf-8' src='../../js/footer.js'></script></body></html>