<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大智度论 第二十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大智度论 第二十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大智度论 第二十卷</strong><br />
	<br />
	　　大智度论释</p>
<p style="text-align: left">
	　　初品中三三昧义第三十二(卷第二十)</p>
<p style="text-align: left">
	　　<a>龙树菩萨</a>造</p>
<p style="text-align: left">
	　　后秦龟兹国<a>三藏</a>鸠摩罗什奉诏译</p>
<p style="text-align: left">
	　　空三昧无相三昧无作三昧。四禅四无量心四无色定。八背舍八胜处九次第定十一切处</p>
<p style="text-align: left">
	　　问曰。何以故次三十七品。后说八种法。答曰。三十七品是趣<a>涅槃</a>道。行是道已得到涅槃城。涅槃城有三门。所谓空无相无作。已说道次应说到处门。四禅等是助开门法。复次三十七品是上妙法。欲界心散乱。<a>行者</a>依何地何方便得。当依<a>色界</a>无色界诸<a>禅定</a>。于四无量心八背舍八胜处九次第定十一切处中试心知得柔软<a>自在</a>随意不。譬如御者试马曲折随意然后入阵。十一切处亦如是。观取小许青色。视一切物皆能使青。一切黄一切赤一切白皆如是。复次于八胜处缘中自在。初二背舍观身不净。第三背舍观身还使净。四无量心慈观众生皆乐。<a>悲观</a>众生皆苦。喜观众生皆喜。舍是三心但观众生无有憎爱。复次有二种观。一者得解观二者实观。实观者。是三十七品。以实观难得故。次第说得解观。得解观中心柔软易得实观。用实观得入三涅槃门。问曰。何等空涅槃门。答曰。观诸法<a>无我</a>我所空。诸法从因缘和合生。无有作者无有受者。是名空门。复次空门。如忍智品中说。知是无我我所已。众生云何于诸法中心着。行者思惟作是念。诸法从因缘生无有实法。但有相。而诸众生取是相着我我所我今当观是相有实可得不。审谛观之都不可得。若男相女相一异相等。是相实皆不可得。何以故。诸法无我我所故空。空故无男无女。一异等法我我所中名字。是一是异。以是故男女一异法实不可得。复次四大及造色。围<a>虚空</a>故名为身。是中内外入因缘和合。生识种身。得是种和合。作种种事言语坐起去来。于空六种和合中强名为男。强名为女。若六种是男应有六男。不可以一作六六作一。亦于地种中无男女相。乃至识种亦无男女相。若各各中无。和合中亦无。如六狗。各各不能生。师子和合亦不能生。无性故。问曰。何以故无男女。虽神无有别。即身分别有男女之异。是身不得离身分。身分亦不得离身。如见身分足。知有有分法名为身。足等身分异身。身即是男女相。答曰。神已先破身相亦坏。今当重说。若有是有分名身。为各各分中具足有为身分。分在诸分中。若诸分中具足有身者。头中应有脚。何以故。头中具足有身故。若身分分在诸分中。是身与分无有异。有分者随诸分故。问曰。若足等身分与有分异。是有咎。今足等身分与有分身法不异故无咎。答曰。若足等身分。与有分不异。头即是足。何以故。二事是身不异故。又身分多有分一。不应多作一一作多。复次因无故果无。非果无故因无。身分与有分不异。应果无故因无。何以故。因果一故。若一若异中求身不可得。身无故何处有男女。若有男女为即是身为异身。身则无可得。若在余法余法非色故。无男女之别。但二世因缘和合。以颠倒心故。谓为男女。如说</p>
<p style="text-align: left">
	　　俯仰屈申立去来视瞻言语中无实</p>
<p style="text-align: left">
	　　风依识故有所作是识灭相念念无</p>
<p style="text-align: left">
	　　彼此男女有我心无智慧故妄见有</p>
<p style="text-align: left">
	　　骨锁相连皮肉覆机关动作如木人</p>
<p style="text-align: left">
	　　内虽无实外似人譬如洋金投水中</p>
<p style="text-align: left">
	　　亦如野火焚竹林因缘合故有声出</p>
<p style="text-align: left">
	　　如是等诸相如先所说。此中应广说。是名无相门。无作者既知无相。都无所作。是名无作门。问曰。是三种以智慧观空观无相观无作。是智慧何以故名三昧。答曰。是三种智慧若不住定中则是狂慧。多堕邪疑无所能作。若住定中则能破诸烦恼。得诸法实相。复次是道异一切<a>世间</a>。与世间相违。诸<a>圣人</a>在定中得实相说。非是狂心语。复次诸禅定中无此三法。不名为三昧。何以故。还退失堕<a>生死</a>故。如佛说</p>
<p style="text-align: left">
	　　能持净戒名<a>比丘</a>能观空名行定人</p>
<p style="text-align: left">
	　　一心常勤精进者是名真实行道人</p>
<p style="text-align: left">
	　　于诸乐中第一者断诸渴爱灭狂法</p>
<p style="text-align: left">
	　　舍五众身及道法是为常乐得涅槃</p>
<p style="text-align: left">
	　　以是故三<a>解脱</a>门。佛说名为三昧。问曰。今何以故名解脱门。答曰。行是法时。得解脱到无余涅槃。以是故名解脱门。无余涅槃是真解脱。于身心苦得脱。有余涅槃为作门。此三法虽非涅槃。涅槃因故名为涅槃。世间有因中说果果中说因。是空无相无作是定性。是定相应心心数法。随行身业口业。此中起心不相应。诸行和合皆名为三昧。譬如王来必有大臣营从。三昧如王智慧如大臣余法如营从。余法名虽不说必应有。何以故。<a>定力</a>不独生。不能独有所作故。是诸法共生共住共灭共成事互相利益。是空三昧二行。一者观五受众一相异相无故空。二者观我我所法不可得故无我。无相三昧四行。观涅槃种种苦尽故名为尽。三毒等诸烦恼火灭故名为灭。一切法中第一故名为妙。离世间故名为出。无作三昧二行。观五受众因缘生故无常。身心恼故苦。观五受众因四行。烦恼有漏业和合能生苦果故名为集。以六因生苦果故名为因。四缘生苦果故名为缘。不多不少等因缘生果故名为生。观五不受众四行。是八圣道分能到涅槃故道不颠倒故正。一切圣人去处故迹。爱见烦恼不遮故必到。是三解脱门在九地中。四禅未到地禅中间三无色。无漏性故。或有说者。三解脱门一向无漏。三三昧或有漏或无漏。以是故三昧解脱有二名。如是说者在十一地。六地三无<a>色欲</a>界及有顶地。若有漏者系在十一地。无漏者不系。喜根乐根舍根相应。初学在欲界中。成就在色无色界中。如是等成就不成就修不修。如阿毗昙中广说。复次有二种空义。观一切法空。所谓众生空法空。众生空如上说。法空者诸法自相空。如佛告<a>须菩提</a>。色色相空受想行识识相空。问曰。众生空法不空是可信。法自相空是不可信。何以故。若法自相空则无生无灭。无生无灭故无罪无福。无罪无福故何用学道。答曰。有法空故有罪福。若无法空不应有罪福。何以故。若诸法实有自性则无可坏。性相不从因缘生。若从因缘生便是作法。若法性是作法则可破。若言法性可作可破。是事不然。性名不作法。不待因缘有。诸法自性有。自性有则无生者性先有故。若无生则无灭。生灭无故无罪福。无罪福故何用学道。若众生有真性者。则无能害无能利。自性定故。如是等人则不知恩义破业果报。法空中亦无法空相。汝得法空心着故而生是难。是法空诸佛以怜愍心。为断爱结除邪见故说。复次诸法实相能灭诸苦。是诸圣人真实行处。若是法空有性者。说一切法空时。云何亦自空。若无法空性汝何所难。以是二空能观诸法空。心得离诸法知世间虚诳如幻。如是观空。若取是诸法空相。从是因缘生憍慢等诸结使言。我能知诸法实相。是时应学无相门。以灭取空相故。若于无相中生戏论。欲分别有所作着是无相。是时复自思惟。我为谬错。诸法空无相中。云何得相取相作戏论。是时应随空无相行身口意。不应有所作。应观无作相灭三毒。不应起身口意业。不应求<a>三界</a>中生身。如是思惟时。还入无作解脱门。是三解脱门。摩诃衍中是一法。以行因缘故。说有三种。观诸法空是名空。于空中不可取相。是时空转名无相。无相中不应有所作为三界生。是时无相转名无作。譬如城有三门。一人身不得一时从三门入。若入则从一门。诸法实相是涅槃城。城有三门。空无相无作。若人入空门不得是空。亦不取相。是人直入事办故不须二门。若入是空门取相得是空。于是人不名为门。通涂更塞。若除空相是时从无相门入。若于无相相。心着生戏论。是时除取无相相。入无作门。阿毗昙义中。是空解脱门。缘苦谛摄五众。无相解脱门缘一法。所谓数缘尽。无作解脱门。缘三谛摄五众。摩诃衍义中。是三解脱门。缘诸法实相。以是三解脱门观世间即是涅槃。何以故。涅槃空无相无作。世间亦如是。问曰。如经说涅槃一门。今何以说三。答曰。先已说。法虽一而义有三。复次应度者有三种。爱多者见多者爱见等者。见多者为说空解脱门。见一切诸法从因缘生无有自性。无有自性故空。空故诸见灭。爱多者为说无作解脱门。见一切法无常苦从因缘生。见已心厌离爱即得入道。爱见等者为说无相解脱门。闻是男女等相无故断爱。一异等相无故断见。佛或一时说二门。或一时说三门。<a>菩萨</a>应遍学知一切道。故说三门。更欲说余事故。三解脱门义略说。四禅有二种。一者净禅。二者无漏禅。云何名净禅。有漏善五众是。云何名无漏。无漏五众。是四禅中所摄身口业是色法。余残非色法一切不可见无对。或有漏或无漏。有漏者善有漏五众。无漏者无漏五众。皆是有为。有漏者色界系。无漏者不系。禅摄身业口业及心不相应。诸行是非心非心数法非心相应。禅摄受众想众及相应行众。是心数法亦心相应。禅摄心<a>意识</a>但心。四禅或有随心行。非受相应。或受相应非随心行。或随心行亦受相应。或非随心行非受相应。随心行非受相应者。四禅摄身业口业随心行心不相应诸行及受。受相应非随心行者。四禅摄心意识。随心行亦受相应者。四禅摄想众及相应行众。非随心行亦非受相应者。除四禅中摄随心行心不相应诸行。余残心不相应。诸行想行相应亦如是。是四禅中三禅非随觉行。亦非观相应。初禅或有随觉行。非观相应。或观相应非随觉行。或有随觉行亦观相应。或有非随觉行非观相应。随觉行非观相应者。初禅摄身业口业及随觉行心不相应诸行及观。观相应非随觉行者。谓觉随觉行。亦观相应者。觉观相应诸心心数法。非随觉行亦非观相应者。除随觉行心不相应诸行。余残心不相应诸行。四禅皆有因缘亦与因缘。四禅中初禅。或次第非与次第缘。或次第亦与次第缘。或非次第亦非与次第缘。次第非与次第缘者。未来世中欲生心心数法。次第亦与次第缘者。过去现在心心数法。非次第亦不与次第缘者。除未来世欲生心心数法。余残未来世中心心数法。身业口业及心不相应诸行。第二第三禅亦如是。第四禅次第不与次第缘者。未来世中欲生心心数法。及无想定若生若欲生。次第亦与次第缘者。过去现在心心数法。非次第亦非与次第缘者。除未来世中欲生心心数法。余残未来世心心数法。除心次第心不相应诸行。余残心不相应诸行。及身业口业。四禅中摄身业口业及心不相应诸行与缘非缘余残亦缘亦与缘。是四禅亦增上缘。亦与增上缘。如是等阿毗昙分中广分别。菩萨得禅方便及禅相禅支禅波罗蜜中已广说。问曰。是般若波罗蜜论议中。但说诸<a>法相</a>空。菩萨云何于空法中能起禅定。答曰。菩萨知诸五欲及五盖从因缘生无自性空无所有。舍之甚易。众生颠倒因缘故。着此少弊乐。而离禅中深妙乐。菩萨为是众生故。起大悲心<a>修行</a>禅定系心缘中离五欲除五盖入大喜初禅。灭觉观摄心。深入内清净得微妙喜。入第二禅。以深喜散定故。离一切喜得遍满乐入第三禅。离一切苦乐。除一切忧喜及出入息。以清净微妙舍而自庄严。入第四禅。是菩萨虽知诸法空无相。以众生不知故。以禅相<a>教化</a>众生。若实有诸法空。是不名为空。亦不应舍五欲而得禅。无舍无得故。今诸法空相亦不可得。不应作是难言。若诸法空云何能得禅。复次是菩萨不以取相爱着故。行禅如人服药欲以除病不以美也。为戒清净智慧成就故行禅。菩萨于一一禅中。行大慈观空。于禅无所依止。以五欲粗诳颠倒故。以细微妙虚妄法治。譬如有毒能治诸毒</p>
<p style="text-align: left">
	　　大智度论释</p>
<p style="text-align: left">
	　　初品中四无量义第三十三</p>
<p style="text-align: left">
	　　四无量心者。慈悲喜舍。慈名爱念众生。常求安隐乐事以<a>饶益</a>之。悲名愍念众生。受五道中种种身苦心苦。喜名欲令众生。从乐得<a>欢喜</a>。舍名舍三种心。但念众生不憎不爱。修慈心为除众生中嗔觉故。修悲心为除众生中恼觉故。修喜心为除不悦乐故。修舍心为除众生中爱憎故。问曰。四禅中已有四无量心乃至十一切处。今何以故别说。答曰。虽四禅中皆有。是法若不别说名字。则不知其功德。譬如囊中宝物。不开出则人不知。若欲得大福德者。为说四无量心。患厌色如在牢狱。为说四无色定。于缘中不能得自在随意观所缘。为说八胜处。若有遮道不得通达为说八背舍。心不调柔不能从禅起次第入禅。为说九次第定。不能得一切缘遍照随意得解。为说十一切处。若念十方众生。令得乐时心数法中生法名为慈。是慈相应受想行识众。是法起身业口业及心不相应诸行。是法和合皆名为慈名为慈故。是法生以慈为主。是故慈得名。譬如一切心心数法。虽皆是后世业因缘。而但思得名。于作业中思最有力故。悲喜舍亦如是。是慈在色界。或有漏或无漏。或可断或不可断。亦在根本禅中亦禅中间。<a>三根</a>相应除苦根忧根。如是等阿毗昙分别说。取众生相故有漏。取相已入诸法实相故无漏。以是故无尽意菩萨问中说。慈有三种。一者众生缘二者法缘三者<a>无缘</a>。问曰。是四无量心云何行。答曰。如佛处处经中说。有比丘以慈相应心。无恚无恨无怨无恼。广大无量善修慈心得解遍满。东方世界众生慈心得解遍满。南西北方四维上下十方世界众生。以悲喜舍相应心亦如是。慈相应心者。慈名心数法。能除心中愦浊。所谓嗔恨悭贪等烦恼。譬如净水珠着浊水中水即清。无恚恨者。于众生中若有因缘若无因缘而嗔。若欲恶口骂詈杀害劫夺是名嗔。待时节得处所有势力当加害是名恨。以慈除此二事故。名无嗔恨无怨无恼。恨即是怨。初嫌为恨。恨久成怨身口业加害。是名恼。复次初生嗔结名为嗔。嗔增长筹量持着。心中未决了是名恨。亦名怨。若心已定无所畏忌。是名恼。以慈心力除舍离此三事。是名无嗔无恨无怨无恼。此无嗔无恨无怨无恼佛以是赞叹慈心。一切众生皆畏于苦贪着于乐。嗔为苦因缘慈是乐因缘。众生闻是慈三昧。能除苦能与乐故。一心勤精进行是三昧。以是故无嗔无恨无怨无恼。广大无量者。一大心分别有三名。广名一方大名高远无量名下方及九方。复次下名广中名大上名无量。复次缘四方众生心。是名广。缘四维众生心。是名大。缘上下方众生心。是名无量。复次破嗔恨心是名广。破怨心是名大。破恼心是名无量。复次一切烦恼心小人所行生小事故名为小。复小于此故名嗔恨怨恼。破是小中之小。是名广大无量。所以者何。大因缘常能破小事故。广心者。畏罪畏堕<a>地狱</a>故除心中恶法大心者。信乐福德果报故除恶心。无量心者。为欲得涅槃故除恶心。复次行者持戒清净故是心广。禅定具足故是心大。智慧成就故是心无量。以是慈心念得道圣人。是名无量心。用无量法分别圣人故。念诸天及人尊贵处故。名为大心。念诸余下贱众生及三恶道。是名广心。于所爱众生中。以慈念广于念已故。名为广心。以慈念中人是名大心。以慈念怨憎其功德多故。名无量心。复次为狭缘心故名为广。为小缘心故名为大。为有量心故名为无量。如是等分别义。善修者是慈心牢固初得慈心不名为修。非但爱念众生中。非但好众生中。非但益己众生中。非但一方众生中。名为善修。久行得深。爱乐爱憎及中三种众生正等无异。十方五道众生中。以一慈心视之。如父如母如兄弟姊妹子侄知识。常求好事。欲令得利益安隐。如是心遍满十方众生中。如是慈心名众生缘。多在凡夫人行处或有学人未漏尽者。行法缘者。诸漏尽阿<a>罗汉</a>辟支佛诸佛。是诸圣人破吾我相。灭一异相故。但观从因缘相续生诸欲。以慈念众生时。从和合因缘相续生但空。五众即是众生。念是五众以慈念。众生不知是法空。而常一心欲得乐。圣人愍之令随意得乐。为世俗法故。名为法缘。无缘者是慈但诸佛有。何以故。诸佛心不住有为无为性中。不依止过去世未来现在世知诸缘不实颠倒虚诳故。心无所缘。佛以众生不知是诸法实相。往来五道心着诸法分别取舍。以是诸法实相智慧。令众生得之。是名无缘。譬如给赐贫人。或与财物或与金银宝物。或与如意真珠。众生缘法缘无缘亦复如是。是为略说慈心义。悲心义亦如是。以怜愍心遍观十方众生苦。作是念众生可愍莫令受是种种苦。无嗔无恨无怨无恼心乃至十方亦如是。问曰。有三种众生。有受乐如诸天及人少分。有受苦如三恶道及人中少分。有受不苦不乐五道中少分。云何行慈者观一切众生皆受乐。行悲者观一切众生皆受苦。答曰。行者欲学是慈无量心时。先作愿。愿诸众生受种种乐。取受乐人相。摄心入禅。是相渐渐增广。即见众生皆受乐。譬如钻火先以软草干牛[尸@矢]。火势转大能烧大湿木。慈三昧亦如是。初生慈愿时唯及诸亲族知识。慈心转广怨亲同等皆见得乐。是慈禅定增长成就故。悲喜舍心亦如是。问曰。悲心中取受苦人相。喜心中取受喜人相。舍心中取何等相。答曰。取受不苦不乐人相。行者以是心渐渐增广。尽见一切受不苦不乐。问曰。是三种心中应有福德。是舍心于众生不苦不乐。有何等饶益。答曰。行者作是念。一切众生离乐时得苦。苦时即是苦。得不苦不乐则安隐。以是饶益。行者行慈喜心。或时贪着心生行悲心。或时忧愁心生。以是贪忧故。心乱。入是舍心除此贪忧。贪忧除故名为舍心。问曰。悲心舍心可知有别。慈心令众生乐。喜心令众生喜。乐与喜有何等异。答曰。身乐名乐心乐名喜。五识相应乐名乐。意识相应乐名喜。五尘中生乐名乐。法尘中生乐名喜。先求乐愿令众生得从乐。因令众生得喜。如人怜愍贫人。先施宝物是名乐。后教令卖买得受五欲乐。是名喜。复次欲界乐愿令众生得是名乐。色界乐愿令众生得是名喜。复次欲界中五识相应乐。初禅中三识相应乐。三禅中一切乐。是名乐。欲界及初禅意识相应乐。二禅中一切乐。是名喜。粗乐名乐细乐名喜。因时名乐果时名喜。初得乐时是名乐。欢心内发乐相。外现歌舞踊跃是名喜。譬如初服药时是名乐。药发遍身时是名喜。问曰。若尔者何以不和合二心作一无量。而分别为二法。答曰。行者初心未摄。未能深爱众生故。但与乐。摄心深爱众生故与喜。以是故先乐而后喜。问曰。若尔者何以不慈喜次第。答曰。行慈心时。爱众生如儿子。愿与乐出慈三昧故。见众生受种种苦。发深爱心怜愍众生。令得深乐。譬如父母虽常爱子。若得病急是时爱心转重。菩萨亦如是。入悲心观众生苦怜愍心生便与深乐。以是故悲心在中。问曰。若如是深爱众生复何以行舍心。答曰。行者如是观。常不舍众生。但念舍是三种心。何以故。妨废余法故。亦以是慈心。欲令众生乐。而不能令得乐。悲心欲令众生离苦。亦不能令得离苦。行喜心时亦不能令众生得大喜。此但忆想未有实事。欲令众生得实事。当发心作佛。行<a>六波罗蜜</a>具足<a>佛法</a>。令众生得是实乐。以是故舍是三心入是舍心。复次如慈悲喜。心爱深故舍众生难。入是舍心故易得出离。问曰。菩萨行六波罗蜜。乃至成佛亦不能令一切众生离苦得乐。何以故。但言是三心忆想心生无有实事。答曰。是菩萨作佛时。虽不能令一切众生得乐。但菩萨发大誓愿。从是大愿得大福德果报。得大报故能大饶益凡夫。声闻行是四无量。为自调自利故。亦但空念众生。诸菩萨行是慈心。欲令众生离苦得乐。从此慈心因缘。亦自作福德。亦教他作福德。受果报时或作转轮圣王多所饶益。菩萨或时<a>出家</a>行禅。引导众生教令行禅。得生清净界受无量心乐。若作佛时共无量阿僧祇众生。入无余涅槃。比于空心愿益是为大利。乃至<a>舍利</a>余法多所饶益。复次若一佛尽度一切众生。余佛则无所复度。是则无未来佛为断佛种。有如是等过。以是故一佛不度一切众生。复次是众生性从痴而有。非实定法。三世十方诸佛。求众生实不可得。云何尽度一切。问曰。若空不可得尽度者少亦俱空。何以度少。答曰。我言三世十方佛求一切众生不可得故无所度。汝难言何以不尽度。是为堕负处。汝于负处不能自拔。而难言无众生中多少一种何以度少。是为重堕负处。复次诸法实相第一义中则无众生。亦无度。但以世俗法故说言有度。汝于世俗中。求第一义。是事不可得。譬如瓦石中求珍宝不可得。复次诸佛从初发心。乃至法尽。于其中间所有功德。皆是作法有限有量有初有后故。所度众生亦应有量。不应以随因缘果报有量法尽度无量众生。如大力士弓势虽大箭远必堕。亦如劫尽大火烧三千世界明照无量虽久必灭。菩萨成佛亦如是。从初发意执精进弓用智慧箭。深入佛法大作佛事亦必当灭。菩萨得一切种智时。身出光明照无量世界。一一光明变化作无量身。度十方无量众生。涅槃后八万四千法聚。舍利化度众生。如劫尽火照久亦复灭。问曰。汝自言光明变化作无量身。度十方无量众生。今何以言有量因缘故。所度亦应有量。答曰。无量有二种。一者实无量。诸圣人所不能量。譬如虚空涅槃众生性是不可量。二者有法可量。但力劣者不能量。譬如须弥山大海水斤两渧数多少。诸佛菩萨能知。诸天世人所不能知。佛度众生亦如是。诸佛能知。但非汝等所及故言无量。复次诸法因缘和合生故无有自性。自性无故常空。常空中众生不可得。如佛说</p>
<p style="text-align: left">
	　　我坐道场时智慧不可得</p>
<p style="text-align: left">
	　　空拳诳小儿以度于一切</p>
<p style="text-align: left">
	　　诸法之实相则是众生相</p>
<p style="text-align: left">
	　　若取众生相则远离实道</p>
<p style="text-align: left">
	　　常念常空相是人非行道</p>
<p style="text-align: left">
	　　不生灭法中而作分别相</p>
<p style="text-align: left">
	　　若分别忆想则是魔罗网</p>
<p style="text-align: left">
	　　不动不依止是则为法印</p>
<p style="text-align: left">
	　　问曰。若乐有二分。慈心喜心。悲心观苦何以不作二分。答曰。乐是一切众生所爱重故作二分。是苦不爱不念故不作二分。又受乐时心软。受苦时心坚。如阿育王弟违陀输。七日作阎浮提王。得上妙自恣五欲。过七日已。阿育王问言。阎浮提主受乐欢畅不。答言。我不见不闻不觉。何以故。旃陀罗日日振铃高声唱。七日中已尔许日过。过七日已汝当死。我闻是声虽作阎浮提王上妙五欲。忧苦深故不闻不见。以是故知苦力多乐力弱。若人遍身受乐。得一处针刺众乐皆失但觉刺苦。乐力弱故。二分乃强苦力多故一处足明。问曰。行是四无量心。得何等果报。答曰。佛说入是慈三昧。现在得五功德。入火不烧。中毒不死。兵刃不伤。终不横死。善神拥护。以利益无量众生故。得是无量福德。以是有漏无量心。缘众生故生清净处。所谓色界。问曰。何以故。佛说慈报生梵天上。答曰。以梵天众生所尊贵。皆闻皆识故。佛在<a>天竺</a>国。天竺国常多<a>婆罗门</a>。婆罗门法所有福德尽愿生梵天。若众生闻行慈生梵天。皆多信向行慈法。以是故说行慈生梵天。复次断淫欲天皆名为梵。说梵皆摄色界。以是故断淫欲法名为梵行。离欲亦名梵。若说梵则摄四禅四无色定。复次觉观难灭故。不说上地名。譬如<a>五戒</a>中口律仪。但说一种不妄语则摄三事。问曰。慈有五功德。悲喜舍何以不说有功德。答曰。如上譬喻。说一则摄三事此亦如是。若说慈则已说悲喜舍。复次慈是真无量。慈为如王余三随从如人民。所以者何。先以慈心欲令众生得乐。见有不得乐者故生悲心。欲令众生离苦心得法乐故生喜心。于三事中。无憎无爱无贪无忧故生舍心。复次慈以乐与众生故。增一阿含中说有五功德悲心。于摩诃衍经处处说其功德。如明网菩萨经中说。菩萨处众生中。行三十二种悲。渐渐增广转成大悲。大悲是一切诸佛菩萨功德之根本。是般若波罗蜜之母。诸佛之祖母。菩萨以大悲心故。得般若波罗蜜。得般若波罗蜜故得作佛。如是等种种赞大悲。喜舍心余处亦有赞。慈悲二事遍大故。佛赞其功德。慈以功德难有故。悲以能成大业故。问曰。佛说四无量功德。慈心好修善修福极遍净天。悲心好修善修福极虚空处。喜心好修善修福极识处。舍心好修善修福极无所有处。云何言慈果<a>报应</a>生梵天上。答曰。诸佛法不可思议。随众生应度者如是说。复次从慈定起。回向第三禅易。从悲定起向虚空处。从喜定起入识处。从舍定起。入无所有处易故。复次慈心愿令众生得乐。此果报自应受乐。三界中遍净最为乐故。言福极遍净。悲心观众生老病残害苦行者怜愍心生。云何令得离苦。若为除内苦外苦复来。若为除外苦内苦复来。行者思惟有身必有苦。唯有无身乃得无苦。虚空能破色。是故福极虚空处。喜心欲与众生心识乐。心识乐者。心得离身如鸟出笼。虚空处心虽得出身。犹系心虚空识处无量。于一切法中皆有心识。识得自在无边。以是故喜福极在识处。舍心者。舍众生中苦乐。苦乐舍故得真舍法。所谓无所有处。以是故舍心福。极无所有处。如是四无量。但圣人所得非凡夫。复次佛知未来世诸<a>弟子</a>钝根故。分别着诸法。错说四无量相。是四无量心。众生缘故但是有漏。但缘欲界故。无色界中无。何以故。无色界不缘欲界故。为断如是人妄见故。说四无量心无色界中。佛以四无量心。普缘十方众生故。亦应缘无色界中。如无尽意菩萨问中说。慈有三种。众生缘法缘无缘。论者言。众生缘是有漏无缘是无漏。法缘或有漏或无漏。如是种种略说四无量心。四无色定者。虚空处识处无所有处非有想非无想处。是四无色有三种。一者有垢。二者生得。三者行得。有垢者。无色中摄三十一结。及此结使中起心相应行。生得者。行是四无色定业报因缘故。生无色界得不隐没无记四众。行得者。观是色粗恶重苦老病杀害等种种苦恼因缘。如重病如痈疮如毒刺。皆是虚诳妄语应当除却。如是思惟已。过一切色相。灭一切有对相。不念一切异相。入无边虚空处定。问曰。云何能灭是三种相。答曰。是三种相。皆从因缘和合生故无自性。自性无故。是三种虚诳无实易可得灭。复次是色分别分分破散后皆无。以是故若后无今亦无。众生颠倒故。于和合色中。取一相异相心着色相。我今不应随愚人学。当求实事。实事中无是一相异相。复次行者作是念。我若除却离诸法得利为深。我先舍财物妻子。出家得清净持戒。心安隐不怖不畏。离诸欲诸恶不善法。离生喜乐得初禅。离觉观内清净故。得第二禅中大喜乐。离喜在第三禅地。于诸乐中最第一。舍是乐得念舍清净第四禅。今舍是四禅。应更得妙定。以是故过是色相。灭有对相不念异相。佛说三种色。有色可见有对。有色不可见有对。有色不可见无对。过色相者。是可见有对色。灭有对相者。是不可见有对色。不念异相者。是不可见无对色。复次眼见色坏故名过色。耳声鼻香舌味身触坏故过有对相。于二种余色及无教色种种分别故名异相。如是观离色界中染。得无边虚空处。得三无色。因缘方便如禅波罗蜜品中说。是四无色一常有漏三当分别。虚空处或有漏或无漏。有漏者。虚空处摄有漏四众。无漏者虚空处摄无漏四众。识处无所有处亦如是。一切皆有为善。有漏虚空处是有报无记。及无漏虚空处是无报。识处无所有处亦如是。善非有想非无想处是有报无记。非有想非无想处是无报。善四无色定是可修无记。四无色定非可修。隐没者是有垢。不隐没者是无垢。一有三中。有漏者是有。无漏者是非有。四无色定摄。心心数法是相应因。心不相应诸行是非相应因。有善法非四无色中。有四无色中非善法。有亦善法亦四无色中。有非善法亦非四无色中。有善法非四无色者。一切善色众。及四无色不摄四众及智缘尽。有四无色中非善法者。无记四无色。有亦善法亦四无色者。善四无色。有非善法亦非四无色者。一切不善五众。及无记色众。及四无色不摄无记四众虚空。及非智缘尽。不善法中不相摄。有无记法非四无色。有四无色非无记法。有亦无记法亦四无色。有非无记亦非四无色。有无记法非四无色者。无记色众及四无色不摄无记四众虚空及非智缘尽。有四无色中非无记法者。善四无色。亦无记法亦四无色者。无记四无色。亦非无记法亦非四无色者。不善五众善色众无色不摄善四众及智缘尽。或漏非四无色或四无色非漏。或漏亦四无色或非漏亦非四无色。漏非四无色者。一漏及二漏少分。四无色非漏者。漏不摄四无色。亦漏亦四无色者。二漏少分非漏非四无色者。色众及漏无色不摄四众及无为法。或有漏非四无色。或四无色非有漏。或有漏亦四无色。或非有漏非四无色。有漏非四无色者。有漏色众。及无色不摄有漏四众。四无色非有漏者。三无色少分。亦有漏亦四无色者。一无色及三无色少分。亦非有漏非四无色者。无漏色众无色不摄无漏四众及三无为。或无漏非四无色。或四无色非无漏。或无漏亦四无色。或非无漏亦非四无色。无漏非四无色者。无漏色众及无色不摄无漏四众。及三无为。四无色非无漏者。一无色及三无色少分。亦无漏亦四无色者。三无色少分。非无漏非四无色者。有漏色众及无色不摄有漏四众。虚空处或见谛断或思惟断或不断。见谛断者。信行法行人。用见谛忍断。何者是二十八使。及二十八使相应。虚空处及此起心不相应诸行。思惟断者。学见道用思惟断。何者是思惟所断。三使及此相应虚空处。及此起心不相应诸行。及无垢有漏虚空处。不断者。无漏虚空处。识处无所有处亦如是。非有想非无想处。或见谛断或思惟断。见谛断者信行法行人。用见谛忍断。何者是二十八使。及此相应非有想非无想处。及此起心不相应诸行。思惟断者。学见道用思惟断。何者是思惟所断。三使及此相应非有想非无想处。及此起心不相应诸行。及无垢非有想非无想处。四无色中摄心不相应诸行。是非心非心数法非心相应。受众想众及此相应行众是心数法。亦心相应心意识独心四无色。或有随心行非受相应。或受相应非随心行。或随心行亦受相应。或非随心行非受相应。随心行非受相应者。随心行心不相应诸行及受。受相应不随心行者心是。随心行亦受相应者。想众及此相应行众。非随心行非受相应者。除随心行心不相应诸行。余残心不相应诸行想相应行相应。亦应如是说。虚空处或从身见因不还与身见作因。或从身见因亦还与身见作因。或不从身见因。亦不还与身见作因。从身见因不还与身见作因者。除过去现在见苦断诸使及此相应虚空处。亦除过去现在见集断诸边结及此相应虚空处。亦除未来世中身见及相应虚空处。亦除身见生老住灭。余残有垢虚空处。从身见因亦还与身见作因者。上所除者是。亦不从身见因亦不还与身见作因者。无垢虚空处。识处无所有处非有想非无想处亦如是。四无色定一切有因缘亦与因缘。虚空处或次第不与次第缘。或次第亦与次第缘。或非次第亦不与次第缘。次第不与次第缘者未来世中欲生。心心数法虚空处及阿罗汉。过去现在最后灭时。心心数虚空处。次第亦与次第缘者。除过去现在阿罗汉最后灭时。心心数虚空处。余残过去现在心心数法虚空处。非次第。亦不与次第缘者。除未来世中。欲生心心数虚空处。余残未来世中心心数虚空处。及心不相应诸行。识处无所有处亦如是。非有想非无想处。或次第不与次第缘。或次第亦与次第缘。或非次第亦不与次第缘。次第不与次第缘者。未来世中欲生心心数法非有想非无想处。及阿罗汉。过去现在最后灭时心心数法非有想非无想处及灭受想。若生若欲生。次第亦与次第缘者。除过去现在阿罗汉最后灭时心心数非有想非无想处。余残过去现在心心数非有想非无想处。非次第亦非与次第缘者。除未来世中欲生心心数非有想非无想处。余残未来世中心心数非有想非无想处。除心次第心不相应诸行。余残心不相应诸行。四无色中摄诸心心数法有缘亦与缘缘。四无色摄心不相应诸行非缘与缘缘。四无色皆是增上。亦与增上缘。如是等种种分别四无色。如阿毗昙分中说。此中应广说。问曰。摩诃衍中。四无色云何。答曰。与诸法实相共智慧行。是摩诃衍中四无色。问曰。何等是诸法实相。答曰。诸法诸法自性空。问曰。色法和合分别因缘故空。此无色中云何空。答曰。色是眼见耳闻粗事能令空。何况不可见无有对。不觉苦乐而不空。复次色法分别。乃至微尘皆散灭归空。是心心数法。在日月时节须臾顷乃至一念中不可得。是名四无色定义。如是等种种。略说四无色</p>
<p style="text-align: left">
	　　</p>
				</div></div><hr><script charset='utf-8' src='../../js/footer.js'></script></body></html>