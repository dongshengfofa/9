<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大智度论 第八十五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大智度论 第八十五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大智度论 第八十五卷</strong><br />
	<br />
	　　大智度论释道树品第七十一(卷八十五)</p>
<p style="text-align: left">
	　　圣者<a>龙树菩萨</a>造</p>
<p style="text-align: left">
	　　后秦龟兹国<a>三藏</a>鸠摩罗什译</p>
<p style="text-align: left">
	　　<a>须菩提</a>白佛言。<a>世尊</a>。是般若波罗蜜甚深。世尊。诸<a>菩萨</a>摩诃萨不得众生。而为众生求阿耨多罗三藐三菩提。是为甚难。世尊。譬如人欲于<a>虚空</a>中种树是为甚难。世尊。菩萨摩诃萨亦如是。为众生故求阿耨多罗三藐三菩提。众生亦不可得。佛告须菩提。如是如是。诸菩萨摩诃萨所为甚难。为众生故求阿耨多罗三藐三菩提。度着吾我颠倒众生。须菩提。譬如人种树。不识树根茎枝叶华果。而爱护溉灌。渐渐长大华叶果实成就皆得用之。如是须菩提。诸菩萨摩诃萨为众生故。求阿耨多罗三藐三菩提。渐渐行<a>六波罗蜜</a>得一切种智。成佛树以叶华果实益众生。须菩提。何等为叶益众生。因菩萨摩诃萨得离三恶道。是为叶益众生。何等为华益众生。因菩萨得生刹利大姓<a>婆罗门</a>大姓<a>居士</a>大家四天王天处乃至非有想非无想天处。是为华益众生。何等为果益众生。是菩萨得一切种智。令众生得须陀洹果斯陀含果阿那含果阿<a>罗汉果</a>辟支佛道佛道。是众生渐渐以三乘法。于无余<a>涅槃</a>而般涅槃。是为果益众生。是菩萨摩诃萨不得众生实法而度众生。令离我颠倒着。作是念一切诸法中无众生我所。为众生求一切种智。是众生实不可得。须菩提白佛言。世尊。当知是菩萨为如佛。何以故。是菩萨因缘故。断一切<a>地狱</a>种一切畜生种一切饿鬼种。断一切诸难。断一切贫穷下贱道。断一切欲界<a>色界</a>无色界。佛言。如是如是。须菩提当知。是菩萨摩诃萨如佛。须菩提。若菩萨摩诃萨不发心求阿耨多罗三藐三菩提。<a>世间</a>则无过去未来现在诸佛。世间亦无辟支佛阿<a>罗汉</a>阿那含斯陀含须陀洹。三恶趣及<a>三界</a>亦无断时。须菩提。汝所说是菩萨摩诃萨当知如佛。如是如是。须菩提当知。是菩萨实如佛。何以故。以如故说如来。以如故说辟支佛阿罗汉一切贤圣。以如故说为色乃至识。以如故说一切法乃至有为性无为性。是诸如如实无异。以是故说名为如。诸菩萨摩诃萨学是如。得一切种智。得名如来。以是因缘故说菩萨摩诃萨当知如佛。以如相故。如是须菩提。菩萨摩诃萨应学如般若波罗蜜。菩萨学如般若波罗蜜。则能学一切法如。学一切法如则得具足一切法如。具足一切法如已。住一切法如得<a>自在</a>。住一切法如得自在已。善知一切众生根。善知一切众生根已。知一切众生根具足。知一切众生根具足已亦知一切众生业因缘。知一切众生业因缘已。得愿智具足。得愿智具足已净三世慧。净三世慧已<a>饶益</a>一切众生。饶益一切众生已净佛国土。净佛国土已得一切种智。得一切种智已转法轮。转法轮已安立众生于三乘。令入无余涅槃。如是须菩提。菩萨摩诃萨欲得一切功德自利利人。应发阿耨多罗三藐三菩提心。须菩提白佛言。世尊。是诸菩萨摩诃萨能如说行深般若波罗蜜。一切世间天及人阿修罗应当作礼。佛告须菩提。如是如是。是菩萨摩诃萨能如说行深般若波罗蜜。一切世间天及人阿修罗应当为作礼。世尊。是初发意菩萨摩诃萨为众生故。求阿耨多罗三藐三菩提得几所福德。佛告须菩提。若千国土中众生。皆发声闻辟支佛意。于汝意云何。其福多不。须菩提言。甚多无量。佛告须菩提。其福不如初发意菩萨摩诃萨。百倍千倍巨亿万倍。乃至算数譬喻所不能及。何以故。发声闻辟支佛意者。皆因菩萨出故。菩萨终不因声闻辟支佛出。二千世界三千<a>大千世界</a>中亦如是。置是三千大千世界中住声闻辟支佛地者。若三千大千世界中众生皆住干慧地。其福多不。须菩提言。甚多无量。佛言。不如初发意菩萨。百倍千倍巨亿万倍乃至算数譬喻所不能及。置是住干慧地众生。若三千大千世界中众生皆住性地八人地见地薄地离欲地已办地辟支佛地。是一切福德欲比初发意菩萨。百倍千倍巨亿万倍乃至算数譬喻所不能及。须菩提。若三千大千世界中初发意菩萨。不如入法位菩萨。百千万倍巨亿万倍。乃至算数譬喻所不能及。若三千大千世界中入法位菩萨。不如向佛道菩萨。百千万倍巨亿万倍。乃至算数譬喻所不能及。若三千大千世界中向佛道菩萨。不如佛功德。百千万倍巨亿万倍。乃至算数譬喻所不能及。须菩提白佛言。世尊。初发心菩萨摩诃萨当念何等法。佛言。应念一切种智。须菩提言。何等是一切种智。一切种智何等缘。何等增上。何等行。何等相。佛告须菩提。一切种智无所有。无想无念无生无示。如须菩提所问。一切种智何等缘何等增上何等行何等相。须菩提。一切种智无法缘念为增上。寂灭为行。无相为相。须菩提。是名一切种智缘增上行相。须菩提白佛言。世尊。但一切种智无法。色受想行识亦无法。内外法亦无法。四禅四无量心四无色定四念处四正勤四如意足五根五力七觉分八圣道分。空三昧无相三昧无作三昧。八背舍九次第定佛十力四无所畏四无碍智十八不共法。大慈大悲大喜大舍。初<a>神通</a>第二第三第四第五第六神通有为相无为相亦无法。佛告须菩提。色亦无法。乃至有为相无为相亦无法。须菩提言。世尊。何因缘故。一切种智无法。色无法乃至有为相无为相亦无法。佛言。一切种智自性无故。若法自性无是名无法。色乃至有为无为相亦如是。世尊。何因缘故诸法自性无。佛言。诸法和合因缘故。生法中无自性。若无自性是名无法。以是故。须菩提。菩萨摩诃萨当知一切法无性。何以故。一切法自性空故。以是故当知一切法无性。须菩提白佛言。世尊。若一切法无性。初发意菩萨以何等方便力能行檀波罗蜜。净佛世界成就众生。能行尸罗波罗蜜羼提波罗蜜毗梨耶波罗蜜禅波罗蜜般若波罗蜜。行初禅乃至第四禅。行慈心乃至舍心行空处乃至非有想非无想处内空乃至无法有法空四念处乃至八圣道分空三昧无相三昧无作三昧八背舍九次第定佛十力四无所畏四无碍智十八不共法大慈大悲。能行一切种智。净佛世界成就众生。佛告须菩提。菩萨摩诃萨能学诸法无性。亦能净佛世界成就众生。知世界众生亦无性。即是方便力。须菩提。是菩萨摩诃萨行檀波罗蜜修<a>学佛</a>道。行尸罗波罗蜜。修学佛道。行羼提波罗蜜毗梨耶波罗蜜禅波罗蜜般若波罗蜜修学佛道。乃至行一切种智修学佛道。亦知佛道无性。是菩萨摩诃萨行六波罗蜜修学佛道。乃至未成就佛十力四无所畏四无碍智十八不共法大慈大悲一切种智。是为修学佛道。能具足佛道因缘具足佛道因缘已。用一念相应慧得一切种智。尔时一切烦恼习永尽以不生故。是时以佛眼观三千大千世界。无法尚不可得。何况有法。如是须菩提。菩萨摩诃萨应行无性般若波罗蜜。须菩提。是名菩萨摩诃萨方便力。无法尚不可得。何况有法。须菩提。是菩萨摩诃萨若布施时。布施无法尚不可得。何况有法。受者及菩萨心无法尚不知。何况有法。乃至一切种智得者得法得处无法尚不知。何况有法。何以故。一切法本性尔。非佛作非声闻辟支佛作。亦非余人作。一切法无作者故。须菩提白佛言。世尊。诸法诸法性离耶。佛言。如是如是。诸法诸法性离。世尊。若诸法诸法性离。云何离法能知离法若有若无。何以故。无法不能知无法。有法不能知有法。无法不能知有法。有法不能知无法。世尊。如是一切法无所有相。云何菩萨摩诃萨作是分别。是法若有若无。佛言。菩萨摩诃萨以世谛故。示众生若有若无。非以第一义。世尊。世谛第一义谛有异耶。须菩提。世谛第一义谛无异也。何以故。世谛如即是第一义谛如。以众生不知不见是如故。菩萨摩诃萨以世谛示若有若无。复次须菩提。众生于五受众中有着相故不知无所有。为是众生故。示若有若无。令知清净无所有。如是须菩提。菩萨摩诃萨应当作是行般若波罗蜜</p>
<p style="text-align: left">
	　　释曰。须菩提从佛闻无所得。即是得叹未曾有。白佛言。世尊。是般若甚深。如经中广说。以树为譬喻。叶华果实从薄转厚。如树叶荫热时凉乐。众生因菩萨道树荫。得离三恶道热苦。何以故。遮恶故。如华色好香净柔软众生因菩萨以布施持戒<a>教化</a>故受人天中福乐。如树果色香味力众生因菩萨故得须陀洹等诸圣<a>道果</a>。须菩提闻是<a>欢喜</a>言。是菩萨如佛无异。此中自说因缘。因菩萨故断地狱等恶道。佛可其意更说因缘。须菩提。若菩萨不发心求阿耨多罗三藐三菩提。乃至三界无断时。复次得诸法如故说名如来。乃至名须陀洹。以如故说色乃至无为性。是诸法如皆一无异。菩萨学是如必当得萨婆若。是故言如佛无异。不以我心贪贵菩萨故说言如佛。以得如故言如佛。是如在佛亦在菩萨。以一相故是名菩萨为如佛。离如更无有法不入如者。问曰。若以同如故名菩萨如佛乃至畜生中亦有是如。何以不名如佛。答曰。畜生虽亦有如因缘。未发故不能利益众生。不能行如至萨婆若故。如是须菩提。菩萨应学是如般若波罗蜜。菩萨学是如般若波罗蜜故。则能具足一切法如。具足名得诸法实相。能以种种门令众生得解。以得具足故于一切法如得自在。得是诸法如自在已。能善知众生根。能善知众生根故。能知众生诸根具足。诸根者信等五善根。三乘人各各有能分别。是人有是人无。是人得力是人不得力。具足者信等善根具足。如是人能出世间。信根得力则决定能受持不疑。精进力故虽未见法。一心求道不惜身命。不休不息念力故常忆师教。善法来听入恶法来不听入。如守门人。<a>定力</a>故摄心一处不动。以助智慧。智慧力故能如实观诸<a>法相</a>。得根有二种。一者在大心。人身中则成菩萨根。二者在小心。人身中则成小乘根。得是具足根则可度。或有菩萨见人虽得信等五根而不可度。由先世恶业罪重故。是故言知一切众生业因缘。欲知无数劫业因缘要得<a>宿命</a>通。既知已为众生说过去罪业因缘。众生以是过去罪故不畏。是故求愿智欲知三世事。既知已为众生说未来世罪业因缘当堕地狱。众生闻已则怀恐怖。恐怖已心伏易度。众生若欲知未来世福报因缘。为说已则欢喜可度。是故说知业因缘已愿智具足。愿智具足故得三世慧净通达无碍知过去<a>善恶</a>业。又知未来善恶果报。知现在众生诸根利钝。然后<a>说法</a>教化多所利益不虚。大利益众生故能净佛国土。净佛国土已得一切种智。得一切种智故转法轮。转法轮已以三乘安立众生入无余涅槃。如是利益皆从学如中来。是故佛说菩萨欲得一切功德。自利利人当发阿耨多罗三藐三菩提心。须菩提闻是菩萨功德甚多白佛言。世尊。菩萨能如说行般若波罗蜜一切世间应当作礼如经中广说。分别初发意菩萨功德。尔时须菩提知是甚深般若无忆想非初学所得。是故问佛。初发心菩萨应念何等法。佛答。应念一切种智。一切种智者即是阿耨多罗三藐三菩提。萨婆若<a>佛法</a>佛道皆是一切种智异名。问曰。佛何以答言念一切种智。答曰。初发意菩萨未得深智慧。既舍世间五欲乐故。<a>佛教</a>系心念萨婆若。应作是念虽舍小杂乐当得清净大乐。舍颠倒虚诳乐得实乐。舍系缚乐得<a>解脱</a>乐。舍独善乐得共一切众生善乐。得如是等利益故。佛教初发意者常念萨婆若。须菩提问世尊。是一切种智。为是有法为是无法。何等缘何等增上。何等行何等相。佛答须菩提。一切种智无所有。无所有名非法。无生无灭诸法如实缘亦无所有。念为增上寂灭为行无相为相。问曰。皆是毕竟空念。何以独言增上。答曰。诸法各各有力。佛智慧是毕竟空<a>如法</a>性实际无相所谓寂灭相。佛得一切种智。不复思惟无复难易。远近所念皆得故言念为增上须菩提问世尊。但一切种智无法。色等法亦无法。佛答。色等一切法亦是无法。自说因缘若法从因缘和合生即无自性。若法无自性即是空无法。以是因缘故当知一切法无所有性。须菩提问。初发心菩萨以何方便行檀波罗蜜乃至一切种智。净佛世界教化众生。佛答。无所有法性中学。入观亦能集诸功德。教化众生净佛世界。即是方便力。所谓有无二法能一时行故。所谓毕竟空集诸福德。是人行六波罗蜜时亦修治佛道。如佛心以毕竟空无所有法。行六波罗蜜乃至一切种智。是菩萨行是道。能具足佛十力四无所畏四无碍智十八不共法大慈大悲。行菩萨道时。具足是法坐道场。用一念相应慧得一切种智。如人夜失贯珠。电光暂现即时还得。故烦恼及习永尽更不复生。得佛已以佛眼观一切十方世界中一切物。尚不见无法。何况有法。毕竟空法能破颠倒。令菩萨成佛。是事尚不可得。何况凡夫颠倒有法。是故须菩提。当知一切法无所有相。是名菩萨方便。空尚不可得。何况有。须菩提。菩萨应行无所有般若波罗蜜。是菩萨行是无所有般若波罗蜜。若布施时即知布施物空无所有。受者及菩萨心亦无所有。乃至一切种智得者得法。得处无法尚不知。何况有法。得者菩萨。得法是阿耨多罗三藐三菩提。用得法是菩萨道。皆知是法无所有。何以故。一切法本性尔。不以智慧故异。非凡夫作亦非诸<a>圣人</a>作。一切法无作无作者故。须菩提意。若诸法都是无所有相。谁知是无所有。是故问佛。世尊诸法诸法性离。云何离法能知离法若有若无。何以故。无法不能知无法。有法不能知有法。无法不能知有法。有法不能知无法。世尊。如是一切法无所有相。云何菩萨作是分别是法若有若无。佛答。菩萨世俗故为众生说若有若无。非第一义。若有是实有无亦应有实。若有不实无云何应实。须菩提问。世俗第一义有异耶。若异破坏法性故。是故佛言不异。世俗如即是第一义如。众生不知是如故。以世俗为说若有若无。复次众生于五受阴中有所著。为是众生。离所有得无所有故。菩萨说无所有。世欲法故分别诸法。欲令众生知是无所有。如是须菩提。菩萨应学无所有般若波罗蜜</p>
<p style="text-align: left">
	　　大智度论释菩萨行品第七十二</p>
<p style="text-align: left">
	　　须菩提白佛言。世尊。世尊说菩萨行何等是菩萨行。佛言。菩萨<a>行者</a>。为阿耨多罗三藐三菩提行。是名菩萨行。世尊。云何菩萨摩诃萨为阿耨多罗三藐三菩提行。佛言。若菩萨摩诃萨行色空。行受想行识空。行眼空乃至意。行色空乃至法。行眼界空乃至<a>意识</a>界。行檀波罗蜜尸罗波罗蜜羼提波罗蜜毗梨耶波罗蜜禅波罗蜜般若波罗蜜。行内空。行外空行内外空行空空行大空。行第一义空有为空无为空毕竟空无始空散空诸法空性空自相空无法空有法空无法有法空。行初禅第二第三第四禅。行慈悲喜舍。行无量虚空处无量识处无所有处非有想非无想处行四念处。行四正勤四如意足五根五力七觉分八圣道分。行空三昧行无相无作三昧。行八背舍九次第定。行佛十力。行四无所畏。行四无碍智。行十八不共法。行大慈大悲。行净佛国土。行成就众生行诸辩才。行文字入无文字。行诸陀罗尼门。行有为性。行无为性。如阿耨多罗三藐三菩提不作二。如是须菩提。菩萨摩诃萨行般若波罗蜜。名为阿耨多罗三藐三菩提行。须菩提白佛言。世尊。世尊说言佛何义故名佛。佛告须菩提。知诸法实义故名为佛。复次得诸法实相故名为佛。复次通达实义故名为佛。复次如实知一切法故名为佛。须菩提言。何义故名菩提。须菩提。空义是菩提义。如义法性义实际义是菩提义。复次须菩提。名相言说是菩提义须菩提。菩提实义不可坏不可分别是菩提义。复次须菩提。诸法实相不诳不异是菩提义。以是故名菩提。复次须菩提。是菩提诸佛所有故名菩提。复次须菩提。诸佛正遍知故名为菩提。须菩提白佛言。世尊。若菩萨摩诃萨为是菩提。行六波罗蜜。乃至行一切种智。于诸法何得何失何增何减何生何灭何垢何净。佛告须菩提。若菩萨摩诃萨行六波罗蜜。乃至行一切种智。于诸法无得无失无增无减无生无灭无垢无净。何以故。菩萨摩诃萨行般若波罗蜜。不为得失增减生灭净垢故出。须菩提白佛言。世尊。若菩萨摩诃萨行般若波罗蜜不为得失。乃至不为净垢故出。菩萨摩诃萨云何行般若波罗蜜。能取檀波罗蜜尸罗波罗蜜羼提波罗蜜毗梨耶波罗蜜禅波罗蜜般若波罗蜜。云何行内空乃至无法有法空。云何行禅无量心无色定。云何行四念处乃至八圣道分。云何行空无相无作解脱门。云何行佛十力四无所畏四无碍智十八不共法大慈大悲。云何行菩萨十地。云何过声闻辟支佛地入菩萨位中。佛告须菩提。菩萨摩诃萨行般若波罗蜜时。不以二法故。行檀波罗蜜尸罗波罗蜜羼提波罗蜜毗梨耶波罗蜜禅波罗蜜般若波罗蜜。不以二法乃至行一切种智。须菩提言。世尊。若菩萨摩诃萨不以二法故行檀波罗蜜乃至般若波罗蜜。不以二法故乃至行一切种智。菩萨从初发意乃至后意云何善根增益。佛告须菩提。若行二法者善根不得增益。何以故。一切凡夫皆依二法不得增益善根。菩萨摩诃萨行不二法。从初发意乃至后意。于其中间增益善根。以是故菩萨摩诃萨一切世间天及人阿修罗无能伏。无能坏其善根令堕声闻辟支佛地。及诸众恶不善法不能制菩萨令不能行檀波罗蜜增益善根。乃至般若波罗蜜亦如是。须菩提。菩萨摩诃萨应如是行般若波罗蜜。世尊。菩萨摩诃萨为善根故。行般若波罗蜜不。佛言。不也须菩提。菩萨摩诃萨亦不为善根故行般若波罗蜜。亦不为非善根故行般若波罗蜜。何以故。须菩提。菩萨摩诃萨法。未供养诸佛。未具足善根。未得真知识。不能得一切种智。须菩提言。世尊。云何菩萨摩诃萨供养诸佛具足善根。得真知识。能得一切种智。佛告须菩提。菩萨摩诃萨从初发意供养诸佛。诸佛所说十二部经。修妒路乃至忧波提舍。是菩萨闻持诵利心观了达。了达故得陀罗尼。得陀罗尼故能起无碍智。起无碍智故所生处乃至萨婆若终不忘失。是法亦于诸佛所种善根。为是善根所护。终不堕恶道诸难。以是善根因缘故。得深心清净。得深心清净故。能净佛国土成就众生。以善根所护故。常不离真知识。所谓诸佛诸菩萨摩诃萨及诸声闻。能赞叹佛法众者。如是须菩提。菩萨摩诃萨应供养诸佛种善根亲近善知识</p>
<p style="text-align: left">
	　　释曰。上品中。须菩提问。<a>佛经</a>常说般若波罗蜜。何以故。名般若波罗蜜。佛种种因缘答。因此事故此品中复问。世尊经常说菩萨行。何等是菩萨行。是故须菩提问菩萨行。问曰。若般若波罗蜜中摄一切法。又般若即是菩萨行。何以故更问。答曰。一切菩萨道名菩萨行。悉遍知诸法实相智慧名般若波罗蜜。是为异。若般若经菩萨行等共相摄无异。复次有人言。菩萨行者菩萨身口意业诸有所作。皆名菩萨行。以是事故须菩提但欲分别菩萨正行故问。是故佛答。菩萨行者为阿耨多罗三藐三菩提。诸善行是名菩萨正行。菩萨不善无记及着心行善法非菩萨行。但以悲心故及空智慧。为阿耨多罗三藐三菩提行。是名菩萨行。何等是清净行。所谓色空行。受想行识空行。乃至有为性无为性空行。于是诸法不分别是空是实乃至是有为是无为。如阿耨多罗三藐三菩提。灭戏论不二相。是名菩萨行。无能坏者亦无过失。须菩提闻是菩萨行已欢喜问。菩萨行果报得作佛。经常言佛。何等是佛义。佛答知诸法实义故名为佛。问曰。若尔者阿罗汉辟支佛及大菩萨。是人亦知诸法实义。何故不名为佛。答曰。上已说然灯喻。于凡夫为实于佛不为实。以烦恼习所覆故不名为实。不能得一切种智断一切法中疑悔故不名正智。实义如上分别。问曰。知诸法实义。得诸法实相。通达实义一切法如实知。是四有何异。答曰。有人言义无异名字异。有人言。有差别。义名诸法实相不生不灭法相<a>常住</a>如涅槃。知是义故名为佛。是义中常<a>觉悟</a>无错谬。于是义以种种名相法令众生解第一实义。是故四无碍中别说义无碍法无碍。有人虽得诸法实义不能通达。有二因缘故。一者烦恼未尽。二者未得一切智故。如须陀洹斯陀含阿那含。未断烦恼故不能通达。阿罗汉辟支佛大菩萨。烦恼虽尽未得一切种智故不能通达。是故说通达实义故名为佛。如实知一切法者。总上三事亦义亦法。一切法若有若无。种种了了知故如一切种智义中说。亦知寂灭相亦知有为相。复次菩提名智佛名智者。得是智故名为智者。须菩提问世尊。何等是菩提。佛答。空如法性实际名为菩提。空三昧相应实相智慧。缘如法性实际。菩提名实智慧。三学道未断烦恼。虽有智慧不名为菩提。三无学人无明永尽无余故。智慧名菩提。二无学人不得一切智正遍知诸法故。不得名阿耨多罗三藐三菩提。唯佛一人智慧。名阿耨多罗三藐三菩提。复次名相语言文字故名菩提。菩提实义不可分别破坏。复次菩提是如不异常不虚诳。何以故。一切众生智慧转转有胜。至佛更无胜者。诸法亦转转有胜。先者虚妄后者真实。至菩提更无实者。是故菩提名为实。复次如得菩提故名为佛。今以佛得故名菩提。复次有人言。尽智知生永尽是名菩提。有人言。尽智无生智名菩提。有人言。无碍解脱名菩提。何以故。得是解脱于一切法皆通达。有人言。四无碍智是菩提。何以故。佛知诸法实相是义无碍。知诸法名相分别。是名法无碍。分别种种语言使众生得解。是名辞无碍。有所说法教化无穷无尽。是名乐说无碍。以四无碍具足利益众生故名菩提。有人言。佛十力四无所畏四无碍智十八不共法大慈大悲一切种智。如是无量佛法尽名菩提。何以故。以智慧大故诸法皆名菩提。有人言。真菩提名佛。无漏十智。是十智相应受想行识身口业及心不相应诸行皆名菩提。共缘共生共相佐助故皆名菩提。复有人言。菩提义无量无边。唯佛能遍知。余人知其少分。譬如转轮圣王宝藏中诸宝无能分别知其价者。圣王出宝赐人。正可知其所得者。此中须菩提问佛菩提相已更问。世尊。若菩提毕竟空不坏相。菩萨行六波罗蜜诸法增益何等善根。佛答。若菩萨行是菩提实相。于一切法无所增益。何况善根。何以故。般若波罗蜜不为得失乃至垢净故。出毕竟清净故。佛可其意。复更问若无增减。云何菩萨行般若取檀波罗蜜等诸菩萨行。佛答。菩萨虽行是法。不以二法故行毕竟空和合共行。是故不应难。复问世尊。若菩萨不行二法。云何从初发意乃至后心增长善根。佛答。若人行二法。即是颠倒不能增长善根。如人梦中虽大得财竟无所得。觉已所得多少真名为得。佛语须菩提。一切凡人皆着二法故不能增益善根。菩萨行诸法实相所谓不二法。从初发心来乃至后心。增益善根无有错谬。是故菩萨一切<a>天人</a>阿修罗无能坏其善根令堕二乘。及余众恶亦不能坏。余恶者悭贪等烦恼破檀波罗蜜诸善法等。复问世尊。菩萨为善根故行般若耶。佛答。不为善不为不善故行般若。问曰。不为不善根故行般若可尔。云何不为善根故行。答曰。此中佛意贵阿耨多罗三藐三菩提故。虽行诸善根为办事故行。不以为贵。如栰喻经说。善法尚应舍何况不善法。善根是助佛道法。若人不为栰故渡。为到<a>彼岸</a>故渡。此中佛说因缘。菩萨未供养诸佛。未得真知识。不能得一切种智。是故虽种善根不以为贵。但为阿耨多罗三藐三菩提。故须菩提言。云何菩萨虽不为善根。而能供养诸佛。乃至得一切种智。佛答。菩萨从初发心已来供养诸佛。如经中说。供养佛大故但说佛。当知已供养辟支佛乃至住干慧地。凡人为闻法故从其闻说十二部经。以不能常得师故皆当受持。以喜忘故诵读令利。心观者常系<a>心经</a>卷次第忆念。先以语言宣义。后得了达即得陀罗尼。陀罗尼有二种。一者闻持陀罗尼。二者得诸法实相陀罗尼。读诵修习常念故得闻持陀罗尼。通达义故得实相陀罗尼。住是二陀罗尼门中能生无碍智。为众生说法故具足四无碍智。问曰。若菩萨有无碍智与佛何异。答曰。无碍有二种。一真无碍。二名字无碍。此中除佛无碍。余者随菩萨所得无碍。是菩萨<a>读经</a>等因缘故。所生之处乃至得一切种智终不忘失。何以故。深入读诵诸法故烦恼折薄。为善根所护故终不堕恶道诸难。如盲人为有目者所将护故终不坠落沟壑。集善根福德故得深心清净。深心清净者慈爱一切众生。虽怨贼中人亦不加恶。所谓夺命等。复次智慧福德大集故。烦恼微少不能遍覆菩萨善心。复次深心者于众生中得慈悲心不舍心救度心。于诸法中得无常苦空<a>无我</a>毕竟空心。乃至佛不生佛想涅槃想。是名深心清净。深心清净故能教化众生。何以故。是烦恼薄故。不起高心我心嗔心故。众生爱乐信受其语教化众生。教化众生故得净佛世界。如毗摩罗诘佛国品中说众生净故世界清净。为善根所护故终不离善知识。善知识者诸佛大菩萨阿罗汉。略说善知识相能赞叹三宝者如是。菩萨应供养诸佛种善根亲近善知识。何以故。如病人应求良医药草。佛为良医。诸善根为药草。瞻病人为善知识。病者具此三事故病得除差。菩萨亦如是。具此二事灭诸烦恼故能利益众生◎</p>
<p style="text-align: left">
	　　◎大智度论释种善根品第七十三</p>
<p style="text-align: left">
	　　须菩提白佛言。世尊。菩萨摩诃萨若不供养诸佛不具足善根。不得真知识。当得萨婆若不。佛告须菩提。菩萨摩诃萨供养诸佛种善根。得真知识。一切种智尚难得。何况不供养诸佛不种善根不得真知识。须菩提白佛言。世尊。菩萨摩诃萨供养诸佛种善根得真知识。何以故。难得一切种智。佛告须菩提。是菩萨摩诃萨远离方便力。不从诸佛闻方便力。所种善根不具足。不常随善知识教。世尊。何等是方便力。菩萨摩诃萨行是方便力得一切种智。佛言。菩萨摩诃萨从初发意行檀波罗蜜。应萨婆若念。布施佛若辟支佛若声闻若人若非人。是时不生布施想受者想。何以故。观一切法自相空无生无定相无所转入诸法实相。所谓一切法无作无起相。菩萨以是方便力故增益善根。增益善根故行檀波罗蜜。净佛国土成就众生。布施不受世间果报。但欲救度一切众生故行檀波罗蜜。复次须菩提。菩萨摩诃萨从初发意行尸罗波罗蜜。应萨婆若念持戒时。不堕淫怒痴中。亦不堕诸烦恼缠缚及诸不善。破道法若悭贪<a>破戒</a>嗔恚<a>懈怠</a>乱意愚痴慢大慢慢慢我慢增上慢不如慢邪慢。若声闻心若辟支佛心。何以故。是菩萨摩诃萨观一切法自相空无生无定相无所转入诸法实相。所谓一切法无作无起相。菩萨成就是方便力故增益善根。增益善根故行尸罗波罗蜜。净佛国土成就众生。持戒不受世间果报。但欲救度一切众生故。行尸罗波罗蜜。复次须菩提。菩萨摩诃萨从初发意行羼提波罗蜜。应萨婆若念。方便力成就故。行见谛道思惟道。亦不取须陀洹果斯陀含阿那含阿罗汉果。何以故。是菩萨摩诃萨知诸法自相空无生无定相无所转。虽行是助道法。而过声闻辟支佛地。须菩提。是名菩萨无生法忍。复次须菩提。菩萨摩诃萨从初发意行毗梨耶波罗蜜。入初禅乃至入第四禅。入四无量心四无色定。虽出入诸禅。而不受果报。何以故。是菩萨成就是方便力故。知诸<a>禅定</a>自相空无生无定相无所转。净佛国土成就众生。精进不受世间果报。但欲救度一切众生故。行毗梨耶波罗蜜。复次须菩提。菩萨摩诃萨从初发意行禅波罗蜜应萨婆若念。入八背舍九次第定。亦不证须陀洹果。乃至不证阿罗汉果。何以故。是菩萨摩诃萨知诸法自相空无生无定相无所转。复次须菩提。菩萨摩诃萨从初发意行般若波罗蜜。学佛十力四无所畏四无碍智十八不共法大慈大悲。乃至未得一切种智。未净佛国土未成就众生。于其中间应如是行。何以故。是菩萨摩诃萨知诸法自相空无生无定相无所转。须菩提。是菩萨摩诃萨应如是行般若波罗蜜不受果报</p>
<p style="text-align: left">
	　　问曰。须菩提何以故作是粗问。不供养诸佛。不具足善根。不得真知识。当得萨婆若不。答曰。有人言。若一切诸法无所有性毕竟空。毕竟空中种善根不种善根等无异。若尔者可不供养诸佛不种善根不得真知识得萨婆若耶。复有人疑言。得萨婆若更有种种门。可不须种善根等。是故问佛。佛答若供养诸佛种善根。得真知识尚难得。何况不。须菩提问。以毕竟空中无有福以非福。何以但以福德故得。佛答。以世谛中有福故得。须菩提为众生着无所有故问。佛以不著有法答。所谓精进修福尚不可得。何况不修福。如受乞食道人。至一聚落从一家至一家乞食不得。见一饿狗饥卧。以杖打之言。汝畜生无智。我种种因缘家家求食尚不能得。何况汝卧而望得。须菩提问世尊。有是供养诸佛等因缘。何故不得其果报。佛答离方便故。方便者所谓般若波罗蜜。虽见诸佛色身不以智慧眼见法身。虽少种善根而不具足。虽得善知识不亲近咨受。又佛自说因缘。所谓菩萨从初发意。以有<a>无心</a>行檀波罗蜜。有心者所谓应萨婆若心布施。念诸佛种种无量功德怜愍众生故布施。无心者若施佛乃至凡人不生三想。所谓施者受者财物。何以故。施物等一切法自相空。从本已来常不生无定相。若一若异若常若无常等。是法自相空故不可转。安住如中故如是观即入诸法实相。所谓无作无起相。一切法无所能作。不生高心无所悕望。如是方便力故能增益善根。离不善根教化众生净佛世界。布施若多若少不受世间果报。但欲救度一切众生故。菩萨布施众生有量有限。作是念我先世不行深福德。今不能广施众生。我今当深实多行檀波罗蜜。得是果报已能具足利益。广施无量众生。若今世利若后世利若<a>道德</a>利。无如是方便。菩萨虽供养诸佛种善根得真知识尚不得。何况不供养。余五波罗蜜亦如是◎</p>
<p style="text-align: left">
	　　</p>
				</div></div><hr><script charset='utf-8' src='../../js/footer.js'></script></body></html>