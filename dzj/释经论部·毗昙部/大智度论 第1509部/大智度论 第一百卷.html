<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大智度论 第一百卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大智度论 第一百卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大智度论 第一百卷&nbsp;</strong><br />
	<br />
	　　大智度论释昙无竭品第八十九(卷第一百)</p>
<p style="text-align: left">
	　　<a>龙树菩萨</a>造</p>
<p style="text-align: left">
	　　后秦龟兹国<a>三藏</a>鸠摩罗什译</p>
<p style="text-align: left">
	　　尔时萨陀波仑<a>菩萨</a>摩诃萨及长者女并五百侍女。到昙无竭菩萨摩诃萨所。散天曼陀罗华头面礼毕退坐一面。昙无竭菩萨见其坐已。告萨陀波仑菩萨言。善男子谛听谛受。今当为汝说般若波罗蜜相。善男子诸法等故当知般若波罗蜜亦等。诸法离故当知般若波罗蜜亦离。诸法不动故当知般若波罗蜜亦不动。诸法无念故当知般若波罗蜜亦无念。诸法<a>无畏</a>故当知般若波罗蜜亦无畏。诸法一味故当知般若波罗蜜亦一味。诸法无边故当知般若波罗蜜亦无边。诸法无生故当知般若波罗蜜亦无生。诸法无灭故当知般若波罗蜜亦无灭。<a>虚空</a>无边故当知般若波罗蜜亦无边。大海水无边故当知般若波罗蜜亦无边。须弥山庄严故当知般若波罗蜜亦庄严。虚空无分别故当知般若波罗蜜亦无分别。色无边故当知般若波罗蜜亦无边。受想行识无边故当知般若波罗蜜亦无边。地种无边故当知般若波罗蜜亦无边。水种火种风种无边故当知般若波罗蜜亦无边。空种无边故当知般若波罗蜜亦无边。如金钢等故当知般若波罗蜜亦等。诸法无分别故当知般若波罗蜜亦无分别。诸法性不可得故当知般若波罗蜜性亦不可得。诸法无所有等故当知般若波罗蜜亦无所有等。诸法无作故当知般若波罗蜜亦无作。诸法不可思议故当知般若波罗蜜亦不可思议。是时萨陀波仑菩萨摩诃萨即于座上得诸三昧。所谓诸法等三昧。诸法离三昧。诸法无畏三昧。诸法一味三昧。诸法无边三昧。诸法无生三昧。诸法无灭三昧。虚空无边三昧。大海水无边三昧。须弥山庄严三昧。虚空无分别三昧。色无边三昧。受想行识无边三昧。地种无边三昧。水种火种风种空种无边三昧。如金钢等三昧。诸法无分别三昧。诸法不可思议三昧。如是等得六百万诸三昧门。尔时佛告<a>须菩提</a>。如我今于三千<a>大千世界</a>中与诸<a>比丘</a>僧围绕。以是相以是像貌以是名字说般若波罗蜜。萨陀波仑得是六百万三昧门。见东方南西北方四维上下如恒河沙等三千大千世界中诸佛与诸比丘恭敬围绕。以如是相以是像貌以是名字。说是摩诃般若波罗蜜亦如是。萨陀波仑菩萨从是已后。多闻智慧不可思议如大海水。常不离诸佛生于有佛土中。乃至梦中未曾不见佛时。一切众难皆悉已断。在所佛土随愿往生。须菩提。当知是般若波罗蜜因缘能成就菩萨摩诃萨一切功德得一切种智。以是故。须菩提。诸菩萨摩诃萨若欲学<a>六波罗蜜</a>。欲深入诸佛智慧。欲得一切种智。应受持是般若波罗蜜。诵读正忆念广为人说。亦书写经卷供养尊重赞叹香华乃至妓乐。何以故。般若波罗蜜是过去未来现在十方诸佛母。十方诸佛所尊重故</p>
<p style="text-align: left">
	　　释曰。昙无竭既出至法座所。遍观无胜己者于是而坐。尔时萨陀波仑菩萨知坐已定。到昙无竭所头面礼足一面坐。礼有三种。一者口礼。二者屈膝头不至地。三者头至地。是为上礼。人之一身头为最上。足为最下。以头礼足恭敬之至。昙无竭见其坐已。知从远来不惜身命种种勤苦为欲闻法。初相见时日垂欲没。少时闻法。昙无竭以日没故起入宫中。今为法故七岁渴仰不生异心。垂欲出时以血洒地。知其为法不惜身命其心不退决定无疑堪受<a>教化</a>。是故告言。善男子一心谛听。上疑诸佛来去已断。今但欲闻甚深般若波罗蜜。是故为说般若波罗蜜相。般若波罗蜜相者。如先诸法平等义中说。或有人言。般若波罗蜜力故观诸法皆平等。非诸法性性自平等。是故昙无竭言。诸法平等故般若波罗蜜平等。所以者何。因果相似故。初观诸法平等。是因。决定心得般若波罗蜜。是为果。问曰。观诸法平等即是般若。般若即是平等。何以分别为因果。答曰。般若及诸法虽一相无二无别。<a>行者</a>初观时是因。观竟名为果。如须陀洹道得向。又如有漏五众。因时名集。果时名苦。色等一切法平等。即是般若波罗蜜平等。问曰。应说般若波罗蜜相。今何以说平等。因不平故有平等。因平故有不平。于般若中亦不一相亦不异相。汝何以故欲取一相。答曰。般若波罗蜜甚深微妙不以方便说则无解者。是故若分别不等则生诸烦恼三毒增长。所谓憎怨爱亲爱善。憎不善。菩萨住是二等中观一切法皆平等。住众生等中怨亲憎爱皆悉平等。开福德门闭诸恶趣住法等中。于一切法中忆想分别着心取相皆除灭。但见诸法空。空即是平等。有人得是诸法平等空直趣菩萨道。于空不戏论。有人虽得平等而生戏论。若观都空有如是失。如是人于平等即是不等。是故此中为真平等。故说般若波罗蜜等。非是戏论离平等不平等二边。是般若波罗蜜相。问曰。平等者于般若波罗蜜相已具足。何以故。更说离等是般若波罗蜜相。答曰。经中但说诸法等故般若等。行者取是平等相而生着。是故说般若波罗蜜平等相。自性离色等诸法自相离故。离义如相无相品中说。得此诸法平等。又于平等离安住空中。空中则不动。戏论不能动。诸烦恼山亦不能动。无常时亦不能动。所以者何。于一切法得实相故。菩萨住是二空。得不动般若波罗蜜。是则究竟。若有念即是有相着处。是故说诸法无念故。当知般若波罗蜜亦无念。无动相是般若波罗蜜。般若波罗蜜诸相灭故。若不念是般若。或迷闷无所趣向。有戏论者在大众中则生怖畏。或于<a>涅槃</a>中不了故亦生怖畏。是故说无怖畏相是般若波罗蜜。是人虽不决定取诸<a>法相</a>。而深入法性故。于大众中有难论诸相者。心无所畏。于诸法得无相故。又入无生法忍时。知一切法不可得。于是中亦无所畏。所以者何。是菩萨善通达一切法故。复次一切法一相所谓性空。是故般若波罗蜜随一切法故亦性空一味。问曰。上已说诸法平等。今何以更说一味。答曰。空或时有味或时无味。若行者为诸见取相分别好丑筹量。尔时。得是诸法平等空心大<a>欢喜</a>故名为味。如人为热渴所逼。得清冷水以为真味无比。随时用故名味。真实毕竟空则无味不味。复次一味者菩萨行般若波罗蜜时。所缘所观皆为一味。空智力大故余法皆随而为空。譬如煮石蜜欲熟时。虽异物和合皆为石蜜。又如大海百川归之皆为一味。所谓毕竟空味。色等诸法亦如是。凡夫心中各各别异。入般若波罗蜜中皆为一味。边名为相。若有若无实观色等诸法非有非无故无相。无相即是无边。观是已即是无边般若波罗蜜。复次有人言。边有二种。常边断边<a>世间</a>边涅槃边恶边善边等。此中无如是等诸边故名为无边般若波罗蜜。复次有人言。边名前际后际。世间无始故无前际。入无余涅槃故有前际。不复更出故无后际。如是等分别诸边。着世间故畏涅槃。是故般若波罗蜜中无是一切边。但闻诸法实相无入无出。问曰。诸法平等诸法离。皆是无边。何以复别说。答曰。有人知诸法平等。知诸法离。则不须说。若有人取相着是一味故说无边。昙无竭非但为萨陀波仑故说。萨陀波仑亦不但自为故问。但为众生有种种心种种行故。于般若波罗蜜相中略说无生无灭。如先种种因缘破生灭中说。虚空无边。如摩诃衍。虚空譬喻中说。大海水无边。须弥庄严先未说。故今当略说。问曰。虚空无为常法故无得其边者。可言无边。大海水在四天中绕须弥山有由旬数量。有人能渡。何以言无边。答曰。无边有二种。一者实无边。二者人不能到故无边。海亦有二种。一者可渡。二者绕须弥山在九宝山里。广八万二千由旬。世间人不能得边故言无边。如小海船力可渡。大海水船力不可渡。唯有<a>神通</a>者能度。如外道凡夫能生<a>禅定</a>船。度欲界<a>色界</a>海。无色界如大海深广。则不能渡。以不能破我心故。诸贤<a>圣人</a>智慧禅定翅力。破诸法邪相。得实相故能度。是故说大海譬喻。问曰。须弥山一色何以言庄严。答曰。外书说须弥山一色纯是黄金。六足阿毗昙中说须弥山四边各以一宝成金银颇梨琉璃庄严。若诸鸟随所至方各同其色。难陀婆难陀龙王兄弟以身围绕七匝。山顶有三十三天宫。其城七重名为憙见。九百九十九门。一一门边皆有十六青衣大力鬼神守护城中。高处作殿名曰最胜。四边有四大园。四天王在四边。有山名游乾陀。各高四万二千由旬。四天王治其上。四大海水诸阿修罗宫及诸龙王宫殿游乾陀等九宝山日月五星二十八宿及诸余星围绕庄严。如是等种种杂饰以为庄严。视之无厌。般若波罗蜜亦如是。六波罗蜜果报故。作转轮王梵释天王净居天王大<a>自在</a>天。如是等果报行般若波罗蜜未具足时。受此果报庄严。般若波罗蜜具足时。则有须陀洹果斯陀含果阿那含果阿<a>罗汉果</a>辟支佛道阿毗跋致菩萨诸佛<a>道果</a>庄严。如须弥山上下皆有庄严。般若波罗蜜庄严亦尔。未具足时。诸天王等庄严。具足已诸道果庄严。如须弥山者劫初立时四边大风吹聚地之精味积为须弥山。更有风吹令坚而成宝。般若波罗蜜亦如是。一切善法中第一坚实牢固和合以为般若。如须弥山。四边大风吹。大海水波所不能动。般若波罗蜜亦如是。邪见外道戏论及诸魔民所不能动。如须弥山顶四园。诸天到者受种种乐。般若亦如是。行者能登般若顶到四禅等诸定园中受种种乐。复次有人言。须弥山众鸟到者皆同一色。般若波罗蜜亦如是。诸法入中皆同一相。所谓无相如虚空无分别者。虚空无分别是内是外是远是近是长是短是净是不净等。般若波罗蜜亦如是。诸法入般若中亦无内外善不善等分别。如五众无边者。五众常遍满世间。般若波罗蜜亦如是。不远离于五众。五众实相即是般若波罗蜜。复次如色等法。分析破裂乃至微尘则无方。无方故无边。无色法无形故无此彼。无此彼故无边。般若波罗蜜亦如是。于一切法分别色。乃至微尘分别无色法。乃至一念中不见决定有常乐我净。是故说色无边故般若无边。乃至虚空六种亦如是。如金钢等者如天王所执金钢无憎无爱。随所用处无不摧碎。诸佛一切智前心。此心中三昧能断一切结使烦恼颠倒。及习皆灭故名为如金钢。如金钢三昧相应智慧观一切法皆平等。般若波罗蜜观诸法平等亦如是。何以故。般若先观诸法平等。然后得是三昧。诸法无分别者。世间凡夫烦恼力故种种分别诸法。得诸法实相则皆破坏变异。是故圣人得般若波罗蜜。不随忆想分别诸法。入空无相无作三昧中。若得诸法变异时则不忧愁。以先来不分别取诸法相故。诸法性不可得者。一切法皆从因缘和合生无有无因缘。若少因缘而起者。若从因缘生则无自性。性者名本有决定实事。若性从因缘和合边生。当知未和合时则无。若先无今从因缘和合有者则知无性。若从因缘而生性者。性即是作法。性名不相待不相因。常应独有。如是有为法则无。是故言一切诸法性不可得。般若波罗蜜性亦尔。诸法无所有等故者。诸法性不可得故众因缘亦不可得。众因缘亦不可得故皆是无所有。入无所有中故则皆平等。所以者何。有故有分别。无故无分别。如草香栴<a>檀香</a>烧时有分别灭时无分别。诸法无作者。众生空法。空故则皆无作。众生所作者。所谓十善十不善等法。作者所谓火然水流风动。识能识智能知。如是法各各自有力。无众生乃至无知者见者。无色等乃至一切种智先已破。破众生故无作者。破法故无所作。但凡夫人颠倒覆故言我有所作。诸法不可思议者。色等一切法不得决定。若常若无常若苦若乐若实若空若我若<a>无我</a>若生灭若不生灭若寂灭若不寂灭若离若不离若有若无等。种种门分别亦如是。不可得思议。所以者何。是法皆从心中忆想分别生。亦不可决定。一切法实性皆过心心数法。出名字语言道。如前品说。一切诸法平等。一切贤圣不能行不能到。是故不可思议。般若波罗蜜亦尔。观是法故生。是时萨陀波仑即于坐上得诸三昧。问曰。萨陀波仑先已知诸法空相。今种种勤苦住立七岁。见昙无竭得何等利益。答曰。萨陀波仑先见诸佛得诸三昧。贵重般若波罗蜜生着相。今昙无竭七岁从定起。为说般若破其着心。一切法性自空。非般若波罗蜜令其空。是故说诸法等故般若波罗蜜等诸法离相。乃至诸法不可思议故。般若不可思议。不令轻贱余法贵重般若。何以故。不令因般若故更生垢着。般若波罗蜜虽毕竟清净多所<a>饶益</a>。复不可取相而生着心。如热金虽好不可手捉。萨陀波仑得是教化断般若中着心。即得诸法等诸三昧句句解说。散乱心中但有智慧不名三昧。今从师闻已一心思惟名为三昧。摄心不散智慧变成三昧。如风中灯不能照明在静室闭门明乃遍照。先已欲界心散乱故智慧力未成就。今入摄心中所闻诸法皆名三昧。能破诸烦恼等及魔人民。如水寒风未至未成为冰则无坚用若成冻冰能有所蹈。得如是等六百万三昧门。萨陀波仑得闻昙无竭所<a>说法</a>。得诸法中大智慧明。所谓种种诸法实相门诸法平等。平等是智慧。入萨陀波仑禅定心中变为三昧。今欲说三昧智慧。今世后世果报故。尔时佛告须菩提。如我今在大众中说般若。以是相以是像貌以是名字说般若。萨陀波仑从昙无竭得是三昧。于三昧中见十方佛。在大众中说般若亦如是。须菩提。萨陀波仑从是以后深爱乐法故多集诸经。广诵多闻如阿难佛所说皆能持。萨陀波仑亦如是。多闻智慧不可思议如大海水。即于是世常不离佛。如是等名为今世果报。舍身常生有佛国中。好<a>修行</a><a>念佛</a>三昧故。乃至梦中初不离见佛。<a>地狱</a>等诸难皆已永绝。随意往生诸佛国土。以其深入般若波罗蜜集无量功德故不随业生。萨陀波仑从一佛土至一佛土。供养诸佛度脱众生。集无量功德。譬如豪贵长者。从一会至一会。乃至今在大雷音佛所净修梵行。若有欲求般若波罗蜜若。当如萨陀波仑菩萨坚正一心不可倾动。是故当知般若波罗蜜因缘故。能成就一切功德者。诸菩萨等得般若者。贪欲嗔恚等。在家罪垢邪疑戏论等。<a>出家</a>罪垢皆悉除灭得心清净。心清净故得一切功德成就。得一切种智者。所谓得阿耨多罗三藐三菩提。六波罗蜜者。从初地乃至七地得无生忍法。八地九地十地是深入佛智慧。得一切种智成就作佛。于一切法得自在者。皆应受持乃至华香妓乐。须菩提虽常乐空行。佛共说般若。又得无诤三昧故不应嘱累。阿难得闻持陀罗尼。又常亲近<a>世尊</a>故广嘱累</p>
<p style="text-align: left">
	　　大智度论释嘱累品第九十</p>
<p style="text-align: left">
	　　尔时佛告阿难。于汝意云何。佛是汝大师不。汝是<a>佛弟子</a>不。阿难言。世尊。佛是我大师。修伽陀是我大师。我是佛<a>弟子</a>。佛言。如是如是。我是汝大师。汝是我弟子。若如弟子所应作者汝已作竟。阿难。汝用身口意慈业供养供给。我亦常如我意无有违失。阿难。我身现在汝爱敬供养供给心常清净。我灭度后是一切爱敬供养供给事当爱敬供养般若波罗蜜。乃至第二第三以般若波罗蜜嘱累汝。阿难。汝莫忘莫失莫作最后断种人。阿难。随尔所时般若波罗蜜在世。当知尔所时。有佛在世说法。阿难。若有书般若波罗蜜受持读诵正忆念为人广说恭敬尊重赞叹华香幡盖宝衣灯烛种种供养。当知是人不离见佛不离闻法常亲近佛。佛说般若波罗蜜已。<a>弥勒</a>等诸菩萨摩诃萨。慧命须菩提<a>舍利弗</a>大目犍连摩诃迦叶富楼那弥多隶耶尼子摩诃俱絺罗摩诃迦旃延阿难等。并一切大众及一切世间诸<a>天人</a>犍闼婆阿修罗等。闻佛所说皆大欢喜</p>
<p style="text-align: left">
	　　问曰佛已断法爱。乃至一切种智涅槃不着不取相。今何以种种因缘嘱累是法似如爱着。答曰。诸佛大慈悲心从初发意已来。乃至到涅槃门常不舍离。于娑罗双树间。以金钢三昧为众生碎身如麻米。何况经法多所饶益而不嘱累。又阿难是未离欲人。未尽知般若波罗蜜力势果报多所利益。是以殷勤嘱累汝。当好受持无令忘失。是故佛虽于一切法无憎爱常寂灭相。而嘱累是般若。问曰。阿难是声闻人。何以以般若波罗蜜嘱累。而不嘱累弥勒等大菩萨。答曰。有人言。阿难常侍佛左右供给所须。得闻持陀罗尼。一闻常不失。既是佛之从弟。又多知多识名闻广普四众所依。是能随佛转法轮第三师。佛知<a>舍利</a>弗寿短早灭度故不嘱累。又阿难是六神通三明共<a>解脱</a>。五百阿<a>罗汉</a>师。能如是多所利益。是故嘱累。弥勒等诸大菩萨佛灭度后。各各分散至随所应度众生国土。弥勒还兜率天上。毗摩罗鞊文殊师利亦至所应度众生处。佛又以是诸菩萨深知般若波罗蜜力不须苦嘱累。阿难是声闻人随小乘法。是故佛殷勤嘱累。问曰。若尔者<a>法华经</a>诸余方等经。何以嘱累喜王诸菩萨等。答曰。有人言。是时佛说甚深难信之法。声闻人不在。又如佛说不可思议解脱经。五百阿罗汉虽在佛边而不闻。或时得闻而不能用。是故嘱累诸菩萨。问曰。更有何法甚深胜般若者。而以般若嘱累阿难。而余经嘱累菩萨。答曰。般若波罗蜜非秘密法。而法华等诸经说阿罗汉受决作佛。大菩萨能受持用。譬如大药师能以毒为药。复次如先说。般若有二种。一者共声闻说。二者但为十方住十地大菩萨说非九住所闻。何况新发意者。复有九地所闻乃至初地所闻。各各不同。般若波罗蜜总相是一而深浅有异。是故嘱累阿难无咎。问曰。先见阿閦佛品中嘱累。今复嘱累有何等异。答曰。菩萨道有二种。一者般若波罗蜜道。二者方便道。先嘱累者为说般若波罗蜜体竟。今以说令众生得是般若方便竟嘱累。以是故。见阿閦佛后说沤和拘舍罗品。般若波罗蜜中虽有方便。方便中虽有般若波罗蜜。而随多受名。般若与方便本体是一。以所用小异故别说。譬如金师以巧方便故以金作种种异物虽皆是金而各异名。菩萨得是般若波罗蜜实相。所谓一切法性空无所有寂灭相。即欲灭度以方便力故不取涅槃证。是时作是念。一切法性空涅槃亦空。我今于菩萨功德未具足不应取证。功德具足乃可取证。是时菩萨以方便力过二地入菩萨位。住菩萨位中知甚深微妙无文字法引导众生。是名方便。复次有方便。菩萨知一切法毕竟空性无所有。而能还起善法行六波罗蜜不随空。若能生四种事。若疑若邪见若入涅槃若作佛。以般若有如是分别。若能除邪疑不入涅槃是为方便。有人言。般若波罗蜜多所饶益。于大珍宝聚中最胜。佛知灭度后多有怨贼欲毁坏者。品品嘱累犹尚无咎。何况二处。问曰。若嘱累何以乃尔殷勤郑重。答曰。佛随世俗法引导众生。譬如估客主欲远出他国。虽以财宝嘱累于子大价妙宝偏独殷勤以其子未识妙宝价重故。余人以估客主是识宝价人而殷勤嘱累必知其贵。若闻其子赞说宝价则不信之。佛亦如是。复次若于余人异众中赞叹般若嘱累人则讥佛自称赞法。疑而不信。自于弟子中嘱累则无嫌。复有人言。佛上品中说寂灭相无戏论。是一切智是中无有决定法可取。则人以为无所可贵。今殷勤嘱累。则知佛不着空法。一切众生中爱念般若无过佛者。佛知般若恩深故。贵重是般若而殷勤嘱累。有人言。佛欲现中道故嘱累。先说诸法空以遮有边。今殷勤嘱累则破无边。是则中道。若人谓佛贪心爱着此法。佛以种种因缘说般若波罗蜜空相。若人谓佛堕断灭中。是故殷勤嘱累。如是则离二边。问曰。佛知阿难是弟子。何以故。问阿难汝是我弟子不。我是汝师不。答曰。佛有恶弟子须那刹多罗等。有少因缘故作弟子。欲于佛所取射法。佛不为说。于是反戒言。我非佛弟子。又如须尸摩。为盗法故作弟子。如是等是名字弟子。又复外道等谓。阿难不得已而在佛边。阿难曾作外道弟子。着草衣求神仙。今以佛是其亲族尊重故给侍。以如是等事故。于大众中问。阿难。汝是我弟子不。若言是真弟子当随我敕。是故阿难为欲令人信故重答。佛告阿难弟子所应作法汝尽具足。弟子法者所谓以善身口意业供给师。有弟子心好身口业不称。有弟子身口业好而心不称。若弟子以善心深爱乐师。身口相称不惜身命不难勤劳。自舍其心随师教敕。阿难尽具足此事。佛告阿难。汝今现在恭敬于我。我灭度后恭敬般若亦当如是。问曰。般若是诸佛师。而阿难何以不恭敬其师而恭敬佛。答曰。阿难虽得初道漏未尽故。不深知法实如佛所知。是故佛告阿难。汝恭敬般若如恭敬我。复次众生见佛三十二相八十随形好大光明金色身多爱敬。般若波罗蜜微妙甚深无形无色。智者能知佛身相好。愚智视之皆无厌足。是故佛以身喻般若。佛在世时能自遮魔。是故佛告阿难。我灭度后好守护般若。问曰。一嘱累则足何以至三。答曰。佛深爱般若波罗蜜故三嘱。问曰。若深爱者何限于三。答曰。诸佛常法语不过三。若过三不从。执金钢神则以杵拟之。又执金钢神意。若过三不从则是逆人便当杀之。是故佛问不过三。复次若一说犹缓。过三太急。似如凡夫贪著者。复次受者心有三种。钝根者至三乃生善心。阿难虽复利根心向声闻。但一身求度。是故三告。所以嘱累者为不令法灭故。汝当教化弟子。弟子复教余人展转相教。譬如一灯复然余灯其明转多。莫作最后断种人者。世人有子若不绍继则名断种最为可耻。佛以此喻告阿难。汝莫于汝身上令般若断绝。问曰。如先品中明般若波罗蜜说亦不增不说亦不减毕竟寂灭相。今何以言莫令断灭。譬如虚空谁能灭者。答曰。般若波罗蜜虽寂灭无生无灭相如虚空不可戏论。而文字语言书般若波罗蜜经卷为他人说。是此中般若于此因中而说其果。凡人闻般若波罗蜜微妙。即生着心取般若相分别诸法所谓是善是不善是世间。是涅槃等。以分别故于是法中生着心。着心故斗诤。斗诤故起诸罪业。如是人名为灭般若波罗蜜。佛告阿难。汝当如般若波罗蜜相。莫著文字语言教化众生。是名不灭。阿难随般若在世几时。则知尔许时佛在世。如经中广说。佛殷勤嘱累。在会众生有疑。是故佛说嘱累因缘。所谓有般若在世则为佛在。所以者何。般若波罗蜜是诸佛母。诸佛以法为师。法者即是般若波罗蜜。若师在母在不名为失利。所以者何。利本在故。是故说若般若在世佛亦在世。又法宝不离佛宝。菩萨有三十二相八十随形好不名为佛。得法宝故名为佛。法宝即是般若波罗蜜。如人从佛得利乃至得解脱涅槃。若人于般若中能信行。亦以三乘法而入涅槃。是故说般若在世如佛在世说法无异。阿难。若有人听受般若及书持等。当知是人不离见佛闻法亲近诸佛。问曰。有人重罪三不善业成就。听受书持般若。是人云何当得不离诸佛闻法亲近佛不。答曰。是事先品中已答。所谓听法者有二种人。一者但听而不信受行。二者听而信受奉行。如弟子不听不信受行师语是名不听。若以一心听闻信受奉行。厌世爱涅槃离小乘乐大乘。作如是听受。是名真听。诵读亦如是。正忆念随如佛意。离有无二边。行于中道如所闻受持。及其义解。为他人解说。恭敬尊重供养赞叹花香等。初始微薄。乃至正忆念为他人说。其心转厚功德转多。牢固不动。若闻师说若见经卷。花香等供养。若智者知般若功德。供养者福德重。不知者供养福德微薄。福德纯厚者。转身不离见佛闻法亲近诸佛。福德微薄者。不言转身得三福报。偿众罪已久后亦必当得佛。此中佛总说福德纯厚微薄渐渐皆当见十方佛闻佛所说渐渐具足六波罗蜜皆得作佛。佛以佛眼见。般若有如是大利益众生故。殷勤嘱累。问曰。是诸大阿罗汉已证实际无复忧喜。小喜尚无何况大欢喜。答曰。诸大阿罗汉虽离<a>三界</a>欲未得一切智慧故。于诸甚深法中犹疑不了。是摩诃般若波罗蜜中。了了解说断除其疑。是故大欢喜。复次此诸大弟子已证实际。实际者即是空无相无量无所分别。佛以此寂灭法种种分别名字语言譬喻广说亦不坏法性。又不与世间相违。诸阿罗汉是法中证故大欢喜。佛善说是空无相无量寂灭法。诸余大众未悉漏尽。信力深故。亦大欢喜言。此法能尽我等<a>生死</a>苦令得佛道。如是等无量因缘故大众皆欢喜。问曰。若佛嘱累阿难是般若波罗蜜。佛般涅槃后阿难共大迦叶结集三藏。此中何以不说。答曰。摩诃衍甚深难信难解难行佛在世时有诸比丘闻摩诃衍。不信不解故从坐而去。何况佛般涅槃后。以是故不说。复次三藏正有三十万偈。并为九百六十万言。摩诃衍甚多无量无限。如此中般若波罗蜜品有二万二千偈。大般若品有十万偈。诸龙王阿修罗王诸天宫中有千亿万偈等。所以者何。此诸天龙神。<a>寿命</a>长久识念力强故。今此世人寿命短促识念力薄。小般若波罗蜜品尚不能读。何况多者。诸余大菩萨所知般若波罗蜜无量无限。何以故。佛非但一身所说。无量世中或变化作无数身。是故所说无量。又有不可思议解脱经十万偈。诸佛本起经宝云经大云经法云经各各十万偈。法华经华手经大悲经方便经龙王问经阿修罗王问经等诸大经。无量无边如大海中宝。云何可入三藏中。小物应在大中。大物不得入小。若欲问应言。小乘何以不在摩诃衍中。摩诃衍能兼小乘法故。是故不应如汝所问。复次有人言。如摩诃迦叶将诸比丘在耆阇崛山中集三藏。佛灭度后。文殊尸利弥勒诸大菩萨。亦将阿难集是摩诃衍。又阿难知筹量众生志业大小。是故不于声闻人中说摩诃衍。说则错乱无所成办。<a>佛法</a>皆是一种一味。所谓苦尽解脱味。此解脱味有二种。一者但自为身。二者兼为一切众生。虽俱求一解脱门。而有自利利人之异。是故有大小乘差别。为是二种人故。佛口所说以文字语言分为二种。三藏是声闻法。摩诃衍是大乘法。复次佛在世时无有三藏名。但有持修多罗比丘持毗尼比丘持摩多罗迦比丘。修多罗者是四阿鋡中经名。摩诃衍中经名修多罗有二分。一者四阿含中修多罗。二者摩诃衍经名为大修多罗。入二分。亦大乘亦小乘。二百五<a>十戒</a>如是等名为修多罗。毗尼名比丘作罪。佛结戒应行是不应行。是作是事得是罪。略说有八十部。亦有二分。一者摩偷罗国毗尼含阿波陀那本生有八十部。二者罽宾国毗泥除却本生阿波陀那。但取要用作十部。有八十部毗婆沙解释。是故知摩诃般若波罗蜜经等在修多罗经中。以经大事异故别说。是故不在集三藏中</p>
<p style="text-align: left">
	　　究摩罗耆婆法师。以秦弘始三年岁在辛丑十二月二十日至长安。四年夏于逍遥园中西门阁上。为姚天王出此释论。七年十二月二十七日乃讫。其中兼出经本禅经戒律百论禅法要解。向五十万言。并此释论一百五十万言。论初品三十四卷。解释一品是全论具本。二品已下法师略之。取其足以开释文意而已。不复备其广释。得此百卷。若尽出之。将十倍于此</p>
<p style="text-align: left">
	　　</p>
				</div></div><hr><script charset='utf-8' src='../../js/footer.js'></script></body></html>