<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大智度论 第二十三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大智度论 第二十三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大智度论 第二十三卷</strong><br />
	<br />
	　　大智度论</p>
<p style="text-align: left">
	　　初品中十想释论第三十七(卷二十三)</p>
<p style="text-align: left">
	　　圣者龙树造</p>
<p style="text-align: left">
	　　后秦龟兹国<a>三藏</a>鸠摩罗什译</p>
<p style="text-align: left">
	　　十想无常想苦想<a>无我</a>想食不净想一切<a>世间</a>不可乐想死想不净想断想离欲想尽想</p>
<p style="text-align: left">
	　　问曰。是一切行法。何以故。或时名为智或时名为念或时名为想。答曰。初习善法为不失故但名念。能转相转心故名为想。决定知无所疑故名为智。观一切有为法无常。智慧相应相。是名无常想。一切有为法无常者。新新生灭故属因缘故不增积故。复次生时无来处。灭亦无去处。是故名无常。复次二种世间无常故说无常。一者众生无常。二者世界无常。如说</p>
<p style="text-align: left">
	　　大地草木皆磨灭须弥巨海亦崩竭</p>
<p style="text-align: left">
	　　诸天住处皆烧尽尔时世界何物常</p>
<p style="text-align: left">
	　　十力<a>世尊</a>身光具智慧明照亦无量</p>
<p style="text-align: left">
	　　度脱一切诸众生名闻普遍满十方</p>
<p style="text-align: left">
	　　今日廓然悉安在何有智者不感伤</p>
<p style="text-align: left">
	　　如是<a>舍利弗</a>目犍连<a>须菩提</a>等诸<a>圣人</a>。转轮圣王诸国王常乐天王及诸天圣德尊贵皆亦尽。大火焰明忽然灭。世间转坏如风中灯。如险岸树。如漏器盛水不久空竭。如是一切众生。及众生住处。皆无常故名为无常。问曰。<a>菩萨</a>何以故行是无常想。答曰。以众生着常颠倒受众苦不得免<a>生死</a><a>行者</a>得是无常想<a>教化</a>众生。言诸法皆无常。汝莫着常颠倒失行道时。诸佛上妙法。所谓四<a>真谛</a>。<a>四谛</a>中苦谛为初。苦四行中无常行为初。以是故菩萨行无常想。问曰。有人见无常事至转更坚着。如国王夫人宝女从地中生。为十头罗刹将度大海王大忧愁。智臣谏言王智力具足。夫人还在不久何以怀忧。答言。我所以忧者不虑。我妇叵得但恐壮时易过。亦如人好华好果见时欲过便大生着。如是知无常乃更生诸结使。云何言无常能令心厌破诸结使。答曰。如是见无常是知无常少分为不具足。与禽兽见无常无异。以是故。佛告<a>舍利</a>弗。当具足修无常想。问曰。何等是具足无常想。答曰。观有为法念念生灭。如风吹尘。如山上水流。如火焰随灭。一切有为法无牢无强。不可取不可着。为如幻化诳惑凡夫。因是无常得入空门。是空中一切法不可得故。无常亦不可得。所以者何。一念中生住灭相不可得。生时不得有住灭。住时不得有生灭。灭时不得有生住。生住灭相性相违故无。是无故无常亦无。问曰。若无无常。佛何以苦谛中说无常。答曰。凡夫人生邪见故。谓世间是常。为灭除是常见故说无常。不为无常是实故说。复次佛未出世。凡夫人但用世俗道遮诸烦恼。今欲拔诸烦恼根本故说是无常。复次诸外道法。但以形离五欲。谓是<a>解脱</a>。佛说邪相因缘故缚。观无常正相故解脱。复有二种观无常相。一者有余二者无余。如佛说一切人物灭尽唯有名在。是名有余。若人物灭尽名亦灭。是名无余。复有二种观无常相。一者身死尽灭。二者新新生灭。复次有言持戒为重。所以者何。依戒因缘故。次第得漏尽。有言多闻为重。所以者何。依智慧故能有所得。有言<a>禅定</a>为重。如佛所说定能得道。有言以十二头陀为重。所以者何。能净戒行故。如是各各以所行为贵。更不复勤求<a>涅槃</a>。佛言是诸功德。皆是趣涅槃分。若观诸法无常。是为真涅槃道。如是等种种因缘故。诸法虽空而说是无常想。复次无常想。即是圣道别名。佛种种异名说道。或言四念处。或言四谛。或言无常想。如经中说。善修无常想。能断一切欲爱色爱无色爱掉慢。无明尽。能除<a>三界</a>结使。以是故即名为道。是无常想或有漏或无漏。正得无常是无漏。初学无常是有漏。摩诃衍中诸菩萨心广大。种种教化一切众生故。是无常想。亦有漏亦无漏。若无漏在九地。若有漏在十一地。缘三界五受众。四根相应除苦根。凡夫圣人得如是等种种因缘。说无常想功德。苦想者。行者作是念。一切有为法无常故苦。问曰。若有为法无常故苦者。诸贤圣人有为无漏法亦应当苦。答曰。诸法虽无常。爱著者生苦。无所著者无苦。问曰。有诸圣人。虽无所著亦皆有苦。如舍利弗风热病苦。毕陵伽婆蹉眼<a>痛苦</a>。罗婆那跋提(音声第一也)痔病苦。云何言无苦。答曰。有二种苦。一者身苦。二者心苦。是诸圣人以智慧力故。无复忧愁嫉妒嗔恚等心苦。已受先世业因缘四大造身。有老病饥渴寒热等身苦。于身苦中亦复薄少。如人了了知负他债偿之不以为苦。若人不忆负债债主强夺嗔恼生苦。问曰。苦受是心心数法。身如草木离心则无所觉。云何言圣人但受身苦。答曰。凡夫人受苦时。心生愁恼。为嗔使所使。心但向五欲。如佛所说。凡夫人除五欲。不知更有出苦法。于乐受中贪欲使所使。不苦不乐受中。无明使所使。凡夫人受苦时。内受三毒苦。外受寒热鞭杖等。如人内热盛外热亦盛。如经说。凡夫人失所爱物。身心俱受苦。如二箭双射。诸贤圣人无忧愁苦。但有身苦更无余苦。复次五识相应苦。及外因缘杖楚寒热等苦。是名身苦。余残名心苦。复次我言有为无漏法。不着故非苦。圣人身是有漏。有漏法则苦有何咎。是末后身所受苦亦微少。问曰。若无常即是苦者。道亦是苦。云何以苦离苦。答曰。无常即是苦。为五受众故说。道虽作法故无常不名为苦。所以者何。是能灭苦不生诸着。与空无我等诸智和合故。但是无常而非苦。如诸阿<a>罗汉</a>得道时说偈言</p>
<p style="text-align: left">
	　　我等不贪生亦复不乐死</p>
<p style="text-align: left">
	　　一心及智慧待时至而去</p>
<p style="text-align: left">
	　　佛取涅槃时。阿难等诸未离欲人。未善修八圣道故皆涕泣忧愁。诸离欲阿那含皆惊愕。诸漏尽阿罗汉其心不变。但言世间眼灭。疾以得道力故。虽从佛得大利益。知重佛无量功德而不生苦。以是故知道虽无常。非苦因缘故不名为苦。但五受众是苦。何以故。爱着故无常。败坏故如受念处中。苦义此中应广说。复次苦者有身常是苦。痴覆故不觉。如说</p>
<p style="text-align: left">
	　　骑乘疲极故求索住立处</p>
<p style="text-align: left">
	　　住立疲极故求索坐息处</p>
<p style="text-align: left">
	　　坐久疲极故求索安卧处</p>
<p style="text-align: left">
	　　众极由作生初乐后则苦</p>
<p style="text-align: left">
	　　视眴息出入屈伸坐卧起</p>
<p style="text-align: left">
	　　行立及去来此事无不苦</p>
<p style="text-align: left">
	　　问曰。是五受众为一切皆苦。为苦想观故苦。若一切皆苦。佛云何说有三种受苦受乐受不苦不乐受。若以苦想故苦。云何说苦谛为实苦。答曰。五受众一切皆苦。凡夫人四颠倒因缘。为欲所逼以五欲为乐。如人涂疮大痛息故以为乐疮非乐也。佛说三种受为世间故。于实法中非是乐也若五受众中实有乐。何以故佛说灭五受众名为乐。复次随其所嗜乐心则生乐无定也。乐若实定不待心着。如火实热不待着而热也。以乐无定故名为苦。复次世间颠倒乐能得今世后世无量苦果报故名为苦。譬如大河水中着少毒。不能令水异。世间颠倒毒药。于一切大苦水中。则不现如说</p>
<p style="text-align: left">
	　　从天下<a>生地</a>狱时忆本天上欢乐事</p>
<p style="text-align: left">
	　　宫观婇女满目前园苑浴池以娱志</p>
<p style="text-align: left">
	　　又见狱火来烧身似如大火焚竹林</p>
<p style="text-align: left">
	　　是时虽见天上乐徒自感结无所益</p>
<p style="text-align: left">
	　　是苦想摄缘如无常想。如是等种种分别苦。名为苦想。无我想者。苦则是无我。所以者何。五受众中尽皆是苦相。无有<a>自在</a>。若无自在是则无我。若有我自在者。不应令身有苦。如所说</p>
<p style="text-align: left">
	　　诸有无智人身心计是我</p>
<p style="text-align: left">
	　　渐近坚着故不知无常法</p>
<p style="text-align: left">
	　　是身无作者亦无有受者</p>
<p style="text-align: left">
	　　是身为无生而作种种事</p>
<p style="text-align: left">
	　　六情尘因缘六种识得生</p>
<p style="text-align: left">
	　　从三事和合因缘触法生</p>
<p style="text-align: left">
	　　从触法因缘受念业法生</p>
<p style="text-align: left">
	　　如珠日草薪和合故火生</p>
<p style="text-align: left">
	　　情尘识和合所作事业成</p>
<p style="text-align: left">
	　　相续相似有如种有牙茎</p>
<p style="text-align: left">
	　　复次我相不可得故无我。一切法有相故则知有。如见烟觉热故知有火。于五尘中各各别异。故知有情种种思惟筹量诸法故知有。心心数法此我无相故知无我。问曰。有出入气则是我相。视眴<a>寿命</a>心苦乐爱憎精勤等是我相。若无我谁有是出入息视眴寿命心苦乐爱憎精勤等。当知有我在内动发故。寿命心亦是我法。若无我如牛无御。有我故能制心入法不为放逸。若无我者谁制御心。受苦乐者是我。若无我者。为如树木则不应别苦乐。爱憎精勤亦如是。我虽微细不可以五情知。因是相故可知为有。答曰。是诸相皆是识相。有识则有入出息视眴寿命等。若识离身则无。汝等我常遍故。死人亦应有视眴入出息寿命等。复次出入息等是色法。随心风力故动发。此是识相非我相。寿命是心不相应行。亦是识相。问曰。若入<a>无心</a>定中。或眠无梦时息亦出入有寿命。何以故。言皆是识相。答曰。无心定等识虽暂无。不久必还生识不舍身故。有识时多无识时少。是故名识相。如人出行不得言其家无主。苦乐憎爱精勤等。是心相应共缘随心行。心有故便有。心无故便无。以是故是识相非我相。复次若有我者。我有二种。若常若无常。如说</p>
<p style="text-align: left">
	　　若我是常则无后身</p>
<p style="text-align: left">
	　　常不生故亦无解脱</p>
<p style="text-align: left">
	　　亦无妄无作以是故当知</p>
<p style="text-align: left">
	　　无作罪福者亦无有受者</p>
<p style="text-align: left">
	　　舍我及我所然后得涅槃</p>
<p style="text-align: left">
	　　若实有我者不应舍我心</p>
<p style="text-align: left">
	　　若我无常者则应随身灭</p>
<p style="text-align: left">
	　　如大岸堕水亦无有罪福</p>
<p style="text-align: left">
	　　如是我及知者不知者作者不作者。如檀波罗蜜中说。不得是我相故。知一切法中无我。若知一切法中无我。则不应生我心。若无我亦无我所心。我我所离故则无有缚。若无缚则是涅槃。是故行者应行无我想。问曰。是无常苦无我。为一事为三事。若是一事不应说三。若是三事。佛何以故说无常即是苦。苦即是无我。答曰。是一事。所谓受有漏法。观门分别故。有三种异无常行相应是无常想。苦行相应是苦想。无我行相应是无我想。无常不令入三界。苦令知三界罪过。无我则舍世间。复次无常生厌心。苦生畏怖。无我出拔令解脱。无常者佛说五受众是无常。苦者佛说无常则是苦。无我者佛说苦即是无我。无常者佛示五受众尽灭相。苦者佛示如箭入心。无我者佛示舍离相。无常者示断爱。苦者示断我习慢。无我者示断邪见。无常者遮常见。苦者遮今世涅槃乐见。无我者遮着处。无常者世间所可着常法是。苦者世间计乐处是。无我者世间所可计我牢固者是。是为三相分别想。无我想缘摄种种。如苦想中说。食厌想者。观是食从不净因缘生。如肉从精血水道生。是为脓虫住处。如酥乳酪血变所成与烂脓无异。厨人污垢种种不净。若着口中恼有烂涎。二道流下与唾和合。然后成味。其状如吐从腹门入。地持水烂风动火煮如釜熟糜。滓浊下沉清者在上。譬如酿酒滓浊为屎清者为尿。腰有三孔风吹腻汁散入百脉。与先血和合凝变为肉。从新肉生脂骨髓。从是中生身根。从新旧肉合。生五情根。从五根生五识。五识次第生<a>意识</a>。分别取相筹量好丑。然后生我我所心等诸烦恼及诸罪业。观食如是本末因缘种种不净。知内四大与外四大无异。但以我见故强为我有。复次思惟此食垦植耘除收获蹂治。舂磨洮汰炊煮乃成用功甚重。计一钵之饭。作夫流汗集合。量之食少汗多。此食作之功重辛苦如是。入口食之即成不净。无所一直宿昔之间变为屎尿。本是美味人之所嗜变成不净恶不欲见。行者自思如此弊食。我若贪着当堕<a>地狱</a>啖烧铁丸。从地狱出当作畜生牛羊骆驼偿其宿债。或作猪狗常啖粪除。如是观食则生厌想。因食厌故于五欲中皆厌。譬如一<a>婆罗门</a>修净洁法。有事缘故到不净国。自思我当云何得免此不净。唯当干食可得清净。见一老母卖白髓饼而语之言。我有因缘住此百日。常作此饼送来当多与价。老母日日作饼送之。婆罗门贪着饱食<a>欢喜</a>。老母作饼初时白净。后转无色无味。即问老母何缘尔耶。母言痈疮差故。婆罗门问。此言何谓。母言。我大家夫人隐处生痈。以面酥<a>甘草</a>拊之。痈熟脓出和合酥饼。日日如是。以此作饼与汝。是以饼好。今夫人痈差。我当何处更得。婆罗门闻之两拳打头捶胸吁呕。我当云何破此净法我为了矣。弃舍缘事驰还本国。行者亦如是。着是饮食欢喜乐啖。见其好色细滑香美可口不观不净。后受苦报悔将何及。若能观食本末如是生恶厌心。因离食欲四欲皆舍。于欲界中乐悉皆舍离断此五欲。于五下分结亦断。如是等种种因缘恶罪不复乐着。是名食厌想。问曰。无常苦无我想。与无漏智慧相应。食厌等四想与有漏智慧相应。次第法应在前。今何以后说。答曰。<a>佛法</a>有二种道见道<a>修道</a>。见道中用是三想。破诸邪见等得圣果犹未离欲。为离欲故三想次第说是食厌等四想。得离淫欲等诸烦恼。初三想示见谛道。中四想为示学修道。后三想示无学道。初习身念处中。虽有食厌想功用少故佛不说。今为须陀洹斯陀含度欲故无我想次第说食厌等四想。一切世间不可乐想者。若念世间<a>色欲</a>滋味车乘服饰卢观园宅种种乐事则生乐想。若念世间众恶罪事。则心生厌想。何等恶事。恶事有二种。一者众生。二者土地。众生有八苦之患。生老病死恩爱别离怨憎同处所求不得。略而言之五受众苦众生之罪。淫欲多故不别好丑。不随父母师长教诲。无有惭愧与禽兽无异。嗔恚多故不别轻重。嗔毒狂发乃至不受佛语。不欲闻法。不畏恶道。杖楚横加不知他苦。入大闇中都无所见。愚痴多故所求不以道。不识事缘。如构角求乳。无明覆故。虽蒙日照永无所见。悭贪多故其舍如冢人不向之。憍慢多故不敬贤圣不孝父母。憍逸自坏永无所直。邪见多故不信今世后世不信罪福不可共处。如是等诸烦恼多故。弊败为无所直。恶业多故造无间罪。或杀父母或伤害贤圣或要时荣贵谗贼忠贞残害亲戚。复次世间众生善好者少。弊恶者多。或时虽有善行贫贱鄙陋。或虽富贵端政而所行不善。或虽好布施而贫乏无财。或虽富有财宝。而悭惜贪着不肯布施。或见人有所思默无所说。便谓憍高自畜不下接物。或见好下接物恩惠普润。便谓欺诳谄饰。或见能语善论。便谓恃是小智以为憍慢。或见质直好人。便共欺诳调捉引挽陵易。或见善心柔濡。便共轻陵踏蹴不以理遇。若见持戒清净者。便谓所行矫异轻贱不数。如是等众生弊恶无一可乐土地。恶者一切土地多衰无吉。寒热饥渴疾病恶疫毒气侵害老病死畏无处不有。身所去处众苦随之无处得免。虽有好国丰乐安隐。多为诸烦恼所恼则不名乐土。一切皆有二种苦。身苦心苦。无国不有如说</p>
<p style="text-align: left">
	　　有国土多寒或有国多热</p>
<p style="text-align: left">
	　　有国无救护或有国多恶</p>
<p style="text-align: left">
	　　有国常饥饿或有国多病</p>
<p style="text-align: left">
	　　有国不修福如是无乐处</p>
<p style="text-align: left">
	　　众生土地有如是恶。思惟世间无一可乐。欲界恶事如是。上二界死时退时。大生懊恼甚于下界。譬如极高处堕摧碎烂坏。问曰。无常想苦想无我想一切世间不可乐想。有何等异而别说。答曰。有二种观。总观别观。前为总观此中别观。复有二种观。法观众生观。前为呵一切法观。此中观众生<a>罪恶</a>不同。复次前者无漏道。此中有漏道。前见谛道今思惟道。如是等种种差别。一切地中摄缘三界法。是名一切世间不可乐想。死想者如死念中说。不净想者如身念处中说。断想离想尽想者缘涅槃相。断诸结使故名断想。离结使故名离想。尽诸结使故名尽想。问曰。若尔者一想便足。何以说三。答曰。如前一法三种说。无常即是苦。苦即是无我。此亦如是一切世间罪恶深重故三种呵。如伐大树不可以一下断。涅槃微妙法。昔所未得。是故种种赞。名为断想离想尽想。复次断三毒故名为断。离爱故名为离。灭一切苦更不生故名为尽。复次行者于暖法顶法忍法世间第一法正智慧观。远诸烦恼是名离想。得无漏道断诸结使。是名断想。入涅槃时灭五受众不复相续。是名尽想。断想有余涅槃。尽想无余涅槃。离想二涅槃方便门。是三想有漏无漏故。一切地中摄(十想竟)</p>
<p style="text-align: left">
	　　大智度</p>
<p style="text-align: left">
	　　初品中十一智释论第三十八(丹云三三昧义<a>三根</a>义合)</p>
<p style="text-align: left">
	　　十一智法智比智他心智世智苦智集智灭智道智尽智无生智如实智</p>
<p style="text-align: left">
	　　法智者。欲界系法中无漏智。欲界系因中无漏智。欲界系法灭中无漏智。为断欲界系法道中无漏智。及法智品中无漏智。比智者。于色无<a>色界</a>中无漏智亦如是。他心智者。知欲界色界系现在他心心数法及无漏心心数法少分。世智者诸有漏智慧。苦智者五受众无常苦空无我观时。得无漏智。集智者。有漏法因。因集生缘观时无漏智。灭智者。灭止妙出观时无漏智。道智者。道正行达观时无漏智。尽智者。我见苦已断集已尽证已修道已。如是念时无漏智慧见明觉。无生智者。我见苦已不复更见。断集已不复更断。尽证已不复更证。修道已不复更修。如是念时无漏智慧见明觉。如实智者。一切法总相别相。如实正知无有挂碍。是法智缘欲界系法及欲界系法因欲界系法灭。为断欲界系法道比智亦如是。世智缘一切法。他心智缘他心有漏无漏心心数法。苦智集智缘五受众灭智缘尽。道智缘无漏五众。尽智无生智俱缘四谛。十智一有漏八无漏一当分别。他心智缘有漏心。是有漏缘无漏心。是无漏法智。摄法智及他心智苦智集智灭智道智尽智无生智少分。比智亦如是。世智摄世智及他心智少分。他心智摄他心智及法智比智世智道智尽智无生智少分。苦智摄苦智及法智比智尽智无生智少分。集智灭智亦如是。道智摄道智及法智比智他心智尽智无生智少分。尽智摄尽智及法智比智他心智苦智集智灭智道智少分。无生智亦如是。九智八根相应。除慧根忧根苦根。世智十根相应除慧根。法智比智苦智。空三昧相应。法智比智灭智尽智无生智。无相三昧相应。法智比智他心智苦智集智道智尽智无生智。无作三昧相应。法智比智世智苦智尽智无生智。无常想苦想无我想相应。世智中四想相应。法智比智灭智尽智无生智。后三想相应。有人言。世智或与离想相应。法智缘九智除比智。比智亦如是。世智他心智尽智无生智缘十智。苦智集智缘世智及有漏他心智。灭智不缘智道智。缘九智除世智。法智比智十六相。他心智四相。苦集灭道各各四相。尽智无生智俱十四相。除空相无我相。暖法顶法忍法中世智十六相。世间第一法中世智四相除无相。(转相观相也旧言十六圣行)初入无漏心成就一世智。第二心增苦智法智。第四心增比智。第六心增集智。第十心增灭智。第十四心增道智。若离欲者增他心智。无学道增尽智。得不坏解脱增无生智。初无漏心中不修智。第二心中现在未来修二智。第四心中现在修二智未来修三智。第六心中现在未来修二智。第八心中现在修二智。未来修三智。第十心中现在未来修二智。第十二心中现在修二智。未来修三智。第十四心中现在未来修二智第十六心中现在修二智。未来修六智。若离欲修七智。须陀洹欲离欲界结使。十七心中修七智。除他心智尽智无生智。第九解脱心中修八智。除尽智无生智。信解脱人转作见得。双道中修六智。除他心智世智尽智无生智。离七地欲时。无碍道中修七智除他心智尽智无生智。解脱道中修八智除尽智无生智。离有顶欲时无碍道中修六智。除他心智世智尽智无生智。八解脱道中修七智。除世智尽智无生智。无学初心第九解脱不时解脱人修十智及一切有漏无漏善根。若时解脱人修九智及一切有漏无漏善根。如是等种种以阿毗昙门广分别。如实智分别相。此般若波罗蜜后品广说。复次有人言。法智者知欲界五众无常苦空无我。知诸法因缘和合生。所谓无明因缘诸行乃至生因缘老死。如佛为须尸摩梵志说。先用法智分别诸法。后用涅槃智。比智者知现在五受众无常苦空无我。过去未来及色无色界中五受众。无常苦空无我亦如是。譬如见现在火热能烧。以此比知过去未来及余国火。亦如是。他心智者。知他众生心心数法。问曰。若知他心心数法。何以故。但名知他心。答曰。心是主故但名知他心。若说心当知已说心数法。世智者名为假智。圣人于实法中知凡夫人。但假名中知。以是故名假智。如栋梁椽壁名为屋。但知是事不知实义。是名世智。苦智者。用苦慧呵五受众。问曰。五受众亦无常亦苦亦空亦无我。何以故。但说苦智不说无常空无我智。答曰。为苦谛故说苦智。集谛故说集智。灭谛故说灭智。道谛故说道智。问曰。五受众有种种恶。何以故。但说苦谛不说无常谛空无我谛。答曰。若说无常空无我谛。亦不坏<a>法相</a>。以众生多着乐畏苦故。佛呵世间一切皆是苦。欲令舍离故。无常空无我中。众生不大畏故不说。复次佛<a>说法</a>中五受众有异名名为苦。以是故但说苦智。是苦智或有漏或无漏。若在暖法顶法忍法世间第一法是有漏。若入见谛道是无漏。何以故。从暖法。至世间第一法中。四种观苦故。集智灭智道智亦如是。复次苦智名知苦相。实不生集智。名知一切法离无有和合。灭智名知诸法常寂灭如涅槃。道智名知一切法常清净无正无邪。尽智名知一切法无所有。无生智名知一切生法不实不定故不生。如实智者。十种智所不能知。以如实智故。能知十智各各相各各缘各各别异各各有观法。是如实智中。无相<a>无缘</a>无别。灭诸观法亦不有观。十智中有<a>法眼</a>慧眼。如实智中唯有佛眼。十智阿罗汉辟支佛菩萨共有。如实智唯独佛有。所以者何。独佛有不诳法。以是故知。如实智独佛有。复次是十智入如实智中。失本名字唯有一实智。譬如十方诸流水皆入大海舍本名字但名大海。如是等种种分别十一智义。此中略说(丹云十一智竟)</p>
<p style="text-align: left">
	　　三三昧有觉有观三昧。无觉有观三昧。无觉无观三昧</p>
<p style="text-align: left">
	　　一切禅定摄心。皆名为三摩提。秦言正心行处。是心从无始世界来常曲不端。得是正心行处心则端直。譬如蛇行常曲入竹筒中则直。是三昧三种。欲界未到地。初禅与觉观相应故。名有觉有观。二禅中间但观相应故。名无觉有观。从第二禅乃至有顶地。非觉观相应故。名无觉无观。问曰三昧相应心数法乃至二十。何以故但说觉观。答曰。是觉观娆乱三昧。以是故说是二事。虽善而是三昧贼难可舍离。有人言。心有觉观者无三昧。以是故佛说有觉有观三昧但不牢固觉观力小微。是时可得有三昧。是觉观能生三昧亦能坏三昧。譬如风能生雨亦能坏雨。三种善觉观能生初禅。得初禅时发大欢喜觉观故心散还失。以是故但说觉观。问曰。觉观有何差别。答曰。粗心相名觉。细心相名观。初缘中心发相名觉。后分别筹量好丑名观。有三种粗觉。欲觉嗔觉恼觉。有三种善觉。出要觉无嗔觉无恼觉。有三种细觉。亲里觉国土觉不死觉。六种觉妨三昧。三种善觉能开三昧门。若觉观过多还失三昧。如风能使船风过则坏船。如是种种分别觉观。问曰。经说三种法。有觉有观法。无觉有观法。无觉无观法。有觉有观地。无觉有观地。无觉无观地。今何以但说三种三昧。答曰。妙而可用者取。有觉有观法者。欲界未到地初禅中觉观相应法。若善若不善若无记。无觉有观法者。禅中间观相应法。若善若无记。无觉无观法者。离觉观法一切色心不相应行及无为法。有觉有观地者。欲界未到地梵世。无觉有观地者。禅中间善修是地作大梵王。无觉无观地者。一切光音一切遍净一切广果一切无色地。于中上妙者是三昧。何等是三昧从空等三三昧。乃至金刚及阿罗汉辟支佛诸三昧。观十方佛三昧乃至首楞严三昧。从断一切疑三昧。乃至三昧王等诸佛三昧。如是等种种分别。略说三三昧义竟</p>
<p style="text-align: left">
	　　三根未知欲知根知根知已根</p>
<p style="text-align: left">
	　　未知欲知根者无漏九根和合。信行法行人。于见谛道中名未知欲知根。所谓信等五根。喜乐舍根意根。信解见得人。思惟道中是九根转名知根。无学道中。是九根名知已根。问曰。何以故。于二十二根中。但取是三根。答曰。利解了了自在相。是名为根。余十九根根相不具足故不取。是三根利能直入至涅槃。诸有为法中主故。得自在能胜诸根。复次十根但有漏自得。无所利益故九根不定。或有漏或无漏故不说。菩萨应具足。问曰。十想亦有漏亦无漏。何以故。说应具足。答曰。十想皆是助道求涅槃法。信等五根虽是善法不尽求涅槃。如阿毗昙中说。谁成就信等五根。不断善根者。复次若五根清净变为无漏。三根中已摄。是三根中必有意根。三受中必有一受。以是故但说三根。复次二十二根。有善有不善有无记杂。是故不说应具足。是三根受众行众识众摄。未知欲知根在六地。知根知已根在九地。三根缘四谛六想相应。未知欲知根三根因。知根二根因。知已根但知已根因。未知欲知根。次第生二根。知根次第或生有漏根。或生知根或生知已根。知已根或生有漏根或生知已根。如是等以阿毗昙门广分别说。复次未知欲知根。名诸法实相。未知欲知故生信等五根。是五根力故。能得诸法实相。如人初入胎中得二根身根命根。尔时如段肉未具。诸根不能有所别知。五根成就能知五尘。菩萨亦如是。初发心欲作佛。未具足是五根。虽有愿欲知诸法实相不能得知。菩萨生是信等五根。则能知诸法实相。如眼四大及四大造色和合名为眼。先虽有四大。四大造色未清净故。不名眼根。不断善根人虽有信未清净故。不名为根。若菩萨得是信等五根。是时能信诸法实相不生不灭不垢不净非有非无非取非舍常寂灭真净如<a>虚空</a>。不可示不可说。一切语言道过出一切心心数法所行如涅槃。是则佛法。菩萨以信根力故。能受精进根力故。勤行不退不转。念根力故不令不善法入摄诸善法。定根力故心散五欲中。能摄实相中慧根力故。于佛智慧中少多得义味不可坏。五根所依意根必与受具。若喜若乐若舍。依是根入菩萨位乃至未得无生法忍果。是名未知欲知根。此中知诸法实相。了了故名知根。从是得无生法忍果。住阿鞞跋致地得受记。乃至满十地。坐道场得金刚三昧。于其中间名为知根。断一切烦恼习。得阿耨多罗三藐三菩提。一切可知法。智慧遍满故。名为知已根(丹云三根竟)</p>
<p style="text-align: left">
	　　</p>
				</div></div><hr><script charset='utf-8' src='../../js/footer.js'></script></body></html>