<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大智度论 第三十七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大智度论 第三十七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大智度论 第三十七卷</strong><br />
	<br />
	　　大智度论释习相应品第三之余(卷三十七)</p>
<p style="text-align: left">
	　　圣者龙树造</p>
<p style="text-align: left">
	　　后秦龟兹国<a>三藏</a>鸠摩罗什译</p>
<p style="text-align: left">
	　　复次<a>舍利弗</a>。<a>菩萨</a>摩诃萨行般若波罗蜜。萨婆若不与过去世合。何以故。过去世不可见。何况萨婆若与过去世合。萨婆若不与未来世合。何以故。未来世不可见。何况萨婆若与未来世合。萨婆若不与现在世合。何以故。现在世不可见。何况萨婆若与现在世合。<a>舍利</a>弗。菩萨摩诃萨如是习应。是名与般若波罗蜜相应</p>
<p style="text-align: left">
	　　释曰。菩萨行般若波罗蜜。不观萨婆若与过去世同。何以故。过去世是虚妄。萨婆若是实法。过去世是生灭相。萨婆若非生灭相。过去世及法求觅不可得。何况萨婆若与过去世合。复次佛自说因缘。菩萨摩诃萨行般若波罗蜜。不见过去世。何况萨婆若与过去世合。未来现在世亦如是。未来世除生灭相其余义同。复次以时故说有三世。过去未来现在。时义如一时中说。复次萨婆若是十方三世诸佛真实智慧。三世者从凡夫虚妄生。云何与萨婆若合。譬如真金不与弊铁同相。问曰。如<a>随喜</a>品中说。菩萨摩诃萨念过去现在诸佛萨婆若智慧等诸功德。回向阿耨多罗三藐三菩提。云何言过去现在世不与萨婆若合。答曰。若以着心取相念萨婆若者。不名回向阿耨多罗三藐三菩提。譬如杂毒食初虽香美后不便身。若菩萨分别过去现在诸佛萨婆若者。应与三世合。今不取相故则无有合。问曰。菩萨亦念未来世当成佛。萨婆若亦自念我当得萨婆若。是名与未来世萨婆若合。云何言不合。答曰。萨婆若过<a>三界</a>出三世。毕竟清净相。<a>行者</a>但以忆想分别我当得是萨婆若。如<a>世间</a>法忆想当有所得。而是事未生未有。时节未至因缘未会都无处所。云何当与合。如明当服苏今已忆臭。又如迦栴延<a>弟子</a>辈言未来世中菩提。语菩萨言。若能修相好身者。我当来处之。如贵家女自恣无难。遣使语贫家子言。汝好庄严房舍帏帐种种备具。我当来处汝家中。如是说者是不<a>如法</a>。以是故不得以萨婆若与三世合。问曰。余法甚多。何以但说萨婆若。答曰。是萨婆若菩萨所归趣。深心欲得。于三世中求索故。问曰。何以不于有为无为法中求。答曰。后当说一切法中求</p>
<p style="text-align: left">
	　　复次舍利弗。菩萨摩诃萨行般若波罗蜜。色不与萨婆若合。色不可见故。受想行识亦如是。眼不与萨婆若合。眼不可见故。耳鼻舌身意亦如是。色不与萨婆若合。色不可见故。声香味触法亦如是。舍利弗。菩萨摩诃萨如是习应名与般若波罗蜜相应</p>
<p style="text-align: left">
	　　问曰。何以但说五众十二入。不说十八界<a>十二因缘</a>。答曰。应当说。或时诵者忘失。何以知之。佛所说五众十二入十八界十二因缘事垢净。五众十八界十二入十二因缘名为事。不定是垢不定是净。是中或有结使生。或有善法生。如田定能生物随种皆生。众界入十二因缘是为事。<a>六波罗蜜</a>乃至一切种智是为净种。所以不说垢者。是菩萨结使已薄不以自恼。是故不说。又菩萨智慧深入解诸法空。无诸烦恼但集诸功德。以是故应说十八界十二因缘。如色等事中不应有萨婆若合。所以者何。是萨婆若三世中不可得故。色等事中亦不可得。是皆世间因缘和合无有定性</p>
<p style="text-align: left">
	　　复次舍利弗。菩萨摩诃萨行般若波罗蜜。檀波罗蜜不与萨婆若合。檀波罗蜜不可见故。乃至般若波罗蜜亦如是。四念处不与萨婆若合。四念处不可见故。乃至八圣道分亦如是</p>
<p style="text-align: left">
	　　问曰。五众等是世间法。可不与萨婆若合。六波罗蜜云何不与合。答曰。六波罗蜜有二种。一者世间。二者出世间。为世间檀波罗蜜故说不与合。出世间檀波罗蜜应与合。复次菩萨行六波罗蜜。漏结未尽。不得与佛萨婆若合。复次佛说六波罗蜜空尚不可见。何况与萨婆若合。三十七品亦如是。问曰。是六波罗蜜杂有道俗故。三十七品趣<a>涅槃</a>道云何不合。答曰。三十七品是二乘法但为涅槃。菩萨为佛道。是故不合。问曰。摩诃衍品中有三十七品。亦是菩萨道。云何不与萨婆若合。答曰。有菩萨以着心故。行三十七品多回向涅槃。是故佛说不合</p>
<p style="text-align: left">
	　　佛十力乃至十八不共法不与萨婆若合。佛十力乃至十八不共法不可见故。舍利弗。菩萨摩诃萨如是习应。是名与般若波罗蜜相应</p>
<p style="text-align: left">
	　　释曰。是十力乃至十八不共法。虽是妙法为萨婆若故行。以菩萨漏结未尽故。不应与萨婆若合。复次佛十力等法有三种。一者菩萨所行虽未得佛道渐渐修习。二者佛所得而菩萨忆想分别求之。三者佛心所得。上二种不应与合。下一种虽可合而菩萨未得。是故不合。复次空故不可见。不可见故不合。是以皆言不可见故</p>
<p style="text-align: left">
	　　复次舍利弗。菩萨摩诃萨行般若波罗蜜。佛不与萨婆若合。萨婆若不与佛合。菩提不与萨婆若合。萨婆若不与菩提合</p>
<p style="text-align: left">
	　　问曰。菩萨及菩萨法。可不与萨婆若合。云何佛及菩提复不与合。答曰。佛是人。萨婆若是法。人是假名。法是因缘。众生乃至知者见者无故佛亦无。众生中尊上第一是名为佛。是故不合。复次得萨婆若故名为佛。若佛得萨婆若。先以是佛不须萨婆若。若非佛得萨婆若者。何以言佛得萨婆若。以是故和合因缘生不得言先后。复次离佛无萨婆若离萨婆若无佛。得萨婆若故名佛。佛所有故名萨婆若。问曰。佛是人故可不与合。菩提是无上道云何不合。答曰。菩提名为佛智慧。萨婆若名为佛一切智慧。十力智为菩提。第十一如实智名为萨婆若。二智不得一心中生。复次是十力等诸<a>佛法</a>及佛菩提。皆是菩萨忆想分别非实。唯佛所得萨婆若是实。今此菩提是菩萨菩提。是心中虚妄未实。云何与萨婆若合。复次此经中佛自说不合因缘</p>
<p style="text-align: left">
	　　何以故。佛即是萨婆若。萨婆若即是佛。菩提即是萨婆若。萨婆若即是菩提。舍利弗。菩萨摩诃萨行般若波罗蜜。如是习应。是名与般若波罗蜜相应。复次舍利弗。菩萨摩诃萨行般若波罗蜜。不习色有不习色无。受想行识亦如是。不习色有常不习色无常。受想行识亦如是。不习色苦不习色乐。受想行识亦如是。不习色我不习色非我。受想行识亦如是。不习色寂灭不习色非寂灭。受想行识亦如是。不习色空不习色非空。受想行识亦如是。不习色有相不习色无相。受想行识亦如是。不习色有作不习色无作。受想行识亦如是。是菩萨摩诃萨行般若波罗蜜时。不作是念。我行般若波罗蜜。不行般若波罗蜜。非行非不行般若波罗蜜。舍利弗。菩萨摩诃萨如是习应。是名与般若波罗蜜相应</p>
<p style="text-align: left">
	　　释曰。若菩萨观五众非有非无。于是亦不着。尔时与般若波罗蜜相应。所以者何。一切世间着二见。若有若无。顺<a>生死</a>流者多著有。逆生死流者多着无。我见多者著有。邪见多者着无。复次四见多者著有。邪见多者着无。二毒多者著有。无明多者着无。不知五众因缘集生著有。不知集者着无。近恶知识及邪见外书故堕断灭无罪福。中无见者着无。余者著有。或有众生。谓一切皆空心着是空。着是空故名为无见。或有众生。谓一切六根所知法皆有。是为有见。爱多者著有见见多者着无见。如是等众生著有见无见。是二种见虚妄非实破中道。譬如人行狭道一边深水一边大火二边俱死。著有着无二事俱失。所以者何。若诸法定实有则无因缘。若从因缘和合生。是法无自性。若无自性即是空。若无法是实则无罪福。无缚无解亦无诸法种种之异。复次有见者与无见者相违。相违故有是非。是非故共诤。有诤故起诸结使。结使故生业。生业故开恶道门。实相中无有相违是非斗诤。复次著有者事若无常则生忧恼。若着无者作诸罪业死堕<a>地狱</a>受苦。不著有无者无有如是等种种过失。应舍是则得实。复次是五众若常若无常是事不然。所以者何。若五众常则无生无灭。无生无灭故则无罪福。无罪福故则无<a>善恶</a>果报。世间如涅槃不坏相。如是妄语谁当信者。现见死亡啼哭。是则众生无常。如草木雕落华果磨灭。是则外物无常。大劫尽时一切都灭。是为大无常。如是等种种因缘。如是五众常不可得。复次无常破常。不应以无常为是。所以着何。若诸法无常相念念皆灭。则六情不能取六尘。所以者何。内心外尘。俱无住故。不应得缘不应得知。亦无修习因缘果报。因缘多故果报亦多。此事不应得。又以有常见与无常见共诤。如是等种种因缘。五众无常则不可得苦乐。我非我若空若实。有相无相。有作无作。此义如先处处说。五众寂灭者。因缘生故无性。无性故寂灭。寂灭故如涅槃。三毒炽然故不寂灭。无常火然故不寂灭。不着三毒。实相故不寂灭。三毒各各分别相故不寂灭。此义先未说故今是中说。若菩萨摩诃萨。能如是离二边行中道。行般若波罗蜜亦不着。所以者何。菩萨不可得。般若波罗蜜亦不可得。故不行般若波罗蜜亦不着。所以者何。余诸凡夫不能如菩萨观诸法实相。云何当言我不行般若波罗蜜。行不行亦不着。二俱过故。是名与般若波罗蜜相应相</p>
<p style="text-align: left">
	　　复次舍利弗。菩萨摩诃萨不为般若波罗蜜故行般若波罗蜜。不为檀波罗蜜尸罗波罗蜜羼提波罗蜜毗梨耶波罗蜜禅波罗蜜故行般若波罗蜜。不为阿鞞跋致地故行般若波罗蜜。不为成就众生故行般若波罗蜜。不为净佛世界故行般若波罗蜜。不为佛十力四无所畏四无碍智十八不共法故行般若波罗蜜。不为内空故行般若波罗蜜不为外空内外空空空大空第一义空有为空无为空毕竟空无始空散空性空诸法空自相空不可得空无法空有法空无法有法空故行般若波罗蜜。不为如法性实际故行般若波罗蜜。何以故。是菩萨摩诃萨行般若波罗蜜时。不坏诸<a>法相</a>故。如是习应。是名与般若波罗蜜相应</p>
<p style="text-align: left">
	　　问曰。六波罗蜜乃至如法性实际此是佛法。菩萨若不为是佛法故行般若波罗蜜。更有何法可为行般若波罗蜜。答曰。如佛此中自说诸法无有破坏者。不坏诸法相故。亦不分别是檀是悭乃至是三界是实际。复次有菩萨。于此善法深心系着。以系着故能生罪。为是人故说是六波罗蜜。乃至实际皆空无有自性。如梦如幻汝莫生着。真菩萨不为是故行。有菩萨心无所著。行六波罗蜜乃至实际。为是人故说为是事故行般若波罗蜜。如后品中说。为具足六波罗蜜。乃至为<a>教化</a>众生。净佛世界故行般若波罗蜜</p>
<p style="text-align: left">
	　　复次舍利弗。菩萨摩诃萨行般若波罗蜜。不为如意<a>神通</a>故行般若波罗蜜。不为天耳故。不为他心智故。不为<a>宿命</a>智故。不为天眼故。不为漏尽神通故。行般若波罗蜜。何以故。菩萨摩诃萨行般若波罗蜜。尚不见般若波罗蜜。何况见菩萨神通。舍利弗。菩萨摩诃萨如是行。是名与般若波罗蜜相应</p>
<p style="text-align: left">
	　　问曰。先说禅波罗蜜中已具说五神通。今何以复重说。答曰。彼中总相说不列名字。此中别相说。复次功德果报。所谓五神通菩萨得是五神通。广能利益众生。复次虽有慈悲般若波罗蜜。无五神通者如鸟无两翼不能高翔。如健人无诸器杖而入敌阵。如树无华果无所<a>饶益</a>。如枯渠无水无所润及。以是故重说五神通。及余无量佛法中别说无咎。问曰。若尔者。佛何以言莫为五神通故行般若波罗蜜。答曰。多有无方便菩萨。得五神通轻余菩萨心生憍高。为是故说。所以者何。菩萨于般若波罗蜜诸佛之母尚不着。何况五神通</p>
<p style="text-align: left">
	　　复次舍利弗。菩萨摩诃萨行般若波罗蜜。不作是念。我以如意神通飞到东方。供养恭敬如恒河沙等诸佛。南西北方四维上下亦如是。复次舍利弗。菩萨摩诃萨行般若波罗蜜。不作是念。我以天耳闻十方诸佛所<a>说法</a>。不作是念。我以他心智当知十方众生心所念。不作是念。我以宿命通知十方众生宿命所作。不作是念。我以天眼见十方众生死此生彼。舍利弗。菩萨摩诃萨如是行。是名与般若波罗蜜相应。亦能度无量阿僧祇众生</p>
<p style="text-align: left">
	　　释曰。先虽说五神通名。今此中说其功用。问曰。菩萨何以故不作是念。我以如意神通飞到十方。供养恭敬如恒河沙等诸佛。答曰。已拔我见根本故。已摧破憍慢山故。善修三<a>解脱</a>门三三昧故。佛身虽妙亦入三解脱门。如热金丸虽见色妙不可手触。又诸法如幻如化无来无去无近无远无有定相。如幻化人谁去谁来。不取神通国土此彼近远相故无咎。若能在佛前住于<a>禅定</a>。变为无量身至十方供养诸佛无所分别。已断法爱故。余通亦如是。菩萨得是五神通。为供养诸佛故。变无量身显大神力。于十方世界三恶趣中度无量众生。如往生品中说</p>
<p style="text-align: left">
	　　舍利弗。菩萨摩诃萨能如是行般若波罗蜜。恶魔不能得其便。世间众事所欲随意。十方各如恒河沙等诸佛。皆悉拥护是菩萨。令不堕声闻辟支佛地。四天王天乃至阿迦尼吒天。皆亦拥护是菩萨不令有碍。是菩萨所有重罪现世轻受。何以故。是菩萨摩诃萨用普慈加众生故。舍利弗。是菩萨摩诃萨如是行。是名与般若波罗蜜相应</p>
<p style="text-align: left">
	　　释曰。今赞是菩萨。如上行般若波罗蜜得大功德是名菩萨。智慧功力果报得此五利。问曰。魔是欲界主。菩萨是人肉眼不得<a>自在</a>。云何不能得其便。答曰。如此中佛自说。诸佛诸大天拥护故。复次是菩萨行毕竟不可得自相空故。于一切法中皆不着。不着故无违错。无违错故魔不能得其便。譬如人身不疮虽卧毒屑中毒亦不入。若有小疮则死无疑。又是菩萨于诸佛中心不着。于诸魔中心不嗔。是故魔不得便。复次菩萨深入忍波罗蜜慈三昧故。一切外恶不能中伤。所谓水火刀兵等。世间众事者资生所须。所谓治生谐偶。种莳果树旷路作井安立客舍如法理事皆得如意。若欲造立塔寺作大福德。若作大施。若欲说法教度众生皆得如意。如是等世间众事若大若小皆得如法随意。所以者何。是菩萨世世集无量福德智慧因缘故。复次是菩萨行般若波罗蜜。于一切法中心不着。心不着故结使薄。结使薄故能生深厚善根。深厚善根生故所愿如意。复次是菩萨行般若波罗蜜故。诸大天皆敬念是菩萨赞叹称扬其名。诸龙鬼等闻诸天称说。亦来助成其事。是故世间众事皆得如意。复次是菩萨为诸佛所念。威德所加皆得如意。问曰。十方诸佛心等。何以偏念是菩萨。答曰。是菩萨智慧功德大故。诸佛心虽平等。法应念是菩萨以劝进余人。又是菩萨得佛智慧气分故。别知善恶赏念好人无过于佛。是故佛念。复次佛念不欲令堕声闻辟支佛故。所以者何。入空无相无作。以佛念故而不堕落。譬如鱼子母念故得生不念则坏。诸大天拥护者。不欲令失其所行。诸天效佛念故又诸天以菩萨行般若波罗蜜。都无所著不乐世乐。但欲教化众生故住于世间。知其尊贵故念。所有重罪者。先世重罪应入地狱。以行般若波罗蜜故现世轻受。譬如重囚应死有势力者护则受鞭杖而已。又如王子虽作重罪以轻罚除之。以是王种中生故。菩萨亦如是。能行是般若波罗蜜得实智慧故。即入佛种中生。佛种中生故虽有重罪云何重受。复次譬如铁器中空故在水能浮中实则没。菩萨亦如是。行般若波罗蜜智慧心虚故不没重罪。凡人无智慧故沉没重罪。复次佛此中自说因缘所以得五功德者。用普慈加众生故。问曰。先言行般若波罗蜜故具五功德。今何以言用普慈加众生故。答曰。能生无量福无过于慈。是慈因般若波罗蜜生。得无量利益。复次恶魔不得便。诸佛所念重罪今世轻受。是般若波罗蜜力。世间众事所欲随意诸天拥护是大慈力。复次有二种缘。一者众生。二者法。是菩萨若缘众生则是慈心。若缘法则是行般若波罗蜜。是慈从般若波罗蜜生。随顺般若波罗蜜教。是故说慈无咎</p>
<p style="text-align: left">
	　　复次舍利弗。菩萨摩诃萨行般若波罗蜜时。疾得诸陀罗尼门诸三昧门。在所生处常值诸佛。乃至得阿耨多罗三藐三菩提。初不离见佛。舍利弗。菩萨摩诃萨如是习应。是名与般若波罗蜜相应</p>
<p style="text-align: left">
	　　释曰。陀罗尼三昧门如先说。疾得者。福德因缘故心柔软。行深般若波罗蜜故智慧心利。以是故疾得。如上说五功德故疾得。所生处常值诸佛者。是菩萨除诸佛母般若波罗蜜。其余一切众事皆不爱着。是以在所生处常值诸佛。如人常喜斗诤生还活地狱。复执刀杖共相加害。淫欲多故常受胞胎又作淫鸟。嗔恚多故还生毒兽蛇虺之属。愚痴多者如灯蛾赴火地中隐虫等。是诸菩萨爱敬于佛及实相般若波罗蜜。及修<a>念佛</a>三昧业故。所生处常值诸佛。复次如先菩萨愿见诸佛中说。终不离见佛者。又人虽一世见佛更不复值。如毗婆尸佛时。王师<a>婆罗门</a>虽得见佛及僧。而恶口毁呰言。此人等如畜生不别好人见我不起。以是罪故经九十一劫堕畜生中。复次深念佛故终不离佛。世世善修念佛三昧故。不失菩萨心故。作不离佛愿。愿生在佛世故。种值佛业缘常相续不断故。乃至阿耨多罗三藐三菩提。终不离见佛。问曰。此是果报事。云何说与般若波罗蜜相应。答曰。般若波罗蜜相应故值佛。或时果中说因故。相应有二种。一者心相应。二者应菩萨行。所谓生好处值遇诸佛。常闻法正忆念。是名相应</p>
<p style="text-align: left">
	　　复次舍利弗。菩萨摩诃萨行般若波罗蜜时。不作是念。有法与法若合若不合。若等若不等。何以故。是菩萨摩诃萨不见是法与余法若合若不合若等若不等。舍利弗。菩萨摩诃萨如是习应。是名与般若波罗蜜相应</p>
<p style="text-align: left">
	　　释曰。一切法无有法与法共合者。何以故。诸法无少分合故。譬如二指有四方。其一方合三方不合。不合多故。何以不名为不合。问曰。以有合处故名为合。云何言不合。答曰。合处不为指是指分。但是指分更无指法。以二指相近故。假名为合更无合法。复次色香味触总名为指。但触有合力余三无合。以是故不得言指合。复次如异类同处不名为合相。各异故。诸法亦尔。地相地中水相水中火相火中。如是性异不名为合。以是故言无有法与法合。若合若不合等者。一切法一相故名等。以皆是有相皆是无常相。皆是苦相。皆是空<a>无我</a>相。皆是不生不灭相。事无异故名为等。不等者。各各别相故。如色相无色相坚相湿相。如是等各异不同。是名不等。菩萨不见等与不等。何以故。一切法无故。自性空故无法。无法故不可见。不可见故无等不等。等与合是习相应。不合不等是不相应。问曰。何以不说相应竟然后赞叹。答曰。听者厌懈是故佛赞叹果报功德。闻者心得悦乐故</p>
<p style="text-align: left">
	　　复次舍利弗。菩萨摩诃萨行般若波罗蜜。不作是念。我当疾得法性若不得。何以故。法性非得相故。舍利弗。菩萨摩诃萨如是习应。是名与般若波罗蜜相应</p>
<p style="text-align: left">
	　　释曰。法性者诸法实相。除心中无明诸结使。以清净实观得诸法本性。名为法性。性名真实。以众生邪观故缚正观故解。菩萨不作是念。我疾得法性。何以故。法性无相无有远近。亦不言我久久当得。何以故。法性无迟无久。法性义如如法性实际义中说</p>
<p style="text-align: left">
	　　复次舍利弗。菩萨摩诃萨行般若波罗蜜时。不见有法出法性者。如是习应。是名与般若波罗蜜相应</p>
<p style="text-align: left">
	　　释曰。无明等诸烦恼。入一切法中故。失诸法自性。自性失故皆邪曲不正。<a>圣人</a>除却无明等。诸法实性还得明显。譬如阴云覆<a>虚空</a>清净性。除阴云则虚空清净性现。若有法无明不入者。是则出于法性。但是事不然。无有法出无明者。是故菩萨不见是法出法性者。譬如众流皆归于海。如粟散小王皆属转轮圣王。如众小明皆属于日</p>
<p style="text-align: left">
	　　复次舍利弗。菩萨摩诃萨行般若波罗蜜时。不作是念。法性分别诸法。如是习应。是名与般若波罗蜜相应</p>
<p style="text-align: left">
	　　问曰。何以故不作是念。法性分别诸法。答曰。为着法性贵于法性。以是因缘生诸结使。是故不作是念。问曰。若法性空一相无相。云何分别诸法。答曰。得是法性灭无明等诸烦恼。破诸法实相者。然后心清净智慧明了知诸法实。随法性者为善。不随法性者为不善。如婆蹉梵志问佛。<a>世尊</a>。天地间有善恶好丑不。佛言有。婆蹉言。我久归命佛。愿为我善说。佛言。有三种恶三种善。十种恶十种善。所谓贪欲是恶。除贪是善。嗔恚愚痴是恶。除恚痴是善。<a>杀生</a>是恶。除杀生是善。乃至邪见是恶。除邪见是善。能如实分别善恶。是我弟子入于法性。名为得道</p>
<p style="text-align: left">
	　　复次舍利弗。菩萨摩诃萨行般若波罗蜜时。不作是念。是法能得法性若不得。何以故。是菩萨不见用是法能得法性若不得。舍利弗。菩萨摩诃萨如是习应。是名与般若波罗蜜相应</p>
<p style="text-align: left">
	　　释曰。云何得法性行八圣道分得诸法实相。所谓涅槃是名得法性。复次性名诸法实相。法名般若波罗蜜。菩萨不作是念。行般若波罗蜜得是诸法性。何以故。般若波罗蜜及诸法性。是二法无有异。皆毕竟空故。云何以般若波罗蜜得达法性</p>
<p style="text-align: left">
	　　复次舍利弗。菩萨摩诃萨行般若波罗蜜时。法性不与空合。空不与法性合。如是习应。是名与般若波罗蜜相应</p>
<p style="text-align: left">
	　　释曰。菩萨不观法性是空。不观空是法性。行空得法性。缘法性得空。以是故无异。所以者何。是二毕竟空故</p>
<p style="text-align: left">
	　　复次舍利弗。菩萨摩诃萨行般若波罗蜜时。眼界不与空合。空不与眼界合。<a>色界</a>不与空合。空不与色界合。眼识界不与空合。空不与眼识界合。乃至意界不与空合。空不与意界合。法界不与空合。空不与法界合。<a>意识</a>界不与空合。空不与意识界合。是故舍利弗。是空相应名为第一相应</p>
<p style="text-align: left">
	　　释曰。眼界不与空合空不与眼界合者。眼是有。空是无。空有云何合。复次菩萨种种因缘分别。散灭是眼眼则空。空无眼名因本故有。眼空空亦无。分别是眼空是非眼空。是则眼不与空合。又空不从眼因缘生。何以故。是二法本自空故。乃至意识界亦如是。问曰。此中何以不说五众等诸法但说十八界。答曰。应说或时诵写者忘失。复有人言。若说十八界则摄一切法。有众生于心色中错。心法中不错。应闻十八界得度。是故但说十八界。问曰。何以名为第一相应。答曰。空是十方诸佛深奥之藏。唯一涅槃门更无余门。能破诸邪见戏论。是相应不可坏不可破。是故名为第一。复次佛自说第一因缘。所谓</p>
<p style="text-align: left">
	　　舍利弗。空行菩萨摩诃萨不堕声闻辟支佛地。能净佛土成就众生。疾得阿耨多罗三藐三菩提。舍利弗。诸相应中般若波罗蜜相应为最第一。最尊最胜最妙为无有上。何以故。是菩萨摩诃萨行般若波罗蜜相应。所谓空无相无作。当知是菩萨如受记无异。若近受记。舍利弗。菩萨摩诃萨如是相应者。能为无量阿僧祇众生作益厚。是菩萨摩诃萨亦不作是念。我与般若波罗蜜相应。诸佛当授我记。我当近受记。我当净佛土我得阿耨多罗三藐三菩提。当转法轮。何以故。是菩萨摩诃萨不见有法出法性。亦不见有法行般若波罗蜜。亦不见有法诸佛授记。亦不见有法得阿耨多罗三藐三菩提。何以故。菩萨摩诃萨行般若波罗蜜时。不生我相众生相乃至知者见者相。何以故。众生毕竟不生不灭故。众生无有生无有灭。若法无有生相灭相。云何是法当行般若波罗蜜。如是舍利弗。菩萨摩诃萨不见众生故。为行般若波罗蜜。众生不受故。众生空故。众生不可得故。众生离故。为行般若波罗蜜。舍利弗。菩萨摩诃萨于诸相应中为最第一相应。所谓空相应。是空相应胜余相应。菩萨摩诃萨如是习空。能生大慈大悲。菩萨摩诃萨习是相应。不生悭心。不生犯戒心。不生嗔心。不生<a>懈怠</a>心。不生乱心。不生无智心</p>
<p style="text-align: left">
	　　释曰。不堕声闻辟支佛地者。空相应有二种。一者但空。二者不可得空。但行空堕声闻辟支佛地。行不可得空空亦不可得。则无处可堕。复有二种空。一者无方便空堕二地。二者有方便空则无所堕。直至阿耨多罗三藐三菩提。复次本有深悲心入空则不堕。无大悲心则堕。如是等因缘不堕二地。能净佛世界成就众生者。菩萨住是空相应中无所复碍。教化众生令行十善道及诸善法以众生行善法因缘故佛土清净。以不杀生故<a>寿命</a>长。以不劫不盗故。佛土丰乐应念即至。如是等众生行善法则佛土庄严。问曰。教化众生则佛土净。何以别说。答曰。众生虽行善。要须菩萨行愿回向方便力因缘故。佛土清净。如牛力挽车要须御者乃得到所至处。以是故别说。疾得者行是空相应无有障碍。则能疾得阿耨多罗三藐三菩提。问曰。先说空相应。今说般若波罗蜜相应。后说无相无作相应。有何差别。答曰。有二种空。一者般若空。二者非般若空。先言空相应。听者疑谓一切空。故说是般若波罗蜜空。复有人疑。但言空第一。无相无作非第一耶。是故说空无相无作相应亦是第一。何以故。空则是无相。若无相则是无作。如是为一名字为别。最上故言尊。破有故言胜。得是相应不复乐余。是为最妙。如一切众生中佛为无上。一切法中涅槃无上。一切有为法中善法习相应为无上。余义如赞般若品中说。问曰。若能行如是空相应便应受记。云何言如受记无异若近受记。答曰。是菩萨新行道肉身未得无生法忍。未得般舟三昧。但以智慧力故。能如是分别深入空。佛赞其入空功德故。言如受记无异。有三种菩萨得受记者。如受记者近受记者得受记者。如阿毗跋致品中说。三种如此中说。问曰。如此说相应第一无上。云何不与受记。答曰。余功德方便禅定等未集但有智慧。是故未与受记。复次是菩萨虽复利根智慧。余功德未熟故。闻现前受记或生憍慢。是故未与受记。所以赞叹者。欲以劝进其心。利根者行是空相应。如受记无异。钝根者行是空相应。若近受记。令众生常安隐得涅槃。是名利益。复有二种利益。一者离苦。二者与乐。复有二种。灭众生身苦心苦。复有三种。天乐人乐涅槃乐。复有三种。离三界入三乘。如是菩萨摩诃萨无量阿僧祇利益众生。众生义如先说。世人有大功勋则生憍心求其报赏。以求报故则为不净。菩萨则不然。虽与般若波罗蜜相应利益无量众生。无我心无憍慢故不求功报。如地虽利物功重不求其报。以是故说。是菩萨不作是念。我与般若相应。诸佛当受我记若近受记。我当净佛土得无上道转法轮。转法轮义如先说。问曰。何等法出法性。答曰。此中佛说。所谓行般若波罗蜜者。行般若波罗蜜者即是菩萨。知者见者即是众生。法性中众生变为法性以是故菩萨自不生高心。不从众生求恩分。不见诸佛与受记。如菩萨空佛亦如是。如行者空得阿耨多罗三藐三菩提者亦空。何以故。佛自说菩萨摩诃萨行般若波罗蜜。不生众生相乃至知者见者相。菩萨行般若波罗蜜。尚不生法相。何况众生相。何以故。佛自说因缘。是众生毕竟不生。不生故不灭。若法不生不灭即是法性相。法性即是般若波罗蜜。云何般若波罗蜜行般若波罗蜜。菩萨不受众生者不受神但有虚妄计我。众生空者。众生法无所有故。众生不可得者。以实智求索不可得故。众生离者。一切法自相离故。一切离自相者。如火离热相等。如相空中广说。第一相应胜余相应如上说。菩萨行是众生空法空深入空相应。忆本愿度众生。见众生狂惑颠倒于空事中种种生着。即生大悲心。我虽知是事余者不知。以教化故生大慈大悲。亦能常不生破六波罗蜜法。所以者何。初发心菩萨行六波罗蜜。以六恶杂行故六波罗蜜不增长。不增长故不疾得道。今知诸法相拔是六恶法根本。所以者何。菩萨知布施为善。悭心不善。能堕饿鬼贫穷中知悭贪。如是自惜其身着世间乐故还生悭心。是菩萨轻物能施重物不能。外物能内物不能。以着我着受者以取相着财物。以是故破檀波罗蜜。虽有所施而不清净。是菩萨行空相应故不见我。亦不见世间乐。云何生着而破檀波罗蜜。问曰。若不见我不见世间乐。故不破亦应不见檀。云何行布施。答曰。是菩萨虽不见布施。以清净空心布施作是念。是布施空无所有。众生须故施与。如小儿以土为金银。长者则不见是金银。便随意与竟无所与。余五法亦如是。以是故虽同空破悭而不破檀。舍利弗。菩萨摩诃萨住是空相应中。能常不生是六恶心</p>
<p style="text-align: left">
	　　</p>
				</div></div><hr><script charset='utf-8' src='../../js/footer.js'></script></body></html>