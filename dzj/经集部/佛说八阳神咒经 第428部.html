<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说八阳神咒经 第428部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说八阳神咒经 第428部</center></div><div class='fo'><center>经文出处:来自无量光明网</center><br/><br>
<p style="text-align: center"><img alt="佛说八阳神咒经 第428部" src="./images/佛说八阳神咒经 第428部0.png" style="" title="佛说八阳神咒经 第428部"  class="lazy" /></p>
<p>　<strong>　西晋月氏<a>三藏</a>竺法护译</strong></p>
<p>　　闻如是。一时佛在王舍城灵鸟山中。时与大<a>比丘</a>众千二百五十人<a>菩萨</a>千人俱。皆如<a>弥勒</a>菩萨等。佛告<a>舍利弗</a>。东方去是过一恒沙有佛刹。佛号快乐如来无所著等正觉。今现在<a>说法</a>。国土名不可胜。</p>
<p>　　<a>舍利</a>弗。东方去是过二恒沙有佛刹。佛号月英幢王如来无所著等正觉。今现在说法。国土名欢乐。</p>
<p>　　舍利弗。东方去是过三恒沙有佛刹。佛号等遍明如来无所著等正觉。今现在说法。国土名喜爱。</p>
<p>　　舍利弗。东方去是过四恒沙有佛刹。佛号分别过出清净如来无所著等正觉。今现在说法。国土名内哙。</p>
<p>　　舍利弗。东方去是过五恒沙有佛刹。佛号等功德明首如来无所著等正觉。今现在说法。国土名无狐疑。</p>
<p>　　舍利弗。东方去是过六恒沙有佛刹。佛号本草树首如来无所著等正觉。今现在说法。国土名无毒螫。</p>
<p>　　舍利弗。东方去是过七恒沙有佛刹。佛号过宝莲华如来无所著等正觉。今现在说法。国土名莲华香。</p>
<p>　　舍利弗。东方去是过八恒沙有佛刹。佛号宝乐莲华快住树王如来无所著等正觉。今现在说法。国土名甘音声称说。</p>
<p>　　复次舍利弗。诸佛如来清净国土。彼方无五浊无爱欲无女人无意垢无咒诅无相择。</p>
<p>　　复次舍利弗。诸佛如来。若有善男子善女人闻是八佛名者。受持讽诵读奉<a>行者</a>。终不堕三恶道。除五不中止罪。</p>
<p>　　复次舍利弗。是善男子善女人。若有持是八佛名及国土名者。受持讽读奉行之者。以是功德若发菩萨心。所生处常遇陀邻尼。常遇相好常遇相音。常遇右转福。是善男子善女人。奉行是八<a>佛教</a>令如其正行者。女人所生处转为男子。</p>
<p>　　复次舍利弗。诸佛如来。是善男子善女人。以平旦净澡漱正衣服。昼夜各三时奉读是经。得功德无量。第一四天王常拥护是善男子善女人。若在县官中当读是经。若在怨家中当读是经。若在盗贼中当读是经。若在水火中当读是经。若在海水中逢风浪恐怖当读是经。若在军兵对斗中当读是经。若为蛊毒所中当读是经。若闻恶鸟鸣若恶梦当读是经。若为龙神所中当读是经。若为诸魔所中恐怖毛起者当读是经。若有急恐病疫疾痛者。持是八阳咒经咒之立得除愈。是时佛说要偈</p>
<p style="text-align: center">　　是土无如来　　持是国土名</p>
<p style="text-align: center">　　一切众恶除　　疾得登正道</p>
<p style="text-align: center">　　所生常遇佛　　见觉大<a>欢喜</a></p>
<p style="text-align: center">　　照是世上尊　　等心供事之</p>
<p style="text-align: center">　　百劫以无数　　着常当离之</p>
<p style="text-align: center">　　疾逮泥洹道　　奉是诸佛名</p>
<p style="text-align: center">　　今现诸如来　　奉行明教名</p>
<p style="text-align: center">　　为人朴直软　　在在见所生</p>
<p style="text-align: center">　　端正相好具　　巨亿万家生</p>
<p style="text-align: center">　　勇猛好布施　　为人不悭贪</p>
<p style="text-align: center">　　女人闻是要　　踊跃大欢喜</p>
<p style="text-align: center">　　去离女人身　　所生为男子</p>
<p style="text-align: center">　　诸兵不敢害　　蛊道亦不幸</p>
<p style="text-align: center">　　县官及盗贼　　终不害是人</p>
<p style="text-align: center">　　五魔不能娆　　将帅及官属</p>
<p style="text-align: center">　　奉行是经者　　不能中得便</p>
<p>　　尔时第一四天王弥勒菩萨等白佛言。我曹当共拥护持是八阳咒经一切学者。我曹当并力拥护病者令愈。佛说如是。第一四天王。弥勒菩萨等比丘众。及诸天龙鬼神人民阿须伦。闻经欢喜为佛作礼而去。</p>
<p><strong>　　八菩萨名</strong></p>
<p>　　第一名颰陀和菩萨。第二名罗那邻竭菩萨。第三名憍日兜菩萨。第四名那罗达菩萨。第五名须深菩萨。第六名因抵达菩萨。第七名摩诃须和萨和菩萨。第八名和轮调菩萨。是八人求道以来其劫无数。今未取佛。是八人本俱学道时。俱愿八方上下人民皆共使得佛。若有急者当使呼我八人名字。即自得解除。若寿欲尽时。我八人便当飞行往迎之。愿持此一字之功德。愿一切人皆如八菩萨快也佛说八阳神咒经。</p>
				</div></div><hr><script charset='utf-8' src='../../js/footer.js'></script></body></html>