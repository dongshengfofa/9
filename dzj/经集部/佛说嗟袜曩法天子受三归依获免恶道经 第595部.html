<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说嗟袜曩法天子受三归依获免恶道经 第595部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说嗟袜曩法天子受三归依获免恶道经 第595部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说嗟袜曩法天子受三归依获免恶道经</strong></p>
<p style="text-align: left">　　西天中印度摩伽陀国那烂陀寺<a>三藏</a>传教大师赐紫<a>沙门</a>臣法天奉　诏译</p>
<p style="text-align: left">　　如是我闻。一时<a>世尊</a>。在舍卫国。祇树林给孤独园。与大苾刍众俱。是时有一天子。名嗟[革*(廿/(ㄇ@人)/戊)]曩法。天报将尽。唯余七日。而乃先现五衰之相。身无威德。垢秽旋生。头上花鬘。咸悉萎萃。诸身分中。臭气而出。两腋之下。悉皆汗流。时嗟[革*(廿/(ㄇ@人)/戍)]曩法。由是之故。不乐本座。宛转于地。悲哀啼泣。而作是言。苦哉苦哉。曼那吉尔池。苦哉苦哉。洗浴之池。苦哉苦哉。宝车与粗恶<a>欢喜</a>杂林等。如是诸园苑。不复更游戏。苦哉苦哉。跛里耶多罗迦花。永不采摘。杂宝柔软之地。永不履践。苦哉苦哉。天众妓女端严殊妙。常所侍卫。今相舍离。是时有余天子。见斯事已。往帝释所。白言天主。彼嗟[革*(廿/(ㄇ@人)/戍)]曩法。五衰现前。命余七日。宛转在地。悲哀啼泣。作如是言。苦哉苦哉。曼那吉尔。洗浴等池。苦哉苦哉。宝车及粗恶欢喜杂林等。如是诸园苑。不复更游戏。苦哉苦哉。跛里耶多罗迦花。永不采摘。杂宝柔软之地。永不履践。苦哉苦哉。天众妓女。端严殊妙。常所侍卫。今相舍离。天主。我见是已。心甚伤切。故来告白</p>
<p style="text-align: left">　　尔时<a>帝释天</a>主。心悲愍故。往嗟袜曩法所。而告之言。天子云何。而汝贤者。宛转于地。悲哀啼泣。说诸苦事。伤动见者。时嗟[革*(廿/(ㄇ@人)/戍)]曩法。忽闻是语。从地而起。整服肃容。合掌而立。白帝释言。天主。我今<a>寿命</a>唯余七日。命终之后。堕阎浮提王舍大城。以宿业故而受猪身。天主。既受彼身。于多年中。食啖粪秽。我观此苦。是故愁忧</p>
<p style="text-align: left">　　尔时帝释天主。闻是语已。心甚悲愍。告嗟[革*(廿/(ㄇ@人)/戍)]曩法天子言。贤者。汝可诚心归命三宝。应作是言。归依佛两足尊。归依法离欲尊。归依僧众中尊。时彼嗟[革*(廿/(ㄇ@人)/戊)]曩法天子。以死怖故。畏傍生故。白帝释言。憍尸迦。我今归依佛两足尊。归依法离欲尊。归依僧众中尊。时彼天子。受三归已心不间断。以至命终。诸天之法。下智有见。不能观上。时帝释天主。观彼天子。生于何处。为生南阎浮提王舍大城受猪身耶。为不受猪身。尽彼天眼。观之不见。又观傍生鬼界。亦复不见。又观娑诃世界人间。亦复不见。乃至四大王众天。及忉利天。尽彼观察。都不能见</p>
<p style="text-align: left">　　尔时帝释天主。既不见已。心生疑虑。于是帝释往祇树林。诣世尊所。顶<a>礼佛</a>足。退坐一面。白佛言。世尊。彼嗟[革*(廿/(ㄇ@人)/戊)]曩法天子。五衰现前。命在七日。宛转在地。悲哀啼泣。说诸苦事。伤动见者。我时到彼。见此事已。而问之言。云何贤者。悲啼懊恼。憔悴若此。时嗟[革*(廿/(ㄇ@人)/戍)]曩法。而告我言。我今寿命。唯余七日。命终之后。堕阎浮提。生王舍城。而受猪身。于多年中以诸粪秽而为食啖。我闻此说。心极悲愍。乃告之言。今汝贤者。欲脱斯苦。<a>当归</a>命三宝。作如是言。归依佛两足尊。归依法离欲尊。归依僧众中尊。时嗟[革*(廿/(ㄇ@人)/戍)]曩法。以死怖故。畏傍生故。而白我言。我今归依佛两足尊。归依法离欲尊。归依僧众中尊。时嗟[革*(廿/(ㄇ@人)/戍)]曩法。受三归竟。而后命终。世尊。我今不知。彼嗟[革*(廿/(ㄇ@人)/戍)]曩法。托生何处</p>
<p style="text-align: left">　　尔时世尊。以正遍知。告帝释言。憍尸迦。今嗟[革*(廿/(ㄇ@人)/戍)]曩法天子。已生睹史多天。受五欲乐。尔时帝释天主。闻佛语已。欢喜踊跃。心意快然。诸根<a>圆满</a>。即于佛前。说伽陀曰</p>
<p style="text-align: left">　　若归依于佛　　彼不堕恶道</p>
<p style="text-align: left">　　弃舍人身已　　当获得天身</p>
<p style="text-align: left">　　若归依于法　　彼不堕恶道</p>
<p style="text-align: left">　　弃舍人身已　　当获得天身</p>
<p style="text-align: left">　　若归依于僧　　彼不堕恶道</p>
<p style="text-align: left">　　弃舍人身已　　当获得天身</p>
<p style="text-align: left">　　复说伽陀曰</p>
<p style="text-align: left">　　诚心归命佛　　彼人当所得</p>
<p style="text-align: left">　　若昼若夜中　　佛心常忆念</p>
<p style="text-align: left">　　诚心归命法　　彼人当所得</p>
<p style="text-align: left">　　若昼若夜中　　法力常加持</p>
<p style="text-align: left">　　诚心归命僧　　彼人当所得</p>
<p style="text-align: left">　　若昼若夜中　　僧威常覆护</p>
<p style="text-align: left">　　尔时帝释天主。说伽陀已。世尊印言。如是如是</p>
<p style="text-align: left">　　归命<a>佛法</a>僧　　定不堕恶道</p>
<p style="text-align: left">　　弃舍人身已　　当获得天身</p>
<p style="text-align: left">　　尔时世尊。说伽陀曰</p>
<p style="text-align: left">　　若<a>佛陀</a>二字　　得到于舌上</p>
<p style="text-align: left">　　同彼归命等　　不虚过一生</p>
<p style="text-align: left">　　若达磨二字　　得到于舌上</p>
<p style="text-align: left">　　同彼归命等　　不虚过一生</p>
<p style="text-align: left">　　若<a>僧伽</a>二字　　得到于舌上</p>
<p style="text-align: left">　　同彼归命等　　不虚过一生</p>
<p style="text-align: left">　　又说偈言</p>
<p style="text-align: left">　　佛法僧名若不知　　彼人最下故不获</p>
<p style="text-align: left">　　轮回宛转而久处　　如迦尸花住<a>虚空</a></p>
<p style="text-align: left">　　佛说是经已。诸苾刍众。天帝释等。一切大众欢喜。信受作礼而退</p>
<p style="text-align: left">　　佛说嗟[革*(廿/(ㄇ@人)/戍)]曩法天子受三归获免恶道经</p>
				</div></div><hr><script charset='utf-8' src='../../js/footer.js'></script></body></html>