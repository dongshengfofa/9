<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说造塔功德经 第699部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说造塔功德经 第699部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说造塔功德经</strong> 序言</p>
<p style="text-align: left">　　夫塔者梵之称。译者谓之坟。或方或圆。厥制多绪。乍琢乍璞。文质异宜。并以封树遗灵。扃钤法藏。冀表河砂之德。庶酬尘劫之劳。岂伊弓剑衣冠。言申永慕。禹陵孔壁。用显缄藏而已哉。将有量等大千。覆<a>三界</a>而高梵世。取均庵果。偶枣叶而譬针锋。洪纤两途。福应无二。大小千计。净心终一。何只黄金白玉。架逈争晖。火齐水精。浮空竞彩。夕振祥飙之响。入镂铎以流清。晨霏仙露之甘。上雕盘以凝泫。至乃位隆三果。勋重四禅。高升有顶之宫。行届无灾之地。斯教之弘旨也。此经以永隆元年冬十一月十五日。请<a>天竺</a>法师地婆诃罗。与西明寺<a>沙门</a>圆测等五人。于弘福道场。奉</p>
<p style="text-align: left">　　诏宣译。至其年十二月八日终其文义。庶斯法宝周给大千。俾彼慧灯照融三界。云尔</p>
<p style="text-align: left">　　佛说造塔功德经</p>
<p style="text-align: left">　　大唐中天竺<a>三藏</a>法师地婆诃罗唐言日照译</p>
<p style="text-align: left">　　如是我闻。一时佛在忉利天宫白玉座上。与大<a>比丘</a>大<a>菩萨</a>等。及彼天主无量众俱。时大梵天王那罗延天大<a>自在</a>天及五乾闼婆王等。各与眷属俱来至佛所。欲问如来造塔之法。及塔所生功德之量。会中有菩萨名观世音。知其意即从座起。偏袒右肩右膝着地。合掌向佛而作是言。<a>世尊</a>。今此诸天乾闼婆等故来至此。欲请如来造塔之法。及塔所生功德之量。唯愿世尊为彼解说。利益一切无量众生。尔时世尊告<a>观世音菩萨</a>言。善男子。若此现在诸天众等。及未来世一切众生。随所在方未有塔处。能于其中建立之者。其状高妙出过三界。乃至至小如庵罗果。所有表刹上至梵天。乃至至小犹如针等。所有轮盖覆彼大千。乃至至小犹如枣叶。于彼塔内藏掩如来。所有<a>舍利</a>发牙髭爪下至一分。或置如来所有法藏十二部经。下至于一四句偈。其人功德如彼梵天。命终之后生于梵世。于彼寿尽生五净居。与彼诸天等无有异。善男子。如我所说如是之事。是彼塔量功德因缘。汝诸天等应当修学</p>
<p style="text-align: left">　　尔时观世音菩萨复白佛言。世尊。如向所说。安置舍利及以法藏。我已受持。不审如来四句之义。唯愿为我分别演说。尔时世尊说是偈言</p>
<p style="text-align: left">　　诸法因缘生　　我说是因缘</p>
<p style="text-align: left">　　因缘尽故灭　　我作如是说</p>
<p style="text-align: left">　　善男子。如是偈义名<a>佛法</a>身。汝当书写置彼塔内。何以故。一切因缘及所生法性空寂故。是故我说名为法身。若有众生解了如是因缘之义。当知是人即为见佛</p>
<p style="text-align: left">　　尔时观世音菩萨。及彼诸天一切大众乾闼婆等闻佛所说。皆大<a>欢喜</a>信受奉行</p>
				</div></div><hr><script charset='utf-8' src='../../js/footer.js'></script></body></html>