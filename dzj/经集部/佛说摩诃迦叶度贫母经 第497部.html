<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说摩诃迦叶度贫母经 第497部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说摩诃迦叶度贫母经 第497部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说摩诃迦叶度贫母经</strong></p>
<p style="text-align: left">　　宋于阗国<a>三藏</a>求那跋陀罗译</p>
<p style="text-align: left">　　闻如是。一时佛在舍卫国。度于君民。与除馑众<a>菩萨</a>大士。天龙鬼神<a>世间</a>人民。无央数众会听经。是时摩诃迦叶。独行<a>教化</a>到王舍城。常行大哀福于众生。舍诸豪富而从贫乞。摩诃迦叶时欲分卫。若其未行先三昧正受。何所贫人吾当福之。即入王舍大城之中。见一孤母。最甚贫困。在于街巷大粪聚中。傍凿粪聚以为岩窟。羸劣疾病常卧其中。孤单零丁无有衣食。便于岩窟施小篱以障五形。迦叶三昧知此人宿不植福是以今贫。<a>知母</a><a>寿命</a>终日在近。若吾不度永失福堂。母时饥困。长者青衣而弃米汁。臭恶难言。母从乞之。即以破瓦盛着左右。摩诃迦叶到其所咒愿言且多少施我可得大福。尔时老母。即说偈言</p>
<p style="text-align: left">　　举身得疾病　　孤穷安可言</p>
<p style="text-align: left">　　一国之最贫　　衣食不盖形</p>
<p style="text-align: left">　　世有不慈人　　尚见矜愍怜</p>
<p style="text-align: left">　　云何名慈哀　　而不知此厄</p>
<p style="text-align: left">　　普世之寒苦　　无过我之身</p>
<p style="text-align: left">　　愿见哀矜恕　　实不为仁惜</p>
<p style="text-align: left">　　摩诃迦叶。即答偈言</p>
<p style="text-align: left">　　佛为<a>三界</a>尊　　吾备在其中</p>
<p style="text-align: left">　　欲除汝饥贫　　是故从贫乞</p>
<p style="text-align: left">　　若能减身口　　分铢以为施</p>
<p style="text-align: left">　　长夜得<a>解脱</a>　　后生得豪富</p>
<p style="text-align: left">　　尔时老母。重说偈言</p>
<p style="text-align: left">　　实如仁所言　　生世无功德</p>
<p style="text-align: left">　　今在粪窟中　　不净涂其身</p>
<p style="text-align: left">　　饮食无分米　　羸形而不覆</p>
<p style="text-align: left">　　如今之极贫　　施意与愿违</p>
<p style="text-align: left">　　摩诃迦叶。重说偈言</p>
<p style="text-align: left">　　母说处不悦　　饥穷无以施</p>
<p style="text-align: left">　　若其有施意　　此则不为贫</p>
<p style="text-align: left">　　若复知惭羞　　此则着法衣</p>
<p style="text-align: left">　　如母此二事　　衣食为备足</p>
<p style="text-align: left">　　世有颛愚人　　俗衣宝谷多</p>
<p style="text-align: left">　　无惭不念施　　计后此大贫</p>
<p style="text-align: left">　　惶荒设福德　　可谓为希有</p>
<p style="text-align: left">　　信哉罪福众　　至诚不虚说</p>
<p style="text-align: left">　　尔时老母闻偈<a>欢喜</a>。心念前日有臭米汁。欲以施之则不可饮。遥启迦叶。哀我受不。摩诃迦叶答言。大善。母即在窟匍匐取之。形体裸露不得持出。侧身偻体。篱上授与。迦叶受之。尊口咒愿使蒙福安。迦叶心念。若吾赍去着余处饮之者。母则不信。谓吾弃之。即于母前。饮讫荡钵。还着布囊中。于是老母特复真信。迦叶自念。当现神足令此母人必获大安。即没入地更在<a>虚空</a>。身出水火。半身以上现其水出。半身以下复现火出。又复变化改易。飞腾虚空。从其东出没于西方。南北亦尔。时母人见此踊跃。一心长跪遥视迦叶。迦叶告曰。母今意中所愿何等。世间豪富。转轮圣王。及四天王释梵诸天。若复欲得须陀洹。斯陀含。阿那含。阿<a>罗汉</a>。辟支佛。若复欲得阿耨多罗三藐三菩提阿惟三佛者。悉可得果其愿。尔时母人厌于世苦。闻天堂上审为快乐。即启迦叶。愿以微福得生天上。于是迦叶忽然不现。老母数日寿终。即生第二忉利天上。威德巍巍。震动天地。光明挺特。譬如七日一时俱出照曜天宫。释提桓因即自惊悸。何所人者。福德感动。将无此间有胜吾者。即以天眼观此天女福德使然。释提桓因。即偈问言</p>
<p style="text-align: left">　　此女从何来　　大光明照曜</p>
<p style="text-align: left">　　譬如七大日　　一时俱出现</p>
<p style="text-align: left">　　震动吾宫殿　　威德难可当</p>
<p style="text-align: left">　　本修何福德　　得来升此天</p>
<p style="text-align: left">　　是时天女。答帝释偈言</p>
<p style="text-align: left">　　本在阎浮提　　粪窟不净中</p>
<p style="text-align: left">　　羸老兼疾病　　衣食不充备</p>
<p style="text-align: left">　　三千大千土　　释迦文佛尊</p>
<p style="text-align: left">　　次有大<a>弟子</a>　　名摩诃迦叶</p>
<p style="text-align: left">　　哀矜从母乞　　<a>说法</a>我心欢</p>
<p style="text-align: left">　　贡其臭米汁　　施少获愿多</p>
<p style="text-align: left">　　一心供福地　　愿欲生天上</p>
<p style="text-align: left">　　弃身粪窟中　　来生忉利天</p>
<p style="text-align: left">　　尔时天女即自念言。此之福报。缘其前世供养迦叶所致。假令当以天上珍宝种种百千施上迦叶。犹尚未报须臾之恩。即将侍女持天香华忽然来下。于虚空中散迦叶上。然后来下五体投地。礼毕却住。叉手叹曰</p>
<p style="text-align: left">　　大千国土　　佛为特尊　　次有迦叶</p>
<p style="text-align: left">　　能闭罪门　　昔在阎浮　　粪窟之前</p>
<p style="text-align: left">　　为其贫母　　开说<a>真言</a>　　时母欢喜</p>
<p style="text-align: left">　　贡上米[泳-永+(米*番)]　　施如芥子　　获报如山</p>
<p style="text-align: left">　　自致天女　　封受自然　　是故来下</p>
<p style="text-align: left">　　归命<a>福田</a></p>
<p style="text-align: left">　　天女说已。即与侍从俱还天上。然后帝释心念。此女于阎浮提臭恶之中。以其米汁供养迦叶乃致此福。迦叶大哀。但福劣家不及大姓。当作良策。于阎浮提诣迦叶所。兴设福祐。释提洹因即与天后。持百味食盛小瓶中。下诣王舍大城巷边作小陋屋。变其形状似于老人。身体痟瘦偻行而步。公妻二人而共织席。自现贫穷乞人之状。不储饮食谷帛之具。摩诃迦叶后行分卫。见此贫人而往乞食。公言。至贫无有如何。迦叶咒愿良久不去。公言。我等<a>夫妻</a>甚老。织席不暇。向乞少饭。适欲食之。闻仁慈德。但从贫乞欲以福之。今虽穷困。意自割捐以施贤者。审如所云令吾得福。天食之香非世所闻。若豫开瓶苾芬之香。迦叶觉之全不肯取。即言。道人。弊食不多钵来取之。迦叶钵取受咒愿施家。其香普熏王舍大城及其国界。迦叶即嫌其香无量。即便三昧思惟其本。方坐三昧。公及母还复释身。迳疾飞去空中弹指欢喜无量。迦叶思惟即知帝释化作老公。而为此变欲增福祚。吾今已受不宜复还。迦叶赞言。善哉帝释。种福无厌。忍此丑类。来下殖福。必获影报。帝释及后倍复欣踊。是时天上伎乐来迎。帝释到宫倍益欢喜。佛告阿难。此贫母人。一切世间无能及者。惠虽微少福报甚多。以其苦厄兴至心故。致无量福。福应之报。释提桓因天上自恣。而舍豪尊来下殖福。获报难量。是以如来说檀第一。阎浮提人愚痴可矜。其如此比有少少耳。汝当广宣如来真言。佛说是时。天龙鬼神。四辈弟子<a>比丘</a>僧。兴设大福而至达嚫。愿及众生。随其志愿。皆得果报。佛说经已。一切众会莫不欣乐。稽首作<a>礼佛</a>说摩诃迦叶度贫母经</p>
				</div></div><hr><script charset='utf-8' src='../../js/footer.js'></script></body></html>