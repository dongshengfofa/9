<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说逝童子经 第527部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说逝童子经 第527部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说逝童子经</strong></p>
<p style="text-align: left">　　西晋<a>沙门</a>支法度译</p>
<p style="text-align: left">　　闻如是。一时佛在罗阅只耆阇崛山中。平旦从诸<a>比丘</a>。被<a>袈裟</a>持应器入城分卫。佛行向富迦罗越门。富迦罗越有子年十六名曰逝。时在第三门内遥见佛来。身有奇相容貌端正。心意安静诸根寂寞。项中光出影耀殊绝。炎明炽盛。若日之净月盛满时悉照门内。逝见佛如是。心中<a>欢喜</a>肃然而敬。便趋上堂为母说偈言</p>
<p style="text-align: left">　　金光色百余　　希此所见闻</p>
<p style="text-align: left">　　今来住在外　　当给其所求</p>
<p style="text-align: left">　　威仪过梵王　　光颜殊诸天</p>
<p style="text-align: left">　　哀我故来耳　　愿以持与之</p>
<p style="text-align: left">　　其母闻逝言即告曰。如汝所称者其人岂贫穷。何为当乞儿耶。一何惑哉。今所言者殊不合义。尔时佛便以神足现化。放身光明彻照七重门内尽为大明。逝感佛威神。复为母说偈言</p>
<p style="text-align: left">　　譬如人见火　　端自投其中</p>
<p style="text-align: left">　　不善向佛者　　自贼亦如是</p>
<p style="text-align: left">　　<a>天人</a>中独尊　　至圣无复上</p>
<p style="text-align: left">　　是最可供养　　施必得大利</p>
<p style="text-align: left">　　今所有食分　　愿取用与我</p>
<p style="text-align: left">　　欲以奉上尊　　此欢难常值</p>
<p style="text-align: left">　　其母即以所有好衣及食具与逝。逝持出诣佛所。以头面着地为佛作礼。却住一面叉手白佛言。今我见如来虔心恭敬注意于佛。惟以加哀受已所施。佛应时受之为逝说偈言</p>
<p style="text-align: left">　　汝以伏悭意　　能善修治施</p>
<p style="text-align: left">　　今日供养佛　　所念莫不吉</p>
<p style="text-align: left">　　逝闻佛所语。即自说偈言</p>
<p style="text-align: left">　　我不愿富贵　　亦弗望释梵</p>
<p style="text-align: left">　　但愿最智慧　　如佛而无上</p>
<p style="text-align: left">　　尔时天帝释。下立逝前说偈言</p>
<p style="text-align: left">　　才用一布施　　欲求佛者难</p>
<p style="text-align: left">　　道常世世施　　积若须弥宝</p>
<p style="text-align: left">　　经历千亿劫　　恒行慈爱心</p>
<p style="text-align: left">　　不可以一施　　得觉无上道</p>
<p style="text-align: left">　　逝即答天帝释。说偈言</p>
<p style="text-align: left">　　譬如大工匠　　欲伐巨木者</p>
<p style="text-align: left">　　犹不一下斧　　便以断大树</p>
<p style="text-align: left">　　斧斫稍以渐　　可尽太山木</p>
<p style="text-align: left">　　剥业从微得　　求道亦如是</p>
<p style="text-align: left">　　明不用一施　　而得成大道</p>
<p style="text-align: left">　　我有信精进　　必为<a>世间</a>将</p>
<p style="text-align: left">　　天帝释复为逝。说偈言</p>
<p style="text-align: left">　　不如求尊天　　释梵易可得</p>
<p style="text-align: left">　　鲜能应<a>佛法</a>　　佛道甚难得</p>
<p style="text-align: left">　　逝答天帝释。说偈言</p>
<p style="text-align: left">　　设使一天下　　满中火洞然</p>
<p style="text-align: left">　　吾以身遍投　　终不舍佛意</p>
<p style="text-align: left">　　假令一切人　　皆共贼害我</p>
<p style="text-align: left">　　愿常慈心向　　终不废大道</p>
<p style="text-align: left">　　脆哉释梵天　　彼皆为死法</p>
<p style="text-align: left">　　愿归一切智　　勇若师子雄</p>
<p style="text-align: left">　　天帝释复为逝。说一偈言</p>
<p style="text-align: left">　　快哉得善利　　乃有敬在佛</p>
<p style="text-align: left">　　专精向大道　　想汝必作佛</p>
<p style="text-align: left">　　逝答天帝释。说偈言</p>
<p style="text-align: left">　　天王且勿疑　　于斯无上道</p>
<p style="text-align: left">　　精进吾匪懈　　会于世为佛</p>
<p style="text-align: left">　　于是天帝释默然。时佛为逝说偈言</p>
<p style="text-align: left">　　汝已于往世　　敬事八千佛</p>
<p style="text-align: left">　　心常愿大道　　欲得安群生</p>
<p style="text-align: left">　　后十二亿劫　　终不堕恶过</p>
<p style="text-align: left">　　但多修德善　　恒以兴尊意</p>
<p style="text-align: left">　　汝当百亿返　　作王遮迦越</p>
<p style="text-align: left">　　亦为四天王　　每辄行<a>正法</a></p>
<p style="text-align: left">　　又当为帝释　　未常远梵行</p>
<p style="text-align: left">　　后生兜术天　　然则<a>道德</a>成</p>
<p style="text-align: left">　　当居千国界　　中央得作佛</p>
<p style="text-align: left">　　名曰须弥劫　　一切莫不事</p>
<p style="text-align: left">　　千国各横广　　四百八十里</p>
<p style="text-align: left">　　宫墙之严饰　　一切皆以宝</p>
<p style="text-align: left">　　初会<a>说法</a>时　　六十千亿人</p>
<p style="text-align: left">　　为<a>弟子</a>得度　　皆得阿<a>罗汉</a></p>
<p style="text-align: left">　　再会说经时　　四十千亿人</p>
<p style="text-align: left">　　皆入罗汉慧　　所度佛甚众</p>
<p style="text-align: left">　　三会说经时　　所度甚众多</p>
<p style="text-align: left">　　离垢入净慧　　悉得无所著</p>
<p style="text-align: left">　　是时佛刹中　　无有乱恶众</p>
<p style="text-align: left">　　皆悉向道法　　一切行忠直</p>
<p style="text-align: left">　　疾病之忧苦　　都已无是鬼</p>
<p style="text-align: left">　　时人皆和睦　　展转相念安</p>
<p style="text-align: left">　　天日三时两　　才足掩土尘</p>
<p style="text-align: left">　　寒暑常调适　　度人若干种</p>
<p style="text-align: left">　　族姓之男女　　若欲兴善意</p>
<p style="text-align: left">　　敬爱于佛者　　供养当如此</p>
<p style="text-align: left">　　吾今敷演是　　<a>菩萨</a>所当行</p>
<p style="text-align: left">　　面于正觉前　　即得佛慧眼</p>
<p style="text-align: left">　　诸佛无有数　　经法不可尽</p>
<p style="text-align: left">　　若以无数敬　　福报亦无量</p>
<p style="text-align: left">　　佛说是决已。迦罗越子逝。天帝释。及诸比丘。闻经欢喜。皆前为佛作礼而去逝童子经</p>
				</div></div><hr><script charset='utf-8' src='../../js/footer.js'></script></body></html>