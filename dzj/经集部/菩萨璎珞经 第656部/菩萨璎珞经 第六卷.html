<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修菩萨璎珞经 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>菩萨璎珞经 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>菩萨</a>璎珞经 第六卷</strong> (一名现在报)</p>
<p style="text-align: left">
	　　姚秦凉州<a>沙门</a>竺佛念译</p>
<p style="text-align: left">
	　　◎无量迳品第十八</p>
<p style="text-align: left">
	　　佛告。善男子善女人奉持修习三禅<a>行者</a>。便获具足诸善功德。游诸佛国供养承事诸佛<a>世尊</a>。尔时世尊在大众中便说斯偈</p>
<p style="text-align: left">
	　　过去恒沙佛　　皆由三禅法</p>
<p style="text-align: left">
	　　无相不愿法　　乃应圣律行</p>
<p style="text-align: left">
	　　三禅根本法　　自致得泥洹</p>
<p style="text-align: left">
	　　正使无量诵　　未能尽其法</p>
<p style="text-align: left">
	　　若使一士夫　　住寿无量劫</p>
<p style="text-align: left">
	　　于中欲宣说　　不尽三禅本</p>
<p style="text-align: left">
	　　自观过去识　　非意所能宣</p>
<p style="text-align: left">
	　　未来识亦然　　非有非无识</p>
<p style="text-align: left">
	　　无形不可见　　然种<a>生死</a>病</p>
<p style="text-align: left">
	　　思惟九地法　　后乃得觉寤</p>
<p style="text-align: left">
	　　梵行清净法　　拥护如来教</p>
<p style="text-align: left">
	　　欲一一分别　　未畅如来身</p>
<p style="text-align: left">
	　　三世无等尊　　破有诸欲网</p>
<p style="text-align: left">
	　　牵连诸缚着　　永尽而无余</p>
<p style="text-align: left">
	　　观世诸有变　　生生不常停</p>
<p style="text-align: left">
	　　况欲知识本　　现身六窠窟</p>
<p style="text-align: left">
	　　本我不造有　　染有乃生垢</p>
<p style="text-align: left">
	　　皆由三禅法　　乃坐道树下</p>
<p style="text-align: left">
	　　若有族姓子　　施心欲量计</p>
<p style="text-align: left">
	　　分别如来身　　来悉如毫毛</p>
<p style="text-align: left">
	　　过去诸法界　　一一不思议</p>
<p style="text-align: left">
	　　斯由此三禅　　乃得称名号</p>
<p style="text-align: left">
	　　若欲计识本　　分别非有法</p>
<p style="text-align: left">
	　　所趣无数变　　乃应三禅行</p>
<p style="text-align: left">
	　　我生既自安　　亦能安众人</p>
<p style="text-align: left">
	　　然人思想多　　我导引使知</p>
<p style="text-align: left">
	　　我从本等定　　行观觉三禅</p>
<p style="text-align: left">
	　　非有地识想　　超越过去行</p>
<p style="text-align: left">
	　　生本从我人　　<a>流转</a>趣五道</p>
<p style="text-align: left">
	　　能尽一生垢　　乃谓应三禅</p>
<p style="text-align: left">
	　　究竟有三法　　审鉴本染要</p>
<p style="text-align: left">
	　　二为现在慧　　道观是谓三</p>
<p style="text-align: left">
	　　能尽此义趣　　三禅无量行</p>
<p style="text-align: left">
	　　此亦不可思　　究尽三法行</p>
<p style="text-align: left">
	　　又知恩爱本　　渐渐转入定</p>
<p style="text-align: left">
	　　既自从师受　　后乃成道觉</p>
<p style="text-align: left">
	　　或现三千世　　如人掌观珠</p>
<p style="text-align: left">
	　　一一入净观　　洗浴诸尘劳</p>
<p style="text-align: left">
	　　若人图度定　　欲以斗斛量</p>
<p style="text-align: left">
	　　虽可建此心　　岂当有此理</p>
<p style="text-align: left">
	　　心念无边涯　　生生无有息</p>
<p style="text-align: left">
	　　如水趣于海　　不见有增减</p>
<p style="text-align: left">
	　　况人欲得量　　心之本根原</p>
<p style="text-align: left">
	　　欲寻心所念　　岂当有此理</p>
<p style="text-align: left">
	　　<a>圣人</a>所以降　　示现出于世</p>
<p style="text-align: left">
	　　故欲量度空　　令知斛斗量</p>
<p style="text-align: left">
	　　分别念生生　　前后及中间</p>
<p style="text-align: left">
	　　一一悉能知　　断种生死本</p>
<p style="text-align: left">
	　　人心非一类　　造行若干种</p>
<p style="text-align: left">
	　　自坠堕本际　　遂自陷于渊</p>
<p style="text-align: left">
	　　过去诸恒沙　　诸法悉同等</p>
<p style="text-align: left">
	　　皆由三禅行　　得成无上道</p>
<p style="text-align: left">
	　　将来诸如来　　亦当执此行</p>
<p style="text-align: left">
	　　安处诸众生　　俱同成道觉</p>
<p style="text-align: left">
	　　如我今成佛　　王此诸世界</p>
<p style="text-align: left">
	　　亦由三世慧　　得成无上道</p>
<p style="text-align: left">
	　　尔时世尊说此偈已。便告善男子善女人。过去无数恒沙劫中有佛出现。名曰见无如来至真等正觉明行成为善逝<a>世间</a>解无上士道法御<a>天人</a>师号佛世尊。亦于此处成佛时有国王名曰吉满。于此治化人民炽盛。五谷丰熟七宝成就。所谓七宝者。珠宝轮宝玉女宝马宝象宝典藏宝典兵宝。复有千子多伎勇捍六艺备具。尔时吉满大王。年既衰末。欲舍王位。从彼如来至真等正觉净修梵行。即授王位与第一太子。便诣见无佛所。求修梵行追寻彼佛十二年中修此三禅。时犹未解一句之义。复从彼佛去世已来。中间二十大劫无佛。后有佛出复诣彼佛修于梵行。如是经历十二亿那术诸佛。一一诸佛所净修梵行。复从彼来供养无数诸佛。久久后乃遇光明如来至真等正觉。从彼受三禅慧至今方乃得之。佛告诸来会者。尔时吉满国王者岂异人乎。莫造斯观。何以故。尔时吉满国王今我释迦文佛。如来至真等正觉。是从彼已来今乃获此三禅。本行自致成佛坐于道场。尔时世尊。复说颂曰</p>
<p style="text-align: left">
	　　念我积功德　　经历无数佛</p>
<p style="text-align: left">
	　　遭遇诸尘劳　　未能自拔济</p>
<p style="text-align: left">
	　　其间复供养　　恒沙无数佛</p>
<p style="text-align: left">
	　　妻子国财施　　未获此三法</p>
<p style="text-align: left">
	　　后遇光明尊　　始得此尊慧</p>
<p style="text-align: left">
	　　其间修净行　　始寤三禅法</p>
<p style="text-align: left">
	　　澹然无忧畏　　无生无染污</p>
<p style="text-align: left">
	　　众相自严饰　　故号人中尊</p>
<p style="text-align: left">
	　　由我平等慧　　不起众想着</p>
<p style="text-align: left">
	　　化此天世人　　典领<a>三界</a>尊</p>
<p style="text-align: left">
	　　尔时世尊说此偈已。时座上百千亿众生皆发无上正真道意。复有诸天世人随所念道各自成就。尔时有菩萨名曰净。白佛言。夫转轮圣王典四天下。便能具足七宝。然后乃名为转轮圣王。如来至真等正觉有七法度无极。然后乃名为至真等正觉。今问如来七法为有形为无形。佛言。止止族姓子。吾今解汝机辩。如族姓子所问。如来七法则无有形。何以故。此法甚深不可穷尽。但为众生故现有穷尽。然此七法无有穷尽。尔时净菩萨白佛言。转轮七宝复有形耶。无有形耶。佛言。亦有形有情。亦有形亦无情。云何有形有情。玉女宝象宝马宝典藏宝典兵宝。是为有形有情。云何有形无情。轮宝珠宝。是为有形无情。尔时净菩萨白佛言。世尊。如转轮圣王在天之坐。意有所念寻念即至。尔时有形有情王念便至。为有情而至无情而至。佛言。此虽有情王念便至。非彼知王意至。净菩萨白佛言。彼虽有情何异轮宝珠宝乎。佛言。云何族姓子。轮宝珠宝亦由念至。然此二者。有音响言教不乎。净菩萨言。无有言教。佛言。如是族姓子。虽有情以念故则至。不取言教。净菩萨复白佛言。云何世尊。若转轮圣王心念便至。欲使轮宝珠宝有言教者得不乎。佛言得。何以故。转轮王威力使然便有言教。净菩萨言。转轮圣王非通非感。云何使无情而有言教。佛言。转轮圣王得世俗通。能使世物如念所应。但未能使有情之物令至无情。净菩萨复言。云何使有情之物令至无情。佛言。族姓子。今当为汝一一分别。有情之物令至无情。无情之物令至有情。善思念之今当为汝说。如转轮圣王观彼有形有情众生。爱而乐者未能舍离。欲使永存终无变易。自念己身受王圣位。但睹其福不睹磨灭。是谓无形之物欲使有情。如善男子善女人已成道迹。恒自思惟。我今舍故不复爱乐。欲灭此形无染于识。是谓有形而灭于情。佛言。族姓子。如四法界。一法界增诸界有损。诸界悉增一界有损。此由有情而增。不由无情而增。净菩萨复白佛言。如世尊言。我今当说有情至无情。无情至有情。今如来但说有情至无情。不闻如来说无情至有情。佛言。善哉善哉。族姓子。今发汝问者皆佛威神。我今反问汝。当一一报我。云何族姓子。若有善男子善女人。初在学地成就<a>学法</a>七无漏观。是时复有凡夫过去当来现在心不乎。答曰。无也世尊。佛言。如是如是。族姓子。是谓无情于有情。佛复问净菩萨。云何族姓子。如今无学修九清净道。尔时复有七无漏观不乎。答曰。无也世尊。佛复言。族姓子。不退转菩萨得<a>虚空</a>观修十六圣行。尔时无学修九清净道不乎。答曰。不也世尊。佛言。如是如是族姓子。是谓无情于有情。佛复问。云何族姓子。如今八住菩萨得佛形相获三十二圣谛。尔时复有九清净道不乎。答曰。无也世尊。佛言。如是如是族姓子。是谓无情于有情。佛复问净菩萨曰。云何族姓子。九地菩萨。尔时复有三十二圣谛不乎。答曰。无也世尊。佛言。如是如是族姓子。是谓无情于有情。佛复问净菩萨曰。云何族姓子。如今如来至真等正觉最后降伏十四诸尘垢。尔时复有三禅行不乎。答曰。无也世尊。佛言。如是如是族姓子。是谓无情于有情。佛复告净菩萨。今已为汝说有情于无情无情于有情。便能具足如来道教。上菩萨位进趣道场。犹如月光众星中明普曜一切莫不蒙照。菩萨摩诃萨具此有情于无情。无情于有情者。便能具足如来圣行。身黄金色众德巍巍。犹紫磨金山众智<a>自在</a>。尔时净菩萨白佛言。世尊。今日如来至真等正觉。有情于无情耶。无情于有情耶。尔时世尊。闻净菩萨问此义已。便放身支节光明普照无量诸佛刹土。尽令金色还摄光明。便告净菩萨曰。善哉善哉。族姓子。今以无相之法而问如来此义。如来至真等正觉已过九地故。有情于无情至成得佛乃至道场。是谓无情于有情。何以故。皆由众生有想着故。尔时净菩萨复白佛言。如世尊所说。以众生故无情于有情。如来今日未离耶佛言。已离。虽处亦不染。又问云何世尊。如来别情乃使无情于有情。唯有无情于有情耶。佛言。族姓子。如来无复别情。更有无情于有情。但以第一义故。无情于有情。净菩萨复问。云何于无情云何于有情。佛言。族姓子。我无辟支佛阿<a>罗汉</a>心。然有慈悲喜护。是谓无情于有情。净菩萨言。如来今日无情于有情。颇有无情于无情乎。佛言有。净菩萨问曰。何者是。佛言。我今心灭托在无为。是谓无情于无情。净菩萨问曰。无为亦有情无情亦有情名假号耶。云何世尊言我今心灭托在无为。佛言。族姓子。如是如是。如汝所言。一切诸法皆悉假号。是亦有情于无情。无情于有情。净菩萨复白佛言。如世尊所说。诸法乱诸法不定诸法无常。云何于假号法中。复说无情于有情。有情于无情。佛言。云何族姓子。我今当以第一义问汝。汝当以一一报我。汝今有情耶无情耶。答曰。有情。佛言。汝情何所立。答曰。立于无情。佛言。汝今有情。云何立于无情。答曰。舍有趣无故立于无情。佛言。无情既无为何所立。答曰。立无所立。佛言。汝今用何等法立无所立。答曰。我今不见有情不见无情。故立无所立。佛言。族姓子。汝言一切诸法假号。云何于假号法中。说有情于无情。说无情于有情。若当尔者。诸法乱诸法不定诸法无常。汝今复说。亦不有情亦不无情故立无所立。尔时净菩萨默然不报。佛言。族姓子。汝观何等义默然不报。净菩萨言。我观第一义中无言无说故默然耳。佛言。如是如是。族姓子。一切诸法皆悉假号。于假号法中非真非有。以染污心故众生不达。各自称说此是泥洹此是生死。以第一义清净观者亦无泥洹亦无生死。尔时世尊便说斯偈</p>
<p style="text-align: left">
	　　一切诸法界　　本无无所有</p>
<p style="text-align: left">
	　　生死不达观　　谓为法自尔</p>
<p style="text-align: left">
	　　经历三世俗　　进求菩萨道</p>
<p style="text-align: left">
	　　退转如恒沙　　岂有达本无</p>
<p style="text-align: left">
	　　十力哀现世　　愍念群品等</p>
<p style="text-align: left">
	　　为演假号法　　令知至道明</p>
<p style="text-align: left">
	　　<a>解脱</a>无等侣　　速疾演法音</p>
<p style="text-align: left">
	　　无量众生类　　充以法<a>甘露</a></p>
<p style="text-align: left">
	　　大道无形像　　非有情无情</p>
<p style="text-align: left">
	　　但生染污心　　不获三禅本</p>
<p style="text-align: left">
	　　若欲修习本　　清净七无漏</p>
<p style="text-align: left">
	　　宣畅九净地　　是谓趣道门</p>
<p style="text-align: left">
	　　初欲趣道场　　系着十四心</p>
<p style="text-align: left">
	　　得佛乃当灭　　然后成<a>道果</a></p>
<p style="text-align: left">
	　　十六诸圣谛　　菩萨诸法印</p>
<p style="text-align: left">
	　　授莂甘露慧　　因号为如来</p>
<p style="text-align: left">
	　　三十二法本　　菩萨<a>神通</a>慧</p>
<p style="text-align: left">
	　　消灭三世患　　渐至于泥洹</p>
<p style="text-align: left">
	　　夫欲求佛道　　庄严佛刹土</p>
<p style="text-align: left">
	　　声遍十方世　　修禅乃得获</p>
<p style="text-align: left">
	　　无漏三禅行　　诸佛深奥藏</p>
<p style="text-align: left">
	　　为众生立誓　　为说无死法</p>
<p style="text-align: left">
	　　行尽不造行　　果亦无果报</p>
<p style="text-align: left">
	　　道从平等慧　　心一无邪念</p>
<p style="text-align: left">
	　　四信如来宝　　六种为世尘</p>
<p style="text-align: left">
	　　七觉清净鬘　　八道具乃成</p>
<p style="text-align: left">
	　　世俗五通道　　如鸟逝虚空</p>
<p style="text-align: left">
	　　系命在地大　　不免生死难</p>
<p style="text-align: left">
	　　六通大乘道　　游戏虚空渊</p>
<p style="text-align: left">
	　　至竟不退转　　斯安非有余</p>
<p style="text-align: left">
	　　慧观达清净　　悉照闇冥中</p>
<p style="text-align: left">
	　　无著亦不染　　故号为天尊</p>
<p style="text-align: left">
	　　道生不自生　　因缘乃有道</p>
<p style="text-align: left">
	　　法法不自知　　虚寂何为道</p>
<p style="text-align: left">
	　　人本处生死　　流浪不<a>自觉</a></p>
<p style="text-align: left">
	　　精进不<a>懈怠</a>　　渐渐应圣律</p>
<p style="text-align: left">
	　　心珠素自明　　不假外光明</p>
<p style="text-align: left">
	　　日月有五翳　　何能有所照</p>
<p style="text-align: left">
	　　佛本行清净　　心慧无瑕尘</p>
<p style="text-align: left">
	　　自济复济彼　　所至无挂碍</p>
<p style="text-align: left">
	　　能断诸悕望　　蠲除诸缚着</p>
<p style="text-align: left">
	　　照以诸法光　　莫知愚冥闇</p>
<p style="text-align: left">
	　　泥洹性清净　　不见有往还</p>
<p style="text-align: left">
	　　深微不可睹　　澹然不变易</p>
<p style="text-align: left">
	　　入禅一定意　　感动诸十方</p>
<p style="text-align: left">
	　　神足道力强　　八等不亏损</p>
<p style="text-align: left">
	　　所以发弘誓　　雨泪愍众生</p>
<p style="text-align: left">
	　　咸念代受苦　　此为实奇特</p>
<p style="text-align: left">
	　　人不计无常　　贪着三界荣</p>
<p style="text-align: left">
	　　如风吹落叶　　流转随所趣</p>
<p style="text-align: left">
	　　虚空无边际　　道行亦无边</p>
<p style="text-align: left">
	　　空报以音响　　虚寂无根本</p>
<p style="text-align: left">
	　　人本出母胎　　随行染五趣</p>
<p style="text-align: left">
	　　<a>善恶</a>追人形　　如影随其身</p>
<p style="text-align: left">
	　　若能灭五阴　　神识还归空</p>
<p style="text-align: left">
	　　不复生老死　　是处实快乐</p>
<p style="text-align: left">
	　　若知诸佛藏　　深奥不可睹</p>
<p style="text-align: left">
	　　越界超三世　　顾眄生死岸</p>
<p style="text-align: left">
	　　本我为愚惑　　入此然炽镬</p>
<p style="text-align: left">
	　　今得离此灾　　游戏清净渊</p>
<p style="text-align: left">
	　　我今虽免苦　　自离彼不离</p>
<p style="text-align: left">
	　　独善非弘誓　　何必取灭度</p>
<p style="text-align: left">
	　　复来还现生　　权化处尘劳</p>
<p style="text-align: left">
	　　旷济无有涯　　不厌劫数期</p>
<p style="text-align: left">
	　　日度如恒沙　　如己无等侣</p>
<p style="text-align: left">
	　　不计如毫厘　　宣畅自功勋</p>
<p style="text-align: left">
	　　不念度者近　　未度者为远</p>
<p style="text-align: left">
	　　心识澹然一　　至竟无挂碍</p>
<p style="text-align: left">
	　　色相是身具　　容好无双比</p>
<p style="text-align: left">
	　　诸根遂纯熟　　乃至为大憙</p>
<p style="text-align: left">
	　　利根具足行　　觉寤犹复渐</p>
<p style="text-align: left">
	　　会值愚痴者　　此乃甚为难</p>
<p style="text-align: left">
	　　菩萨入定意　　不念有无想</p>
<p style="text-align: left">
	　　独步无所畏　　德过诸山岳</p>
<p style="text-align: left">
	　　行者有五品　　进退中间法</p>
<p style="text-align: left">
	　　立志如安明　　心坚不可动</p>
<p style="text-align: left">
	　　<a>六度</a>大神慧　　神足通往来</p>
<p style="text-align: left">
	　　法界无三念　　故能转法轮</p>
<p style="text-align: left">
	　　本积无量善　　自致仁中圣</p>
<p style="text-align: left">
	　　道等无三本　　心计内外净</p>
<p style="text-align: left">
	　　性行有若干　　行法无有异</p>
<p style="text-align: left">
	　　但为世辩者　　分别有差品</p>
<p style="text-align: left">
	　　过行有累劫　　未曾起想念</p>
<p style="text-align: left">
	　　故游心无疆　　虚空无有滞</p>
<p style="text-align: left">
	　　地为至诚本　　能忍秽不秽</p>
<p style="text-align: left">
	　　慧心所含容　　不见度不度</p>
<p style="text-align: left">
	　　圣人行甚奇　　能忍此众苦</p>
<p style="text-align: left">
	　　亿劫行功德　　乃成一法本</p>
<p style="text-align: left">
	　　三定空无相　　无愿行诸法</p>
<p style="text-align: left">
	　　众智十力慧　　超越无生处</p>
<p style="text-align: left">
	　　本修音响慧　　八声甚净妙</p>
<p style="text-align: left">
	　　分别五阴行　　蠲除思想贪</p>
<p style="text-align: left">
	　　沉湮生死本　　不求出要路</p>
<p style="text-align: left">
	　　三本不舍本　　乃出于道要</p>
<p style="text-align: left">
	　　自识<a>宿命</a>通　　法身不思议</p>
<p style="text-align: left">
	　　坏有成无等　　是力不可沮</p>
<p style="text-align: left">
	　　虚空无量界　　非一非二三</p>
<p style="text-align: left">
	　　随行本誓愿　　净修众妙道</p>
<p style="text-align: left">
	　　生死滓浊法　　愚士所贪乐</p>
<p style="text-align: left">
	　　慧观无染着　　永除愚惑法</p>
<p style="text-align: left">
	　　菩萨乐寂静　　思惟无量法</p>
<p style="text-align: left">
	　　现在不生灭　　非有非不有</p>
<p style="text-align: left">
	　　自识宿命智　　观本生死根</p>
<p style="text-align: left">
	　　如人临江海　　尔乃战栗惧</p>
<p style="text-align: left">
	　　弘誓度无极　　平正道地行</p>
<p style="text-align: left">
	　　坐卧入深藏　　常离秽污行</p>
<p style="text-align: left">
	　　地水火风空　　神识猗着住</p>
<p style="text-align: left">
	　　欲求禅窟处　　不知神识趣</p>
<p style="text-align: left">
	　　人亦信复然　　因缘共合会</p>
<p style="text-align: left">
	　　识离四大空　　不知各所趣</p>
<p style="text-align: left">
	　　法海无有涯　　受入内外尘</p>
<p style="text-align: left">
	　　本性自清净　　不识别污染</p>
<p style="text-align: left">
	　　大道本无法　　观法内外净</p>
<p style="text-align: left">
	　　不念去来今　　世智无等双</p>
<p style="text-align: left">
	　　晓众一切音　　有量无量法</p>
<p style="text-align: left">
	　　劫数磨灭法　　岂有常存者</p>
<p style="text-align: left">
	　　能断众生厄　　永离四魔地</p>
<p style="text-align: left">
	　　贪嫉本无性　　尔乃应净观</p>
<p style="text-align: left">
	　　本坐树王下　　初夜中亦然</p>
<p style="text-align: left">
	　　一心一意止　　定意无复乱</p>
<p style="text-align: left">
	　　七日体不倾　　咸察三世法</p>
<p style="text-align: left">
	　　灭一无复一　　从是乃觉寤</p>
<p style="text-align: left">
	　　今既得成佛　　愍念未度者</p>
<p style="text-align: left">
	　　兴转无上法　　在于<a>鹿野苑</a></p>
<p style="text-align: left">
	　　先说四明慧　　苦习尽道慧</p>
<p style="text-align: left">
	　　为未觉寤者　　三说乃成就</p>
<p style="text-align: left">
	　　一切无量众　　初闻甘露法</p>
<p style="text-align: left">
	　　皆得无生心　　无复有生灭</p>
<p style="text-align: left">
	　　虽现于此生　　神游无量界</p>
<p style="text-align: left">
	　　在在转法轮　　处处现变化</p>
<p style="text-align: left">
	　　于此现作佛　　十月处母胎</p>
<p style="text-align: left">
	　　圣人无尘垢　　不耽在五欲</p>
<p style="text-align: left">
	　　是故精进学　　念离有无识</p>
<p style="text-align: left">
	　　体性行自然　　不毁于法界</p>
<p style="text-align: left">
	　　过者不可量　　来者亦无尽</p>
<p style="text-align: left">
	　　现在复变易　　神识为所在</p>
<p style="text-align: left">
	　　识为生死本　　流浪无穷已</p>
<p style="text-align: left">
	　　欲至无为岸　　三禅为第一</p>
<p style="text-align: left">
	　　愿得无色法　　染以无形服</p>
<p style="text-align: left">
	　　于无自娱乐　　不愿处三有</p>
<p style="text-align: left">
	　　念我本牢誓　　为本际众生</p>
<p style="text-align: left">
	　　故复随俗人　　不阙弘誓心</p>
<p style="text-align: left">
	　　菩萨行三本　　互有胜负心</p>
<p style="text-align: left">
	　　我今乃自达　　为精进中最</p>
<p style="text-align: left">
	　　如来所现变　　无有能思量</p>
<p style="text-align: left">
	　　或处岩石间　　寂默无言说</p>
<p style="text-align: left">
	　　分别内六尘　　<a>无我</a>无人想</p>
<p style="text-align: left">
	　　外法亦当尔　　常想非常想</p>
<p style="text-align: left">
	　　吾从初发意　　立行不为己</p>
<p style="text-align: left">
	　　今虽得先寤　　岂不为余者</p>
<p style="text-align: left">
	　　所以力勤学　　恐负本所愿</p>
<p style="text-align: left">
	　　故度未度者　　是谓如来誓</p>
<p style="text-align: left">
	　　佛本初发愿　　不念劫数难</p>
<p style="text-align: left">
	　　虽处于尘欲　　此苦亦不久</p>
<p style="text-align: left">
	　　<a>正法</a>本无一　　差品有三号</p>
<p style="text-align: left">
	　　道如日月照　　无有高下心</p>
<p style="text-align: left">
	　　一智及一慧　　本从一愿成</p>
<p style="text-align: left">
	　　我今不舍一　　故号第一尊</p>
<p style="text-align: left">
	　　二观从一法　　从念过三苦</p>
<p style="text-align: left">
	　　本无苦境界　　法身自分别</p>
<p style="text-align: left">
	　　菩萨执权慧　　教人无法想</p>
<p style="text-align: left">
	　　真人意常净　　不念起无起</p>
<p style="text-align: left">
	　　恒以大慈心　　不念众生阙</p>
<p style="text-align: left">
	　　由是自璎珞　　法义具足慧</p>
<p style="text-align: left">
	　　道本自无我　　此出众生口</p>
<p style="text-align: left">
	　　不可为众生　　说本自无我</p>
<p style="text-align: left">
	　　今当说有行　　渐令见道迹</p>
<p style="text-align: left">
	　　令知无常想　　久当自觉寤</p>
<p style="text-align: left">
	　　在世修圣行　　终不失义本</p>
<p style="text-align: left">
	　　不以文字故　　显现于世人</p>
<p style="text-align: left">
	　　从诸佛受教　　游戏诸定意</p>
<p style="text-align: left">
	　　人中神龙步　　获四无所畏</p>
<p style="text-align: left">
	　　如来别有谛　　一一不思议</p>
<p style="text-align: left">
	　　无猗无所染　　故号人中尊</p>
<p style="text-align: left">
	　　凡人学世典　　齐可至无想</p>
<p style="text-align: left">
	　　不如一句义　　不与生死处</p>
<p style="text-align: left">
	　　尔时世尊说此偈已。云何族姓子。审解此义有情无情不乎。答曰如是。世尊。实无等伦。若有善男子善女人。讽诵受持有情于无情无情于有情义者。便能具足一切诸法。何以故。诸佛世尊一切贤圣皆由此义而得成佛。自今已后我等善男子善女人。皆当拥护是善男子善女人。受持讽诵有情于无情无情于有情者。何以故。如我所观如来所说。过去当来今现在佛。皆由此义而得成就。我等亦当逮此法义。尔时有菩萨名曰无观。即从座起偏露右臂叉手长跪。白佛言。世尊。我等八人于此贤劫中。当拥护是善男子善女人受持讽诵是句义者。便当获十功德福。云何为十。一者得无形相法。二者深入法藏。三者辩才第一。四者得无量法。五者获捷疾智。六者不舍弘誓心。七者定意自在。八者逆知众生念。九者立无生心。十者行本自然。若善男子善女人受持讽诵此句义者。便当获十功德。若使三千大千刹土满中善男子善女人。皆令成就得菩萨道故。不如是善男子善女人受持讽诵此一句义。何以故。诸善功德皆由是生。尔时世尊告净菩萨。云何族姓子。令三千大千刹土众生尽为释提桓因。其功德福宁为多不。净菩萨白言。甚多甚多世尊。佛言。故不如立信善男子善女人修三禅本。其功德福甚多甚多。佛言。云何族姓子。若三千大千刹土众生尽为梵天。一一梵天神德无量。其功德福宁为多不。净菩萨白佛言。甚多甚多世尊佛言。故不如一地菩萨摩诃萨修三禅行。其功德福不可称量。不可以譬喻为比。佛复告净菩萨曰。云何族姓子。若善男子善女人已在一地得菩萨号。遍满三千<a>大千世界</a>。其功德福宁为多不。净菩萨白佛言。甚多甚多世尊。佛言。故不如二地菩萨摩诃萨修三禅行其功德福不可称量。何以故。二地三禅行非一地所能及。佛复告净菩萨曰。云何族姓子。若二地菩萨皆令成就。遍满三千大千世界。其功德福宁为多不。净菩萨白佛言。甚多甚多世尊。佛言。故不如三地菩萨摩诃萨修三禅行。其功德福不可称量。何以故。三地菩萨非二地所及。佛复告净菩萨曰。云何族姓子。若三地菩萨摩诃萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如四地菩萨摩诃萨修三禅行。其功德福不可称量。何以故。四地三禅非三地三禅所及。佛复告净菩萨曰。云何族姓子。四地菩萨摩诃萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如五地菩萨修三禅行。其功德福不可称量。何以故。五地三禅非四地三禅所及。佛复告净菩萨曰。云何族姓子若五地菩萨摩诃萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如六地菩萨修三禅行。其功德福不可称量。何以故。六地三禅非五地三禅所及。佛复告净菩萨曰。云何族姓子。六地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如七地菩萨修三禅行。其功德福不可称量。何以故。七地三禅。非六地三禅所及。佛复告净菩萨曰。云何族姓子。若七地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如八地菩萨修三禅行。其功德福不可称量。何以故。八地三禅非七地三禅所及。佛复告净菩萨曰。云何族姓子。九地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如十地菩萨摩诃萨修三禅行。其功德福不可称量。何以故。十地三禅非九地三禅所及。佛复告净菩萨曰。云何族姓子。十地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如一生补处菩萨摩诃萨。何以故。一生补处三禅非十住三禅所及。佛复告净菩萨曰。云何族姓子。一生补处菩萨修三禅行。遍满三千大千世界。云何族姓子。其功德福宁为多不。净菩萨白佛言。甚多甚多世尊。佛言。故不如如来至真等正觉须臾之间念三禅得其功德。其功德福不可称量。一切诸佛世尊由是三禅而得具足一切诸法。尔时世尊便说斯偈</p>
<p style="text-align: left">
	　　三禅诸佛母　　出生一切法</p>
<p style="text-align: left">
	　　拔济众生苦　　得为人中尊</p>
<p style="text-align: left">
	　　十地菩萨种　　所获禅不同</p>
<p style="text-align: left">
	　　本慧无若干　　息心为第一</p>
<p style="text-align: left">
	　　现在十六法　　于中自娱乐</p>
<p style="text-align: left">
	　　不猗三毒本　　乃应十句义</p>
<p style="text-align: left">
	　　超越无量界　　不失本观行</p>
<p style="text-align: left">
	　　度脱诸众生　　是谓三禅行</p>
<p style="text-align: left">
	　　诸法如梦幻　　非有非不有</p>
<p style="text-align: left">
	　　尽化一切类　　是谓三禅行</p>
<p style="text-align: left">
	　　虽未在十地　　能施作佛事</p>
<p style="text-align: left">
	　　能现种种变　　是谓三禅行</p>
<p style="text-align: left">
	　　无等十二轮　　畅演本无行</p>
<p style="text-align: left">
	　　受入诸根本　　是谓三禅行</p>
<p style="text-align: left">
	　　生死无有量　　不滞三有道</p>
<p style="text-align: left">
	　　识神自然转　　是谓三禅行</p>
<p style="text-align: left">
	　　人既知非常　　不着世荣宠</p>
<p style="text-align: left">
	　　真人断彼此　　是谓三禅行</p>
<p style="text-align: left">
	　　有情非有情　　无情亦复然</p>
<p style="text-align: left">
	　　道行过三界　　是谓三禅行</p>
<p style="text-align: left">
	　　生死本无兆　　因缘有诸法</p>
<p style="text-align: left">
	　　彼彼不相知　　是谓三禅行</p>
<p style="text-align: left">
	　　慈愍普育养　　不着身想本</p>
<p style="text-align: left">
	　　法性无高下　　是谓三禅行</p>
<p style="text-align: left">
	　　菩萨根本行　　惟空无相愿</p>
<p style="text-align: left">
	　　得趣泥洹门　　是谓三禅行</p>
<p style="text-align: left">
	　　道从四等心　　弘誓不可动</p>
<p style="text-align: left">
	　　十慧超众道　　是谓三禅行</p>
<p style="text-align: left">
	　　具檀度无极　　拯济下劣人</p>
<p style="text-align: left">
	　　随所充其念　　是谓三禅行</p>
<p style="text-align: left">
	　　守戒无所犯　　如护吉祥瓶</p>
<p style="text-align: left">
	　　念念不杂想　　是谓三禅行</p>
<p style="text-align: left">
	　　忍辱行之本　　受对心不变</p>
<p style="text-align: left">
	　　无想如虚空　　是谓三禅行</p>
<p style="text-align: left">
	　　无数劫精进　　终不怀懈怠</p>
<p style="text-align: left">
	　　教训众生类　　是谓三禅行</p>
<p style="text-align: left">
	　　正受三禅行　　一意念不变</p>
<p style="text-align: left">
	　　感动十方界　　是谓三禅行</p>
<p style="text-align: left">
	　　智慧大海渊　　平等无有二</p>
<p style="text-align: left">
	　　蠲除诸<a>妄想</a>　　是谓三禅行</p>
<p style="text-align: left">
	　　善权无方法　　变现无有量</p>
<p style="text-align: left">
	　　不计有贵贱　　是谓三禅行</p>
<p style="text-align: left">
	　　尔时世尊说此偈已。百千亿众生皆发无上心。得三禅行◎</p>
<p style="text-align: left">
	　　◎</p>
<p style="text-align: left">
	　　菩萨璎珞经随行品第十九</p>
<p style="text-align: left">
	　　尔时天龙鬼神阿须伦迦留罗旃陀罗摩休勒人与非人。及诸菩萨摩诃萨。<a>比丘</a><a>比丘尼</a>优婆塞优婆夷。各自生念我等欲观如来神智变化无量。游诸世界还复故处无觉知者。时有梵天名曰尊复尊。从他方佛刹来。行过三禅无所复畏。即从座起偏露右臂。叉手长跪而作颂曰</p>
<p style="text-align: left">
	　　天尊三达智　　悉观三世本</p>
<p style="text-align: left">
	　　断惑去狐疑　　为现神智道</p>
<p style="text-align: left">
	　　如尔性自然　　行过超三有</p>
<p style="text-align: left">
	　　菩萨璎珞慧　　为总何等行</p>
<p style="text-align: left">
	　　道树诸法本　　无生心第一</p>
<p style="text-align: left">
	　　自寤无师受　　为随何行得</p>
<p style="text-align: left">
	　　超越下劣地　　上慕菩萨道</p>
<p style="text-align: left">
	　　宣畅四要法　　梵行清净本</p>
<p style="text-align: left">
	　　天世众生类　　念念各不同</p>
<p style="text-align: left">
	　　灭想令不起　　何由而得成</p>
<p style="text-align: left">
	　　法界本自空　　受慧有若干</p>
<p style="text-align: left">
	　　一行得作佛　　复由何等办</p>
<p style="text-align: left">
	　　生死十二海　　流转尚不停</p>
<p style="text-align: left">
	　　佛慧无边际　　寻究而度之</p>
<p style="text-align: left">
	　　道本从一相　　断灭无所生</p>
<p style="text-align: left">
	　　观外身尘劳　　内法亦复然</p>
<p style="text-align: left">
	　　来处去此远　　愿乐欲闻法</p>
<p style="text-align: left">
	　　唯尊一一演　　永令无尘湮</p>
<p style="text-align: left">
	　　尔时世尊告尊复尊曰。善哉善哉族姓子。能于如来前而问斯义。今当以偈一一分别</p>
<p style="text-align: left">
	　　本从无数世　　亲近善知识</p>
<p style="text-align: left">
	　　不见本末空　　是谓随行得</p>
<p style="text-align: left">
	　　思惟无量法　　分别本末空</p>
<p style="text-align: left">
	　　道果不染污　　是谓随行得</p>
<p style="text-align: left">
	　　所念不处邪　　不离正法本</p>
<p style="text-align: left">
	　　一相本自寂　　是谓随行得</p>
<p style="text-align: left">
	　　十力王三千　　永度彼此岸</p>
<p style="text-align: left">
	　　<a>修行</a>本无法　　消灭五阴苦</p>
<p style="text-align: left">
	　　慧明所照处　　上彻空无际</p>
<p style="text-align: left">
	　　善化随本教　　是谓随行得</p>
<p style="text-align: left">
	　　空性澹然安　　无愿相亦然</p>
<p style="text-align: left">
	　　三定等有伴　　是谓随行得</p>
<p style="text-align: left">
	　　当其入定时　　诸法无所有</p>
<p style="text-align: left">
	　　舍身染一身　　是谓随行得</p>
<p style="text-align: left">
	　　诸<a>佛法</a>不异　　分别随其人</p>
<p style="text-align: left">
	　　过去已灭行　　岂复有根兆</p>
<p style="text-align: left">
	　　人智所修习　　守信为权法</p>
<p style="text-align: left">
	　　自灭吾我想　　是谓随行得</p>
<p style="text-align: left">
	　　从久远以来　　众生染著有</p>
<p style="text-align: left">
	　　有竟不自知　　岂识无想法</p>
<p style="text-align: left">
	　　但为大圣人　　分别随其类</p>
<p style="text-align: left">
	　　导引以正要　　是谓随行得</p>
<p style="text-align: left">
	　　劫数亦不难　　令可如弹指</p>
<p style="text-align: left">
	　　难寤痴惑人　　就善乃为难</p>
<p style="text-align: left">
	　　一身复一身　　经历亿万姟</p>
<p style="text-align: left">
	　　愍以无念想　　不度终不舍</p>
<p style="text-align: left">
	　　行本由自然　　利钝各有品</p>
<p style="text-align: left">
	　　今蒙大光明　　是谓随行得</p>
<p style="text-align: left">
	　　本我自造行　　今复受其报</p>
<p style="text-align: left">
	　　行尽无三界　　独立无所猗</p>
<p style="text-align: left">
	　　人想众常想　　非是圣律教</p>
<p style="text-align: left">
	　　能舍彼此想　　是谓随行得</p>
<p style="text-align: left">
	　　计身本自无　　况有识神念</p>
<p style="text-align: left">
	　　愚惑众生类　　初不能舍离</p>
<p style="text-align: left">
	　　道忍有五行　　初念中亦然</p>
<p style="text-align: left">
	　　思惟不净观　　是谓随行得</p>
<p style="text-align: left">
	　　身净无瑕垢　　终不造邪业</p>
<p style="text-align: left">
	　　所以口真诚　　由本无欺故</p>
<p style="text-align: left">
	　　道润所及处　　辄得有所济</p>
<p style="text-align: left">
	　　由前有粗涩　　岂怨润不及</p>
<p style="text-align: left">
	　　弘誓恒平等　　不念粗以细</p>
<p style="text-align: left">
	　　行等无彼此　　是谓随行得</p>
<p style="text-align: left">
	　　人知超其难　　自守无他念</p>
<p style="text-align: left">
	　　自济复济彼　　是谓随行得</p>
<p style="text-align: left">
	　　如人视五色　　自起其识想</p>
<p style="text-align: left">
	　　痛阴由是滋　　不离大灾患</p>
<p style="text-align: left">
	　　识法不可见　　缘生若干念</p>
<p style="text-align: left">
	　　一生复一灭　　欲免甚为难</p>
<p style="text-align: left">
	　　道慧有五相　　分别成败法</p>
<p style="text-align: left">
	　　行尽无窠窟　　时识竟所在</p>
<p style="text-align: left">
	　　一形受一形　　身身不磨灭</p>
<p style="text-align: left">
	　　夫欲伐其树　　欲尽勿舍根</p>
<p style="text-align: left">
	　　识根为蔓莚　　所至无有碍</p>
<p style="text-align: left">
	　　力士诸仙道　　谁能寻其本</p>
<p style="text-align: left">
	　　唯有三界尊　　能摄使不逸</p>
<p style="text-align: left">
	　　烧以智慧火　　莫知闇冥处</p>
<p style="text-align: left">
	　　无明众行灾　　抑遏善根本</p>
<p style="text-align: left">
	　　洗以八解水　　除垢无尘堙</p>
<p style="text-align: left">
	　　生死往来苦　　今世就后世</p>
<p style="text-align: left">
	　　咄嗟此苦恼　　非圣孰能济</p>
<p style="text-align: left">
	　　诸天受福堂　　四梵亦复然</p>
<p style="text-align: left">
	　　行由清净果　　德为人中上</p>
<p style="text-align: left">
	　　思惟古昔来　　本无三恶趣</p>
<p style="text-align: left">
	　　本造今自受　　何为复有疑</p>
<p style="text-align: left">
	　　若使诸世尊　　不显曜道教</p>
<p style="text-align: left">
	　　便于如来所　　可讥说其过</p>
<p style="text-align: left">
	　　吾亦愍念汝　　受生不达本</p>
<p style="text-align: left">
	　　如此众生类　　不受圣训教</p>
<p style="text-align: left">
	　　过佛无有量　　汝由不睹闻</p>
<p style="text-align: left">
	　　将来恒沙佛　　岂从得蒙济</p>
<p style="text-align: left">
	　　人心霍然寤　　不待劫数期</p>
<p style="text-align: left">
	　　一闻便成佛　　不历诸法界</p>
<p style="text-align: left">
	　　但念群品党　　不殷勤于道</p>
<p style="text-align: left">
	　　所以自坠落　　永处五道渊</p>
<p style="text-align: left">
	　　如鸟飞虚空　　凭翅乃得逝</p>
<p style="text-align: left">
	　　人无止观定　　何由获空慧</p>
<p style="text-align: left">
	　　生死无限齐　　道力过百行</p>
<p style="text-align: left">
	　　染以无形服　　自致道果成</p>
<p style="text-align: left">
	　　五阴本无形　　为作形色相</p>
<p style="text-align: left">
	　　德过诸释梵　　为说无相法</p>
<p style="text-align: left">
	　　行人观外色　　内识往分别</p>
<p style="text-align: left">
	　　彼色非我造　　我心自往染</p>
<p style="text-align: left">
	　　色本非我本　　色性竟有无</p>
<p style="text-align: left">
	　　计我识亦尔　　本从何所生</p>
<p style="text-align: left">
	　　尔乃自<a>觉悟</a>　　外色自空寂</p>
<p style="text-align: left">
	　　内识亦复尔　　澹然本无生</p>
<p style="text-align: left">
	　　人念非常空　　自观身本法</p>
<p style="text-align: left">
	　　尔乃得至彼　　永处无为岸</p>
<p style="text-align: left">
	　　本受五阴身　　欲脱未能离</p>
<p style="text-align: left">
	　　受胎是大患　　未离有何益</p>
<p style="text-align: left">
	　　五分法身具　　<a>戒定慧</a>解成</p>
<p style="text-align: left">
	　　熏以<a>道德</a>香　　蠲除世臭秽</p>
<p style="text-align: left">
	　　人解修明慧　　亿劫不懈怠</p>
<p style="text-align: left">
	　　众德自然具　　故号无等伦</p>
<p style="text-align: left">
	　　戾意随习俗　　处尊不为憍</p>
<p style="text-align: left">
	　　随行从高下　　令立永处安</p>
<p style="text-align: left">
	　　或入三涂苦　　为现权慧智</p>
<p style="text-align: left">
	　　外如代受苦　　内心无所染</p>
<p style="text-align: left">
	　　吾昔无数世　　修行菩萨道</p>
<p style="text-align: left">
	　　以获尽信忍　　行过二住地</p>
<p style="text-align: left">
	　　尔时诸佛集　　普从十方来</p>
<p style="text-align: left">
	　　为一下劣故　　欲令免无救</p>
<p style="text-align: left">
	　　诸佛各伸手　　障令不至罪</p>
<p style="text-align: left">
	　　罪力难可蔽　　攘手牵入狱</p>
<p style="text-align: left">
	　　诸佛寻其后　　复到<a>地狱</a>中</p>
<p style="text-align: left">
	　　欲救彼罪人　　令离众苦恼</p>
<p style="text-align: left">
	　　如来神智力　　身放大光明</p>
<p style="text-align: left">
	　　普曜地狱中　　晃若同一色</p>
<p style="text-align: left">
	　　罪人见光明　　无复身痛想</p>
<p style="text-align: left">
	　　皆悉蒙光明　　得离地狱难</p>
<p style="text-align: left">
	　　唯彼一众生　　诸佛不能救</p>
<p style="text-align: left">
	　　五逆不慎行　　乃致是苦恼</p>
<p style="text-align: left">
	　　吾从是以来　　进行不懈怠</p>
<p style="text-align: left">
	　　不以生死苦　　中有变悔心</p>
<p style="text-align: left">
	　　今既得成佛　　号字释迦文</p>
<p style="text-align: left">
	　　坏败五阴身　　众德普备具</p>
<p style="text-align: left">
	　　受罪无终竟　　不识善根原</p>
<p style="text-align: left">
	　　行尽超众德　　乃应虚空性</p>
<p style="text-align: left">
	　　恐今亦当有　　受罪无救者</p>
<p style="text-align: left">
	　　非神力所能　　制住令不往</p>
<p style="text-align: left">
	　　空性虽清净　　行满乃得具</p>
<p style="text-align: left">
	　　神足五通法　　未能离此恼</p>
<p style="text-align: left">
	　　五阴各有性　　所造非一品</p>
<p style="text-align: left">
	　　忍智度无极　　行具乃得成</p>
<p style="text-align: left">
	　　道生诸法本　　滋长无有法</p>
<p style="text-align: left">
	　　立志如安明　　终不可沮坏</p>
<p style="text-align: left">
	　　譬如有士夫　　为空施畔齐</p>
<p style="text-align: left">
	　　此由冀可得　　欲免罪甚难</p>
<p style="text-align: left">
	　　七宝诸宫室　　象马国财宝</p>
<p style="text-align: left">
	　　斯尽如幻化　　暂有不常停</p>
<p style="text-align: left">
	　　转轮圣王位　　统领四天下</p>
<p style="text-align: left">
	　　是亦磨灭法　　无常不久存</p>
<p style="text-align: left">
	　　如彼修行人　　分别色根原</p>
<p style="text-align: left">
	　　解知本自尔　　是谓成色阴</p>
<p style="text-align: left">
	　　身痛有百八　　内外中间法</p>
<p style="text-align: left">
	　　知痛所出生　　是应痛阴法</p>
<p style="text-align: left">
	　　想如野马游　　坏有无所有</p>
<p style="text-align: left">
	　　抑制想不生　　是谓应想阴</p>
<p style="text-align: left">
	　　三行成三法　　灭三乃应三</p>
<p style="text-align: left">
	　　拔断三毒根　　不染三世有</p>
<p style="text-align: left">
	　　五法已成具　　不受识无识</p>
<p style="text-align: left">
	　　无内外六尘　　是谓为识阴</p>
<p style="text-align: left">
	　　执四方便道　　乘四<a>无畏</a>慧</p>
<p style="text-align: left">
	　　超四道果证　　故应四聚要</p>
<p style="text-align: left">
	　　生死海无疆　　旷大无边涯</p>
<p style="text-align: left">
	　　乘六神足道　　乃得游其渊</p>
<p style="text-align: left">
	　　愍念愚惑种　　忨习不舍离</p>
<p style="text-align: left">
	　　形如<a>芭蕉</a>树　　有皮里无实</p>
<p style="text-align: left">
	　　我今树王下　　璎珞诸道品</p>
<p style="text-align: left">
	　　功勋超百亿　　世雄尊第一</p>
<p style="text-align: left">
	　　今日无等伦　　现生于五浊</p>
<p style="text-align: left">
	　　不为尘垢染　　如莲华无著</p>
<p style="text-align: left">
	　　当守护其心　　不为尘劳惑</p>
<p style="text-align: left">
	　　内以八正觉　　璎珞身心法</p>
<p style="text-align: left">
	　　外以诸相好　　庄严诸国土</p>
<p style="text-align: left">
	　　明慧修二观　　相好自严饰</p>
<p style="text-align: left">
	　　本从四大成　　成败无所有</p>
<p style="text-align: left">
	　　前念非后念　　新新成尘劳</p>
<p style="text-align: left">
	　　施心于一切　　高下无所逆</p>
<p style="text-align: left">
	　　内具度无极　　无猗无所处</p>
<p style="text-align: left">
	　　守戒常一心　　观彼无所犯</p>
<p style="text-align: left">
	　　拥护众道德　　不阙戒性行</p>
<p style="text-align: left">
	　　三地有十法　　无形不可见</p>
<p style="text-align: left">
	　　权诈入生死　　示现世径路</p>
<p style="text-align: left">
	　　生世众苦患　　忧畏无数变</p>
<p style="text-align: left">
	　　圣人能往来　　不以此为危</p>
<p style="text-align: left">
	　　大道本无形　　非有无生慧</p>
<p style="text-align: left">
	　　相相度无极　　而自璎珞身</p>
<p style="text-align: left">
	　　眼视上下眴　　远睹无有疆</p>
<p style="text-align: left">
	　　修净度无极　　获此无碍报</p>
<p style="text-align: left">
	　　脚跟细平正　　修治大圣座</p>
<p style="text-align: left">
	　　今获无垢报　　具道度无极</p>
<p style="text-align: left">
	　　[跳-兆+专]如布重金　　亦不受尘水</p>
<p style="text-align: left">
	　　举足如旋风　　机关无触碍</p>
<p style="text-align: left">
	　　心华不着尘　　内悦色外发</p>
<p style="text-align: left">
	　　皆由忍辱报　　故号度无极</p>
<p style="text-align: left">
	　　执心如金刚　　演布道地法</p>
<p style="text-align: left">
	　　知过无量世　　具足无碍度</p>
<p style="text-align: left">
	　　口演八种音　　悉布诸言教</p>
<p style="text-align: left">
	　　至诚不染有　　是谓不欺度</p>
<p style="text-align: left">
	　　道由<a>三观</a>想　　能逮平等慧</p>
<p style="text-align: left">
	　　心不着是非　　应于无生度</p>
<p style="text-align: left">
	　　初发弘誓心　　不为少许人</p>
<p style="text-align: left">
	　　自然成道觉　　是名具空度</p>
<p style="text-align: left">
	　　神足游佛土　　身心无限碍</p>
<p style="text-align: left">
	　　一意无移易　　神足度无极</p>
<p style="text-align: left">
	　　本由色堕有　　知色非有常</p>
<p style="text-align: left">
	　　今受此色身　　众好度无极</p>
<p style="text-align: left">
	　　痛法有内外　　非苦非有乐</p>
<p style="text-align: left">
	　　蠲除内外法　　无行度无极</p>
<p style="text-align: left">
	　　五根有五法　　要由十八持</p>
<p style="text-align: left">
	　　分别除去五　　无报度无极</p>
<p style="text-align: left">
	　　守护身口意　　摄令无放逸</p>
<p style="text-align: left">
	　　净响普照曜　　八道度无极</p>
<p style="text-align: left">
	　　不猗三觉观　　亦无生起灭</p>
<p style="text-align: left">
	　　息意不复生　　无言度无极</p>
<p style="text-align: left">
	　　清净如莲华　　博闻无所染</p>
<p style="text-align: left">
	　　常训化众生　　净教度无极</p>
<p style="text-align: left">
	　　平等无二想　　不怀偏局心</p>
<p style="text-align: left">
	　　如日照虚空　　慧观度无极</p>
<p style="text-align: left">
	　　仁智不可量　　无生不可见</p>
<p style="text-align: left">
	　　施心无量慧　　道智度无极</p>
<p style="text-align: left">
	　　观三千世界　　起灭无所有</p>
<p style="text-align: left">
	　　善觉寤一切　　无想度无极</p>
<p style="text-align: left">
	　　知生本无主　　因缘生诸法</p>
<p style="text-align: left">
	　　成就有无道　　平等度无极</p>
<p style="text-align: left">
	　　总持无碍道　　解脱成就慧</p>
<p style="text-align: left">
	　　分别无我想　　空净度无极</p>
<p style="text-align: left">
	　　生死有五难　　染着世俗尘</p>
<p style="text-align: left">
	　　游空无量境　　权智度无极</p>
<p style="text-align: left">
	　　已脱生死缚　　游戏解脱中</p>
<p style="text-align: left">
	　　清净无乱想　　果报度无极</p>
<p style="text-align: left">
	　　在世现苦行　　执心如金刚</p>
<p style="text-align: left">
	　　已超三有道　　自然度无极</p>
<p style="text-align: left">
	　　或在虚空界　　念法无乱想</p>
<p style="text-align: left">
	　　如空有所容　　无形度无极</p>
<p style="text-align: left">
	　　快哉无生道　　永断诸尘劳</p>
<p style="text-align: left">
	　　不见有往来　　无行度无极</p>
<p style="text-align: left">
	　　神足有四事　　恒游十方刹</p>
<p style="text-align: left">
	　　身心俱虚寂　　明慧度无极</p>
<p style="text-align: left">
	　　本从平等心　　一意无所染</p>
<p style="text-align: left">
	　　心超无量界　　微妙度无极</p>
<p style="text-align: left">
	　　观了生世苦　　一相无所起</p>
<p style="text-align: left">
	　　道心不可转　　金刚度无极</p>
<p style="text-align: left">
	　　无学修梵行　　超越九次第</p>
<p style="text-align: left">
	　　行尽不炽然　　璎珞度无极</p>
<p style="text-align: left">
	　　道从三慧观　　分别定意行</p>
<p style="text-align: left">
	　　自息心不起　　无量度无极</p>
<p style="text-align: left">
	　　济拔四恶道　　越次不受证</p>
<p style="text-align: left">
	　　自然灭无明　　等分度无极</p>
<p style="text-align: left">
	　　道教实微妙　　精进不可踰</p>
<p style="text-align: left">
	　　平等无二法　　众行度无极</p>
<p style="text-align: left">
	　　生世众苦难　　常习无上道</p>
<p style="text-align: left">
	　　不见有无迹　　众想度无极</p>
<p style="text-align: left">
	　　生死多限碍　　不睹智慧光</p>
<p style="text-align: left">
	　　道力以宣畅　　积行度无极</p>
<p style="text-align: left">
	　　成就九禅法　　不染世俗智</p>
<p style="text-align: left">
	　　一一分别想　　戒训度无极</p>
<p style="text-align: left">
	　　所以显现法　　愍念一切人</p>
<p style="text-align: left">
	　　不见度无度　　寂意度无极</p>
<p style="text-align: left">
	　　游至无量界　　承事诸贤圣</p>
<p style="text-align: left">
	　　受教不忽忘　　总持度无极</p>
<p style="text-align: left">
	　　复能现变化　　感动诸佛刹</p>
<p style="text-align: left">
	　　亦不自贡高　　灭意度无极</p>
<p style="text-align: left">
	　　追念过去世　　普修菩萨道</p>
<p style="text-align: left">
	　　不着内诸漏　　观行度无极</p>
<p style="text-align: left">
	　　修治诸佛土　　清净无瑕垢</p>
<p style="text-align: left">
	　　度脱无量人　　法界度无极</p>
<p style="text-align: left">
	　　众生根无量　　身体极清净</p>
<p style="text-align: left">
	　　内外不染有　　了法度无极</p>
<p style="text-align: left">
	　　知生不足贪　　权现无有方</p>
<p style="text-align: left">
	　　不生众想念　　无等度无极</p>
<p style="text-align: left">
	　　身法若干种　　亦不生尘垢</p>
<p style="text-align: left">
	　　庄严身体相　　功德度无极</p>
<p style="text-align: left">
	　　从无央数劫　　积累修法本</p>
<p style="text-align: left">
	　　积累不为己　　神通度无极</p>
<p style="text-align: left">
	　　六情不著有　　分别无量慧</p>
<p style="text-align: left">
	　　得过虚空际　　一心度无极</p>
<p style="text-align: left">
	　　生在人中难　　受身无有量</p>
<p style="text-align: left">
	　　眼不着外色　　无念度无极</p>
<p style="text-align: left">
	　　执意无贪着　　生生亦不息</p>
<p style="text-align: left">
	　　自灭内众行　　空观度无极</p>
<p style="text-align: left">
	　　无畏无所著　　不见内外法</p>
<p style="text-align: left">
	　　道意无若干　　神智度无极</p>
<p style="text-align: left">
	　　佛身本自净　　不为尘垢染</p>
<p style="text-align: left">
	　　智达过百劫　　<a>无心</a>度无极</p>
<p style="text-align: left">
	　　前心非今心　　生生而不绝</p>
<p style="text-align: left">
	　　一意无所起　　大智度无极</p>
<p style="text-align: left">
	　　亿百千众生　　度亦不见度</p>
<p style="text-align: left">
	　　心念无非邪　　娱乐度无极</p>
<p style="text-align: left">
	　　行尽受苦证　　达知三世本</p>
<p style="text-align: left">
	　　不有小乘意　　本末度无极</p>
<p style="text-align: left">
	　　于苦不念苦　　了知四非常</p>
<p style="text-align: left">
	　　尽生更无身　　圣谛度无极</p>
<p style="text-align: left">
	　　本从无量佛　　受决当作佛</p>
<p style="text-align: left">
	　　亦不自欢庆　　等施度无极</p>
<p style="text-align: left">
	　　心本不思议　　德超无有量</p>
<p style="text-align: left">
	　　分别有无观　　静寂度无极</p>
<p style="text-align: left">
	　　五道众苦原　　不生清白法</p>
<p style="text-align: left">
	　　八等过道行　　现身度无极</p>
<p style="text-align: left">
	　　人体本无法　　不见法界相</p>
<p style="text-align: left">
	　　上智过百行　　无畏度无极</p>
<p style="text-align: left">
	　　一心一念顷　　受证无有难</p>
<p style="text-align: left">
	　　永离诸漏法　　大圣度无极</p>
<p style="text-align: left">
	　　本末永自离　　亦不见吾我</p>
<p style="text-align: left">
	　　神力如虚空　　知足度无极</p>
<p style="text-align: left">
	　　自摄持威仪　　不着诸相好</p>
<p style="text-align: left">
	　　自守无所犯　　亲近度无极</p>
<p style="text-align: left">
	　　吾从无数世　　供养诸世尊</p>
<p style="text-align: left">
	　　不毁诸法界　　无愿度无极</p>
<p style="text-align: left">
	　　亦不有悕望　　侥幸于诸法</p>
<p style="text-align: left">
	　　非有无所生　　积行度无极</p>
<p style="text-align: left">
	　　不念彼此岸　　超越生死海</p>
<p style="text-align: left">
	　　究尽一切根　　无尽度无极</p>
<p style="text-align: left">
	　　十六不思议　　亦名十六慧</p>
<p style="text-align: left">
	　　从苦至无法　　无著度无极</p>
<p style="text-align: left">
	　　生死无有底　　或出或隐没</p>
<p style="text-align: left">
	　　尽能观了知　　性空度无极</p>
<p style="text-align: left">
	　　身法三十二　　污染不净行</p>
<p style="text-align: left">
	　　一一能分别　　无著度无极</p>
<p style="text-align: left">
	　　眼识有内外　　不受外身入</p>
<p style="text-align: left">
	　　无畏无所动　　慈心度无极</p>
<p style="text-align: left">
	　　如我坐佛树　　庄严金刚座</p>
<p style="text-align: left">
	　　降魔无所畏　　大慈度无极</p>
<p style="text-align: left">
	　　愍念众生类　　度人不见度</p>
<p style="text-align: left">
	　　旷济无有疆　　自离度无极</p>
<p style="text-align: left">
	　　过去不复生　　不染当来尘</p>
<p style="text-align: left">
	　　慧心无内外　　无疑度无极</p>
<p style="text-align: left">
	　　内外阴持入　　不生诸尘垢</p>
<p style="text-align: left">
	　　守一不放逸　　神足度无极</p>
<p style="text-align: left">
	　　眼不着外色　　舌亦复知味</p>
<p style="text-align: left">
	　　除去贪着想　　无形度无极</p>
<p style="text-align: left">
	　　分别菩萨心　　净观无所著</p>
<p style="text-align: left">
	　　道从平等慧　　威仪度无极</p>
<p style="text-align: left">
	　　自识宿命智　　知本所从来</p>
<p style="text-align: left">
	　　不复兴想念　　现生度无极</p>
<p style="text-align: left">
	　　智者在世化　　尽苦无有余</p>
<p style="text-align: left">
	　　拔断生死本　　苦行度无极</p>
<p style="text-align: left">
	　　愍过慈母育　　慧普无高下</p>
<p style="text-align: left">
	　　内不自见身　　无贪度无极</p>
<p style="text-align: left">
	　　德游无量境　　无有觉知者</p>
<p style="text-align: left">
	　　亦不自称叹　　法身度无极</p>
<p style="text-align: left">
	　　复从诸佛受　　空慧无量法</p>
<p style="text-align: left">
	　　自然尽苦际　　不起度无极</p>
<p style="text-align: left">
	　　道从平等慧　　不染三有想</p>
<p style="text-align: left">
	　　从是获神足　　无我度无极</p>
<p style="text-align: left">
	　　凡夫缚着四　　不离三界患</p>
<p style="text-align: left">
	　　尽生更不造　　通慧度无极</p>
<p style="text-align: left">
	　　从无央数劫　　定意不错乱</p>
<p style="text-align: left">
	　　意亦无移易　　本际度无极</p>
<p style="text-align: left">
	　　神智无边涯　　永除贪著有</p>
<p style="text-align: left">
	　　逮得不起忍　　寂灭度无极</p>
<p style="text-align: left">
	　　道慧观七品　　法界无参差</p>
<p style="text-align: left">
	　　一相不可见　　无形度无极</p>
<p style="text-align: left">
	　　泥洹无生灭　　行迹无所有</p>
<p style="text-align: left">
	　　能离彼此中　　随行度无极</p>
<p style="text-align: left">
	　　无明众行本　　流转十二海</p>
<p style="text-align: left">
	　　不为识所染　　无著度无极</p>
<p style="text-align: left">
	　　如尔四圣谛　　出生诸道果</p>
<p style="text-align: left">
	　　灭意由四禅　　定意度无极</p>
<p style="text-align: left">
	　　如来八解脱　　无苦亦无乐</p>
<p style="text-align: left">
	　　能灭现在结　　无患度无极</p>
<p style="text-align: left">
	　　不猗着三界　　造立于尘劳</p>
<p style="text-align: left">
	　　修习神通慧　　快乐度无极</p>
<p style="text-align: left">
	　　无住无往来　　亦不坏法性</p>
<p style="text-align: left">
	　　永灭尘劳畴　　无变度无极</p>
<p style="text-align: left">
	　　如色本无色　　色性常自然</p>
<p style="text-align: left">
	　　了知三世苦　　灭意度无极</p>
<p style="text-align: left">
	　　不受外尘垢　　定意无他想</p>
<p style="text-align: left">
	　　生尽更不造　　无受度无极</p>
<p style="text-align: left">
	　　现变无央数　　终不自为己</p>
<p style="text-align: left">
	　　道慧无三碍　　本际度无极</p>
<p style="text-align: left">
	　　入定除三想　　不见我人寿</p>
<p style="text-align: left">
	　　执信无驰骋　　众智度无极</p>
<p style="text-align: left">
	　　空无相愿法　　三昧圣道观</p>
<p style="text-align: left">
	　　寂然灭一意　　怀来度无极</p>
<p style="text-align: left">
	　　道生无量法　　从是得到彼</p>
<p style="text-align: left">
	　　玄达三世苦　　受乐度无极</p>
<p style="text-align: left">
	　　知生为大灾　　穿漏诸法界</p>
<p style="text-align: left">
	　　舍一不染着　　众妙度无极</p>
<p style="text-align: left">
	　　慈悲四等心　　普润于一切</p>
<p style="text-align: left">
	　　化导无尊卑　　大智度无极</p>
<p style="text-align: left">
	　　四大因缘形　　体性不可转</p>
<p style="text-align: left">
	　　欲达解脱门　　三向度无极</p>
<p style="text-align: left">
	　　若劫欲尽烧　　不怀恐惧心</p>
<p style="text-align: left">
	　　自然通道力　　无想度无极</p>
<p style="text-align: left">
	　　亦不自生念　　分别若干想</p>
<p style="text-align: left">
	　　佛慧无有穷　　大海度无极</p>
<p style="text-align: left">
	　　功勋过众行　　本业无有量</p>
<p style="text-align: left">
	　　无一不见一　　离群度无极</p>
<p style="text-align: left">
	　　弘誓具足愿　　观身无形相</p>
<p style="text-align: left">
	　　破坏四魔患　　庄严度无极</p>
<p style="text-align: left">
	　　无念诸法本　　泥洹寂然净</p>
<p style="text-align: left">
	　　诸佛所游处　　深藏度无极</p>
<p style="text-align: left">
	　　无相不可见　　从一乃成佛</p>
<p style="text-align: left">
	　　去离心本法　　一义度无极</p>
<p style="text-align: left">
	　　究尽诸道果　　不有三窠窟</p>
<p style="text-align: left">
	　　慧照无边涯　　立本度无极</p>
<p style="text-align: left">
	　　生死诸艰难　　无为澹然安</p>
<p style="text-align: left">
	　　不生五尘垢　　总持度无极</p>
<p style="text-align: left">
	　　遍游无量世　　<a>教化</a>众生类</p>
<p style="text-align: left">
	　　经历生死苦　　断苦度无极</p>
<p style="text-align: left">
	　　现处母胞胎　　实不染著有</p>
<p style="text-align: left">
	　　心净如虚空　　本慧度无极</p>
<p style="text-align: left">
	　　不见有受报　　果证诸明慧</p>
<p style="text-align: left">
	　　分别四道本　　修荷度无极</p>
<p style="text-align: left">
	　　本从无量世　　法界不思议</p>
<p style="text-align: left">
	　　平等无二心　　广慧度无极</p>
<p style="text-align: left">
	　　佛法甚深妙　　非二乘所及</p>
<p style="text-align: left">
	　　超越无量行　　无疑度无极</p>
<p style="text-align: left">
	　　先净其眼根　　净修心本行</p>
<p style="text-align: left">
	　　慕及菩萨道　　净意度无极</p>
<p style="text-align: left">
	　　执意如金刚　　清净无瑕秽</p>
<p style="text-align: left">
	　　永离有无界　　道果度无极</p>
<p style="text-align: left">
	　　古昔诸世尊　　坐此元吉树</p>
<p style="text-align: left">
	　　降伏四魔怨　　忍力度无极</p>
<p style="text-align: left">
	　　神识在虚空　　初无恚怒心</p>
<p style="text-align: left">
	　　亦不生尘垢　　超越度无极</p>
<p style="text-align: left">
	　　神力超无量　　一切诸世界</p>
<p style="text-align: left">
	　　亦不着可欲　　无垢度无极</p>
<p style="text-align: left">
	　　夫欲究尽空　　内净外亦然</p>
<p style="text-align: left">
	　　分别非常想　　因缘度无极</p>
<p style="text-align: left">
	　　光明照诸界　　蠲除诸闇昧</p>
<p style="text-align: left">
	　　不起若干想　　断垢度无极</p>
<p style="text-align: left">
	　　慧观有三法　　永除欲怒痴</p>
<p style="text-align: left">
	　　不为色所染　　<a>智行</a>度无极</p>
<p style="text-align: left">
	　　设从亿千劫　　意志弘誓心</p>
<p style="text-align: left">
	　　不见众生类　　净教度无极</p>
<p style="text-align: left">
	　　八等大道行　　内外无我想</p>
<p style="text-align: left">
	　　佛界法界净　　无量度无极</p>
<p style="text-align: left">
	　　人本修其行　　拔断十二缘</p>
<p style="text-align: left">
	　　除贪不著有　　一意度无极</p>
<p style="text-align: left">
	　　欲修人道行　　先护身口意</p>
<p style="text-align: left">
	　　十善众行本　　应法度无极</p>
<p style="text-align: left">
	　　我本不造痴　　根本为所在</p>
<p style="text-align: left">
	　　十慧无量智　　本无度无极</p>
<p style="text-align: left">
	　　法界不思议　　成就无畏法</p>
<p style="text-align: left">
	　　尽生死根本　　重担度无极</p>
<p style="text-align: left">
	　　如来慈慧等　　养育无高下</p>
<p style="text-align: left">
	　　除去染污心　　无望度无极</p>
<p style="text-align: left">
	　　发趣大乘意　　接度诸有碍</p>
<p style="text-align: left">
	　　不见生死本　　远离度无极</p>
<p style="text-align: left">
	　　弘誓执勤苦　　游戏诸定意</p>
<p style="text-align: left">
	　　常怀反复心　　忘报度无极</p>
<p style="text-align: left">
	　　众生平等慧　　尽知诸根本</p>
<p style="text-align: left">
	　　不怀尘欲心　　权慧度无极</p>
<p style="text-align: left">
	　　大道甚为妙　　不为尘欲动</p>
<p style="text-align: left">
	　　三空舍本意　　究意度无极</p>
<p style="text-align: left">
	　　于此贤劫中　　诸佛兴出世</p>
<p style="text-align: left">
	　　拔苦无三碍　　周旋度无极</p>
<p style="text-align: left">
	　　身放平等光　　接度无数众</p>
<p style="text-align: left">
	　　知生不染生　　善友度无极</p>
<p style="text-align: left">
	　　欲成无上道　　亲近善知识</p>
<p style="text-align: left">
	　　能尽苦本际　　无尽度无极</p>
<p style="text-align: left">
	　　四道无往来　　住寿无数劫</p>
<p style="text-align: left">
	　　究尽道根本　　无变度无极</p>
<p style="text-align: left">
	　　欲究尽生死　　勿怀退转心</p>
<p style="text-align: left">
	　　勇健不可坏　　立志度无极</p>
<p style="text-align: left">
	　　行施无所爱　　亦不兴三想</p>
<p style="text-align: left">
	　　本末悉自空　　解慧度无极</p>
<p style="text-align: left">
	　　道力如虚空　　不计五阴身</p>
<p style="text-align: left">
	　　色本非有色　　清净度无极</p>
<p style="text-align: left">
	　　无生众慧本　　常想非有真</p>
<p style="text-align: left">
	　　不见有教化　　智力度无极</p>
<p style="text-align: left">
	　　过去无数劫　　有佛如我号</p>
<p style="text-align: left">
	　　修平等法本　　无形度无极</p>
<p style="text-align: left">
	　　大辩如来出　　消灭爱欲尘</p>
<p style="text-align: left">
	　　教训众生类　　信根度无极</p>
<p style="text-align: left">
	　　有佛名无碍　　苦行无量劫</p>
<p style="text-align: left">
	　　摄意不放逸　　守戒度无极</p>
<p style="text-align: left">
	　　次名弘誓佛　　教化无高下</p>
<p style="text-align: left">
	　　意等如虚空　　忍辱度无极</p>
<p style="text-align: left">
	　　有佛名大愿　　究尽生死根</p>
<p style="text-align: left">
	　　变化无数身　　殷勤度无极</p>
<p style="text-align: left">
	　　道本自清净　　不见虚空慧</p>
<p style="text-align: left">
	　　无形不可见　　慈悲度无极</p>
<p style="text-align: left">
	　　更乐八十六　　菩萨所修行</p>
<p style="text-align: left">
	　　无有三毒本　　不起度无极</p>
<p style="text-align: left">
	　　贤圣十六心　　悉知无所有</p>
<p style="text-align: left">
	　　不坏诸法界　　无身度无极</p>
<p style="text-align: left">
	　　一心一念中　　不离<a>禅定</a>观</p>
<p style="text-align: left">
	　　复从一意起　　无想度无极</p>
<p style="text-align: left">
	　　虚空无边涯　　寂意无染污</p>
<p style="text-align: left">
	　　舍一不着一　　定意度无极</p>
<p style="text-align: left">
	　　吾本应此行　　寂然无想念</p>
<p style="text-align: left">
	　　息意处现在　　无碍度无极</p>
<p style="text-align: left">
	　　禅定自灭意　　净观灭三想</p>
<p style="text-align: left">
	　　道慧自然净　　除染度无极</p>
<p style="text-align: left">
	　　佛境不思议　　众生界亦然</p>
<p style="text-align: left">
	　　法性自然寂　　无形度无极</p>
<p style="text-align: left">
	　　能度生死难　　不念三界苦</p>
<p style="text-align: left">
	　　忍意不起想　　澹泊度无极</p>
<p style="text-align: left">
	　　入三世定意　　尽知众生根</p>
<p style="text-align: left">
	　　自观内外身　　无愿度无极</p>
<p style="text-align: left">
	　　八部鬼神界　　随彼而教化</p>
<p style="text-align: left">
	　　为现神足力　　灭迹度无极</p>
<p style="text-align: left">
	　　善权教众生　　不离本末空</p>
<p style="text-align: left">
	　　分别四无畏　　无我度无极</p>
<p style="text-align: left">
	　　思惟内外身　　分别空无慧</p>
<p style="text-align: left">
	　　不观有吾我　　法意度无极</p>
<p style="text-align: left">
	　　生遇贤圣乐　　八解无所著</p>
<p style="text-align: left">
	　　不兴众想念　　如幻度无极</p>
<p style="text-align: left">
	　　正法无男女　　意由思想生</p>
<p style="text-align: left">
	　　深法不可见　　恶露度无极</p>
<p style="text-align: left">
	　　分身无量形　　复还合为一</p>
<p style="text-align: left">
	　　无能觉知者　　身密度无极</p>
<p style="text-align: left">
	　　如来众相具　　色身游世间</p>
<p style="text-align: left">
	　　神足而教化　　无猗度无极</p>
<p style="text-align: left">
	　　凡夫未入学　　不观内外身</p>
<p style="text-align: left">
	　　圣慧甚深妙　　相好度无极</p>
<p style="text-align: left">
	　　本从神足起　　意法无高下</p>
<p style="text-align: left">
	　　菩萨无形观　　安乐度无极</p>
<p style="text-align: left">
	　　禅定无念待　　息心无所著</p>
<p style="text-align: left">
	　　游戏八解池　　至诚度无极</p>
<p style="text-align: left">
	　　人知五苦法　　仰修无为道</p>
<p style="text-align: left">
	　　六通无漏法　　贤圣度无极</p>
<p style="text-align: left">
	　　神通游世间　　常习圣贤律</p>
<p style="text-align: left">
	　　不观内外法　　无名度无极</p>
<p style="text-align: left">
	　　习行无憍慢　　不怀颠倒心</p>
<p style="text-align: left">
	　　不起诸结缚　　无秽度无极</p>
<p style="text-align: left">
	　　若复死尸观　　不念净不净</p>
<p style="text-align: left">
	　　内外无所著　　无慢度无极</p>
<p style="text-align: left">
	　　威仪<a>如法</a>律　　举动不虚妄</p>
<p style="text-align: left">
	　　众智自卫护　　无对度无极</p>
<p style="text-align: left">
	　　无身为道要　　不为尘所染</p>
<p style="text-align: left">
	　　坐卧心常定　　自守度无极</p>
<p style="text-align: left">
	　　圣人愍念俗　　为雨甘露法</p>
<p style="text-align: left">
	　　演畅无量慧　　受化度无极</p>
<p style="text-align: left">
	　　博施多恩惠　　觉观除心本</p>
<p style="text-align: left">
	　　蠲除苦恼患　　挌战度无极</p>
<p style="text-align: left">
	　　心念无量法　　示现无量变</p>
<p style="text-align: left">
	　　寻忆通慧本　　奋迅度无极</p>
<p style="text-align: left">
	　　内法无所念　　恒为外尘染</p>
<p style="text-align: left">
	　　以彼无生智　　从愿度无极</p>
<p style="text-align: left">
	　　众定自璎珞　　眼识不起想</p>
<p style="text-align: left">
	　　彼亦不自有　　无移度无极</p>
<p style="text-align: left">
	　　修习众智慧　　解脱度知见</p>
<p style="text-align: left">
	　　欲饮不死浆　　甘露度无极</p>
<p style="text-align: left">
	　　净观无贪着　　慧度空无异</p>
<p style="text-align: left">
	　　分别四道果　　流转度无极</p>
<p style="text-align: left">
	　　犹如有士夫　　堪忍受尘劳</p>
<p style="text-align: left">
	　　心慧无尘染　　随愿度无极</p>
<p style="text-align: left">
	　　相相各有报　　非有行有法</p>
<p style="text-align: left">
	　　超越四禅行　　生尽度无极</p>
<p style="text-align: left">
	　　前世由本行　　无恚怒于人</p>
<p style="text-align: left">
	　　自然离八难　　超越度无极</p>
<p style="text-align: left">
	　　常人之所念　　合会有别离</p>
<p style="text-align: left">
	　　非圣弘誓心　　分别度无极</p>
<p style="text-align: left">
	　　以无照本有　　彻睹无有外</p>
<p style="text-align: left">
	　　形累自然灭　　无见度无极</p>
<p style="text-align: left">
	　　往诣虚空界　　速疾无所碍</p>
<p style="text-align: left">
	　　不念中间法　　应律度无极</p>
<p style="text-align: left">
	　　了本为一法　　志趣各有别</p>
<p style="text-align: left">
	　　随世染其色　　解缚度无极</p>
<p style="text-align: left">
	　　分别三毒本　　行尽乃应行</p>
<p style="text-align: left">
	　　知本非我有　　身本度无极</p>
<p style="text-align: left">
	　　心游得自在　　观欲如炽然</p>
<p style="text-align: left">
	　　消灭五道趣　　清凉度无极</p>
<p style="text-align: left">
	　　无愿在三有　　贪着五欲法</p>
<p style="text-align: left">
	　　永离八无闲　　言说度无极</p>
<p style="text-align: left">
	　　起灭无有定　　总持不忽忘</p>
<p style="text-align: left">
	　　一切智慧足　　博闻度无极</p>
<p style="text-align: left">
	　　受慧有四品　　他觉自不知</p>
<p style="text-align: left">
	　　缘是逮七空　　捷疾度无极</p>
<p style="text-align: left">
	　　佛道难究尽　　非心所能测</p>
<p style="text-align: left">
	　　悉知无道观　　七觉度无极</p>
<p style="text-align: left">
	　　分别三十七　　如来圣道径</p>
<p style="text-align: left">
	　　一意不起想　　名身度无极</p>
<p style="text-align: left">
	　　包识远近法　　不念无碍道</p>
<p style="text-align: left">
	　　十号一一异　　无数度无极</p>
<p style="text-align: left">
	　　讲授深要法　　心不怀怯弱</p>
<p style="text-align: left">
	　　不愿求无相　　智力度无极</p>
<p style="text-align: left">
	　　入正八等慧　　不坏空性行</p>
<p style="text-align: left">
	　　内自思惟法　　逮果度无极</p>
<p style="text-align: left">
	　　名色若干变　　爱入尘劳病</p>
<p style="text-align: left">
	　　不能达本无　　善察度无极</p>
<p style="text-align: left">
	　　十法空无变　　意念缚着想</p>
<p style="text-align: left">
	　　不念去外入　　限齐度无极</p>
<p style="text-align: left">
	　　愍念世苦人　　忧畏无端数</p>
<p style="text-align: left">
	　　建立权方便　　现化度无极</p>
<p style="text-align: left">
	　　心坚如金刚　　非有为能坏</p>
<p style="text-align: left">
	　　灌以甘露法　　深要度无极</p>
<p style="text-align: left">
	　　本因虚空慧　　解脱无所碍</p>
<p style="text-align: left">
	　　智明去尘垢　　见闻				</div></div><hr><script charset='utf-8' src='../../js/footer.js'></script></body></html>