<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修菩萨璎珞经 第七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>菩萨璎珞经 第七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>菩萨</a>璎珞经 第七卷</strong> (一名现在报)</p>
<p style="text-align: left">
	　　姚秦凉州<a>沙门</a>竺佛念译</p>
<p style="text-align: left">
	　　随行品第十九之余</p>
<p style="text-align: left">
	　　◎行过超<a>三界</a>　　无形不可睹</p>
<p style="text-align: left">
	　　普照三千世　　法愍度无极</p>
<p style="text-align: left">
	　　一意一念顷　　具足众相好</p>
<p style="text-align: left">
	　　不染于尘劳　　空界度无极</p>
<p style="text-align: left">
	　　若能宣畅法　　普润诸萌类</p>
<p style="text-align: left">
	　　<a>四谛</a>如尔相　　苦尽度无极</p>
<p style="text-align: left">
	　　佛土普清净　　无有三乘心</p>
<p style="text-align: left">
	　　自然通道教　　定意度无极</p>
<p style="text-align: left">
	　　人本从空生　　法界无增减</p>
<p style="text-align: left">
	　　不违诸法本　　方便度无极</p>
<p style="text-align: left">
	　　幻化不真实　　行超三界表</p>
<p style="text-align: left">
	　　超过无量国　　通达度无极</p>
<p style="text-align: left">
	　　无想众生等　　猗识不解慧</p>
<p style="text-align: left">
	　　贤圣得往来　　微识度无极</p>
<p style="text-align: left">
	　　自然如尔性　　法慧多所益</p>
<p style="text-align: left">
	　　四大本自然　　终始度无极</p>
<p style="text-align: left">
	　　不见吾我人　　<a>寿命</a>众行本</p>
<p style="text-align: left">
	　　一相无有相　　无形度无极</p>
<p style="text-align: left">
	　　无数诸佛土　　庄严佛道场</p>
<p style="text-align: left">
	　　演出<a>佛光</a>明　　法宝度无极</p>
<p style="text-align: left">
	　　摄意无有乱　　永除三毒心</p>
<p style="text-align: left">
	　　平等无若干　　诚信度无极</p>
<p style="text-align: left">
	　　猗识由五道　　不能解缚着</p>
<p style="text-align: left">
	　　拔济苦根源　　远离度无极</p>
<p style="text-align: left">
	　　虽复处胞胎　　不为欲所染</p>
<p style="text-align: left">
	　　永离淫怒痴　　<a>解脱</a>度无极</p>
<p style="text-align: left">
	　　<a>佛法</a>甚深妙　　神力过三界</p>
<p style="text-align: left">
	　　现形在五浊　　忍辱度无极</p>
<p style="text-align: left">
	　　若复遭苦乐　　不生增减心</p>
<p style="text-align: left">
	　　执意如<a>虚空</a>　　无疆度无极</p>
<p style="text-align: left">
	　　道不从空生　　亦不离人心</p>
<p style="text-align: left">
	　　分身满虚空　　灭尽度无极</p>
<p style="text-align: left">
	　　不见吾我人　　不坏本无相</p>
<p style="text-align: left">
	　　一行成正觉　　观世度无极</p>
<p style="text-align: left">
	　　不生亦不灭　　无有<a>生死</a>本</p>
<p style="text-align: left">
	　　从此至<a>彼岸</a>　　超越度无极</p>
<p style="text-align: left">
	　　众苦本无形　　本智由境界</p>
<p style="text-align: left">
	　　心识不可毁　　幻行度无极</p>
<p style="text-align: left">
	　　幻有二根本　　行幻深智幻</p>
<p style="text-align: left">
	　　能解此幻法　　无疑度无极</p>
<p style="text-align: left">
	　　智幻超三界　　行幻亦复然</p>
<p style="text-align: left">
	　　八正道清净　　道品度无极</p>
<p style="text-align: left">
	　　世幻非真实　　贤圣不染着</p>
<p style="text-align: left">
	　　愚者抱常想　　通慧度无极</p>
<p style="text-align: left">
	　　六尘外六入　　十二牵连法</p>
<p style="text-align: left">
	　　名色由更乐　　缘想度无极</p>
<p style="text-align: left">
	　　行从愚惑生　　流驰无数念</p>
<p style="text-align: left">
	　　若当念有形　　具足度无极</p>
<p style="text-align: left">
	　　虚空无边际　　亦不见行迹</p>
<p style="text-align: left">
	　　得寻生死岸　　自然度无极</p>
<p style="text-align: left">
	　　人寿有长短　　今世亦后世</p>
<p style="text-align: left">
	　　唯道澹然安　　澹然度无极</p>
<p style="text-align: left">
	　　法界各有性　　不见受入处</p>
<p style="text-align: left">
	　　无猗不可染　　无怀度无极</p>
<p style="text-align: left">
	　　佛土无央数　　法智不思议</p>
<p style="text-align: left">
	　　慧海不可量　　受入度无极</p>
<p style="text-align: left">
	　　人智无增减　　贤圣行平等</p>
<p style="text-align: left">
	　　分别空无慧　　阴盖度无极</p>
<p style="text-align: left">
	　　本从无数世　　苦行无有量</p>
<p style="text-align: left">
	　　不念劫数期　　闲静度无极</p>
<p style="text-align: left">
	　　念在兜术天　　论讲无形法</p>
<p style="text-align: left">
	　　导引无量人　　无二度无极</p>
<p style="text-align: left">
	　　着乐不以欢　　处苦亦不忧</p>
<p style="text-align: left">
	　　见谛成就道　　真实度无极</p>
<p style="text-align: left">
	　　降神阎浮内　　转法于鹿野</p>
<p style="text-align: left">
	　　尽舍世秽浊　　望断度无极</p>
<p style="text-align: left">
	　　菩萨行成就　　不着六尘劳</p>
<p style="text-align: left">
	　　学智甚深法　　牢固度无极</p>
<p style="text-align: left">
	　　智术权方便　　深入无有碍</p>
<p style="text-align: left">
	　　分别无量身　　在所度无极</p>
<p style="text-align: left">
	　　勇超无量劫　　穷尽生死本</p>
<p style="text-align: left">
	　　庄严佛土净　　微妙度无极</p>
<p style="text-align: left">
	　　人能信本源　　不滞于生死</p>
<p style="text-align: left">
	　　心正无乱想　　一想度无极</p>
<p style="text-align: left">
	　　行施不见施　　亦无去来想</p>
<p style="text-align: left">
	　　观物如虚空　　无厌度无极</p>
<p style="text-align: left">
	　　观世非有世　　亦无三涂苦</p>
<p style="text-align: left">
	　　自济复济彼　　大慈度无极</p>
<p style="text-align: left">
	　　设见众生类　　染着在三有</p>
<p style="text-align: left">
	　　劝导以正教　　大悲度无极</p>
<p style="text-align: left">
	　　周旋无量界　　执信如安明</p>
<p style="text-align: left">
	　　和颜常一心　　<a>欢喜</a>度无极</p>
<p style="text-align: left">
	　　菩萨初发意　　不为一人故</p>
<p style="text-align: left">
	　　旷济无边崖　　放舍度无极</p>
<p style="text-align: left">
	　　当我初生时　　佛土黄金色</p>
<p style="text-align: left">
	　　庄严于道场　　神感度无极</p>
<p style="text-align: left">
	　　不自灭名想　　亦不着寿命</p>
<p style="text-align: left">
	　　空无愿无相　　根门度无极</p>
<p style="text-align: left">
	　　本从平等慧　　今自致正觉</p>
<p style="text-align: left">
	　　不舍金刚意　　<a>三观</a>度无极</p>
<p style="text-align: left">
	　　殷勤于<a>道德</a>　　日夜常经行</p>
<p style="text-align: left">
	　　法说亦义说　　进趣度无极</p>
<p style="text-align: left">
	　　知足道第一　　舍意无所贪</p>
<p style="text-align: left">
	　　三十七道品　　无为度无极</p>
<p style="text-align: left">
	　　菩萨刹土净　　种姓不杂错</p>
<p style="text-align: left">
	　　恒生真正家　　豪族度无极</p>
<p style="text-align: left">
	　　降神处母胎　　示现婴儿相</p>
<p style="text-align: left">
	　　执心净无垢　　变化度无极</p>
<p style="text-align: left">
	　　既得出母胎　　举足行七步</p>
<p style="text-align: left">
	　　足足度七姟　　示现度无极</p>
<p style="text-align: left">
	　　常在金机上　　现以香水浴</p>
<p style="text-align: left">
	　　无量诸佛集　　劝进度无极</p>
<p style="text-align: left">
	　　三十二相具　　八十好庄严</p>
<p style="text-align: left">
	　　天地六反动　　容颜度无极</p>
<p style="text-align: left">
	　　诸法无形相　　现以色相法</p>
<p style="text-align: left">
	　　独步无有侣　　最尊度无极</p>
<p style="text-align: left">
	　　一一思法界　　不失本要誓</p>
<p style="text-align: left">
	　　诸法悉如聋　　默然度无极</p>
<p style="text-align: left">
	　　贤圣八等行　　止观无想行</p>
<p style="text-align: left">
	　　不舍空无慧　　一入度无极</p>
<p style="text-align: left">
	　　常以妙道法　　讲授诸法门</p>
<p style="text-align: left">
	　　劝导一切人　　法响度无极</p>
<p style="text-align: left">
	　　十善众行本　　无著不可染</p>
<p style="text-align: left">
	　　修一得成一　　不退度无极</p>
<p style="text-align: left">
	　　世人怀悭贪　　永处于幽冥</p>
<p style="text-align: left">
	　　导该无量法　　学习度无极</p>
<p style="text-align: left">
	　　如来无所著　　受法不舍离</p>
<p style="text-align: left">
	　　永离众生居　　独拔度无极</p>
<p style="text-align: left">
	　　虽处父王宫　　寂静思惟道</p>
<p style="text-align: left">
	　　不贪五欲乐　　无秽度无极</p>
<p style="text-align: left">
	　　观身干树皮　　亦如久朽灰</p>
<p style="text-align: left">
	　　自察无识想　　出息度无极</p>
<p style="text-align: left">
	　　一数不离一　　止观本行愿</p>
<p style="text-align: left">
	　　系意在目前　　道智度无极</p>
<p style="text-align: left">
	　　人处生死久　　不计本末空</p>
<p style="text-align: left">
	　　能舍不与俱　　总持度无极</p>
<p style="text-align: left">
	　　所以获四辩　　法义捷疾智</p>
<p style="text-align: left">
	　　宣畅无量义　　应适度无极</p>
<p style="text-align: left">
	　　无数大圣集　　闻法欲无厌</p>
<p style="text-align: left">
	　　平等通大智　　等慧度无极</p>
<p style="text-align: left">
	　　设复于无量　　成败诸劫数</p>
<p style="text-align: left">
	　　未尽如来藏　　远离度无极</p>
<p style="text-align: left">
	　　一生百千生　　欲究如来德</p>
<p style="text-align: left">
	　　未有斯等类　　广及度无极</p>
<p style="text-align: left">
	　　虚空有边际　　须弥可称量</p>
<p style="text-align: left">
	　　岂有大导师　　无限度无极</p>
<p style="text-align: left">
	　　从无央数劫　　积累诸德本</p>
<p style="text-align: left">
	　　行尽更不造　　<a>流转</a>度无极</p>
<p style="text-align: left">
	　　世雄慈盖普　　润及众生类</p>
<p style="text-align: left">
	　　闻法不疑滞　　信解度无极</p>
<p style="text-align: left">
	　　勇猛超众生　　无有下劣心</p>
<p style="text-align: left">
	　　降伏魔官属　　忍意度无极</p>
<p style="text-align: left">
	　　吾昔发誓愿　　不自惜身命</p>
<p style="text-align: left">
	　　故自独持出　　金刚度无极</p>
<p style="text-align: left">
	　　若中间有疑　　不成最正觉</p>
<p style="text-align: left">
	　　累功德无量　　人尊度无极</p>
<p style="text-align: left">
	　　尔乃道玄妙　　法藏不可思</p>
<p style="text-align: left">
	　　超过三有表　　纯熟度无极</p>
<p style="text-align: left">
	　　一相不可见　　真如性亦尔</p>
<p style="text-align: left">
	　　舍本就其末　　无碍度无极</p>
<p style="text-align: left">
	　　不教自然寤　　无师一切智</p>
<p style="text-align: left">
	　　独善无所忧　　无尤度无极</p>
<p style="text-align: left">
	　　坏六十二见　　爱欲诸罗网</p>
<p style="text-align: left">
	　　闭塞生死门　　快乐度无极</p>
<p style="text-align: left">
	　　息心自灭意　　不怀沾污心</p>
<p style="text-align: left">
	　　执心如大海　　无违度无极</p>
<p style="text-align: left">
	　　观身如怨仇　　诸孔流不净</p>
<p style="text-align: left">
	　　分别内外法　　解本度无极</p>
<p style="text-align: left">
	　　一心一念顷　　流驰不可制</p>
<p style="text-align: left">
	　　至坐树王下　　弘誓度无极</p>
<p style="text-align: left">
	　　法行如莲华　　常以三道教</p>
<p style="text-align: left">
	　　虽处不染着　　一意度无极</p>
<p style="text-align: left">
	　　等意如大道　　永除小节心</p>
<p style="text-align: left">
	　　三十三法尽　　无垢度无极</p>
<p style="text-align: left">
	　　人当求出要　　分别内外法</p>
<p style="text-align: left">
	　　思惟不舍离　　精进度无极</p>
<p style="text-align: left">
	　　观身当观法　　五阴聚散行</p>
<p style="text-align: left">
	　　如人观掌珠　　<a>真谛</a>度无极</p>
<p style="text-align: left">
	　　破碎四魔垢　　摧坏憍慢山</p>
<p style="text-align: left">
	　　慧火焚三毒　　舍离度无极</p>
<p style="text-align: left">
	　　卿等设有疑　　各自宣说本</p>
<p style="text-align: left">
	　　当以智慧光　　照曜度无极</p>
<p style="text-align: left">
	　　足下众相明　　印文炳然现</p>
<p style="text-align: left">
	　　诸有睹此相　　恩泽度无极</p>
<p style="text-align: left">
	　　鹿腨如金刚　　内外朗然现</p>
<p style="text-align: left">
	　　趾立不倾侧　　端严度无极</p>
<p style="text-align: left">
	　　皮毛极软细　　红华不着水</p>
<p style="text-align: left">
	　　一一众好具　　行足度无极</p>
<p style="text-align: left">
	　　当我举足时　　入城行分卫</p>
<p style="text-align: left">
	　　福祐无贫富　　不择度无极</p>
<p style="text-align: left">
	　　分卫讫周遍　　还诣静房室</p>
<p style="text-align: left">
	　　道法自娱乐　　思惟度无极</p>
<p style="text-align: left">
	　　日夜恒经行　　观谁应先度</p>
<p style="text-align: left">
	　　不违本弘誓　　清净度无极</p>
<p style="text-align: left">
	　　是以恒自修　　不与世事诤</p>
<p style="text-align: left">
	　　自离复离彼　　离趣度无极</p>
<p style="text-align: left">
	　　四大各有性　　高下亦不同</p>
<p style="text-align: left">
	　　由识神分别　　法义度无极</p>
<p style="text-align: left">
	　　菩萨自观空　　无微不省察</p>
<p style="text-align: left">
	　　防护诸恶业　　慧见度无极</p>
<p style="text-align: left">
	　　谛观诸刹土　　不兴苦乐想</p>
<p style="text-align: left">
	　　解诸法甚深　　善法度无极</p>
<p style="text-align: left">
	　　可进知其进　　亦不怀狐疑</p>
<p style="text-align: left">
	　　出要无二道　　虚寂度无极</p>
<p style="text-align: left">
	　　悉观诸行本　　受报亦清净</p>
<p style="text-align: left">
	　　不求功德业　　忘施度无极</p>
<p style="text-align: left">
	　　过去不复生　　未来不可见</p>
<p style="text-align: left">
	　　现在自然法　　愿求度无极</p>
<p style="text-align: left">
	　　泥洹无体性　　亦无受入处</p>
<p style="text-align: left">
	　　观诸受法报　　知本度无极</p>
<p style="text-align: left">
	　　静意三昧定　　永与乱意别</p>
<p style="text-align: left">
	　　无常苦<a>无我</a>　　体行度无极</p>
<p style="text-align: left">
	　　如实观察法　　知一不可动</p>
<p style="text-align: left">
	　　不坏法本心　　自然度无极</p>
<p style="text-align: left">
	　　悉知法无我　　生生不见生</p>
<p style="text-align: left">
	　　转诸法轮行　　旷济度无极</p>
<p style="text-align: left">
	　　能灭诸法性　　亦不求解脱</p>
<p style="text-align: left">
	　　诚信游五道　　尽生度无极</p>
<p style="text-align: left">
	　　如来至密行　　心<a>意识</a>亦然</p>
<p style="text-align: left">
	　　逮得无生心　　了达度无极</p>
<p style="text-align: left">
	　　计吾本所行　　住寿恒沙劫</p>
<p style="text-align: left">
	　　功劳自然着　　行迹度无极</p>
<p style="text-align: left">
	　　生死本所从　　如幻无真实</p>
<p style="text-align: left">
	　　寂灭不可污　　匿藏度无极</p>
<p style="text-align: left">
	　　贤圣十二品　　悉归于无为</p>
<p style="text-align: left">
	　　无生永不生　　行胜度无极</p>
<p style="text-align: left">
	　　念昔在香林　　端坐思惟道</p>
<p style="text-align: left">
	　　形体不倾侧　　初禅度无极</p>
<p style="text-align: left">
	　　又本在师子　　旷普讲堂所</p>
<p style="text-align: left">
	　　无想诸天卫　　二禅度无极</p>
<p style="text-align: left">
	　　复于此贤劫　　<a>护法</a>大城中</p>
<p style="text-align: left">
	　　自隐求道教　　三禅度无极</p>
<p style="text-align: left">
	　　如今于此座　　广演无量法</p>
<p style="text-align: left">
	　　内外无所碍　　四禅度无极</p>
<p style="text-align: left">
	　　行道无沾污　　不兴若干念</p>
<p style="text-align: left">
	　　故令自致尊　　离世度无极</p>
<p style="text-align: left">
	　　如日初放光　　令人自所见</p>
<p style="text-align: left">
	　　吾今演道教　　现明度无极</p>
<p style="text-align: left">
	　　无数阿僧祇　　如来不思议</p>
<p style="text-align: left">
	　　各各布道教　　无生度无极</p>
<p style="text-align: left">
	　　正使亿百千　　七宝满世境</p>
<p style="text-align: left">
	　　不如一意念　　一意度无极</p>
<p style="text-align: left">
	　　不起亦不灭　　知本所从来</p>
<p style="text-align: left">
	　　解了三世观　　梵行度无极</p>
<p style="text-align: left">
	　　若能崇慧本　　次第不越序</p>
<p style="text-align: left">
	　　<a>修道</a>无二心　　玄寂度无极</p>
<p style="text-align: left">
	　　大慈不思议　　广济众生类</p>
<p style="text-align: left">
	　　师子一雷吼　　普闻度无极</p>
<p style="text-align: left">
	　　诸有众生类　　信乐空无法</p>
<p style="text-align: left">
	　　顺理无所犯　　造行度无极</p>
<p style="text-align: left">
	　　内修六重法　　乐静不处闹</p>
<p style="text-align: left">
	　　自识<a>宿命</a>行　　知本度无极</p>
<p style="text-align: left">
	　　今世受胎分　　欲灭勤<a>修行</a></p>
<p style="text-align: left">
	　　一失命根识　　受决度无极</p>
<p style="text-align: left">
	　　诸法不娆乱　　修行清白法</p>
<p style="text-align: left">
	　　念生离生本　　无本度无极</p>
<p style="text-align: left">
	　　人游五道渊　　如河奔大海</p>
<p style="text-align: left">
	　　速驶不复还　　归趣度无极</p>
<p style="text-align: left">
	　　常念<a>世间</a>苦　　念离不与俱</p>
<p style="text-align: left">
	　　独逝不怀忧　　无双度无极</p>
<p style="text-align: left">
	　　如种诸谷子　　稻麻诸花果</p>
<p style="text-align: left">
	　　本子非生苗　　变易度无极</p>
<p style="text-align: left">
	　　人生不学道　　临死有变悔</p>
<p style="text-align: left">
	　　欲离勿<a>懈怠</a>　　学进度无极</p>
<p style="text-align: left">
	　　若欲拔根本　　勿复种其识</p>
<p style="text-align: left">
	　　此尽无过是　　香熏度无极</p>
<p style="text-align: left">
	　　观诸世间法　　悉空无所有</p>
<p style="text-align: left">
	　　当观是非法　　不动度无极</p>
<p style="text-align: left">
	　　劝助诸福业　　一一无所碍</p>
<p style="text-align: left">
	　　登祚十住行　　一生度无极</p>
<p style="text-align: left">
	　　悉观诸法门　　总持无忘失</p>
<p style="text-align: left">
	　　诸法界相应　　断结度无极</p>
<p style="text-align: left">
	　　若欲游虚空　　神足无所碍</p>
<p style="text-align: left">
	　　无人无我想　　习行度无极</p>
<p style="text-align: left">
	　　一一思惟法　　轻举无所碍</p>
<p style="text-align: left">
	　　以身量度空　　神足度无极</p>
<p style="text-align: left">
	　　如实观人本　　道行无所违</p>
<p style="text-align: left">
	　　不与二见心　　正定度无极</p>
<p style="text-align: left">
	　　如镜观面像　　信已无瑕秽</p>
<p style="text-align: left">
	　　尘劳自然灭　　百福度无极</p>
<p style="text-align: left">
	　　宿愿不可尽　　积行今乃获</p>
<p style="text-align: left">
	　　诚信如日初　　择法度无极</p>
<p style="text-align: left">
	　　勤念入深要　　搜求无量法</p>
<p style="text-align: left">
	　　谦恭下下意　　牢固度无极</p>
<p style="text-align: left">
	　　菩萨有八法　　修行至道场</p>
<p style="text-align: left">
	　　解慧不着空　　无想度无极</p>
<p style="text-align: left">
	　　若欲猗空慧　　知空非真实</p>
<p style="text-align: left">
	　　慧本知三碍　　空相度无极</p>
<p style="text-align: left">
	　　有法名战格　　奋迅<a>无畏</a>定</p>
<p style="text-align: left">
	　　亦不怀怯弱　　众智度无极</p>
<p style="text-align: left">
	　　因缘各相生　　生死是道本</p>
<p style="text-align: left">
	　　二事不相离　　拔苦度无极</p>
<p style="text-align: left">
	　　一生非本根　　亦无众生根</p>
<p style="text-align: left">
	　　识神染著有　　假号度无极</p>
<p style="text-align: left">
	　　真道无形质　　微妙不思议</p>
<p style="text-align: left">
	　　道实非有道　　震动度无极</p>
<p style="text-align: left">
	　　观诸佛土净　　清净无瑕秽</p>
<p style="text-align: left">
	　　常以平等道　　<a>神通</a>度无极</p>
<p style="text-align: left">
	　　菩萨常观察　　不着形相法</p>
<p style="text-align: left">
	　　知生过五道　　无名度无极</p>
<p style="text-align: left">
	　　或有修一法　　超越众行表</p>
<p style="text-align: left">
	　　最胜自然达　　越次度无极</p>
<p style="text-align: left">
	　　空观一切人　　息心无所念</p>
<p style="text-align: left">
	　　应一无所污　　齐限度无极</p>
<p style="text-align: left">
	　　大圣德无量　　不为尘欲染</p>
<p style="text-align: left">
	　　究尽尘劳原　　无底度无极</p>
<p style="text-align: left">
	　　本无有五道　　由尘垢而生</p>
<p style="text-align: left">
	　　幻化非常想　　圣慧度无极</p>
<p style="text-align: left">
	　　诸<a>法相</a>受入　　菩萨所修行</p>
<p style="text-align: left">
	　　不见众苦本　　无我度无极</p>
<p style="text-align: left">
	　　亦不在劫数　　生死无形兆</p>
<p style="text-align: left">
	　　当来不常停　　速疾度无极</p>
<p style="text-align: left">
	　　分别四非常　　苦空无我身</p>
<p style="text-align: left">
	　　以慧自庄严　　修治度无极</p>
<p style="text-align: left">
	　　如人欲行空　　修禅乃果获</p>
<p style="text-align: left">
	　　定意不错乱　　志密度无极</p>
<p style="text-align: left">
	　　口出无量音　　不毁于法性</p>
<p style="text-align: left">
	　　如月众星满　　果实度无极</p>
<p style="text-align: left">
	　　神足不可量　　慧海如恒沙</p>
<p style="text-align: left">
	　　善权摄<a>自在</a>　　受入度无极</p>
<p style="text-align: left">
	　　若欲化众生　　入定观察心</p>
<p style="text-align: left">
	　　先以权慧导　　渐现度无极</p>
<p style="text-align: left">
	　　<a>佛经</a>不可数　　唯佛能记之</p>
<p style="text-align: left">
	　　诸法相应相　　劝乐度无极</p>
<p style="text-align: left">
	　　度脱一切众　　不限劫远近</p>
<p style="text-align: left">
	　　真道无男女　　顺一度无极</p>
<p style="text-align: left">
	　　欲修菩萨道　　先净身口意</p>
<p style="text-align: left">
	　　无从十恶行　　本净度无极</p>
<p style="text-align: left">
	　　一意念道教　　永离欲界行</p>
<p style="text-align: left">
	　　中间不起想　　灭欲度无极</p>
<p style="text-align: left">
	　　诸法无名号　　着色求功报</p>
<p style="text-align: left">
	　　色亦非本无　　离色度无极</p>
<p style="text-align: left">
	　　菩萨受记别　　如来所印可</p>
<p style="text-align: left">
	　　行尽更不造　　补处度无极</p>
<p style="text-align: left">
	　　有数本无数　　无数亦复然</p>
<p style="text-align: left">
	　　起亦不见起　　断结度无极</p>
<p style="text-align: left">
	　　灭生非有生　　无生亦复然</p>
<p style="text-align: left">
	　　知生非常生　　无生度无极</p>
<p style="text-align: left">
	　　无有本非有　　非有亦复然</p>
<p style="text-align: left">
	　　解有非有者　　一向度无极</p>
<p style="text-align: left">
	　　一亦本非一　　无一亦复然</p>
<p style="text-align: left">
	　　一亦本无住　　无名度无极</p>
<p style="text-align: left">
	　　假号出本无　　权诈非真实</p>
<p style="text-align: left">
	　　无著归灭尽　　怀道度无极</p>
<p style="text-align: left">
	　　人本从积行　　观世如幻化</p>
<p style="text-align: left">
	　　不以众多想　　绝迹度无极</p>
<p style="text-align: left">
	　　经历一切劫　　拔擢离劫数</p>
<p style="text-align: left">
	　　不着诸音响　　无声度无极</p>
<p style="text-align: left">
	　　如人眼视色　　色本非眼候</p>
<p style="text-align: left">
	　　犹识内外别　　无识度无极</p>
<p style="text-align: left">
	　　声香味细滑　　意法亦复然</p>
<p style="text-align: left">
	　　本无有此识　　自然度无极</p>
<p style="text-align: left">
	　　无色观诸法　　无痛更乐生</p>
<p style="text-align: left">
	　　威仪众行具　　造行度无极</p>
<p style="text-align: left">
	　　本无有此生　　贪识乐此生</p>
<p style="text-align: left">
	　　随形受生分　　断贪度无极</p>
<p style="text-align: left">
	　　神识本无形　　性本自然息</p>
<p style="text-align: left">
	　　后受六入苦　　断入度无极</p>
<p style="text-align: left">
	　　念离五道渊　　思惟虚空观</p>
<p style="text-align: left">
	　　竖立法大幢　　显曜度无极</p>
<p style="text-align: left">
	　　无想亦不生　　不从师禀受</p>
<p style="text-align: left">
	　　能从中自寤　　越次度无极</p>
<p style="text-align: left">
	　　诸法如虚空　　非思欲之数</p>
<p style="text-align: left">
	　　悉解众音响　　闻说度无极</p>
<p style="text-align: left">
	　　其声净妙好　　所说无滞碍</p>
<p style="text-align: left">
	　　不起六更乐　　妙法度无极</p>
<p style="text-align: left">
	　　诸法无有量　　如来尽超过</p>
<p style="text-align: left">
	　　道智通三达　　正观度无极</p>
<p style="text-align: left">
	　　现为师禀受　　不怀高下意</p>
<p style="text-align: left">
	　　意超三界表　　独步度无极</p>
<p style="text-align: left">
	　　无行不造行　　行本无因缘</p>
<p style="text-align: left">
	　　缘尽则无行　　神德度无极</p>
<p style="text-align: left">
	　　三痛由苦乐　　<a>报应</a>随其法</p>
<p style="text-align: left">
	　　无苦无乐痛　　痛止度无极</p>
<p style="text-align: left">
	　　成就七观行　　三处自然灭</p>
<p style="text-align: left">
	　　阴入不复生　　爱止度无极</p>
<p style="text-align: left">
	　　寻色本从空　　以生诸法想</p>
<p style="text-align: left">
	　　非我本造彼　　见正度无极</p>
<p style="text-align: left">
	　　无行亦无报　　端坐无所念</p>
<p style="text-align: left">
	　　思惟自成道　　<a>常住</a>度无极</p>
<p style="text-align: left">
	　　执意不可动　　澹然如虚空</p>
<p style="text-align: left">
	　　非有非不有　　布行度无极</p>
<p style="text-align: left">
	　　正使后灭度　　定意不错乱</p>
<p style="text-align: left">
	　　不念有常想　　广行度无极</p>
<p style="text-align: left">
	　　转法无法想　　况有受法人</p>
<p style="text-align: left">
	　　解了悉空寂　　知时度无极</p>
<p style="text-align: left">
	　　声弥满世界　　皆演妙法音</p>
<p style="text-align: left">
	　　声本自无生　　无声度无极</p>
<p style="text-align: left">
	　　慎身守护口　　意莫念非邪</p>
<p style="text-align: left">
	　　与道不相违　　无憎度无极</p>
<p style="text-align: left">
	　　思惟诸法界　　不坏法轮行</p>
<p style="text-align: left">
	　　具足九次第　　法界度无极</p>
<p style="text-align: left">
	　　无畏不可尽　　无内外远近</p>
<p style="text-align: left">
	　　离四诸受入　　无量度无极</p>
<p style="text-align: left">
	　　不坏形色法　　亦不与相应</p>
<p style="text-align: left">
	　　不败自然相　　相应度无极</p>
<p style="text-align: left">
	　　道行本无一　　甚深不可量</p>
<p style="text-align: left">
	　　随根原适化　　随智度无极</p>
<p style="text-align: left">
	　　如有欲解法　　现法有境界</p>
<p style="text-align: left">
	　　便能寻根原　　无尽度无极</p>
<p style="text-align: left">
	　　从亿百千劫　　<a>教化</a>众生类</p>
<p style="text-align: left">
	　　欲令悉成就　　方便度无极</p>
<p style="text-align: left">
	　　随时现方便　　不染着三有</p>
<p style="text-align: left">
	　　拔断诸阴盖　　等慧度无极</p>
<p style="text-align: left">
	　　总持诸法门　　不失正行本</p>
<p style="text-align: left">
	　　不自称叹己　　满足度无极</p>
<p style="text-align: left">
	　　生法非有生　　尽法非有尽</p>
<p style="text-align: left">
	　　知生尽本无　　空响度无极</p>
<p style="text-align: left">
	　　譬如人音声　　等正觉所说</p>
<p style="text-align: left">
	　　悉归于空无　　如实度无极</p>
<p style="text-align: left">
	　　诸根不错乱　　护念众相具</p>
<p style="text-align: left">
	　　清净归本无　　道慧度无极</p>
<p style="text-align: left">
	　　人结无量缚　　非有所能坏</p>
<p style="text-align: left">
	　　自然通圣达　　化生度无极</p>
<p style="text-align: left">
	　　如来最正觉　　玄鉴过去法</p>
<p style="text-align: left">
	　　彼彼自然化　　深藏度无极</p>
<p style="text-align: left">
	　　未来有生本　　受苦无有量</p>
<p style="text-align: left">
	　　方便断未来　　本尽度无极</p>
<p style="text-align: left">
	　　现在无量行　　众生不可量</p>
<p style="text-align: left">
	　　随形往化生　　净刹度无极</p>
<p style="text-align: left">
	　　当<a>说法</a>门品　　功福无有尽</p>
<p style="text-align: left">
	　　不望功福报　　道树度无极</p>
<p style="text-align: left">
	　　神足行有本　　所说法不同</p>
<p style="text-align: left">
	　　现法有增损　　周旋度无极</p>
<p style="text-align: left">
	　　无量智无碍　　所说无亏损</p>
<p style="text-align: left">
	　　道意甚深固　　演畅度无极</p>
<p style="text-align: left">
	　　佛法无二相　　唯在身意净</p>
<p style="text-align: left">
	　　法处无猗着　　不住度无极</p>
<p style="text-align: left">
	　　虽得神通道　　不习算术法</p>
<p style="text-align: left">
	　　行讫不具足　　非来度无极</p>
<p style="text-align: left">
	　　如实非有一　　亦无若干想</p>
<p style="text-align: left">
	　　行尽得致一　　供养度无极</p>
<p style="text-align: left">
	　　诸佛<a>世尊</a>等　　于法得自在</p>
<p style="text-align: left">
	　　<a>化身</a>得自在　　法法度无极</p>
<p style="text-align: left">
	　　既知前无数　　难计无量劫</p>
<p style="text-align: left">
	　　教尽复流化　　舒迟度无极</p>
<p style="text-align: left">
	　　当来阿僧祇　　无量众生类</p>
<p style="text-align: left">
	　　知不唐勤劳　　普接度无极</p>
<p style="text-align: left">
	　　观察种种类　　过去无量佛</p>
<p style="text-align: left">
	　　亦说真<a>如法</a>　　无猗度无极</p>
<p style="text-align: left">
	　　实亦非本实　　实亦自然生</p>
<p style="text-align: left">
	　　实亦非常住　　身转度无极</p>
<p style="text-align: left">
	　　文字通道法　　行迹无疑难</p>
<p style="text-align: left">
	　　不疑三世苦　　身本度无极</p>
<p style="text-align: left">
	　　不计本无法　　智从无量生</p>
<p style="text-align: left">
	　　观世尽为惑　　教授度无极</p>
<p style="text-align: left">
	　　从初发意来　　恒愍众生类</p>
<p style="text-align: left">
	　　不处城国邑　　离众度无极</p>
<p style="text-align: left">
	　　分别身支节　　身相诸秽浊</p>
<p style="text-align: left">
	　　解知本无形　　无著度无极</p>
<p style="text-align: left">
	　　法性非常住　　亦非今后世</p>
<p style="text-align: left">
	　　离法不获果　　未来度无极</p>
<p style="text-align: left">
	　　亦不与同处　　行迹各差别</p>
<p style="text-align: left">
	　　尽归于灭度　　齐等度无极</p>
<p style="text-align: left">
	　　实空不可离　　况当无实空</p>
<p style="text-align: left">
	　　念善力勤学　　达妙度无极</p>
<p style="text-align: left">
	　　一切众相具　　本无为一形</p>
<p style="text-align: left">
	　　法从空慧得　　自生度无极</p>
<p style="text-align: left">
	　　念本无怒佛　　没命善觉尊</p>
<p style="text-align: left">
	　　由是今成佛　　立志度无极</p>
<p style="text-align: left">
	　　受形虽被谤　　不为荣辱屈</p>
<p style="text-align: left">
	　　故号人中尊　　摄意度无极</p>
<p style="text-align: left">
	　　未受本无慧　　道意有移转</p>
<p style="text-align: left">
	　　现光于世间　　发意度无极</p>
<p style="text-align: left">
	　　灭度有四品　　皆由三毒本</p>
<p style="text-align: left">
	　　名号人中尊　　种类度无极</p>
<p style="text-align: left">
	　　道亦有三相　　真如法性本</p>
<p style="text-align: left">
	　　现在获三报　　成就度无极</p>
<p style="text-align: left">
	　　如来真实法　　非有能护持</p>
<p style="text-align: left">
	　　分别身空本　　怀来度无极</p>
<p style="text-align: left">
	　　得通不可测　　心形俱然住</p>
<p style="text-align: left">
	　　道练心尘垢　　往来度无极</p>
<p style="text-align: left">
	　　本无有心意　　自生自然灭</p>
<p style="text-align: left">
	　　我本亦自无　　空寂度无极</p>
<p style="text-align: left">
	　　佛不由三世　　当来现在道</p>
<p style="text-align: left">
	　　转易不常停　　速疾度无极</p>
<p style="text-align: left">
	　　法相常自住　　神识自流转</p>
<p style="text-align: left">
	　　非刹非有刹　　慧静度无极</p>
<p style="text-align: left">
	　　身法有六行　　非想意所造</p>
<p style="text-align: left">
	　　苦行三十七　　颁宣度无极</p>
<p style="text-align: left">
	　　非彼吾所造　　为说非常空</p>
<p style="text-align: left">
	　　出现诸佛法　　世界度无极</p>
<p style="text-align: left">
	　　神智广长舌　　所说如言教</p>
<p style="text-align: left">
	　　斯由功德成　　心通度无极</p>
<p style="text-align: left">
	　　惠施知恩义　　慎莫有侥幸</p>
<p style="text-align: left">
	　　唯道自将护　　现法度无极</p>
<p style="text-align: left">
	　　道行深义法　　神通解脱禅</p>
<p style="text-align: left">
	　　以权随时化　　众德度无极</p>
<p style="text-align: left">
	　　法身思欲身　　此非最真正</p>
<p style="text-align: left">
	　　获彼泥洹性　　灭色度无极</p>
<p style="text-align: left">
	　　随宜适化前　　勿为尘劳屈</p>
<p style="text-align: left">
	　　<a>殊胜</a>奇特变　　降伏度无极</p>
<p style="text-align: left">
	　　初无经苦心　　造化不可逮</p>
<p style="text-align: left">
	　　戒身自然具　　德意度无极</p>
<p style="text-align: left">
	　　信意向三宝　　下下无自高</p>
<p style="text-align: left">
	　　达本究尽苦　　除痴度无极</p>
<p style="text-align: left">
	　　分别识诸慧　　不着吾我法</p>
<p style="text-align: left">
	　　自然通圣达　　自至度无极</p>
<p style="text-align: left">
	　　宣畅十二缘　　一一而了别</p>
<p style="text-align: left">
	　　三药除三爱　　摄口度无极</p>
<p style="text-align: left">
	　　现化诸刹土　　演布虚无慧</p>
<p style="text-align: left">
	　　亦不猗着身　　察众度无极</p>
<p style="text-align: left">
	　　度人如恒沙　　闻法不可量</p>
<p style="text-align: left">
	　　周游虚空界　　等无度无极</p>
<p style="text-align: left">
	　　八法无生度　　善权照一切</p>
<p style="text-align: left">
	　　不见诸法相　　常法度无极</p>
<p style="text-align: left">
	　　众慧无所碍　　修习去更乐</p>
<p style="text-align: left">
	　　神归于大道　　向门度无极</p>
<p style="text-align: left">
	　　总持有十事　　身口意为本</p>
<p style="text-align: left">
	　　除十成就十　　报应度无极</p>
<p style="text-align: left">
	　　能与众生类　　示现无上慧</p>
<p style="text-align: left">
	　　德过众圣表　　断苦度无极</p>
<p style="text-align: left">
	　　清净空无形　　不见正觉道</p>
<p style="text-align: left">
	　　将导入解脱　　道趣度无极</p>
<p style="text-align: left">
	　　设于百劫中　　恭奉贤<a>圣人</a></p>
<p style="text-align: left">
	　　不如一道本　　垂愍度无极</p>
<p style="text-align: left">
	　　昔吾初受决　　先获无生慧</p>
<p style="text-align: left">
	　　犹经劫数期　　空慧度无极</p>
<p style="text-align: left">
	　　正觉本发心　　成就十号本</p>
<p style="text-align: left">
	　　既获如所求　　桥梁度无极</p>
<p style="text-align: left">
	　　圣德过于天　　光泽无有边</p>
<p style="text-align: left">
	　　玄化度众生　　恩纯度无极</p>
<p style="text-align: left">
	　　虽在俗中教　　严训如所誓</p>
<p style="text-align: left">
	　　广宣无量宝　　随时度无极</p>
<p style="text-align: left">
	　　若人不观世　　无常诸变易</p>
<p style="text-align: left">
	　　寿命积无量　　住劫度无极</p>
<p style="text-align: left">
	　　如我所经历　　现在自所睹</p>
<p style="text-align: left">
	　　厌患五阴身　　净观度无极</p>
<p style="text-align: left">
	　　虽欲求泥洹　　除去身想着</p>
<p style="text-align: left">
	　　念修现在定　　无犯度无极</p>
<p style="text-align: left">
	　　十八本持法　　念灭缘入法</p>
<p style="text-align: left">
	　　不起<a>妄想</a>者　　吉药度无极</p>
<p style="text-align: left">
	　　受法有三义　　自专身口意</p>
<p style="text-align: left">
	　　断求不念空　　了达度无极</p>
<p style="text-align: left">
	　　一一分别身　　佛法众亦然</p>
<p style="text-align: left">
	　　入定观诸想　　无边度无极</p>
<p style="text-align: left">
	　　诸佛无尽藏　　演出无量定</p>
<p style="text-align: left">
	　　遍观一切界　　究竟度无极</p>
<p style="text-align: left">
	　　诸佛常威仪　　修戒最第一</p>
<p style="text-align: left">
	　　出入安详法　　摄心度无极</p>
<p style="text-align: left">
	　　欲有所感应　　要当先入定</p>
<p style="text-align: left">
	　　了知本末空　　平等度无极</p>
<p style="text-align: left">
	　　佛本所修习　　观身无所贪</p>
<p style="text-align: left">
	　　自利复利彼　　行际度无极</p>
<p style="text-align: left">
	　　观察前后法　　超越有无境</p>
<p style="text-align: left">
	　　自在诸想寂　　众教度无极</p>
<p style="text-align: left">
	　　身法有三事　　不犯杀盗淫</p>
<p style="text-align: left">
	　　专精求法界　　本行度无极</p>
<p style="text-align: left">
	　　口不犯四过　　不妄有所说</p>
<p style="text-align: left">
	　　自护复护彼　　等觉度无极</p>
<p style="text-align: left">
	　　意法有三事　　不起众乱想</p>
<p style="text-align: left">
	　　得佛所住处　　坚固度无极</p>
<p style="text-align: left">
	　　本从等空来　　教化满世界</p>
<p style="text-align: left">
	　　断求不着空　　如实度无极</p>
<p style="text-align: left">
	　　行由三世起　　染着爱欲缚</p>
<p style="text-align: left">
	　　了以真际法　　成愿度无极</p>
<p style="text-align: left">
	　　三达五通智　　所往无挂碍</p>
<p style="text-align: left">
	　　净刹化众生　　游识度无极</p>
<p style="text-align: left">
	　　本无今日有　　有亦非本生</p>
<p style="text-align: left">
	　　缘行致苦乐　　缘对度无极</p>
<p style="text-align: left">
	　　本觉不思议　　现变无有量</p>
<p style="text-align: left">
	　　分身还合一　　神智度无极</p>
<p style="text-align: left">
	　　亦不处彼此　　亦不住法界</p>
<p style="text-align: left">
	　　观身如无身　　行业度无极</p>
<p style="text-align: left">
	　　着生无有量　　缘致生老病</p>
<p style="text-align: left">
	　　内外悉空寂　　无人度无极</p>
<p style="text-align: left">
	　　本由平等慧　　不见有往来</p>
<p style="text-align: left">
	　　解三无三法　　等定度无极</p>
<p style="text-align: left">
	　　三行有三事　　觉观无有觉</p>
<p style="text-align: left">
	　　进趣泥洹路　　遍现度无极</p>
<p style="text-align: left">
	　　觉观诸法种　　生三十七品</p>
<p style="text-align: left">
	　　进趣泥洹路　　安隐度无极</p>
<p style="text-align: left">
	　　无学觉观法　　亦不见生灭</p>
<p style="text-align: left">
	　　坐卧由自在　　不起度无极</p>
<p style="text-align: left">
	　　观人无所观　　不见诸法主</p>
<p style="text-align: left">
	　　<a>现行</a>无起灭　　无量度无极</p>
<p style="text-align: left">
	　　人生遇众苦　　经历无数身</p>
<p style="text-align: left">
	　　欲灭此众难　　修学度无极</p>
<p style="text-align: left">
	　　受此四大身　　欲灭无有方</p>
<p style="text-align: left">
	　　智达悉观察　　断欲度无极</p>
<p style="text-align: left">
	　　诸法纯熟性　　净诸功德业</p>
<p style="text-align: left">
	　　积此得致佛　　三垢度无极</p>
<p style="text-align: left">
	　　充足众生愿　　令各得成就</p>
<p style="text-align: left">
	　　悉归于灭尽　　禁戒度无极</p>
<p style="text-align: left">
	　　佛所教化处　　要以空性本</p>
<p style="text-align: left">
	　　说无不见无　　欢喜度无极</p>
<p style="text-align: left">
	　　若有众生类　　欲修五<a>德行</a></p>
<p style="text-align: left">
	　　合聚无量法　　众慧度无极</p>
<p style="text-align: left">
	　　修五分法身　　<a>戒定慧</a>解度</p>
<p style="text-align: left">
	　　量尽无有量　　法本度无极</p>
<p style="text-align: left">
	　　最初无有生　　无佛亦无众</p>
<p style="text-align: left">
	　　因缘自造行　　自起度无极</p>
<p style="text-align: left">
	　　当受无量苦　　生老众痛恼</p>
<p style="text-align: left">
	　　无形受胞胎　　勇进度无极</p>
<p style="text-align: left">
	　　诸佛恒入定　　雨泪众生故</p>
<p style="text-align: left">
	　　三等<a>六度</a>法　　望断度无极</p>
<p style="text-align: left">
	　　修习诸善本　　觉意入诸定</p>
<p style="text-align: left">
	　　虽生能离生　　识相度无极</p>
<p style="text-align: left">
	　　功勋过亿劫　　不着诸更乐</p>
<p style="text-align: left">
	　　念善修道本　　离尘度无极</p>
<p style="text-align: left">
	　　入定得欢喜　　游心无量空</p>
<p style="text-align: left">
	　　一一别众相　　成道度无极</p>
<p style="text-align: left">
	　　欲具深法藏　　先修空无相</p>
<p style="text-align: left">
	　　教诫神足德　　严净度无极</p>
<p style="text-align: left">
	　　如来一切智　　知人本末空</p>
<p style="text-align: left">
	　　为说四谛法　　果实度无极</p>
<p style="text-align: left">
	　　大圣人中尊　　广训无有崖</p>
<p style="text-align: left">
	　　智业成五法　　箧藏度无极</p>
<p style="text-align: left">
	　　五业成五行　　五愿断五道</p>
<p style="text-align: left">
	　　五性五分身　　五业度无极</p>
<p style="text-align: left">
	　　若能修德业　　求本本无业</p>
<p style="text-align: left">
	　　然炽众<a>道果</a>　　广曜度无极</p>
<p style="text-align: left">
	　　十慧十乐道　　十法悉具足</p>
<p style="text-align: left">
	　　十住十所从　　十妙度无极</p>
<p style="text-align: left">
	　　三千二百福　　一一众相具</p>
<p style="text-align: left">
	　　容颜好无比　　自净度无极</p>
<p style="text-align: left">
	　　慈哀劝一切　　务使成道果</p>
<p style="text-align: left">
	　　累劫无量德　　毕竟度无极</p>
<p style="text-align: left">
	　　兴建众德本　　不见吾我人</p>
<p style="text-align: left">
	　　故号人中尊　　无穷度无极</p>
<p style="text-align: left">
	　　善权所适化　　巧便不可尽</p>
<p style="text-align: left">
	　　随时隐现法　　尽生度无极</p>
<p style="text-align: left">
	　　福报于三界　　不别诸眷属</p>
<p style="text-align: left">
	　　现佛威仪德　　成就度无极</p>
<p style="text-align: left">
	　　吾今说璎珞　　诸佛之宝印</p>
<p style="text-align: left">
	　　庄严佛土净　　华鬘度无极</p>
<p style="text-align: left">
	　　有受持此法　　获福二十德</p>
<p style="text-align: left">
	　　计身心识具　　成办度无极</p>
<p style="text-align: left">
	　　耳目自聪明　　自识本所更</p>
<p style="text-align: left">
	　　辩智通达利　　宿命度无极</p>
<p style="text-align: left">
	　　恒见十方佛　　禀受此总持</p>
<p style="text-align: left">
	　　闻法辄解寤　　法要度无极</p>
<p style="text-align: left">
	　　所言人信用　　终不被诽谤</p>
<p style="text-align: left">
	　　身体皆得具　　戒香度无极◎</p>
<p style="text-align: left">
	　　◎</p>
<p style="text-align: left">
	　　菩萨璎珞经光明品第二十</p>
<p style="text-align: left">
	　　尔时世尊告善男子善女人。若有菩萨摩诃萨受持讽诵尊复尊大梵天王所问句义不思议法。便当得身相<a>不二法门</a>。眼入清净得法界自在。菩萨摩诃萨定意正受。即于己身诸毛孔间。一一毛孔现法界自在。接度众生不可穷尽。不坏法界清净之行。若菩萨摩诃萨入此定意者。便能具足一切诸法。亦能现化诸法如幻。能知世界诸法所出。从一佛刹至一佛刹。乃至无数亿百千世。一一分别众生根原。复能思惟威仪礼节。可坐知坐可卧知卧。复于彼劫无数亿百千世。分别根义苦义空义无形像义。为说空观无名字观<a>内观</a>外观非众生观净不净观。平等无二习大乘行。进趣无为不退转行。尔时世尊欲与诸来会者解释狐疑。即于座上。便放身诸支节毛孔光明。悉照十方无量世界。其中众生蜎飞蠕动有形之类。尽见此光自识宿命根本之法。复于光明闻此言教苦义空义无形像义。即于彼劫见百劫事知千劫事。知亿劫事知亿百千劫事。知无限劫事知阿僧祇劫事。知无量劫事知无边劫事。知无数劫事知无际劫事。知无称劫事知不思议劫事。知不可平量劫事知无穷尽劫事。复知无限无量不可称计诸佛刹土众生起尽劫事。复见菩萨摩诃萨所行法则威仪礼节。专意修习不违本行。尔时菩萨见此光明心意开解。复自入己身诸毛孔定意。复见十方无量众生亿百千劫所修行本。尔时菩萨摩诃萨复从彼三昧起。见诸佛光如前不异。尔时有菩萨名曰照明。即从座起偏露右臂长跪叉手。白佛言。世尊。向见如来至真等正觉身诸支节毛孔光明。尽照十方无量世界。皆使众生自识宿命无量世事。亦使诸菩萨摩诃萨神力自在。复能得入身诸支节毛孔定意。亦知十方众生宿命。甚奇甚特不可思议。唯愿世尊。敢有所问。若见听者乃得陈说。尔时世尊已知彼意。便告照明菩萨曰。汝所问者皆是如来境界。谛听谛听善思念之。汝所问者吾知不乎。答曰。如是世尊。如来诸法之藏。愿具演说永无狐疑。佛言。族姓子。汝向所问如来至真等正觉明行成为善逝世间解无上士道法御<a>天人</a>师号佛众祐世尊。今日放身诸支节光明。遍照十方无量世界。尽令众生之类自识宿命本所从来。一光明德所度无量。凡夫学地上至无学。皆蒙此光而得济度。如来何不恒放此光济度无量众生之类。云何照明菩萨。汝所问者为尔不乎。答曰。如是如是。世尊。甚奇甚特。向欲所问其义如是。云何族姓子。如来当以此义见报。光明示现众定法门不可以言教。有所教化汝复当报我。云何世尊。今此日月照四天下无不蒙光。时日月光有时有益有时有损不乎。我时答曰。无也族姓子。佛言。汝所问者为尔不乎。答曰。如是世尊。时汝复当作是问。日月光明普有所照常无亏损。如来今日放大光明。有时有损有时无损耶。我复当以此义报汝。云何族姓子。日月所照能以昼为夜以夜为昼不乎。汝当报我。不也世尊。日月光明不能以昼为夜以夜为昼。我言。族姓子。如是如是。如来光明能以昼为夜以夜为昼。是谓各各差别。族姓子。汝复当以此义问我。云何世尊。若尘雾五翳蔽日月光无有所照。今如来光明亦有尘翳耶。我言。不也族姓子。何以故。如来光明内外通彻。非有尘雾之所遏绝。超过三界为无上尊。云何照明。汝复当作是问。如来光明无所障碍。众生三毒为是尘翳不乎。若是尘翳者。与日月五翳复有何异。时我答言。善哉善哉。族姓子。快说斯言。吾今与汝一一分别。如来光明不可思议。超过三界为无有等。法光明者有十藏行。云何为十。一者勇猛道场不毁诸法。二者诸法无尽得四无畏。三者辩才通利离世八法。四者六通彻达无所挂碍。五者演畅妙法不怀怯弱。六者不行放逸永离五盖。七者慈悲喜护普愍一切。八者游诸佛国化导一切。九者根门具足不乐下劣。十者修无上道不舍法意。是谓族姓子如来至真等正觉修此十法乃应如来十光明慧。犹如族姓子摩尼珠光神德无量。其光明者。照一天下照二天下照三天下照四天下。其光明照千世界二千世界三千世界。照小千世界中千世界。复照三千<a>大千世界</a>。复有得摩尼神珠。照一佛世界二佛世界三佛世界。乃至无数三千大千世界。其光明德不可称量。无情之光其德如是。况如来至真等正觉。放大光明普照无量诸佛国土。其中众生有形之类见光明者。除三垢净皆发无上正真道意。复次照明菩萨摩诃萨。若有善男子善女人。笃信承受信如来慧获大光明有十事行。云何为十。未曾有法如来悉知。是谓一事。未曾所转善权方便。能现佛法众所觉知。是谓二事。于诸外法未得自在。各各狐疑起是非心。不见言见不缚言缚。不解言解不持言持不成言成。于诸法中悉得自在。如实如尔实无虚妄。使诸佛世尊于一切法悉得自在。于诸法界无所挂碍。是谓三事。复次族姓子。譬如有人一念之顷净诸心垢豁然大寤。不复经历劫数之期。从一佛国至一佛国。教化众生而无有碍。尽超三有不以为难。是谓四事。复次照明菩萨摩诃萨。或遭劫烧其间旷绝。前佛过去后佛未出。法性恒住而不变易。有弘誓如来至真等正觉。便能澄神寂定虚空。不于无余泥洹而取灭度。所以然者。由其本要弘誓重故。是谓五事。复次照明菩萨摩诃萨。如来至真等正觉观察人心应受化者不受化者。如来悉知如实而不虚。如来悉知从此欲界至有想无想天心识所念若善若丑若苦若乐。便能于中教化令度。是谓六事。复次照明菩萨摩诃萨。如来化身不可测度。游于无量诸佛刹土。行禅解脱九次第法。是谓七事。复次照明菩萨摩诃萨。若有善男子善女人。修五德行怀忍辱心不讥彼受。亦复无此生若干意我胜彼不如。复无此心彼胜我不如。或复生心彼与我等我与彼等。是谓八事。复次照明菩萨摩诃萨。若善男子善女人。无量诸法不可思议。入诸五趣心中所念。弹指之顷悉皆知之。有愚痴心无愚痴心。有爱欲心无爱欲心。有嗔恚心无嗔恚心。一一分别悉皆知之。是谓九事。复次照明菩萨摩诃萨。若善男子善女人。游诸十方诸佛世界。劝进人民施为佛事。便说五趣受形之恼。虽复生天非是常道。人身百变生死无量。抵突畜生终无解脱。贪餮饿鬼受形丑陋。<a>地狱</a>受报罪毕乃出。唯有泥洹快乐无比。指示径路进趣无为。是谓照明菩萨摩诃萨十事行。非是二乘所能及知</p>
<p style="text-align: left">
	　　菩萨璎珞经无想品第二十一</p>
<p style="text-align: left">
	　　尔时座上有法造菩萨。闻如来至真等正觉说十光明慧。欣然踊跃即从座起。偏露右臂右膝着地。前白佛言。敢有所问。尊见听者乃当陈启。佛告法造菩萨曰。族姓子。今大众云集悉无所畏。有所疑难便可问之。时法造菩萨白佛言。世尊。云何有想云何无想。云何有行云何无行。云何有痛云何无痛。佛告法造菩萨。善哉善哉。族姓子。汝所问者皆持佛威神。谛听谛听善思念之。吾当与汝一一分别。法造菩萨言。愿乐欲闻。佛言。族姓子。我今问汝。汝当一一报我。云何族姓子最正觉者为有想耶为无想耶。法造菩萨言最正觉者是有想耶非无想耶。佛言。云何族姓子。清净法身为有想耶为无想耶。法造菩萨白佛言。世尊。清净法身是有想非无想。佛言。云何族姓子。戒身定身慧身解脱身度知见身。为有想耶为无想耶。法造菩萨白佛言。世尊。戒身定身慧身解脱身度知见身。皆是有想非无想耶。佛复问。云何族姓子。四意止四意断四神足五根五力七觉意八贤圣道空无相愿。从须陀洹乃至佛。为有想耶为无想耶。法造菩萨白佛言。世尊。从一切诸法至佛。皆是有想非是无想。佛复问。云何族姓子。从一切诸法乃至等正觉。皆是有想非是无想。何者是无想耶。法造菩萨白佛言。本无慧无余泥洹慧。是谓无想。佛复问法造菩萨曰。云何族姓子。汝今已得本无慧无余泥洹慧乎。对曰。非也世尊。佛言。族姓子。云何知本无慧无余泥洹慧是无想非有想耶。尔时法造菩萨。即以偈报曰</p>
<p style="text-align: left">
	　　昔从天中天　　如来等正觉</p>
<p style="text-align: left">
	　　闻说本无慧　　无余泥洹道</p>
<p style="text-align: left">
	　　无生非有生　　寂然无想着</p>
<p style="text-align: left">
	　　澹然不变易　　安静无起灭</p>
<p style="text-align: left">
	　　今故报如来　　本无无有想</p>
<p style="text-align: left">
	　　无著不可污　　何况有众念</p>
<p style="text-align: left">
	　　佛复以偈。报法造菩萨曰</p>
<p style="text-align: left">
	　　如来等正觉　　三达无所碍</p>
<p style="text-align: left">
	　　分别诸法想　　犹未尽根原</p>
<p style="text-align: left">
	　　泥洹寂然定　　法性不可坏</p>
<p style="text-align: left">
	　　想在转不转　　何为无想乎</p>
<p style="text-align: left">
	　　过去恒沙佛　　法说义亦然</p>
<p style="text-align: left">
	　　设本无无想　　云何化众生</p>
<p style="text-align: left">
	　　尔时法造菩萨白佛言。世尊。云何是有想。云何是无想。佛言。族姓子。求佛是想。得佛是无想。求清净法身是想。得清净法身是无想。求五分法身是想。得五分法身是无想。四意止初乃至空无相愿。从须陀洹乃至佛。求者是想得者无想。尔时法造菩萨白佛言。世尊。从清净法身一切诸法乃至等正觉。为有形乎为无形耶。若使有形。我则无疑。若使无形。求则有想得则无想。无形之法不可护持。云何不可护持之法有求有得。佛言。止止族姓子。吾今问汝。此虚空界有形乎无形耶。法造菩萨白佛言。世尊。此虚空界空如空非有形非无形。佛言。族姓子。云何空如空非有形非无形。法造菩萨白佛言。世尊。内外法有形无形空如空。无余泥洹道是谓非有形非无形。佛复问法造菩萨。云何无余泥洹非有形非无形。法造白佛言。虚空界者眼识所摄。以此观之非有形非无形。佛复问法造。既眼空耶非空耶。对曰。非也世尊。佛复问。若眼识非空。云何以识知空。法造菩萨曰。以识非空故知。空如空非有形非无形。佛复问。云何族姓子。如汝所言。以识知无识。颇有无识知有识乎。法造白佛言。本无如来是。佛复问。云何为本无如来。不住不变易不坏法界故。号为本无如来。佛复问。族姓子。不坏不住。族姓子。以果耶。对曰。非也世尊。佛言。云何知不住为本无如来。法造白佛言。过去无形现在不住当来未至。佛言。汝今已得此法性乎。对曰。非也世尊。佛言。未知三世住不住法。云何知有形无形耶。法造白佛言。世尊。今问如来至真等正觉。为在有余泥洹。为在无余泥洹。佛言。我今亦在有余泥洹。亦在无余泥洹。法造菩萨白佛言。世尊。云何亦在有余泥洹。亦在无余泥洹。佛言。如我三十二相成此色身。则有余泥洹。观过去诸佛如恒沙数无形不可见。则是无余泥洹。法造复问。云何世尊。泥洹法界有可记不可记耶。佛言。族姓子。泥洹法界不可记也。法造白佛。泥洹无记。云何说过去恒沙不可数。名曰无余泥洹。佛言。止止族姓子。如汝所言。此法权诈无名号性。所谓泥洹非有非无。非有形非无形。但为众生着空染空着法界染法界。不知有形至无形。不知无形至有形。故使如来说此义耳。法造菩萨白佛言世尊。若使空如空亦是有形亦是无形。如来今日为体有形为体无形。假使体无形者。今日如来未入无余泥洹界。云何知无余泥洹界为无形乎。若使如来知无余泥洹界为无形者。过去诸佛亦当如是。何以故。世尊。言法性常住而不变易。过去诸佛如恒沙数。不起不灭故号为本无如来。佛告法造菩萨。善哉族姓子。如汝所言。过去诸佛现在当来各无有想。过去非当来。当来非过去。过去非现在。现在非过去。我所说者其义如是。法造菩萨复白佛言。过去想无想。现在想无想。当来想无想。为有异不异乎。佛告法造菩萨。过去非今今非现在各无异。法造菩萨白佛言。云何为有行。云何为无行。佛告法造。清净法身是谓有行。离清净法身是谓无行。戒身定身慧身解脱身度知见身是谓有行。离则无行。三十七品从须陀洹乃至于佛是谓有行。离则无行。法造。如来至真等正觉今说有行无行。云何为有行。云何为无行。佛言。族姓子。地大水大火大风大色痛想行识是谓为有行。空性法性无形像性是谓无行。佛告族姓子。如来至真等正觉。亦在有行亦在无行。云何在有行。云何在无行。有佛境界是则有行。无佛境界是则无行。故谓有行无行。法造菩萨复白佛言。云何有佛境界则有行。无佛境界则无行。佛告法造菩萨曰。行有三事。一者恒在空泽。二者在虚空界。三者在人众中大寂泥洹。尔时法造菩萨复白佛言。云何为有痛。云何为无痛。佛言。初欲行檀是谓为痛。施而无悔是谓无痛。习戒不犯是谓为痛。戒心牢固是谓无痛。报心如地不舍忍辱是谓为痛。忍能和众不离彼此是谓无痛。奉法殷勤初无变悔是谓为痛。进法如旧不舍道本是谓无痛。虽得久定心在无相是谓有痛。不坏道本一意不乱是谓无痛。化导众生摄以一道是谓为痛。不见吾我去相着心是谓无痛◎</p>
				</div></div><hr><script charset='utf-8' src='../../js/footer.js'></script></body></html>