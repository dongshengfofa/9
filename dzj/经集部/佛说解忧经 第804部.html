<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说解忧经 第804部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说解忧经 第804部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说解忧经</strong></p>
<p style="text-align: left">　　西天译经<a>三藏</a>朝散大夫鸿胪卿传教大师臣法天奉　诏译</p>
<p style="text-align: left">　　稽首归依正等觉　　能度无边大<a>苦海</a></p>
<p style="text-align: left">　　恒以<a>甘露</a>润群生　　令得<a>涅槃</a>我顶礼</p>
<p style="text-align: left">　　稽首归依<a>正法</a>藏　　能止无边苦恼因</p>
<p style="text-align: left">　　显示过失利众生　　令获寂静我顶礼</p>
<p style="text-align: left">　　稽首归依大苾刍　　能与<a>世间</a>为福聚</p>
<p style="text-align: left">　　发行勤修安乐因　　善断轮回我顶礼</p>
<p style="text-align: left">　　爱别离最苦　　忧火镇烧然</p>
<p style="text-align: left">　　若欲自安心　　端居作观想</p>
<p style="text-align: left">　　譬如群鸟兽　　暂聚各分飞</p>
<p style="text-align: left">　　<a>生死</a>人亦然　　云何怀忧苦</p>
<p style="text-align: left">　　只自一有死　　众人皆长生</p>
<p style="text-align: left">　　别离痛不任　　亲姻须啼泣</p>
<p style="text-align: left">　　<a>三界</a>大轮回　　无有免斯者</p>
<p style="text-align: left">　　平等受无常　　云何怀忧苦</p>
<p style="text-align: left">　　若人生贪爱　　孰知贪火烧</p>
<p style="text-align: left">　　如彼牦牛身　　爱尾遭人杀</p>
<p style="text-align: left">　　世人多迷醉　　欲逃崄恶道</p>
<p style="text-align: left">　　设尽方便心　　不能免离苦</p>
<p style="text-align: left">　　如彼野獐鹿　　常被师子逐</p>
<p style="text-align: left">　　究竟不能逃　　云何怀忧苦</p>
<p style="text-align: left">　　大地及天上　　三界与四生</p>
<p style="text-align: left">　　未曾得见闻　　不受无常者</p>
<p style="text-align: left">　　亦如山野火　　焚烧草木时</p>
<p style="text-align: left">　　不择花果林　　俱时成灰烬</p>
<p style="text-align: left">　　愚痴诸众生　　颠倒生<a>妄想</a></p>
<p style="text-align: left">　　身系无常绳　　无人能可解</p>
<p style="text-align: left">　　<a>色界</a>梵世中　　禅味为安乐</p>
<p style="text-align: left">　　亦如树临河　　不久<a>风水</a>坏</p>
<p style="text-align: left">　　百亿转轮王　　千万天帝释</p>
<p style="text-align: left">　　念念即无常　　如风吹灯焰</p>
<p style="text-align: left">　　过去大神仙　　五通心<a>自在</a></p>
<p style="text-align: left">　　往复腾空行　　犹被无常取</p>
<p style="text-align: left">　　金刚坚固身　　尚自示寂灭</p>
<p style="text-align: left">　　凡识如<a>芭蕉</a>　　云何欲久住</p>
<p style="text-align: left">　　大地妙高山　　及以四大海</p>
<p style="text-align: left">　　劫坏亦归空　　何况众生趣</p>
<p style="text-align: left">　　龙居深海里　　眷属常围绕</p>
<p style="text-align: left">　　金翅鸟能食　　别离苦亦尔</p>
<p style="text-align: left">　　或人往他界　　欲避于无常</p>
<p style="text-align: left">　　如入磨竭鱼　　口中求安隐</p>
<p style="text-align: left">　　如是欲色界　　及彼非非想</p>
<p style="text-align: left">　　未有于一物　　不被无常吞</p>
<p style="text-align: left">　　唯有正等觉　　是真依仗处</p>
<p style="text-align: left">　　信受汝谛听　　能解诸忧恼</p>
<p style="text-align: left">　　如是我闻。一时佛在舍卫国祇树给孤独园。尔时<a>世尊</a>告苾刍言。众生无数。轮回无边。如蚁循环。无有穷尽。众生贪爱无明障闭。如陷泥中。而不能出。过去有情。轮回往复。数不能知。苾刍。所有大地之土。都聚一处。和为泥丸。大小如豆数彼众生。无始劫来所生父母子孙。每一人下一泥丸如是泥丸下尽。父母子孙数不能尽。苾刍。如是无边轮回众生。贪爱无明。颠倒陷爱欲泥中。生死轮回。不知其数。是知令汝学断轮回。佛言。苾刍。如是补特伽罗。轮回众生。以骨作聚。如妙高山。不坏不烂。如是无学声闻。证四圣谛。了知此苦真实为苦。苦灭证苦圣谛。彼补特伽罗。见此尸骨不知是苦。亦不能灭三界烦恼。若灭三界烦恼。证须陀洹不空法。决定得菩提。由于七生<a>天人</a>之中。作断轮回。除灭烦恼。七生满已。圣谛现前。<a>正见</a>智慧。灭尽余惑。到涅槃寂静。彼补特伽罗。方得<a>解脱</a>轮回之苦</p>
<p style="text-align: left">　　佛言。苾刍。如人眷属。互相爱乐。以贪爱故。广造诸业。生死轮回。譬如野象陷泥坑中。无有出期。又彼眷属。如恒河沙。父母养育。皆如亲子。至后世中。随其<a>报应</a>。各各不同。或为仆从。或为冤家。互相嗔恨。欺辱打骂。或为傍类。互相食啖。或被杀害。如是种种。诸趣轮回。如七仙众。或聚或散。亦如天雨生其水沤。或生或灭。如是众生。愚痴大力。迷惑颠倒。不了轮回。于其眷属。妄生乐想。造种种业。未有须臾得清净住。又彼有情。无始轮回。入<a>地狱</a>中。所饮铜汁。过大海水。如彼猪狗。食不净物如妙高山。又彼有情。生死别离。爱恋泣泪。亦如海水。又彼有情。更相杀害。积聚彼头。过梵天界。虫食脓血。亦如海水。又饿鬼趣。以宿悭贪。受饥渴苦。如遇饮食即成烟焰。鬼报满已。设生人中。贫穷饥困。种种苦恼。说不能尽。又彼有情。以修福善。生忉利天等境界<a>殊胜</a>。恒受快乐。贪爱炽盛。如火烧干草。报寿尽时。即堕恶趣。譬如飞禽折其两翼。<a>刹那</a>落地受种种苦。是故汝等。学断轮回。速求解脱</p>
<p style="text-align: left">　　佛言。苾刍。譬如江河大地日月星辰须弥卢山及诸聚落世界。未坏而得久住。常在世间。今此经典。亦复如是。世界未坏。法亦久住。于意云何。为与一切有情止息轮回故。苾刍闻已。信受奉行</p>
				</div></div><hr><script charset='utf-8' src='../../js/footer.js'></script></body></html>