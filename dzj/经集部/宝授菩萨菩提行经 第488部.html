<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，宝授菩萨菩提行经 第488部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>宝授菩萨菩提行经 第488部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>宝授<a>菩萨</a>菩提行经</strong></p>
<p style="text-align: left">　　西天译经<a>三藏</a>朝散大夫试光禄卿明教大师臣法贤奉　诏译</p>
<p style="text-align: left">　　如是我闻。一时佛住广严城大林楼阁中。与大苾刍众千二百五十人俱。皆是大阿<a>罗汉</a>。诸漏已尽无复烦恼。逮得己利尽诸有结。除诸重担所作已办。如大龙王。心善<a>解脱</a>慧善解脱。得深解脱心达正道。调伏诸根威仪详审。唯一补特伽罗尊者阿难。受于佛记奉持法藏</p>
<p style="text-align: left">　　复有大菩萨众一千人俱。皆得不退转地总持法门平等法忍。是大智者。具大信重言行相应。断诸疑惑面相<a>圆满</a>。亦无颦蹙常大<a>欢喜</a>具大精进。是法王子。知法自性<a>说法</a>无倦。所说之法离诸戏论。化度众生发起佛智。凡所导利功不唐弃。得大忍辱离诸颠倒境界之法。满足十地善知三时。明了自性不生不灭。永断缠缚威仪具足。证得空三摩地无相三摩地无愿三摩地。虽出<a>生死</a>常行轮回。不乐声闻缘觉之行。唯以发起大菩提心应根说法。其名曰</p>
<p style="text-align: left">　　慈氏菩萨。妙吉祥菩萨。辩积菩萨。宝手菩萨。香光菩萨。无边光菩萨。除盖障菩萨。胜义心菩萨。得光王菩萨。断一切忧暗菩萨。萨哩嚩尾沙摩那哩尸菩萨。内行菩萨。无边意菩萨。具大精进步意菩萨。宝海菩萨。装严王菩萨。具大<a>神通</a>王菩萨。无差步菩萨。胜意菩萨。普满菩萨。阿那嚩啰拏那哩尸菩萨。常喜菩萨。上金光菩萨。观一切法意菩萨。阿秫巘驮那罗拘酥弥多菩萨。首积菩萨。无忧吉祥菩萨。须弥藏菩萨。观<a>自在</a>菩萨。香自在王菩萨。欢喜王菩萨。无边慧藏菩萨。持一切妙法藏菩萨。师子吼音菩萨。如是等大菩萨摩诃萨。而为上首</p>
<p style="text-align: left">　　尔时<a>世尊</a>食时着衣持钵。与二千苾刍众而共围绕。入广严城乞食。是时世尊入城门时。以大慈悲现神通力。放大光明照耀一切。变广严城而为琉璃。令四衢道皆悉清净。其有众生蒙光所照。盲者得视。聋者得听。喑痖之者皆悉能言。迷惑之者咸得<a>正念</a>。天花如雨降满城中。天乐自呜妙音清亮。下至阿鼻<a>地狱</a>。上至阿迦腻吒天。其中众生唯受大乐。是时广严城星贺里蹉尾王。有子名曰宝授年始三岁。乳母抱持在于殿上。时彼宝授忽见光明希瑞之相。又闻城中种种异事。从其怀抱速下于地。向乳母前端然而立。说伽陀曰</p>
<p style="text-align: left">　　何人威德力　　现此希有相</p>
<p style="text-align: left">　　如俱胝日光　　照耀三千界</p>
<p style="text-align: left">　　其中诸恶趣　　一切得清净</p>
<p style="text-align: left">　　如是之神通　　母速为我说</p>
<p style="text-align: left">　　天雨众妙花　　遍散于佛刹</p>
<p style="text-align: left">　　复成妙伞盖　　悬覆于空中</p>
<p style="text-align: left">　　十方有异鸟　　翔鸣而萃集</p>
<p style="text-align: left">　　男女皆大喜　　异常而严饰</p>
<p style="text-align: left">　　盲者复瞻见　　聋者还听闻</p>
<p style="text-align: left">　　喑痖者得语　　迷惑得正念</p>
<p style="text-align: left">　　诸丑陋粗恶　　变成妙色相</p>
<p style="text-align: left">　　一切不善人　　皆发慈悲心</p>
<p style="text-align: left">　　何人行<a>世间</a>　　发起神通力</p>
<p style="text-align: left">　　此为最上事　　母速为我说</p>
<p style="text-align: left">　　尔时乳母答宝授童子。说伽陀曰</p>
<p style="text-align: left">　　功德宝出现　　清净难思议</p>
<p style="text-align: left">　　清净最上行　　无垢无增减</p>
<p style="text-align: left">　　世尊为眼目　　视生如的亲</p>
<p style="text-align: left">　　化行于世间　　无亲疏分别</p>
<p style="text-align: left">　　为现乞食来　　不住世间相</p>
<p style="text-align: left">　　不染世间法　　如莲花在水</p>
<p style="text-align: left">　　能断众生疑　　慈悲常利物</p>
<p style="text-align: left">　　众生所有苦　　唯佛悉能除</p>
<p style="text-align: left">　　称赞不生喜　　讥谤亦不嗔</p>
<p style="text-align: left">　　无障复无碍　　行世如清风</p>
<p style="text-align: left">　　来者世间师　　最上大法王</p>
<p style="text-align: left">　　善解甚深法　　明了第一义</p>
<p style="text-align: left">　　常说中道法　　言离于取舍</p>
<p style="text-align: left">　　法句最寂静　　远离一切处</p>
<p style="text-align: left">　　智积<a>无我</a>相　　最上大福聚</p>
<p style="text-align: left">　　善逝世间解　　来者无边相</p>
<p style="text-align: left">　　佛身如须弥　　高显无伦匹</p>
<p style="text-align: left">　　亦如尼俱陀　　上下皆相称</p>
<p style="text-align: left">　　其色如真金　　晃耀而璨镧</p>
<p style="text-align: left">　　清净若玻[王*梨]　　又如秋满月</p>
<p style="text-align: left">　　头顶圆如盖　　发鬒而绀青</p>
<p style="text-align: left">　　髻相若螺纹　　一一皆右旋</p>
<p style="text-align: left">　　面相如满月　　湛然而清净</p>
<p style="text-align: left">　　眉间之白毫　　右旋而宛转</p>
<p style="text-align: left">　　两目如青莲　　光莹善观察</p>
<p style="text-align: left">　　唇妙频婆果　　齿白正齐密</p>
<p style="text-align: left">　　舌相如莲叶　　长广覆面门</p>
<p style="text-align: left">　　鼻高而修直　　额广而平正</p>
<p style="text-align: left">　　两眉色绀青　　延袤及于耳</p>
<p style="text-align: left">　　两耳极端正　　轮朵垂至肩</p>
<p style="text-align: left">　　如来<a>梵音</a>声　　清亮如频伽</p>
<p style="text-align: left">　　美妙复柔软　　众生闻者喜</p>
<p style="text-align: left">　　所有紧那罗　　孔雀鹅鹦鹉</p>
<p style="text-align: left">　　鸲鹆拘枳罗　　拘那罗鸳鸯</p>
<p style="text-align: left">　　[口*尔]母多命命　　如是等音声</p>
<p style="text-align: left">　　及彼诸天乐　　一切美妙声</p>
<p style="text-align: left">　　皆不及如来　　于十六分中</p>
<p style="text-align: left">　　不及于一分　　项细复圆满</p>
<p style="text-align: left">　　两臂而[月*庸]直　　二手指纤长</p>
<p style="text-align: left">　　具轮螺等相　　软如兜罗绵</p>
<p style="text-align: left">　　甲妙赤铜色　　胸臆广平正</p>
<p style="text-align: left">　　脐轮而深密　　阴藏若马王</p>
<p style="text-align: left">　　藏覆而不现　　乃至二足下</p>
<p style="text-align: left">　　其色如红莲　　平满复柔软</p>
<p style="text-align: left">　　具千辐轮纹　　及与钩幢等</p>
<p style="text-align: left">　　如是诸相备　　百福悉装严</p>
<p style="text-align: left">　　具力大丈夫　　一切世间师</p>
<p style="text-align: left">　　常作师子吼　　说于不二法</p>
<p style="text-align: left">　　所出诸言辞　　真实无差忒</p>
<p style="text-align: left">　　爱语复柔顺　　众生闻者喜</p>
<p style="text-align: left">　　<a>觉悟</a>诸众生　　应根而启发</p>
<p style="text-align: left">　　有义利功德　　为最上第一</p>
<p style="text-align: left">　　具如是装严　　名为佛世尊</p>
<p style="text-align: left">　　十方世界中　　凡圣无有比</p>
<p style="text-align: left">　　尔时宝授童子。得闻乳母说是伽陀赞叹佛已即白母言。云何令我得见于佛。佛知其意速往宫门现身而立。乳母指言斯即是。佛宝授童子。乃于殿上遥见世尊。举手顶礼即作是念</p>
<p style="text-align: left">　　若有众生睹见如来如是具足功德之相。不发大菩提心者难得己利。又复思惟。经于百千俱胝劫中难遇于佛。我今值遇甚为希有。当舍此身而为供养。是时童子。手持千叶金莲。即于殿上投身而下。时彼童子佛力所持住于空中。捧以金莲用献于佛。是时金莲离童子手。乃于佛上<a>虚空</a>之中。变成花盖众宝严饰殊妙第一</p>
<p style="text-align: left">　　尔时宝授童子。即于空中向佛合掌。说伽陀曰</p>
<p style="text-align: left">　　我所献莲花　　不为断烦恼</p>
<p style="text-align: left">　　及于一切法　　唯为佛菩提</p>
<p style="text-align: left">　　如菩提不生　　非有亦非无</p>
<p style="text-align: left">　　非取亦非舍　　我从佛现化</p>
<p style="text-align: left">　　非愚迷所著　　相与无相等</p>
<p style="text-align: left">　　我离一切相　　供养佛世尊</p>
<p style="text-align: left">　　所获诸功德　　亦离一切相</p>
<p style="text-align: left">　　今奉献此花　　不愿证二乘</p>
<p style="text-align: left">　　以彼第一乘　　常转于佛刹</p>
<p style="text-align: left">　　尔时尊者大目干连。侍佛之右。见是事已。即说伽陀。问宝授童子曰</p>
<p style="text-align: left">　　如是释迦佛　　汝信重供养</p>
<p style="text-align: left">　　汝何心颠倒　　云菩提不生</p>
<p style="text-align: left">　　尔时宝授。答尊者大目干连。说伽陀曰</p>
<p style="text-align: left">　　诸法本不生　　所施空无为</p>
<p style="text-align: left">　　法性本如是　　云何有所生</p>
<p style="text-align: left">　　圆顶被<a>袈裟</a>　　住于罗汉相</p>
<p style="text-align: left">　　如不能知空　　佛智何能了</p>
<p style="text-align: left">　　汝若有<a>妄想</a>　　供养俱胝佛</p>
<p style="text-align: left">　　虽供如是佛　　实为非供养</p>
<p style="text-align: left">　　尊者至于今　　犹不断妄想</p>
<p style="text-align: left">　　汝心当云何　　无相称有相</p>
<p style="text-align: left">　　尔时尊者大目干连。复谓童子曰。如来不证无上正等正觉耶。亦不说法耶。宝授童子曰。夫大智者不住菩提相。不住如来相。诸法性无为法本无有生。若如是了知是即知法性。不惊不怖。舍离亲疎无来无去。无行无相不住<a>佛法</a>。不住缘觉法。不住声闻法。亦不住贪法。不住嗔法。不住痴法。乃至不住愚迷众生无明烦恼等法。亦复不住有色无色有想无想。有相无相。清净不清净。及身口意。平等不平等。一切诸法皆无所住</p>
<p style="text-align: left">　　尔时尊者大目干连又复问言。宝授童子。如来于阿耨多罗三藐三菩提莫有所证耶。童子言不也。若有所证即住如来相。住菩提相。住解脱相。若住是相即为愚迷。大目干连言。童子我亦无相。汝谓有相。大目干连又复告言。童子我前所问为俗谛故。童子言。大目干连。一切众生愚迷虚妄。乃生诸根不能调适。大目干连言。若众生具足虚妄者法亦虚妄。若虚妄者汝云何说。童子言。大目干连。说法无相是名说法。如是说者无有所至亦无所证。亦无所知亦无所见。大目干连言。童子若如是者。汝今何故供养如来。童子言。大目干连。汝若如是见如来相见施者相。时大目干连闻童子言已。默然而住</p>
<p style="text-align: left">　　尔时童子又复告言。大目干连。若复众生见有是相者。不能解脱不得己利。远离如来寂静<a>涅槃</a>。必当发趣声闻乘也</p>
<p style="text-align: left">　　尔时大目干连。说伽陀曰</p>
<p style="text-align: left">　　童子虽年幼　　智慧如大海</p>
<p style="text-align: left">　　经于几多时　　学成无生法</p>
<p style="text-align: left">　　尔时宝授童子答大目干连说伽陀曰</p>
<p style="text-align: left">　　所学即非学　　一切学无性</p>
<p style="text-align: left">　　大智如是学　　我学亦如是</p>
<p style="text-align: left">　　汝之所问我　　着于众生相</p>
<p style="text-align: left">　　众生本无相　　诸法不可得</p>
<p style="text-align: left">　　说有菩提相　　愚迷非<a>正见</a></p>
<p style="text-align: left">　　尊者今云何　　犹住于诸见</p>
<p style="text-align: left">　　智者于诸见　　一切悉清净</p>
<p style="text-align: left">　　佛法愚迷法　　及彼种种法</p>
<p style="text-align: left">　　如是观皆空　　是知诸法性</p>
<p style="text-align: left">　　若住有无相　　求证菩提者</p>
<p style="text-align: left">　　法本非有无　　菩提云何得</p>
<p style="text-align: left">　　说法无边际　　众生亦如是</p>
<p style="text-align: left">　　不住差别相　　斯即名涅槃</p>
<p style="text-align: left">　　如是行轮回　　师资无所有</p>
<p style="text-align: left">　　此无相法中　　智者不迷惑</p>
<p style="text-align: left">　　愚迷言得证　　彼皆住轮回</p>
<p style="text-align: left">　　无明转增长　　是即为魔着</p>
<p style="text-align: left">　　安坐菩提场　　为示俗谛故</p>
<p style="text-align: left">　　诸佛之所证　　非俗非寂静</p>
<p style="text-align: left">　　菩提不可说　　远离见非见</p>
<p style="text-align: left">　　若见如是实　　彼能解妙法</p>
<p style="text-align: left">　　尔时尊者<a>舍利弗</a>白佛言。世尊。此宝授童子。从于何时于法<a>修行</a>。佛言。<a>舍利</a>弗。我初发阿耨多罗三藐三菩提心时。此宝授童子。已证无生法忍经三百千劫</p>
<p style="text-align: left">　　又舍利弗。我于往昔<a>燃灯佛</a>处得授记时。我初证得无生法忍。宝授童子。于彼法中为大菩萨解空第一。舍利弗复白佛言。世尊。宝授菩萨。何因何缘经如是时不证阿耨多罗三藐三菩提</p>
<p style="text-align: left">　　佛告舍利弗。汝将此义自问宝授菩萨必为汝说。时舍利弗承佛圣旨。即伸问言宝授菩萨言。今云何不成佛耶。宝授菩萨言。尊者。阿耨多罗三藐三菩提不可得故。由是我不成佛。舍利弗言。宝授菩萨。于意云何。如来成佛莫有相耶。宝授菩萨言。如来若于菩提有所证者即是取相。若取相者即是妄想。舍利弗言。宝授菩萨。汝从尔来住何忍何行。复以何法化度平等。宝授菩萨言。我于一法而尚不住。何况有四。舍利弗。汝勿谓我有法说耶证菩提耶。是如来耶。得解脱耶。舍利弗言。希有善男子。若能于法如是了知。汝向于佛宜可<a>出家</a>。尔时宝授菩萨。说伽陀曰</p>
<p style="text-align: left">　　诸有出家者　　多着出家相</p>
<p style="text-align: left">　　心妄想迷惑　　称谓有所得</p>
<p style="text-align: left">　　执见于事法　　修行布施因</p>
<p style="text-align: left">　　欲求无为果　　所证即有为</p>
<p style="text-align: left">　　不了无相地　　见有生不生</p>
<p style="text-align: left">　　得与无得相　　谓得<a>甘露</a>味</p>
<p style="text-align: left">　　是人于佛法　　乃名破法者</p>
<p style="text-align: left">　　如来释师子　　说法寂无相</p>
<p style="text-align: left">　　不住心非心　　不住性无性</p>
<p style="text-align: left">　　若见如是说　　是即见佛说</p>
<p style="text-align: left">　　若见有相者　　斯人眼非净</p>
<p style="text-align: left">　　我见非解脱　　智者不应行</p>
<p style="text-align: left">　　我见即愚迷　　执见有常相</p>
<p style="text-align: left">　　以自有相见　　谓得于涅槃</p>
<p style="text-align: left">　　不识梦幻性　　及背空无相</p>
<p style="text-align: left">　　佛说如是人　　是大无智慧</p>
<p style="text-align: left">　　又复调诸根　　持戒着<a>禅定</a></p>
<p style="text-align: left">　　起于妄想心　　住相迷求果</p>
<p style="text-align: left">　　此则法中贼　　智者应当知</p>
<p style="text-align: left">　　以斯种种法　　我出家何益</p>
<p style="text-align: left">　　法界本湛然　　诸法无分别</p>
<p style="text-align: left">　　譬如山响等　　智者不见相</p>
<p style="text-align: left">　　当住于如如　　无别有性相</p>
<p style="text-align: left">　　若了如是法　　何住出家相</p>
<p style="text-align: left">　　尔时妙吉祥菩萨告宝授菩萨言。云何说为菩提。宝授菩萨言。离诸语言名为菩提。妙吉祥言。汝当云何作如是说。宝授菩萨言。法本无言故作是说</p>
<p style="text-align: left">　　妙吉祥言。为初地菩萨。当何所说令云何学。宝授菩萨言。当如是说。不断贪欲嗔恚。不舍愚痴不断烦恼。乃至<a>五蕴</a>六处等。又复于智慧愚痴不生疑惑。不心<a>念佛</a>不思惟法。不供养众。亦不持戒。不于朋友而求寂静。乃至诸难亦不越度。妙吉祥。当为初地菩萨说如是法令如是学。于意云何。亦复不应于是诸法而有住相。若住相者是为住法。彼即愚迷起生灭法。若于是法说无疑惑。即于法界知其性也。若能如是了法性者。是得名为说菩提也。妙吉祥。若有菩萨闻斯法已不惊不怖。当知是为得不退转</p>
<p style="text-align: left">　　尔时会中有八苾刍。忽闻说此无相<a>正法</a>心不爱乐。出于法会吐血命终。皆堕阿鼻大地狱中</p>
<p style="text-align: left">　　尔时妙吉祥菩萨白佛言。世尊。云何此八苾刍闻此正法乃有如是大恶相耶。佛言。妙吉祥莫作是说。然此苾刍经十千劫。不曾闻法不近善友。是故今日闻此正法心不爱乐。妙吉祥。此八苾刍。当来之世于阿鼻狱中忽思正法。寻便命终生兜率陀天为彼天子。或生人间为转轮王。经六十八劫当得承事十那由他佛。于彼劫后有佛出世。号无垢光如来应供正等正觉。彼无垢光佛。如我今日住广严城广为人天说法授记时彼天子。天耳遥闻说法授记。即与八万天子同诣佛所。到佛所已散众天花遍广严城。供养瞻礼却坐一面。白佛言。世尊。我等<a>随喜</a>乐闻正法。愿佛为说菩提之行。时无垢光如来。为说正法便令发起大菩提心。彼诸天子才发心已。应时皆于阿耨多罗三藐三菩提得不退转。是时广严城中有八万四千人。亦于阿耨多罗三藐三菩提得不退转。复有千二百人。远尘离垢得<a>法眼</a>净</p>
<p style="text-align: left">　　尔时世尊告妙吉祥言。假使菩萨于百千劫。修行<a>六波罗蜜</a>无方便慧。不如暂时闻此正法。何以故。闻此正法功德无量。何况爱乐听受。乃至书写受持读诵为他广说。妙吉祥。若复有人乐求阿<a>罗汉果</a>。及乐求辟支佛者于此法中不应修学。若乐求阿耨多罗三藐三菩提者当学此法</p>
<p style="text-align: left">　　尔时宝授菩萨知佛世尊及苾刍众未有食处。乃告乳母。可于宫中速取食来用施佛僧。于是乳母。速取百味饮食盛满一器。授与宝授菩萨。菩萨得食即于佛前发誓愿言。如来之所说一切法无尽。斯言真实者此食亦无尽。乃至苾刍众悉令得饱足</p>
<p style="text-align: left">　　尔时宝授菩萨。即以饮食盛满一钵。奉献佛已。告诸苾刍言。尊者慈愍我故各各受食。又复告言。我所施者。不以身施不以心施。离于三业不求福果。不住有为法不住无为法。亦不着世法。亦复不住声闻缘觉及佛菩提。时彼苾刍众无有一人伸钵受食者。宝授菩萨言。诸尊者当受此食。尊者乐乞我今乐施。我于尊者亦无所求。时宝授菩萨复发愿言。佛语真实。如妙吉祥及百千俱胝菩萨。当来之世。于功德装严王佛刹。皆得成佛同一名号。若真实者。今此器中所有饮食。令诸苾刍所持之钵悉皆充满。此器中食愿得无尽。以愿力故。诸苾刍众各各钵中自然食满。时宝授菩萨。复以器中余食。施广严城中一切人民悉令饱满。器中饮食犹尚不尽</p>
<p style="text-align: left">　　尔时世尊告宝授菩萨曰。有五种宝。于菩萨行施能令清净。何等为五。一者行施无有希望。二者于施心无所著。三者所施不起于相。四者不见施之果报。五者不令受者有所还报。佛言。复有四种宝行施。菩萨应常思念。何等为四。一者常念空三摩地。二者常念于佛。三者常念大悲。四者常念于己不求果报。菩萨若如是行施是为净施</p>
<p style="text-align: left">　　佛告妙吉祥言。此宝授菩萨。于当来世过三十劫。得成阿耨多罗三藐三菩提。号不空力称如来应供正等正觉明行足善逝世间解无上士调御丈夫<a>天人</a>师佛世尊。出兴于世。彼佛众会有无边菩萨。是诸菩萨皆住不退转地。威力无边寿亦无量</p>
<p style="text-align: left">　　尔时世尊及大苾刍众。受彼食已还归本处</p>
<p style="text-align: left">　　尔时妙吉祥菩萨白佛言。世尊。当何名此经。我等云何受持。佛言。此经名为菩提行。亦名一切法为首。如是受持</p>
<p style="text-align: left">　　佛说此经已。宝授菩萨并诸大众。天人阿修罗乾闼婆等。闻佛所说皆大欢喜。信受奉行宝授菩萨菩提行经</p>
				</div></div><hr><script charset='utf-8' src='../../js/footer.js'></script></body></html>