<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，右绕佛塔功德经 第700部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>右绕佛塔功德经 第700部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>右绕佛塔功德经</strong></p>
<p style="text-align: left">　　大周于阗国<a>三藏</a><a>沙门</a>实叉难陀等奉　制译</p>
<p style="text-align: left">　　如是我闻。一时佛在舍卫国祇树给孤独园。与大<a>比丘</a>僧及余无量众俱。前后围绕。尔时长老<a>舍利弗</a>即从坐起。偏袒右肩右膝着地。合掌向佛以偈请曰</p>
<p style="text-align: left">　　大威德<a>世尊</a>　　愿为我等说</p>
<p style="text-align: left">　　右绕于佛塔　　所得之果报</p>
<p style="text-align: left">　　尔时世尊以偈答曰</p>
<p style="text-align: left">　　右绕于佛塔　　所得诸功德</p>
<p style="text-align: left">　　我今说少分　　汝等咸善听</p>
<p style="text-align: left">　　一切诸天龙　　夜叉鬼神等</p>
<p style="text-align: left">　　皆亲近供养　　斯由右绕塔</p>
<p style="text-align: left">　　在在所生处　　远离于八难</p>
<p style="text-align: left">　　常生无难处　　斯由右绕塔</p>
<p style="text-align: left">　　于一切生处　　念慧常无失</p>
<p style="text-align: left">　　具足妙色相　　斯由右绕塔</p>
<p style="text-align: left">　　住来<a>天人</a>中　　福命悉长远</p>
<p style="text-align: left">　　常获大名称　　斯由右绕塔</p>
<p style="text-align: left">　　在于阎浮提　　常生最尊胜</p>
<p style="text-align: left">　　清净种姓中　　斯由右绕塔</p>
<p style="text-align: left">　　仪貌常端正　　富贵多财宝</p>
<p style="text-align: left">　　恒食大封邑　　斯由右绕塔</p>
<p style="text-align: left">　　财宝常盈积　　而无悭吝心</p>
<p style="text-align: left">　　勇猛广惠施　　斯由右绕塔</p>
<p style="text-align: left">　　色相净微妙　　见者皆欣仰</p>
<p style="text-align: left">　　所住常安乐　　斯由右绕塔</p>
<p style="text-align: left">　　或为忉利王　　妻子悉具足</p>
<p style="text-align: left">　　威势力<a>自在</a>　　斯由右绕塔</p>
<p style="text-align: left">　　或作<a>婆罗门</a>　　持戒善通达</p>
<p style="text-align: left">　　咒术围陀典　　斯由右绕塔</p>
<p style="text-align: left">　　或作大长者　　豪贵多财产</p>
<p style="text-align: left">　　仓廪常丰足　　斯由右绕塔</p>
<p style="text-align: left">　　或作<a>正法</a>王　　自在王阎浮</p>
<p style="text-align: left">　　率土咸归化　　斯由右绕塔</p>
<p style="text-align: left">　　或为具七宝　　大势转轮王</p>
<p style="text-align: left">　　十善御群生　　斯由右绕塔</p>
<p style="text-align: left">　　从此生天上　　常有大威德</p>
<p style="text-align: left">　　净信于<a>佛法</a>　　斯由右绕塔</p>
<p style="text-align: left">　　净信速成已　　于法无迷惑</p>
<p style="text-align: left">　　见诸行皆空　　斯由右绕塔</p>
<p style="text-align: left">　　从天上舍命　　下生于人中</p>
<p style="text-align: left">　　入胎不迷乱　　斯由右绕塔</p>
<p style="text-align: left">　　在于母胎中　　垢秽所不染</p>
<p style="text-align: left">　　如净摩尼珠　　斯由右绕塔</p>
<p style="text-align: left">　　在胎及生时　　令母常安乐</p>
<p style="text-align: left">　　饮乳亦复然　　斯由右绕塔</p>
<p style="text-align: left">　　父母及亲戚　　一切共鞠养</p>
<p style="text-align: left">　　乳母常不离　　斯由右绕塔</p>
<p style="text-align: left">　　眷属皆爱念　　超过于父母</p>
<p style="text-align: left">　　资财自增长　　斯由右绕塔</p>
<p style="text-align: left">　　夜叉诸恶鬼　　不能暂惊怖</p>
<p style="text-align: left">　　所须自然得　　斯由右绕塔</p>
<p style="text-align: left">　　经于百千劫　　其身转清净</p>
<p style="text-align: left">　　妙色相成满　　斯由右绕塔</p>
<p style="text-align: left">　　净眼修且广　　犹如青莲花</p>
<p style="text-align: left">　　兼得净天眼　　斯由右绕塔</p>
<p style="text-align: left">　　妙色常<a>圆满</a>　　诸相自庄严</p>
<p style="text-align: left">　　成就大势力　　斯由右绕塔</p>
<p style="text-align: left">　　或生帝释宫　　大威势自在</p>
<p style="text-align: left">　　忉利天中尊　　斯由右绕塔</p>
<p style="text-align: left">　　或生须夜摩　　兜率陀天宫</p>
<p style="text-align: left">　　化乐及他化　　斯由右绕塔</p>
<p style="text-align: left">　　或复生梵天　　梵世最自在</p>
<p style="text-align: left">　　诸天常供养　　斯由右绕塔</p>
<p style="text-align: left">　　亿那由他劫　　常为诸智人</p>
<p style="text-align: left">　　恭敬而供养　　斯由右绕塔</p>
<p style="text-align: left">　　其身及衣服　　亿劫常无垢</p>
<p style="text-align: left">　　具足白净法　　斯由右绕塔</p>
<p style="text-align: left">　　具大精进力　　勤修种种行</p>
<p style="text-align: left">　　未尝有疲懈　　斯由右绕塔</p>
<p style="text-align: left">　　勇猛常精进　　坚固不可坏</p>
<p style="text-align: left">　　所作速成就　　斯由右绕塔</p>
<p style="text-align: left">　　深远微妙音　　闻者皆<a>欢喜</a></p>
<p style="text-align: left">　　安乐常无病　　斯由右绕塔</p>
<p style="text-align: left">　　如我所演说　　厌舍三有苦</p>
<p style="text-align: left">　　成就出世智　　斯由右绕塔</p>
<p style="text-align: left">　　常在四念处　　及以四正勤</p>
<p style="text-align: left">　　四如意神足　　斯由右绕塔</p>
<p style="text-align: left">　　了达四<a>真谛</a>　　根力七觉分</p>
<p style="text-align: left">　　正道及圣果　　斯由右绕塔</p>
<p style="text-align: left">　　灭一切烦恼　　具足大威德</p>
<p style="text-align: left">　　无漏六<a>神通</a>　　斯由右绕塔</p>
<p style="text-align: left">　　永离贪恚痴　　及一切障碍</p>
<p style="text-align: left">　　证独觉菩提　　斯由右绕塔</p>
<p style="text-align: left">　　得妙紫金色　　相好庄严身</p>
<p style="text-align: left">　　现作天人师　　斯由右绕塔</p>
<p style="text-align: left">　　皆由以身业　　及语业赞叹</p>
<p style="text-align: left">　　右绕于佛塔　　获此大利益</p>
<p style="text-align: left">　　右绕诸佛塔　　所得诸功德</p>
<p style="text-align: left">　　我今随所闻　　略说讵能尽</p>
<p style="text-align: left">　　尔时世尊说此偈已。<a>舍利</a>弗等一切众会。皆大欢喜信受奉行</p>
				</div></div><hr><script charset='utf-8' src='../../js/footer.js'></script></body></html>