<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修贤劫经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>贤劫经 第一卷</center></div><div class='fo'><center>经文出处:来自无量光明网</center><br/><br>
<p><strong>　　西晋月氏<a>三藏</a>竺法护译</strong></p>
<h2>问三昧品第一</h2>
<p>　　闻如是。一时佛在舍卫国祇树给孤独园。终竟三岁。始初三年。悉具衣服。所化已周。着衣执钵游维耶离。与大圣众无数百千诸<a>比丘</a>俱。<a>菩萨</a>八十亿。尔时<a>世尊</a>处在闲居。安然庠序从燕室兴。慧王菩萨。喜王开士。精专独处。亦寻起出奉迎如来。严治场地敷设众座。彼时四辈诸比丘<a>比丘尼</a>清信士清信女。天龙鬼神阿须伦迦留罗真陀罗摩休勒及人非人。咸来云集。一切诸会蒙众菩萨光明所照。皆得安和。诸会菩萨一切大圣。神智畅达逮得总持。已成三昧具足五通。目睹众生一切心念。悉分别知所思道俗。不怀<a>妄想</a>。普布弘训布施和意。自持戒忍精进一心智慧善权靡不开化。逮不退转。颁宣道法慈愍群生。不抱嗔害。不慕利养。所演经句不冀衣食。无所著故。逮深法忍无所从生。度诸所生。皆为一切无请之友。为师子吼十方启受。济诸终始使度<a>彼岸</a>。勇猛<a>无畏</a>越众魔事。消诸阴盖无挂碍业。了本清净不疑诸法。积功累德不可称载。深入玄妙无极道元。意和面悦先发问讯。言谈庠序除去愠色。弃捐伪谄歌颂正真。无际心行逮致圣忍。辩才不断游无限会。强而有势心如<a>虚空</a>。功勋普流行如金刚。无所不入。所至到处未曾有难。识无数劫周游所历。所说方便。一切诸法犹如幻化野马影响。如梦所见水中之月<a>芭蕉</a>泡沫。众变无数。黎庶没溺无所归依。往反五处而救济之。明达众生所趣<a>善恶</a>。随心所喜演真功勋。常怀愍伤无粗害心。积无量德庄严佛土。无限弘誓成就无际。诸佛境界觉意常定未曾忘归。归叹十方现在诸佛。体解众结尘积自大。志乐圣慧<a>神通</a>自娱。以善权业游亿百千江沙佛土。十方所讲皆遥闻见。明智所修悉能履之。雨法<a>甘露</a>润泽一切。道意无量一切普备。其名曰慈氏菩萨。溥首菩萨。光势音菩萨。雨音菩萨。善德百千菩萨。华严菩萨。自大菩萨。明焰成菩萨。畅音菩萨。奉无数亿劫行菩萨。觉意雷音王菩萨。见正邪菩萨。净紫金菩萨。其心坚重菩萨。威光王菩萨。照四千里菩萨。越所见菩萨。辩积菩萨。慧王菩萨。不虚见菩萨。颰陀和等八大正士。又有众香手菩萨。无量真宝菩萨。智积菩萨。大净菩萨。师子吼菩萨。音王菩萨。净珠严行菩萨。师子步畅音菩萨。无量辩无畏菩萨。如是等菩萨八十亿俱。于是三千<a>大千世界</a>。天下正主四大天王。释梵<a>自在</a>天王。大梵天王。诸龙王诸鬼神王。诸阿须伦王。诸迦留罗王。诸真陀罗王。诸摩休勒王。诸揵沓惒王。皆往诣佛所。各以华香供养散佛上。还坐一面或坐或住。尔时喜王菩萨睹众会集。即从坐起更正衣服。长跪叉手白佛。愿有所问听乃敢宣陈。佛言。恣汝所启问。佛当事事分别宣之。喜王即问。何谓菩萨常备道心断除非法。奉行等业消除众结。修三品。一经行。二住立。三坐定。化诸不调从是超越。令其精进而无瑕秽。何谓菩萨成就具足。晓知众生心性所行。言常至诚入诸佛业不论诤讼。随其众生音声言辞。入诚谛慧。今现在世睹见十方一切诸佛。而无挂碍。见真妙法乃致诸佛至圣誓愿。愍念俗法。虽游世俗永无所著。<a>修行</a><a>禅定</a>一心三昧。不从此教而有所生。从泥洹法不取灭度。不以不具诸佛至愿而中懈废乃复现求缘觉之法。不以此乘而退转堕落取灭度也。意修无量不可限慧。心未曾乱。入于若干诸种境界。造无限业。若有所问。以辩才慧悉为宣畅。摄取无量清净佛土。逮得无余智慧圣达。开化众生心无所著。不有人想颁宣经典。不住颠倒显示灭度。不永寂灭修行得道。亦无所猗如有所好。慕于内行以弃有无。今天中天。惟见愍念。性虽不敏不敢重启垂哀宣布。尔时喜王菩萨叹歌此颂。</p>
<p style="text-align: center">　　咨问殊妙月　　救世演光明</p>
<p style="text-align: center">　　诸菩萨所行　　渐行至成就</p>
<p style="text-align: center">　　入无量限众　　诸<a>天人</a>乐法</p>
<p style="text-align: center">　　闻最得道行　　无数人发意</p>
<p style="text-align: center">　　信乐微妙勋　　问普名闻度</p>
<p style="text-align: center">　　无量称智心　　见胜无余证</p>
<p style="text-align: center">　　十方散说行　　尊<a>解脱</a>功德</p>
<p style="text-align: center">　　佛勋最无伦　　大圣训慧行</p>
<p style="text-align: center">　　念俗结黑冥　　速演道光耀</p>
<p style="text-align: center">　　疾睹三千界　　行道讲如是</p>
<p style="text-align: center">　　相好犹众华　　持道无量音</p>
<p style="text-align: center">　　三昧等须弥　　菩萨行如是</p>
<p style="text-align: center">　　无等伦无谄　　不我无三垢</p>
<p style="text-align: center">　　最寂众所叹　　问人中尊行</p>
<p style="text-align: center">　　意坚言和妙　　所说不阙漏</p>
<p style="text-align: center">　　圣正士烧尘　　如佛道告我</p>
<p style="text-align: center">　　归命入佛道　　昼夜勤无异</p>
<p style="text-align: center">　　闻此顺法最　　常正如道训</p>
<p style="text-align: center">　　若持常定意　　神足辩智惠</p>
<p style="text-align: center">　　见十方诸佛　　问圣致寂然</p>
<p style="text-align: center">　　讲慧无等伦　　晓无数定门</p>
<p style="text-align: center">　　所说不懈惓　　故问十方行</p>
<p style="text-align: center">　　不问入乐处　　不咨境界限</p>
<p style="text-align: center">　　妙胜大圣顶　　惟宣十方行</p>
<p>　　佛告喜王菩萨。善哉善哉。所问甚深愍念一切。有三昧名了诸法本。菩萨若行此三昧定。得是功勋。辄逮此行威神巍巍。具足成就二千一百诸度无极事。致八万四千诸三昧门八万四千诸总持门。体解众生遍入诸行。疾逮无上正真之道成最正觉。佛言喜王。何谓了诸法本三昧。若有菩萨行六坚法。身口心慈言行相应。不违三乘不失要誓。知三乘行。如所造业开示人民。言亦如是。身清行净口言柔和犹如甘露。心念解明犹如日光。常行愍哀恒怀慈心。无有害意不舍大悲。无恋一切不慕贪淫。身行清明志乐法宜。不失笃信尚至诚。不废己愿及一切。分别寂灭不永寂灭。度脱众生随其本行。晓了罪福不乱世俗。未曾贪身不务驰骋。愍众苦恼欲度脱之。劝众施安不造危殆。化诸自大自大消伏。懈者使勤转进道教。修法藏无上慧。不立想人。心无弊碍。不计所有拔诸根本。断除家业志定无为。剖判诸想无所悕望。不舍正受常求智慧。离俗言谈志惟逮住。讲度世业无俗计念。意不忽忘消除荫蔽。常思经法心不慌。入所应宜。不失节立所行法。晓知世无所犯负。具诸业以<a>六度</a>行。弃无信多怀诚信。笃佛道常念<a>佛法</a>。勤悔过乐助功德。施众生因劝诸佛转法轮。应嗟叹圣不谀谄。积功累德常精进。心不懈废习勤修。遵行道业菩萨法。好布施众念怜伤。常抱弘意。求止业不缺止度顺如教。身口心净无沾污。如是至诚。所依言教奉不违废。不住欲界不猗<a>色界</a>。寂无色界。从其所行可怙果报而信乐之。坚住大乘而不退转入愚冥处。若在悭吝心不习此等心供养。<a>教化</a>众生令无谀谄。不欺诸佛不抱害心向众菩萨。不乱圣业虚妄之言。见诸精进若<a>懈怠</a>者而无二心。不嫉他供具足弘誓。弃捐憍慢嗔恚之想愚颠邪行以消无明。常省己身不讼彼短。惭愧自责不如佛法。枝身行道又知止足。弃舍亲族。厌于衰耗不务利养。若有所得以分与人。戒无所犯不习众人睡眠之尤。这被粗言常能含忍。恒慎口言常立道化。叹咏精进常悦和心。与诸解脱亲近相习。勤数咨问修学闲居。不舍独燕常行节限。功勋之德乐习空义。不慕有为不猗阴身。不乐诸种不受衰入。不志财利不住境界。去于颠倒心行坚强。修圣贤行观明心本。得众枯地休息众行。施无悕望。戒无所念。忍无所想。精进不失。禅无所生。智慧无导。奉正真法诸度无极入平等住。不称己德不毁他功。不依<a>生死</a>不得泥洹。是为解脱。消雪<a>情爱</a>建立<a>真谛</a>。面常和悦舍其愠色而先问讯。恭敬长幼中年之士。心常咨赞。怀仁恩宜无所娆害。不在言说。常叹寂然惔怕之行。所在和同合众别离。等心怨友无憎爱矣。求于总持哀愍众生如父如母如身如子如师和上尊长无异。奉佛菩萨充满顺风。供事如来好乐严净。不挟怯弱敬重三宝。所在游居无所稸积。度衣限食不贪身命。性常清净恒行乞食。不舍止足弃于众会。不慕家业不乐舍居。不在校饰无有虚伪。言辞可爱闻莫不欢。劝助众人使发道意。无惑所行行入顺教。数数咨叹诸佛至真。心习道法敬重圣众。尊顺慧明习从智达。护众禅思开化精进。常宣<a>道德</a>恒遵行法。信功德本开化众生。好乐笃信讲导众苦。威仪清净常立弘仁。而有惭愧畏难羞耻。弃捐恶人不贤之党。习究竟业。志行脱门。求贤圣行。奉四意止。习平等断。兴发诸根。遵修诸力。观察觉意。不舍道行。度于寂灭。昭耀所观心无望想。欣乐法典不犯精舍。无所羞无所惭。不颠倒无欲想。慕菩萨行。佛道旷然而无边际。患厌邪行。消灭往古无数劫时所习邪业。修身自净而无沾污。志寂行律尊承重教。而无瑕疵。所行随时捐弃非时。晓了从宜往来周旋。<a>孝顺</a>二亲。又知节限衣食供具。畅达神通鲜明定意。不毁正行度脱众生。奉受如来所宣经典。将护随顺净众瑕秽。导诸佛子施众菩萨诸佛游居。修众明智从仁和行。乐奉正真。劝化一切使志好导。多乐道义睹护三世。惟好净业国土<a>报应</a>严净之元。常乐痂痏如敬二亲。以逮总持用为游观。得致三昧则是浴池。清白之法为所生母。以得坚住一切无为。专心定意。虽有所度为无所度。无缚无脱无相不相。所遵导化亦无众好。建立佛土以得总持。【邱-丘+半】伴诸觉所说清明。度魔境界战斗勇猛。杀害众尘刈除不善。志愿净光魔不能坏。所宣道慧而无穷尽。世莫能称。外众邪业所不能知。过声闻法缘觉之等。所可归仰立一切智。解众生趣所导真谛。好喜乐法。欲开众生。乐众垢者令慕无为。以导法船度于彼岸。载筏相济。愍伤诸天颁宣一法。所立之处无所侵欺。欲布施净其心化悦解诸好戏使务道径。若欲博闻。恭敬谦顺不为放恣。得三昧定志行高妙超须弥山。乐于五根观察众无。心好精进游不退转。是则名曰无从生忍。新学菩萨所当奉行。众正士等执持慧憧务求尊圣。以勇力士了无吾我住一切智。普解众生所当度脱。诸天所咨嗟。龙神所奉仰。人民所承事。疾得造立若干品业。诸不学者咸共归命。诸菩萨等佥共赞叹。一切法主悉共宣畅。诸根寂定以为城郭。善权方便导利一切。逮得精思决众狐疑。断诸犹豫去于尘劳。过度济脱无数众生。若有病者为设众药。疗治诸病消除疮痛。常好思惟通大精进造建无畏。欲师子吼。入分别辩敷演义理。神足变化乐闻众法。净其道眼照至泥洹。弃众恶趣度于欲界色界无色界。建诸佛土。兴发如是。如幻三昧坐师子床。具足成就至阿惟颜。未曾忘失众德之本。化悦懈废拔诸欲僻。建立勤修念济懒堕。将导众生等化三乘。弃捐居业一切所有。具一切智。得无量门御第一义。其于法律解通空行。则断诤讼。好信佛道无上誓愿。虽在众念不怀邪想。等见三世不堕邪观。善权方便普入一切。兴显大道不轻得度。乐于法师犹如犊子不厌其母。虽从法师不贪利养。观察<a>说法</a>不慢众会。不断法施所问仁和。敬三宝本决众疑网。奉行殷勤而不休废。终不违失圣明之业。依摄脱门和悦调定。消化尘垢心无所著。思当所念兴隆三事诸菩萨业。以此三事显示众会甘美道味。若欲变化颁宣道业音如雷鸣。训诱生死十二缘起。开通止门向泥洹门。愍入弘路其身安隐心永无患。众圣所爱未曾违失。坚固平等如来功勋无能回转。习恩德本消灭无福。示众善元学于圣慧。恃怙毕竟鲜明之业。所行相好不自侵欺。遵修佛道显耀慧品。讲说佛土咨问答报。所难无际生清白法。不厌佛道不弃少智。与难学俱爱敬和同。趣勇猛宝心存在行。欲有所说将护都讲好喜若干。一切报应以示众生使无所犯晓了诸法行善方便。心念吉祥所见审谛。常自省己可悦他人。裂坏罗网消去无明。离于诸行。蠲除诸识。刈于名色。寂灭六入。断去众受。截于痛痒。消化恩爱。而舍所受。尽于所有。拔害所生度老病死。永散苦恼无有众难。已离苦罪心无所著。所行究畅长济三厄。所观无秽宣布法典。独步男子洗浴众垢消去贪身。闻法执持摄御诸法。学道不惓入众德元未曾回旋。积不可计功勋真义。怀来佛道光显法目。咨嗟圣众降伏外学。叹咏法训行菩萨业。不戏乐用消化日利。使远罪福学行犹日。恭敬国王开导众圣。积清白因致不死果。所行威仪识其<a>宿命</a>。所生之处常念不忘。患厌愚法好诸如来。功德真正而建立之。无量道勋所执法教归一切智。若以颁宣致安住典书写经文。皆弃恐畏不堕边际。坚住不动有所讲说。一切<a>世间</a>咸共讽诵。过去诸佛悉说是法。常得亲近。现在诸佛当来诸佛。所愿具足无上功祚。入于一切众生所行。耀声闻乘现缘觉乘。奉持佛法。而不忘失一切行门。则生佛乎。宣畅真正速成正慧。咨问佛德覆护三世。开化寂然危害之难。逮权方便分别地种。入于水种火种三昧建立风种。又以空种至脱道门。净空种慧导利<a>三界</a>。不含众患消除诸结令无有余。弃捐诸着没众阴盖令心憺怕。晓修身行游居永安。亦了他人所行存没所立之处。若演文字不猗言辞。弃捐吾我。心已离此诸所依欲。虽在其中察如臭犬。入于微妙稍稍开寤懈废众劳。越度诸流不坏他党。善进道法而无所著。恭恪善师。舍于睡眠过诸碍岸。断狐疑散贪淫舍懈惓。将护吾我光导众生。不立在命不贪求法。所语不多言辞清和。常谛思惟宣当速行。仁明道业不用生心。喜乐闲居行于众中。不怀怯弱不求他短。自惟身行常奉佛道。应遵平等。不久游居在一土地。释诸所贪所在皇平。灭身众冥心不羸劣。所修方便将养意念。亦无所思。不以识着求于解脱。心常专惟兴发梵行。等遵慈心。悲哀布恩。常以行喜。和颜悦色以法乐之。依蒙观护救众堕害。常以戒禁因济于人。入三昧定。以是智慧畅入诸法。晓了文字思惟究畅。解诸结缚令不恐畏。入诸音声获致利义。恒好敷演道法所施。乐佛法众不厌燕处。志存于道无有上下。不缺诸法显扬随顺不欺众生。志乐坚强以为具足。夙夜精进而不休懈。是则名曰了诸法本三昧正定。菩萨行是遍入一切众生境界。奉一切智。佛尔时说是颂曰。</p>
<p style="text-align: center">　　行清净　　大圣道　　心信乐</p>
<p style="text-align: center">　　无惑业　　<a>自觉</a>意　　辩才要</p>
<p style="text-align: center">　　是三昧　　安住施　　降诸魔</p>
<p style="text-align: center">　　除诸垢　　断因缘　　生死欲</p>
<p style="text-align: center">　　智名称　　富德勋　　护三界</p>
<p style="text-align: center">　　度无极　　增慧圣　　道方便</p>
<p style="text-align: center">　　贤明种　　消恩情　　度众患</p>
<p style="text-align: center">　　佛所叹　　是三昧　　安住施</p>
<p style="text-align: center">　　入微妙　　本际门　　以觉了</p>
<p style="text-align: center">　　无嗔恨　　断苦恼　　入永安</p>
<p style="text-align: center">　　是三昧　　诸佛行　　心中解</p>
<p style="text-align: center">　　觉意华　　受圣文　　摄善权</p>
<p style="text-align: center">　　诸安住　　觉念鬘　　说是胜</p>
<p style="text-align: center">　　三昧定　　觉意华　　脱照门</p>
<p style="text-align: center">　　犹月盛　　耀众星　　道所照</p>
<p style="text-align: center">　　遍三界　　是法超　　叹喻月</p>
<p style="text-align: center">　　三达疗　　令清净　　在闲居</p>
<p style="text-align: center">　　静树下　　弃利养　　乃谀谄</p>
<p style="text-align: center">　　积行求　　是三昧　　捐他非</p>
<p style="text-align: center">　　不蔽善　　不以利　　叹身德</p>
<p style="text-align: center">　　被三衣　　常乞食　　亲求是</p>
<p style="text-align: center">　　行三昧　　纯行禁　　习贤圣</p>
<p style="text-align: center">　　问明智　　常独叹　　以咨讲</p>
<p style="text-align: center">　　奉行要　　疾逮是　　三昧定</p>
<p style="text-align: center">　　众生等　　劳诸味　　远众会</p>
<p style="text-align: center">　　乐寂然　　常求是　　妙三昧</p>
<p style="text-align: center">　　勿谀谄　　慕斯藏　　依惭愧</p>
<p style="text-align: center">　　食解味　　禅床卧　　居观寂</p>
<p style="text-align: center">　　乐<a>无我</a>　　常欢悦　　讲明哲</p>
<p style="text-align: center">　　意永安　　忍他骂　　犹空响</p>
<p style="text-align: center">　　在真业　　心不怨　　欲逮得</p>
<p style="text-align: center">　　是三昧　　当信知　　罪福报</p>
<p style="text-align: center">　　勿习倒　　恶趣业　　常修空</p>
<p style="text-align: center">　　贤圣元　　夙夜勤　　精进力</p>
<p style="text-align: center">　　逮三昧　　至慧门　　俱舍斯</p>
<p style="text-align: center">　　无益路　　志平等　　道真实</p>
<p style="text-align: center">　　立无生　　睹法义　　行是者</p>
<p style="text-align: center">　　佛哀念		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>行品第二</h2>
<p>　　佛言。是喜王菩萨。以逮得是了诸法本三昧。解一切法无有颠倒。诸法无动不可倾故。所行志慕救脱五趣。降化众魔自然为伏。为天下人。众生爱敬智者钦仰。求畅诸法及与非法。其德明慧。犹月盛满众星中明。在生死久众生所知。劝化一切。志性清净。舍诸所受。则为三千大千世界之所救护。成致道地。分别无我觉无所归。见三难界而化导之为众生护。逮得恭恪不以自大。越诸阴盖。晓了诸佛其所颁宣。演说灭度应时之宜。以复逮致三十二相。有利无利若苦若乐。有名无名叹毁之事。以解是世所有八法悉无所著。救诸众生慰以甘露。显示灭度开悟一切。去其恼热断斯挂碍。未曾猗着迷惑六根。入十六文字总持之门识其所至。能颁宣斯便逮总持。何谓十六。一曰无。二曰度。三曰行。四曰不。五曰持。六曰碍。七曰作。八曰坚。九曰势。十曰生。十一曰摄。十二曰尽。十三曰盖。十四曰已。十五曰住。十六曰烧。是十六事文字之教。若解行是十六文字之教。逮得无量总持门地。解一切法而得自在。择求一切众生慧意。消众尘劳悉宣佛道。受大势力畅达真法。度脱黎庶开化导利。其音和雅犹如哀鸾。逮得普住平等之地。为师子吼致妙巍巍。忍度无极具足大哀。越魔境界。备通哀音至真之声。去自大得忍辱。了深奥义禅定无非。所至到处宣无上法。摄取一切众要经典力势难及。分别一切诸法道门。知众生行之所归趣。识念无数所更历劫。常持诸法灭一切病。净除结网逮断狐疑。速成正觉咨嗟光显。普入一切诸法圣慧。能以方便擿去恼热。讲说诸法己身奉行。服甘露食裂众犹豫。舍所居土显无盖哀以覆众生。念于宿命所更生处。志泥洹德晓众愚騃。诸行所趣获至尊慧。摄一切想建立诸住。不失道地超若干变。达诸言声而却一切。结解所在周满佛土。远离五阴而不自大。疾了言辞。用是之故便降伏魔。弃诸外学见不可计。十方国土现在诸佛。闻所说法受持不忘。如其所愿得是三昧而自娱乐。若有菩萨得是三昧。则当谓之逮一切智。所以者何。以致此定。发意之顷。一生补处成最正觉。从一本起二。二至三。三至四。从其发意辄得佛道。所以者何。又斯定者则一切智。尔时世尊。说此颂曰。</p>
<p style="text-align: center">　　无量无训漏　　而无有等伦</p>
<p style="text-align: center">　　所出无所归　　以脱诸所趣</p>
<p style="text-align: center">　　降化无所著　　<a>殊胜</a>兴无限</p>
<p style="text-align: center">　　执持斯景摸　　十方之妙行</p>
<p style="text-align: center">　　弃诤以娱乐　　心患众垢尘</p>
<p style="text-align: center">　　人中上喜真　　言辞甚流利</p>
<p style="text-align: center">　　胜遵无著勋　　捐舍所生冥</p>
<p style="text-align: center">　　总持是法曰　　建立在十方</p>
<p style="text-align: center">　　晓了过解说　　劝乐度彼岸</p>
<p style="text-align: center">　　天人所重敬　　所施济第一</p>
<p style="text-align: center">　　诸行度无极　　勇猛而宣德</p>
<p style="text-align: center">　　所修奉章句　　至于十力种</p>
<p style="text-align: center">　　捐杂难往来　　乃能致本无</p>
<p style="text-align: center">　　随心之所好　　而开化众人</p>
<p style="text-align: center">　　得行游正路　　所宿止无垢</p>
<p style="text-align: center">　　以斯施眼明　　所行游无行</p>
<p style="text-align: center">　　意强多愍爱　　视人如赤子</p>
<p style="text-align: center">　　人尊诸所至　　劝教众邪业</p>
<p style="text-align: center">　　永无所破坏　　而众中畅吼</p>
<p style="text-align: center">　　于是造立行　　无有众等伦</p>
<p style="text-align: center">　　得护于十方　　及他诸不逮</p>
<p style="text-align: center">　　劝乐人无底　　长永修闲定</p>
<p style="text-align: center">　　仁舍其家业　　兴法如甘露</p>
<p style="text-align: center">　　奉持是经典　　归于最胜德</p>
<p style="text-align: center">　　积累多功勋　　训讲无数人</p>
<p style="text-align: center">　　劝悦众愚等　　终不久戏逸</p>
<p style="text-align: center">　　谛解于六趣　　寂胜而觉善</p>
<p style="text-align: center">　　好和安众人　　在此功<a>德行</a></p>
<p style="text-align: center">　　得殊特名勋　　如月游无尘</p>
<p style="text-align: center">　　度脱天人众　　居前无所畏</p>
<p style="text-align: center">　　名称普流胜　　施殊妙甘露</p>
<p style="text-align: center">　　游此所当行　　疾致得佛道</p>
<p style="text-align: center">　　立于所应住　　在十方佛所</p>
<p style="text-align: center">　　颁宣所当说　　以化诸天人</p>
<p style="text-align: center">　　所讲甚微妙　　亦宣至真行</p>
<p style="text-align: center">　　奉修是行业　　常乐甘露法</p>
<p style="text-align: center">　　以降伏魔力　　仁和安立之</p>
<p style="text-align: center">　　<a>超度</a>众苦趣　　归至佛正路</p>
<p style="text-align: center">　　所到极善处　　弃捐周旋径</p>
<p style="text-align: center">　　行勇猛方便　　成就执持德</p>
<p>　　佛言。若有菩萨学斯定意。十方诸佛皆拥护之。以慧照心使得开明。不为阴盖所见覆蔽。逮得神通所睹无极。诸菩萨众悉共将养。使得成就一生补处。众声闻党普来嗟叹。欲使早成十方蒙度。上第七天梵具足王。典诸梵天身自遥护。遣诸天众悉来将顺。忉利天上天帝释王。宿命有德。识其至心学斯定者。遣诸天人悉下宿卫使行安隐无妄犯者。其四天王身自临之。亦遣官属护于法师。四千里外令无伺求得其便者。令其<a>正法</a>安徐讲诵开化一切生死五趣。四辈宗之供养无厌听受无惓。为人说经得同学意靡不坦然。各得其所无怨望者。虽怀嫉心欲有所乱。不能办之。又是菩萨常自忍辱心怀仁和。若向嗔者不念其恶。若有逆人欲来危害。不与共诤。惟避舍去不与相见。既路相见如不相睹。慈念十方皆降归佛。勿有恶心诽谤法师。念法无恶。惟愍其人用怀毒心堕于恶趣三涂之难。伤之愚惑横生毒害还自危身。犹如树木风起相揩忽然火生还自烧形。毒蛇含毒日日增多还自害身。铁生众垢自葬其形。愚闇闭塞心不开解。不念菩萨法师之恩。反生害心逆其师父。欲危灭之贪妒怀嫉。一时自可放心自大。不顾大难甚怜伤。诸天鬼神虚空天神。阿须伦迦留罗真陀罗摩休勒。悉往作礼稽首归命。欲见无厌数数奉迎。听受经典问义受解。思惟奉行曾无懈惓。诸神爱敬奉事供养。尊重道德如孝子与父母别。积年弥久饥虚无已。诸天神明人与非人。爱重至德无穷竟已。皆是菩萨精进至心。学是三昧慈愍所致。故有是德。</p>
<p>　　佛告喜王菩萨。若有菩萨积功累德。开化无数百千众生。欢悦踊跃。这等无异。不以戏笑。因斯逮得殊特功勋。名德远着十方咨嗟。行如须弥安然不动。明如日月普曜天下。德重如地主生万物。道尊位高生诸道品。六度无极。菩萨法藏心如虚空而无所著。独步三界无所挂碍。犹如飞鸟飞行虚空无有足迹。犹如莲华不着尘水。十方诸佛悉令菩萨行斯定意。今佛故宣。汝等精进勿得疑惑。若有比丘比丘尼优婆塞优婆夷。及诸凡庶九十六术六十二见。蜎【虫*非】蠕动蚑行喘息。人与非人。学是三昧若闻<a>欢喜</a>各得如愿。然后会当逮是三昧。于是颂曰。</p>
<p style="text-align: center">　　常光显　　佛正法　　信根乐</p>
<p style="text-align: center">　　第一慧　　行如犀　　无吾我</p>
<p style="text-align: center">　　持是寂　　妙三昧　　得自在</p>
<p style="text-align: center">　　觉忍辱　　覆三世　　犹如盖</p>
<p style="text-align: center">　　化建立　　无数人　　习是慧</p>
<p style="text-align: center">　　犹如海　　消吾我　　尘劳厄</p>
<p style="text-align: center">　　说佛道　　诸灭度　　以断秽</p>
<p style="text-align: center">　　化三世　　疾修行　　是寂然</p>
<p style="text-align: center">　　识身命　　及他人　　志存念</p>
<p style="text-align: center">　　诸佛道　　立存念　　一切业</p>
<p style="text-align: center">　　及逮是　　妙三昧　　多开导</p>
<p style="text-align: center">　　御本际　　常讲安　　灭苦恼</p>
<p style="text-align: center">　　化布施　　甘露味　　奉行斯</p>
<p style="text-align: center">　　佛种性　　好至明　　显耀辞</p>
<p style="text-align: center">　　称流布　　普功祚　　在众中</p>
<p style="text-align: center">　　甚巍巍　　如月满　　秋盛明</p>
<p style="text-align: center">　　诸眷属　　财名德　　在生死</p>
<p style="text-align: center">　　佛所知　　其辩才　　犹水王</p>
<p style="text-align: center">　　习三昧　　逮斯功　　法自然</p>
<p style="text-align: center">　　无无我　　不久达　　敷演义</p>
<p style="text-align: center">　　如是周　　三千世　　真谛行</p>
<p style="text-align: center">　　是三昧　　思惟计　　三千世</p>
<p style="text-align: center">　　众生满　　如江沙　　若学归</p>
<p style="text-align: center">　　甘露道　　所获慧　　过于此</p>
<p style="text-align: center">　　毒不行　　及刀火　　无虫蛇</p>
<p style="text-align: center">　　无杖畏　　王罗刹　　不能害</p>
<p style="text-align: center">　　以和心　　精修是　　不失财</p>
<p style="text-align: center">　　不亡家　　无病忧　　无罪患</p>
<p style="text-align: center">　　若持是　　四句法　　目不盲</p>
<p style="text-align: center">　　不重听　　六十二　　亿佛劝</p>
<p style="text-align: center">　　设有学　　思惟是　　若常奉</p>
<p style="text-align: center">　　斯总持　　精进行　　是三昧</p>
<p style="text-align: center">　　若有欲　　速成道　　乐第一</p>
<p style="text-align: center">　　功德田　　当学是　　经典本</p>
<p style="text-align: center">　　一切致　　寂然无		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>四事品第三</h2>
<p>　　菩萨有四事。疾逮斯定。何谓四。一曰布施。不怀望想福施一切。二曰持戒。不犯诸禁以志大道。三曰常抱慈心。怨憎亲友无有二心。四曰察于三界众生之类悉我亲族未曾外之。是为四。菩萨复有四事。疾逮斯定。何谓为四。一曰常行大慈加于众生。二曰常行大悲。见于三涂众生苦恼。为之雨泪欲拔济之。三曰睹众迷惑展转五趣不能自免。显示正路志德自出。四曰察众三流往反终始曾无断绝身苦心恼。故愍念之为宣罪福生死之本无为之根。是为四。菩萨复有四事。得斯定意。何谓为四。一曰观众邪迷六十二见。犹豫沉吟堕于罗网如鸟自投。贪小小利不觉自害。二曰九十六种迷惑之径自造痴冥。犹如蜚蛾自投灯火。已溺三涂五趣周旋轮转无际不能脱身。惟有诸佛众大菩萨。乃能济之。三曰外众盖业符咒害人。菩萨愍之。如狂溺水然后乃悔当何所及。四曰如射猎师弹射众鸟。罗网捕鱼积其罪盖。无数亿载堕三恶趣。舍身之安而往救之。为宣罪福生死之患。示无为业。或复显之无上正真各使得安。是为四。菩萨复有四事。疾逮斯定。何谓为四。一曰作佛形像坐莲华上。若摸画壁缯【迭*毛】布上。使端政好。令众欢喜由得道福。二曰取是经卷书着竹帛若长妙素。令其文字上下齐正。三曰讽诵是经昼夜精进。不舍经文使其通利。无一踬碍听者得解。四曰持是三昧诸佛本末一一分别为人畅义。善开菩萨无上正真。使一切众咸共咨受。不生疑心各得开达。是为四。佛于是颂曰</p>
<p style="text-align: center">　　闻是经　　乐至德　　若有人</p>
<p style="text-align: center">　　求此道　　善哉学　　斯四句</p>
<p style="text-align: center">　　故获致　　十力种　　八十亿</p>
<p style="text-align: center">　　人中王　　诸六十　　姟安住</p>
<p style="text-align: center">　　常咸护　　斯学人　　能讽诵</p>
<p style="text-align: center">　　是三昧　　若闻是　　获善利</p>
<p style="text-align: center">　　已得听　　能信乐　　是等成</p>
<p style="text-align: center">　　不疑道　　等皆见　　生死无</p>
<p style="text-align: center">　　行佛道　　得闻是　　乐功勋</p>
<p style="text-align: center">　　不懈怠　　一切智　　如观掌</p>
<p style="text-align: center">　　书写持　　是经典　　识念住</p>
<p style="text-align: center">　　百千劫　　辩才英　　得至佛</p>
<p style="text-align: center">　　彼说斯　　最定意　　王子月</p>
<p style="text-align: center">　　详得闻　　弃国土　　作<a>沙门</a></p>
<p style="text-align: center">　　昼夜勤　　听受法　　最后世</p>
<p style="text-align: center">　　命向终　　便往生　　他佛国</p>
<p style="text-align: center">　　若江沙　　复过是　　诸天咸</p>
<p style="text-align: center">　　供养佛　　从其所　　闻三昧</p>
<p style="text-align: center">　　三劫中　　成佛道　　有佛名</p>
<p style="text-align: center">　　无厌宝　　定光佛　　所开化</p>
<p style="text-align: center">　　彼闻是　　得德果　　是故闻</p>
<p style="text-align: center">　　勿懈怠　　为十方　　常所救</p>
<p style="text-align: center">　　今我属　　殷勤累　　仁贤者</p>
<p style="text-align: center">　　言柔和　　是增法　　道珍藏</p>
<h2>法师品第四</h2>
<p>　　佛语喜王菩萨。乃往过去无央数劫不可称计。尔时有佛。号辩严净雷音吼如来至真等正觉。彼佛世时有一法师。名无量德辩幢英变音。曾闻如来说是三昧定。学是三昧而分别说用化众生。齐无数亿百千诸天人民。以度一切。有王太子名净福报众音。闻是三昧心中欣然。则百千贾妙好衣以覆法师。口发是言。普使三界厄一切众生皆悉兴立得是三昧。以是德本。见八十亿江沙诸佛。造立众行奉平等法。在诸佛所闻是三昧。皆以颁宣。悉能堪任奉是定意。所生之处常识宿命。在于无量德净佛刹。成最正觉。净福报众音王太子者。则今现在西方阿弥陀佛是也。其法师教化度脱众生者。则大月如来是也。其王太子。供养自归无量。德辩幢英变音法师。乃能终竟至七万劫消众罪盖。用闻说是三昧定故。为其太子除众僧傧。雪诸挂碍敷演道品。在在所生逮无量门总持之行。发意一时弹指之顷不离佛法。佛言。时复有佛。号曰面悦离垢月首藏威如来至真等正觉。出现在世讲是三昧。有长者子名曜净广心。闻说斯法以家之信不贪居业出为沙门。舍七万婇女。宝多若斯有四宝藏及众珍琦。若布积地。各遍三十万有千八百游观之处。未曾举足妄蹈于地。不用系心弃国捐王行作沙门。已作沙门万六千岁。一<a>心经</a>行常修精进未曾废息。初不生心念为懈怠也。除其左右饭食澡手洗口。未尝睡眠恒自<a>觉悟</a>。亦不极坐竟万六千岁。即时悉受佛所说法。讽诵通利音响和雅逮得总持。名普入诸声。皆令稽首为佛作礼。六十六姟诸天之众。从其咨受为之给使。身心精进随时之安。不失所养奉事如来。今现南方得成正觉。名一切德严。世界曰德净。于彼土地成最正觉。尔时世尊。说此颂曰。</p>
<p style="text-align: center">　　我忆宿命时　　无数江沙劫</p>
<p style="text-align: center">　　佛号辩严净　　雷音吼如来</p>
<p style="text-align: center">　　有比丘持法　　时在师子座</p>
<p style="text-align: center">　　讲说是三昧　　王太子闻之</p>
<p style="text-align: center">　　好究竟衣被　　以供养法师</p>
<p style="text-align: center">　　普见诸佛尊　　得佛阿弥陀</p>
<p style="text-align: center">　　其前世有罪　　往宿之所犯</p>
<p style="text-align: center">　　闻说斯慧味　　皆尽无有余</p>
<p style="text-align: center">　　有佛离垢月　　说是三昧定</p>
<p style="text-align: center">　　长者子闻之　　敬尊便<a>出家</a></p>
<p style="text-align: center">　　于万六千岁　　奉进是三昧</p>
<p style="text-align: center">　　未曾有睡眠　　亦不住懈怠</p>
<p style="text-align: center">　　逮斯尊圣道　　用听受闻故</p>
<p style="text-align: center">　　不复还乐家　　亦不慕恩爱</p>
<p style="text-align: center">　　见不可计佛　　皆从讲咨受</p>
<p style="text-align: center">　　悉入诸道业　　疾逮成佛道</p>
<p style="text-align: center">　　诸愿尽具足　　其名悦人意</p>
<p style="text-align: center">　　逮时得佛道　　谁不勤是业</p>
<p style="text-align: center">　　于将来之世　　闻是慧印已</p>
<p style="text-align: center">　　财业亦无安　　出家无所贪</p>
<p style="text-align: center">　　骂詈若挝打　　诽谤来加之</p>
<p style="text-align: center">　　各各闻知法　　宣布佛所说</p>
<p style="text-align: center">　　遭厄百千恼　　能忍淫欲难</p>
<p style="text-align: center">　　观察尘劳患　　自说成佛道</p>
<p style="text-align: center">　　梦中见于佛　　自喜我正觉</p>
<p style="text-align: center">　　而乐斯及法　　我不疑佛道</p>
<p style="text-align: center">　　倚求音响利　　以闻斯经典</p>
<p style="text-align: center">　　自晓喻其心　　不久成佛道</p>
<p style="text-align: center">　　听是经要理　　闻若干事业</p>
<p style="text-align: center">　　无复有挂碍　　所止如虚空</p>
<p style="text-align: center">　　于是以出家　　得无数利养</p>
<p style="text-align: center">　　以用亲族秽　　生心相诽谤</p>
<p style="text-align: center">　　分厄除患业　　依闻而存意</p>
<p style="text-align: center">　　反轻易他人　　我以成佛道</p>
<p style="text-align: center">　　得逮见成光　　供养大圣主</p>
<p style="text-align: center">　　行步自惊喜　　谓己得佛道</p>
<p style="text-align: center">　　其有谀谄者　　离道甚玄远</p>
<p style="text-align: center">　　数数怀愁忧　　因轻他人故</p>
<p style="text-align: center">　　若有闻此经　　则知得佛道</p>
<p style="text-align: center">　　不久成正觉　　得见阿弥陀</p>
<p style="text-align: center">　　依猗颠倒者　　亦去道逈远</p>
<p style="text-align: center">　　若有不顺本　　佛不授彼决</p>
<p style="text-align: center">　　观斯长者子　　施与财宝藏</p>
<p style="text-align: center">　　然后行出家　　家家而行乞</p>
<p style="text-align: center">　　从定光如来　　曾闻如斯义</p>
<p style="text-align: center">　　如是像三昧　　精勤敬奉行		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　佛言。菩萨行道。以大慈悲护于十方。及化他人诸不逮者。以六度无极四等四恩六通善权。化众生类。所度无底使长安隐。各舍家业兴隆道法。为雨甘露宣传经典。犹如良医以药疗众风寒热病三合之病悉为消除。心有四病。一曰贪淫。二曰嗔恚。三曰痴冥。四曰吾我。以慧正义刈斯四病悉消无余。致十种力四无所畏。譬如日出众冥消灭不知所去。以善权慧振大圣耀照于三界。五阴六衰十二牵连。自然为消不知所趣。犹月在冥消夜众闇自然为明。菩萨如是。以道慧明处生死界。三垢之秽心无所著。开化终始无穷之患。逮得三昧无所从生。度脱一切。犹若大海出诸珍琦殊异之宝。其入采者靡不充备各得盈满。菩萨如是。入大乘海择取开士玄妙之法。严治道场三脱之门。周旋三世救济危厄。犹转轮王典主四域天下戴仰。菩萨如是。周流一切生老病死。具四等心化此四病永使无余。终始朽亡忽然没尽不知所处。譬如船师度人往反而无穷极。以菩萨藏总持之箧。敷演深要道法之真。游无数劫不以为劳。犹如二亲生养其子至令长大成就为人。菩萨如是。以法权<a>智行</a>大慈悲。劝化愚冥使发道心。<a>五戒</a>十善四等四恩。六度无极。行权方便普至十方。具足十住一生补处。无上正真成最正觉。度脱一切溺在生死。使心坦然反流达源。犹如种树渐生根芽茎节枝叶华实结茂。菩萨如是。从初发心便得喜意。身意休息无有五阴三涂之患八难之苦备悉六度。施戒忍进禅思智慧。无所从生永无所猗悉无众计。不复睹我人身<a>寿命</a>有无之元。在所而现多所救济。生老病死经存在世。六事法住善权随时导利众生。不使迷惑为愚痴冥罪盖所覆。净如虚空不畏众难。殊胜之慧不死之药。以疗一切往来之厄。犹如长者生子众多。各为兴起十重高阁。使诸太子游戏阁上作众伎乐以娱上下诸游观者。世尊如是。以无盖慈无极大哀。行权方便化导三界众生之类。开示阶路。十住本末从初发心。见者喜悦莫不发意。从一住起行菩萨道。布施救穷。三界之匮贫于道者。施以七财。以一切智正真之戒。坚住菩萨无极之慧。不中取证。学仁和意笃信三宝入无极慈。立无尽哀具四等心。四等已具成就五通。五通已成备悉六度。六度已达得柔顺忍。已逮斯忍名曰第二。第三响忍。解一切响本悉空寂。三界之音皆虚无实无一真谛。以了是义。因斯渐入无所从生法忍。悉畅三界皆无根本五趣无元。了斯慧者。乃逮无所从生法忍。入诸所生心无所生。犹如虚空无憎无爱。因便受决。已得受决致现在定见十方佛。犹如明人其目清彻。虚空无云夜观星宿。东西南北仰瞻虚空。星宿无限悉知其处。菩萨如是。得现在定睹于十方一切诸佛。悉知处所名号教训。菩萨<a>弟子</a>眷属多少。说法所度悉知其数。从三昧起为人说法行众空慧。其闻所说。皆发无上正真道意。从是积行正领国土。教训众生见其根本。应病与药令得服行。上中下心而开化之各令得所。犹如圣王有子众多随才叙用。或为太子。后立国主典四天下。或为大臣。侍其左右以自卫身。或为使者宣帝王命。菩萨如是教化一切。随上中下而开导之。或显菩萨无上正真。解本际一定之慧。有佛无佛相住如故。心不入深不了是教。或示缘觉诱进前之。至无穷慧乃达圣明。本无二故。犹水众流会归于海合为一味。见畏生死三界之患。<a>地狱</a>饿鬼畜生之厄。畏苦厌身而求声闻。故为宣示生死之难轮转无际。展转五趣而无竟已。咨嗟赞叹泥洹之快。不生不老不病不死。不饥不渴不寒不热。无怨无结。不开不闭无忧无喜。无尊无卑不连不断。无往无反无合无散。长离众难与道通同。因咏难易苦安之路。使学无为稍稍牵前乃至大道。犹如四渎入海一味无若干别。三乘如是至竟穷达会致一至。无上正真无际本净。逮至十住名曰勇伏。所以名曰勇伏者何。犹如猛将大军之师。将诸兵众降伏严敌靡不折伏。菩萨如是逮勇伏定。周旋三界有无之上。以道昭心莫不通彻。各自归之咸发道心。坐佛树下降伏众魔度脱十方。佛尔时颂曰。</p>
<p style="text-align: center">　　菩萨行大慈　　常自调其心</p>
<p style="text-align: center">　　并化他众生　　所开度常安</p>
<p style="text-align: center">　　医疗风寒热　　菩萨消三毒</p>
<p style="text-align: center">　　日出众冥尽　　导化消牵连</p>
<p style="text-align: center">　　长者十重阁　　十住转进然</p>
<p style="text-align: center">　　如树渐长茂　　初发成道如</p>
<p style="text-align: center">　　愚出为沙门　　心存亲里眷</p>
<p style="text-align: center">　　利物负重担　　心乐在家中</p>
<p style="text-align: center">　　不以闻净法　　不出家无戒</p>
<p style="text-align: center">　　成就至佛道　　是学无放逸</p>
<p style="text-align: center">　　末世若学此　　得闻斯经典</p>
<p style="text-align: center">　　以供养利故　　求名行诽谤</p>
<p style="text-align: center">　　在前稽首礼　　叹言甚善哉</p>
<p style="text-align: center">　　与其别去后　　便当说其恶</p>
<p style="text-align: center">　　佯愁而雨泪　　自归念其身</p>
<p style="text-align: center">　　因在众会中　　传说其恶行</p>
<p style="text-align: center">　　不欲敬奉师　　不顺长圣命</p>
<p style="text-align: center">　　己身求其胜　　乱寂常谓净</p>
<p style="text-align: center">　　欲毁他功德　　自叹勋无限</p>
<p style="text-align: center">　　知尊而怀嫉　　妒他得供养</p>
<p style="text-align: center">　　华香及衣被　　伎乐幢幡盖</p>
<p style="text-align: center">　　供养<a>佛舍利</a>　　自谓已见佛</p>
<p style="text-align: center">　　若闻斯经典　　乃为真供养</p>
<p style="text-align: center">　　捐舍一切乐　　常学是要行</p>
<p style="text-align: center">　　用为奉己身　　能舍斯阴盖</p>
<p style="text-align: center">　　当恭敬于经　　犹如<a>须菩提</a></p>
<p style="text-align: center">　　弃忽贪爱命　　常习在闲居</p>
<p style="text-align: center">　　勤修是道经　　寿在世且尽</p>
<p style="text-align: center">　　今告于喜王　　闻斯所行业</p>
<p style="text-align: center">　　自知伏其意　　既信奉顺行</p>
<p style="text-align: center">　　常诽谤于佛　　是言真不真</p>
<p style="text-align: center">　　在于四部众　　还自谓真谛</p>
<p style="text-align: center">　　其贪利养业　　不乐佛正道</p>
<p style="text-align: center">　　是等谓见敬　　去解脱甚远</p>
<p style="text-align: center">　　其吾大神足　　于是现大势</p>
<p style="text-align: center">　　皆以护禁法　　奉行故得道</p>
<p style="text-align: center">　　总持尊戒法　　行如愚不及</p>
<p style="text-align: center">　　悉舍于贪利　　习寂在闲居</p>
<p style="text-align: center">　　今佛建立斯　　佛所说不虚</p>
<p style="text-align: center">　　后将来末世　　是经在其所</p>
<p style="text-align: center">　　值光明无量　　复见无怒觉</p>
<p style="text-align: center">　　六十二亿佛　　众会咸共见</p>
<p style="text-align: center">　　佛悉嘱累是　　然后护是法</p>
<p style="text-align: center">　　以是经见印　　然后共将护</p>
<p style="text-align: center">　　时雨细微华　　三千世天人</p>
<p style="text-align: center">　　悉咸咨嗟之　　用闻斯法故</p>
<p>　　尔时喜王菩萨三万人俱。闻佛所说目为泪出。恭恪悚栗衣毛为竖。偏出右臂从坐而起。叉手同音白佛。我等世尊。将来末俗五浊恶世不轻法师。若有不敬欲坏普明一切智者。临法欲尽少于学识明不能多。清白政法垂欲尽时。畏法无常。法欲乱时没其身寿。护是如来一切智典。使永弘安独处专学。一心如犀。当受将护如是像经。如来至道若干品藏。其有学智诸辩才印。晓了无量众德之本。当劝化之法印印之。总持种性降魔官属。解一切智所行功勋。受持是典书着竹帛。若在地狱为一切众。皆忍苦患不以为厌。用是三昧故周旋三界五趣之难不以为惓。行四等心。慈悲喜护四恩惠施。仁爱利人。等利救济十方愚冥之辈。皆发道意。地狱休息。饿鬼饱满。畜生得脱生天人间。天人心开乐于道法。五趣心解信敬三宝不贪世荣。观察三界犹如幻化影响野马芭蕉见梦水泡水沫。畅一切法悉知无真。皆发道意。欲度十方危厄之难。于是喜王菩萨心中悲喜即说颂曰。</p>
<p style="text-align: center">　　我以知是业　　从意好道义</p>
<p style="text-align: center">　　不轻如是明　　咨嗟于世护</p>
<p style="text-align: center">　　捐弃其身命　　求是佛至道</p>
<p style="text-align: center">　　于后恐惧世　　持是三昧定</p>
<p style="text-align: center">　　若无央数劫　　在于地狱中</p>
<p style="text-align: center">　　乐持是三昧　　常当忍是苦</p>
<p style="text-align: center">　　请一切众生　　说法无所冀</p>
<p style="text-align: center">　　布施众财物　　行愍诸群生</p>
<p style="text-align: center">　　假使身命肉　　骨髓血脉断</p>
<p style="text-align: center">　　终不行懈怠　　后世所生处</p>
<p style="text-align: center">　　习在空闲居　　弃一切所有</p>
<p style="text-align: center">　　慈遍众生类　　疾者给医药</p>
<p style="text-align: center">　　不曾学此业　　如返邪之行</p>
<p style="text-align: center">　　当修是<a>真言</a>　　从斯经中教</p>
<p style="text-align: center">　　常奉无放逸　　随佛之所诲</p>
<p style="text-align: center">　　众生故忍之　　我等之伴类</p>
<p style="text-align: center">　　独处若众中　　所宿无所畏</p>
<p style="text-align: center">　　不贪求利养　　颁宣尊佛道</p>
<p>　　佛说是经时。七十江河沙等众生。从不可计诸佛国来者。闻是经典皆得不退转。当成无上正真之道。时万菩萨皆悉逮得是三昧定。其自要誓当来末世奉事法师以供养之。三十姟诸天人咸已逮立不退转地。当成正觉。六十姟诸天人得<a>法眼</a>净。十八亿人及是四辈。诸法眼生。三涂之恶皆已灭尽。佛演光明照于十方。各江河沙等诸佛世界。遍无择狱上至极界。三十三天一切众生。皆得安隐无复众患。从其光明各自然化生无量宝净亿姟百千莲花。一一莲华皆如来坐。其眷属众诸来坐会。亦复如是等无有异。是诸佛边各有喜王菩萨。长跪叉手。劝诸如来使说是三昧定。是一切佛化无央数不可计会众生无底。悉令众人了无边际。无所挂碍至平等觉。</p>
<h2>法供养品第五</h2>
<p>　　尔时佛告喜王菩萨。勿以衣食之施奉事如来用为第一也。欲供养佛。当以法供养而奉事之。所以者何。乃往过去无央数劫不可称载。有佛号金龙决光。其寿不可限量。国名无量净。众会不可称计。有法师名无限量宝音。行在末世最后穷俗学是三昧。其余一切诸比丘众皆共摈之。时彼法师不怀怯弱不贪身命。故复勤精讲斯三昧。入于山中服众果实。时四天王天上诸天人。上至二十四阿迦尼吒天人。皆来听经。时无数众咸共念之。心悉恋恨愁思欲见之。欲服声名闻其法音。时世有王名使众无忧悦音。为转轮圣王。往诣其所听是三昧。已得闻之欢悦法师。王白比丘。恣意宣传勿怀恐畏。吾自遣人共相宿卫。遣三万人在于左右。今与仁此勿以畏难。吾当护卫。是佛所说甚难得闻。时转轮王。遣其千子勇猛杰异一人当千而卫护之。三万众人皆以甘饍而供养之。一切施安从其所便。常以和心无伤害意。而授所当一切所足。其彼法师建立威神已之力势。于半劫中演是三昧。以是德本则悉和同。王诸太子及众眷属。更八十劫。见六十亿三那术姟诸佛世尊。皆从诸佛逮是三昧。如心所愿受取佛国。喜王。欲知彼时法师岂异人乎。莫造斯观。则今现在阿弥陀佛是也。其时国王名无忧悦音者。阿閦佛是也。其王千子颰陀劫中千佛兴者是也。佛言。喜王。尔时三万人王使宿卫彼法师者。今喜王等菩萨三万人是也。彼时种德。于此如愿获其果报。致安顺供是三昧定诸菩萨业。是故喜王菩萨。欲学逮是三昧。当以恭恪受持书诵分别说之至意奉行。佛尔时说此颂曰。</p>
<p style="text-align: center">　　欲施一切安众生　　具足诸藏满亿千</p>
<p style="text-align: center">　　其有发心存尊道　　斯功德福不可喻</p>
<p style="text-align: center">　　正使十方众生类　　皆令成就缘觉道</p>
<p style="text-align: center">　　一劫之中备供养　　其福不比发道心</p>
<p style="text-align: center">　　皆使众生成佛道　　随其所安供一劫</p>
<p style="text-align: center">　　其有发心在尊道　　斯福甚多不可喻</p>
<p style="text-align: center">　　若有志求诸佛法　　而不发起兴道意</p>
<p style="text-align: center">　　不如取是四句颂　　其福如顺护道心</p>
<p style="text-align: center">　　正使是世众生类　　皆建立之存佛道</p>
<p style="text-align: center">　　若闻是句而稽受　　心不恐畏其福超</p>
<p style="text-align: center">　　亿百千劫如江沙　　一切珍宝满诸刹</p>
<p style="text-align: center">　　常以供养诸菩萨　　护一颂偈是殊特</p>
<p style="text-align: center">　　是三昧者不可议　　若能受护四句颂</p>
<p style="text-align: center">　　其以护道佛功德　　一切尽叹不能竟</p>
<p style="text-align: center">　　临命终时无数佛　　悉自然现在其前</p>
<p style="text-align: center">　　十方佛土诸佛尊　　将护四句之颂起</p>
<p style="text-align: center">　　临寿终时无数佛　　来护其心不忽忘</p>
<p style="text-align: center">　　随其所欲受所生　　用以喜是三昧故</p>
<p style="text-align: center">　　身常永安心以和　　往至天上贤圣安</p>
<p style="text-align: center">　　不知苦痛至佛道　　而劝助之名勇猛</p>
<p style="text-align: center">　　入亿百千无量门　　最胜光藏明无限</p>
<p style="text-align: center">　　我住势力颂宣斯　　当勤修是三昧定</p>
<p style="text-align: center">　　诸佛于此能颁宣　　是故由斯奉精进</p>
<p style="text-align: center">　　曼佛现在勤修行　　无得后世复怀恨</p>
<p style="text-align: center">　　便见是法执在手　　清和奉行甚清净</p>
<p style="text-align: center">　　皆是我子化无际　　承佛前后行慈仁</p>
<p>　　尔时世尊说是三昧已。以是三昧而复正受。喜王亦三昧定。选择因入七十正法。这选择竟是三昧威神。于时维耶离城中八万四千人。城外亦复八万四千人。各心念言。如来至真甚难得值。久远世时乃有佛耳。希可见闻。多所哀念多所安隐。愍伤诸天及十方人。今在静室而三昧定。我等方便劝助如来从三昧起。于时维耶城中内外众人。各八万四千。先诣<a>舍利弗</a>。谓<a>舍利</a>弗。佛兴希有。信者甚难。人命难得。平等正觉三昧正受。谁为我等能觉兴乎。使最正觉从三昧起。惟见愍念施一切护。时舍利弗。闻维耶离众人所说。即从坐起往诣佛所。住于佛前謦扬其音。极力弹指手拍两膝。欲令如来从三昧觉。因其正受。不知如来三昧所如。时舍利弗诣目连所。以是本末语目连。维耶离城内外众人。欲愿如来从三昧起。时目揵连以力神足。动三千大千世界。住于梵天畅其大音。欲使如来从三昧觉。不能使起。时舍利弗及大目连。辄诣贤者阿若拘伦。及波提。披破。大称。憍恒钵。罗云。分耨。须菩提。迦旃延。迦叶。阿难。分那。余大。劫宾奴。和利。<a>弥勒</a>菩萨。五千菩萨俱行诣佛所围绕世尊。各各就立己之常位。四大天王天帝释炎天兜术天化自在天。其欲界中不可限计诸天人等。各各严驾皆诣佛所稽首佛足退住一面。各自叉手。咸归命佛愁感恋慕。梵天光音天清净天离界天乃至净身天。不可计数诸天子等。一切同心稽首归佛欲令尊兴。</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>