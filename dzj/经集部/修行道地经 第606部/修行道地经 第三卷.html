<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修修行道地经 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>修行道地经 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>修行</a>道地经 第三卷</strong></p>
<p style="text-align: left">
	　　西晋<a>三藏</a>竺法护译</p>
<p style="text-align: left">
	　　劝意品第九</p>
<p style="text-align: left">
	　　修行道地。以何方便自正其心。吾曾闻之。昔有国王。选择一国明智之人以为辅臣。尔时国王设权方便无量之慧。选得一人聪明博达其志弘雅。威而不暴名德具足。王欲试之欲知何如。故以重罪欲加此人。敕告臣吏盛满钵油。而使擎之从北门来至于南门。去城二十里园名调戏。令将到彼。设人持油堕一渧者。便级其头不须启问。于是颂曰</p>
<p style="text-align: left">
	　　假使其人到戏园　　承吾之教不弃油</p>
<p style="text-align: left">
	　　当敬其人如我身　　中道弃油便级头</p>
<p style="text-align: left">
	　　尔时群臣受王重教。盛满钵油以与其人。两手擎之甚大愁忧。则自念言。其油满器。城里人多行路车马观者填道。譬如水定而风吹之其水波扬。人亦如是。心不安隐。退自念言。无有一人而劝勉我言莫恐懅也。是器之油擎至七步尚不可诣。况有里数耶。此人忧愦不知所凑心自怀懅。于是颂曰</p>
<p style="text-align: left">
	　　睹人象马及车乘　　大风吹水心如此</p>
<p style="text-align: left">
	　　志怀怖懅惧不达　　安能究竟了此事</p>
<p style="text-align: left">
	　　其人心念。吾今定死无复有疑也。设能擎钵使油不堕。到彼园所尔乃活耳。当作专计。若见是非而不转移。唯念油钵志不在余然后度耳。于是其人安行徐步。时诸臣兵及众观人。无数百千随而视之。如云兴起围绕太山。于是颂曰</p>
<p style="text-align: left">
	　　其人擎钵心坚强　　道见若干诸观者</p>
<p style="text-align: left">
	　　众人围绕而随之　　譬如江海兴大云</p>
<p style="text-align: left">
	　　当尔其人擎钵之时。音声普流莫不闻知。无央数人皆来集会。众人皆言观此人衣。形体举动定是死囚。斯人消息乃至其家。父母宗族皆共闻之。悉奔走来。到彼子所号哭悲哀。其人专心不顾二亲兄弟妻子及诸亲属。心在油钵无他之念。于是颂曰</p>
<p style="text-align: left">
	　　其子啼泣泪如泉　　若干种泣哭叹父</p>
<p style="text-align: left">
	　　心怀怖懅不省亲　　专精秉志而持钵</p>
<p style="text-align: left">
	　　众人论说相令称噭。如是再三。时一国人普来集会。观者扰攘唤呼震动。驰至相逐躄地复起。转相登蹑间不相容。其人心端不见众庶。于是颂曰</p>
<p style="text-align: left">
	　　众人叫唤不休息　　前后相逐不容闻</p>
<p style="text-align: left">
	　　而擎油钵都不观　　如雹雨空无所伤</p>
<p style="text-align: left">
	　　观者复言。有女人来端正姝好。威耀光颜一国无双。如月盛满星中独明。色如莲华行于御道。像貌巍巍姿色踰人。譬如玉女。又若忉利天王之后。字曰护利。端正姝好。诸<a>天人</a>民莫不敬重。于今斯女昭昭如是。能八种舞音声清和闻者皆喜。于是颂曰</p>
<p style="text-align: left">
	　　举动而安详　　歌舞不越法</p>
<p style="text-align: left">
	　　其心怀<a>欢喜</a>　　感动一切人</p>
<p style="text-align: left">
	　　歌颂声则悲　　其身而逶迤</p>
<p style="text-align: left">
	　　不疾亦不迟　　被服顺政齐</p>
<p style="text-align: left">
	　　七种微妙音　　奇述有五十</p>
<p style="text-align: left">
	　　三处而清净　　宫商节相和</p>
<p style="text-align: left">
	　　身从头至足　　庄严宝璎珞</p>
<p style="text-align: left">
	　　语言而美雅　　犹若<a>甘露</a>降</p>
<p style="text-align: left">
	　　尔时其人一心擎钵。志不动转亦不察视。观者皆言。宁使今日见此女颜终身不恨。胜于久存而不睹者也。彼时其人虽闻此语。专精擎钵不听其言。于是颂曰</p>
<p style="text-align: left">
	　　巧便而安详　　其舞最巧妙</p>
<p style="text-align: left">
	　　一切人贪乐　　譬如魔之后</p>
<p style="text-align: left">
	　　能动离欲者　　何况于凡夫</p>
<p style="text-align: left">
	　　来往其人边　　擎钵心不倾</p>
<p style="text-align: left">
	　　当尔之时有大醉象。放逸犇走入于御道。众人相谓今醉象来。踏蹴吾等而令横死。此为魃魅化作象形。多所危害不避男女。身生疮痍其身粗涩。譬若大髀毒气下流。舌赤如血其腹委地。口唇如垂行步纵横。无所省录人血涂体。独游无难进退<a>自在</a>。犹若国王。遥视如山。暴鸣哮吼譬如雷声。而擎其鼻嗔恚忿怒。于是颂曰</p>
<p style="text-align: left">
	　　大象力强甚难当　　其身血流若泉源</p>
<p style="text-align: left">
	　　踏地兴尘而张口　　如欲危害于众人</p>
<p style="text-align: left">
	　　其象如是。恐怖观者令其驰散。破坏兵众诸象犇逝。一切睹者而欲怖死。能拔大树践害群生。虽得杖痛无所畏难。于是颂曰</p>
<p style="text-align: left">
	　　坏众及群象　　恐怖人或死</p>
<p style="text-align: left">
	　　排拨诸舍宅　　犇走不畏御</p>
<p style="text-align: left">
	　　名闻于远近　　刚强以为德</p>
<p style="text-align: left">
	　　憍慢无所录　　不忍于高望</p>
<p style="text-align: left">
	　　尔时街道市里坐肆诸卖买者。皆懅收物盖藏闭门。畏坏屋舍人悉避走。又杀象师无有制御。嗔惑转甚蹈杀道中象马牛羊猪犊之属。碎诸车乘星散狼藉。于是颂曰</p>
<p style="text-align: left">
	　　诸坐肆者皆盖藏　　伤害人畜碎车乘</p>
<p style="text-align: left">
	　　睹见如是闭门户　　狼藉如贼坏大营</p>
<p style="text-align: left">
	　　或有人见。怀振恐怖不敢动摇。或有称怨呼嗟泪下。又有迷惑不<a>自觉</a>知。有未着衣曳之而走。复有迷误不识东西。或有驰走如风吹云不知所至也。中有惶懅以腹拍地。又人穷逼张弓安箭而欲射之。或把刀刃意欲前挌。中有失色恍惚妄语。或有怀嗔其眼正赤。又有屏住遥睹欢喜。虽执兵仗不能加施。于是颂曰</p>
<p style="text-align: left">
	　　于斯迷怖懅　　亦有而悲涕</p>
<p style="text-align: left">
	　　或愕无所难　　又有执兵仗</p>
<p style="text-align: left">
	　　愁愦躄地者　　邈绝不自知</p>
<p style="text-align: left">
	　　获是不安隐　　皆由见醉象</p>
<p style="text-align: left">
	　　彼时有人晓化象咒。心自念言。我自所学调象之法。<a>善恶</a>之仪凡有八百。吾观是象无此一事。吾今当察从何种出。上种有四。为是中种下种耶。以察知之即举大声而诵神咒。于是颂曰</p>
<p style="text-align: left">
	　　天王授金刚　　吾有微妙语</p>
<p style="text-align: left">
	　　能除诸贡高　　羸劣能令强</p>
<p style="text-align: left">
	　　彼人即时举声称曰。诸觉明者无有自大亦不兴热。弃除恩爱承彼奉法。修行诚信之所致也。象捐贡高伏心使安。说此往古先圣二偈言</p>
<p style="text-align: left">
	　　淫泆及怒痴　　此世三大憍</p>
<p style="text-align: left">
	　　诚道无诸垢　　众热为以消</p>
<p style="text-align: left">
	　　用彼至诚法　　修行亦如是</p>
<p style="text-align: left">
	　　大意供象王　　除惑舍贡高</p>
<p style="text-align: left">
	　　尔时彼象闻此正教。即捐自大降伏其心。便顺本道还至象[厂@既]。不犯众人无所娆害。其擎钵人不省象来亦不觉还。所以者何。专心惧死无他观念。于是颂曰</p>
<p style="text-align: left">
	　　见象如暴雨　　而心未曾乱</p>
<p style="text-align: left">
	　　其雨虽止已　　<a>虚空</a>亦不悦</p>
<p style="text-align: left">
	　　其人亦如是　　不省象往还</p>
<p style="text-align: left">
	　　执心擎油钵　　如藏宝不忘</p>
<p style="text-align: left">
	　　尔时观者。扰攘驰散东西走故。城中失火烧诸官殿。及众宝舍楼阁高台。现妙巍巍展转连及。譬如大山无不见者。烟皆周遍火尚尽彻。于是颂曰</p>
<p style="text-align: left">
	　　其城丰乐严正好　　宫殿屋舍甚宽妙</p>
<p style="text-align: left">
	　　而烟普熏莫不达　　火炽如人故欲然</p>
<p style="text-align: left">
	　　火烧城时。诸蜂皆出放毒啮人。观者得痛惊怪驰走。男女大小面色变恶。乱头衣解宝饰脱落。为烟所熏眼瞳泪出。遥见火光心怀怖懅。不知所凑展转相呼。父子兄弟妻息奴婢。更相教言避火离水莫堕泥坑尔乃安隐。于是颂曰</p>
<p style="text-align: left">
	　　愁忧心怀不自觉　　家室亲属及仆从</p>
<p style="text-align: left">
	　　乘诸象马悲哀出　　言有大火当避舍</p>
<p style="text-align: left">
	　　尔时官兵悉来灭火。其人专精一心擎钵。一渧不堕不觉失火及与灭时。所以者何。秉心专意无他念故。于是颂曰</p>
<p style="text-align: left">
	　　有众人迷惑　　如鸟遇火飞</p>
<p style="text-align: left">
	　　其火烧殿舍　　烟出如浮云</p>
<p style="text-align: left">
	　　头乱而惊怖　　避烟火驰走</p>
<p style="text-align: left">
	　　一心在油钵　　不觉火起灭</p>
<p style="text-align: left">
	　　是时五色云起天大雷电。于是颂曰</p>
<p style="text-align: left">
	　　既兴大雾非时雨　　风起吹云令纯阴</p>
<p style="text-align: left">
	　　虚空普遍无清天　　犹暴象群云如是</p>
<p style="text-align: left">
	　　尔时乱风起吹地兴尘。沙砾瓦石填于王路。拔树折枝落诸华实。于是颂曰</p>
<p style="text-align: left">
	　　风起扬尘而周普　　兴云载水无不遍</p>
<p style="text-align: left">
	　　暴风忽冥不相见　　雷电俱降无不惊</p>
<p style="text-align: left">
	　　彼时大云而焰掣电。霹雳落堕孔雀皆鸣。天便放雨堕于诸雹。虽有此变其人不闻。所以者何。专念油钵。于是颂曰</p>
<p style="text-align: left">
	　　其放逸象时　　犹如大云兴</p>
<p style="text-align: left">
	　　堕雹失火风　　拔树坏屋舍</p>
<p style="text-align: left">
	　　其人不睹见　　何善谁为恶</p>
<p style="text-align: left">
	　　不觉风云起　　但观满钵油</p>
<p style="text-align: left">
	　　尔时其人擎满钵油。至彼园观一渧不堕。诸兵臣吏悉还王宫。具为王说所更众难。而人专心擎钵不动。不弃一渧得至园观。王闻其言则而叹曰。此人难及人中之雄。不顾亲属及与玉女。不懅巨象水火之患雷电霹雳。吾闻雷声愕然怖懅。虽有启白不省其言。或有心裂而终亡者。或有怀驹而伤胎者。人民所立悉不自觉。虽遇众难其心不移。如是人者无所不办。心强如斯终不得难。<a>地狱</a>王考能食金刚。其王欢喜立为大臣。于是颂曰</p>
<p style="text-align: left">
	　　见亲族泣涕　　及醉象暴乱</p>
<p style="text-align: left">
	　　虽遭诸恐难　　其心不移易</p>
<p style="text-align: left">
	　　王睹人如此　　心坚定不转</p>
<p style="text-align: left">
	　　亲爱而弘敬　　立之为大臣</p>
<p style="text-align: left">
	　　尔时正士其心坚固。难遭善恶及诸恐难。志不转移得脱死罪。既自豪贵寿考长生也。修行道者御心如是。虽有诸患及淫怒痴来乱诸根。护心不随摄意第一。观其内体察外他身。痛痒心法亦复如是。于是颂曰</p>
<p style="text-align: left">
	　　如人擎油钵　　不动无所弃</p>
<p style="text-align: left">
	　　妙慧意如海　　专心擎油器</p>
<p style="text-align: left">
	　　若人欲学道　　执心当如是</p>
<p style="text-align: left">
	　　意怀诸德明　　皆除一切瑕</p>
<p style="text-align: left">
	　　若干之<a>色欲</a>　　再兴于怒痴</p>
<p style="text-align: left">
	　　有志不放逸　　寂灭而自制</p>
<p style="text-align: left">
	　　人身有病疾　　医药以除之</p>
<p style="text-align: left">
	　　心疾亦如是　　四意止除之</p>
<p style="text-align: left">
	　　心坚强者志能如是。则以指爪坏于雪山。以莲华根钻穿金山。则以锯断须弥宝山。其无有信不能精进。怀而谀谄放逸喜忘。虽在世久终不能除淫怒痴垢。有信精进质直智慧其心坚强。亦能吹山而使动摇。何况而除淫怒痴也。故修<a>行者</a>欲成<a>道德</a>。为信精进智慧朴直。调御其心专在行地。于是颂曰</p>
<p style="text-align: left">
	　　直信而精进　　智慧无谀谄</p>
<p style="text-align: left">
	　　是五德除瑕　　离心无数秽</p>
<p style="text-align: left">
	　　采解无量经　　自觉斯<a>佛教</a></p>
<p style="text-align: left">
	　　但取其要言　　分别义无量</p>
<p style="text-align: left">
	　　修行道地经离颠倒品第十</p>
<p style="text-align: left">
	　　功德住觉高巍巍　　犹如学术依静居</p>
<p style="text-align: left">
	　　智慧川流善宝形　　愿稽首礼大山王</p>
<p style="text-align: left">
	　　从天上来下　　知趣而不惑</p>
<p style="text-align: left">
	　　佛生不胞胎　　不入亦不出</p>
<p style="text-align: left">
	　　不更诸苦恼　　不着不颠倒</p>
<p style="text-align: left">
	　　德重无所著　　归命度<a>生死</a></p>
<p style="text-align: left">
	　　修行道者或怀<a>懈怠</a>。谓法微妙难晓难了不可分别。当识苦本断除诸习。证于尽灭修念道术。譬如有人而取一发破为百分。还续如故令不差错。是事甚难不乎。答曰。甚难甚难。可以幻化诸药神咒续发如故。泥洹之道不以此事而成立也。虽不能致于道证者当有方便。于是颂曰</p>
<p style="text-align: left">
	　　常健精进向脱门　　欲觉了此难复难</p>
<p style="text-align: left">
	　　勤力劝乐而无退　　如深穿地得泉水</p>
<p style="text-align: left">
	　　当作是观。速疾成就莫如泥洹。不从他求自因心致。从他人得乃为难耳由己勤获何所难乎。当作斯计唯以谛观诱进其心。如诱小儿呼之至前。来取手物而食啖之。小儿来至一一擘指而无所得。世人如是所见颠倒。无常谓常苦谓为乐。非身谓有身空谓为实。舍四颠倒作本无观。尔乃为顺佛之教诫。于是颂曰</p>
<p style="text-align: left">
	　　人不晓本无　　常计乐谓净</p>
<p style="text-align: left">
	　　譬如以捉卷　　用以诱小儿</p>
<p style="text-align: left">
	　　于是人颠倒　　而有吾我想</p>
<p style="text-align: left">
	　　当为现光曜　　如冥中燃灯</p>
<p style="text-align: left">
	　　吾有头发不能常久。亦非净洁弗安<a>无我</a>。以是观之一切皆然。劝发其心如明眼人。执炬而行入于空室。观之无人亦无所睹。审谛见者亦复如是。察色之本见无常苦无吾非身。虚妄见者而反自缚。解空观者有何难乎。现可见闻得道迹者往还不还。及无所著得平等觉。此等斯人吾亦是人。此等成道我身何故独不获乎。修行道者劝心如是。舍四颠倒专于行地。于是颂曰</p>
<p style="text-align: left">
	　　发毛爪骨肉　　及诸像色形</p>
<p style="text-align: left">
	　　众来惑心法　　五阴之所乱</p>
<p style="text-align: left">
	　　无常苦不安　　无我不清净</p>
<p style="text-align: left">
	　　身如空丘舍　　明者观如是</p>
<p style="text-align: left">
	　　修行道地经晓了食品第十一</p>
<p style="text-align: left">
	　　佛在巴质树　　天帝奉百味</p>
<p style="text-align: left">
	　　又在舍卫城　　波斯匿供养</p>
<p style="text-align: left">
	　　比兰若设饭　　麦饭虽甘味</p>
<p style="text-align: left">
	　　皆等意受之　　稽首无所著</p>
<p style="text-align: left">
	　　虽食此饭已　　弗着不以色</p>
<p style="text-align: left">
	　　亦不造憍慢　　弃捐诸贡高</p>
<p style="text-align: left">
	　　所在受供养　　如越大旷路</p>
<p style="text-align: left">
	　　不以为甘美　　是故稽首礼</p>
<p style="text-align: left">
	　　尔时修行当观饭食。设百种味及秽麦饭。在于腹中等无有异。举食着口。嚼与唾合。与吐适同。若入生藏。身火煮之。体水烂之。风吹展转。稍稍消化。堕于熟藏。坚为大便。湿为小便。沫为涕唾。藏中要味以润成体。此要众味流布诸脉。然后长养发毛爪齿。骨髓血肉肪膏精气头脑之属。是外四大养内五根诸根得力。长于心法起淫怒痴。欲知是者是揣食之本。由是而起。于是颂曰</p>
<p style="text-align: left">
	　　计无央数诸上味　　堕住腹中而无异</p>
<p style="text-align: left">
	　　于体变化等不净　　故行道者不贪食</p>
<p style="text-align: left">
	　　虽当饭食不求于肥趣欲支命。譬如大官捕诸飞鸟。皆剪其翅闭着笼中。日择肥者以给官厨。时诸飞鸟日日稍减。中有一鸟心自念言肥者先死。若吾当肥亦死如前。设不食者便当饿死。今当节食令身不肥亦莫使羸。令身轻便出入无碍。不为宰人所见烹害。羽翼可得渐渐生长。若从笼出便可飞逝从意所至。修行道者亦计如是。食趣安身令体不重。食适轻便少于睡眠。坐起经行喘息安隐鲜大小便。身依于行淫怒痴薄。其修行者当作是观。吾不贪身除诸情欲。此身非要骨锁相支。今此身中但盛不净无有坚固。譬如怨家无益罗网。常怀怨贼而伤亲友。当消息之供养奉事。譬如王者当以如何。遵承佛教坐起经行令无灾患。常观污露具知多秽。将养其命趣得行道。如有亲属不可弃舍身亦如是。沐浴饭食衣被盖形。如爱一子常将护之。不令寒温饥渴之苦。非为蚊虻蚤虱所啮。如有逆贼收闭牢狱。狱吏考治若干种榜。卿为前后劫盗谁物。家居所在盗何所藏。与谁同伴魁师党部耶。五毒治之气绝复苏。即自思惟。以何方便得脱榜笞。心便开解对狱吏首。远计某国大长者子名曰禁戒。前后所偷皆着彼所。居止其家共行窃盗是吾伴侣。狱吏闻之收长者子。与前贼共同一牢中俱系铁靽。时长者子家有饷来。便自独食不分与贼。贼大嗔怒张目啮齿。汗出叹息欲兴恶意。令长者子不济其命。况乃独食。今我自在则当逼之。不独饮水。何况独食。其长者子少小骄乐。不忍须臾不行左右欲至舍后。便报贼言。共至厕上。其贼报言。在卿所至。吾不能行。时长者子逼急穷极。谓其贼言。无过于子。子横牵吾闭在刑狱。今欲小起反不相从乎。设不共系终不相报。吾假相犯卿便说之。以当省过而谢其罪。时贼答曰。子实无过。吾横相牵。卿眷属多。欲自免罪。不见考治。蒙得饮食故相枉耳。仁有饷来而反独食。永不相分故不相从。时长者子则报贼言。解子所恨。从今以往终不相失。若有饷来先当饭子。然后自食。曼我命存。愿到舍后使身气通。贼乃随之。后日饷来便敕婢使。所持饭来先奉亲厚。所食之余尔乃给我。时婢奉教辄如其言。使人还归具启长者。长者闻之心怀恚怒。明日诣狱谓其子言。卿生豪族。反与逆贼恶人从事。而与亲厚都不觉知。此横牵汝闭在牢狱。其子报言。父所言是。不敬此人以为亲厚也。具知是贼耳。我欲小行逼不相从。身重腹胀眼反耳聋。头痛背裂胁肋欲拔。胸怀气满喘息欲断。心意烦乱迷不自觉。诸节欲解骨体疼痛。命欲穷绝。恶对在上。汗出短气。而贼语我。卿能随吾。如病从医。尔乃可耳。先以饭我。然后自食。吾当相从。用贪身命故为亲厚也。如长者子具知此贼为怨家也。用穷逼故于外示现若如亲厚。而内疏薄。知四大寄非常之物。四事增减辄无安隐。如蛇虺毒。如幻野马。水月山响。解身如是。其行道者亦复解此。晓知五阴皆为怨贼。趣以衣食将养其体令不危害。夙夜专精如救头然。非以懈废得成道德。至于无为。度于<a>三界</a>始终之患</p>
<p style="text-align: left">
	　　修行道地经伏胜诸根品第十二</p>
<p style="text-align: left">
	　　其修行者淫怒痴薄。设不习尘无所娆害。未成道德非见圣谛自谓获矣。如是行者自诫心意。放之在于色声香味细滑之念。着于五阴所作未办。设心不随五阴盖者则知得道。若其心乱随诸情欲。即还恐懅当更精进。如牧牛者牧牛于泽。其牛犇突践他禾谷。牧牛者恐怖其主觉之。牵将归家以杖捶治。明日复出还在牧上。阳如不视知复犯他禾稼不也时牛心念。牧者不见复食他苗。其主见之便复挝榜。牛后恐畏不敢复犯。行者如是自诫五根。不随情欲则知道成也。若从六衰即还自制。观三涂之苦生死之难。昼夜精勤胜前万倍。所未获者当令成就。已得成就令不放逸</p>
<p style="text-align: left">
	　　修行道地经忍辱品第十三</p>
<p style="text-align: left">
	　　设使有人挝骂行者。尔时<a>修道</a>当作是观。所可詈詈但有音声。谛惟计之皆为空无。适起即灭。譬如文字其名各异。一一计字无有骂声。譬如一盲目无所见。正使百盲亦无所睹。骂亦如此一字不成。正百千字亦悉空无。设使父母家室亲里。共称誉我亦复皆空。当作是观。譬如夷狄异音之人。虽来骂我譬如风响。是声皆空</p>
<p style="text-align: left">
	　　修行道地经弃加恶品第十四</p>
<p style="text-align: left">
	　　假使行者坐于寂定。人来挝捶。刀杖瓦石以加其身。当作是观。名色皆空。所捶可捶。悉无所有。本从何生。谁为嗔者。向何人怒。我宿不善得致此患。设无名色<a>无缘</a>遭厄。我若欲嗔报其人者。众怨甚多不可悉报。譬如毒蛇及与百足。蚤虱蚊虻蚑蜂之属。是辈娆人无以加报。假使能除外诸忧患。安能辟除其内体中。四百四病八十种虫。以是之故当伏内心。灭诸垢秽寂定其志。故谓修行</p>
<p style="text-align: left">
	　　修行道地经天眼见终始品第十五</p>
<p style="text-align: left">
	　　其修行者假使睡眠。当念无常不久趣死。想于众苦生死之恼。澡手盥面瞻视四方。夜观星宿以自御心。弃捐懈怠不思卧寐。若睡不止当起经行。假令不定当移其坐。想欲见明。虽心中冥。思惟三光。令内外明。于是颂曰</p>
<p style="text-align: left">
	　　当念生死苦　　观罪睹四方</p>
<p style="text-align: left">
	　　省视外光影　　内心求照明</p>
<p style="text-align: left">
	　　灭坏睡眠冥　　若日消除闇</p>
<p style="text-align: left">
	　　如是虽闭目　　所见踰开者</p>
<p style="text-align: left">
	　　其修行者。常思见明。昼夜无异。分别大小是非所趣。远行普学无所不博。思惟如是则得道眼所见平等。无有弥延及净居天。于是颂曰</p>
<p style="text-align: left">
	　　虽为眠目常如开　　<a>禅定</a>所见踰天眼</p>
<p style="text-align: left">
	　　普视<a>世间</a>众生类　　彻达天上无不见</p>
<p style="text-align: left">
	　　其修行者已成道眼。悉见诸方三恶之处。譬如霖雨一旦晴除。有明眼人住于山顶。观视城郭郡国县邑聚落人民。树木花实流水源泉。师子虎狼象马羊鹿。及诸野兽。行来进止皆悉见之。于是颂曰</p>
<p style="text-align: left">
	　　譬如明镜及虚空　　霖雨已除日晴明</p>
<p style="text-align: left">
	　　有净眼人住高山　　从上视下无不见</p>
<p style="text-align: left">
	　　又观城郭及国邑　　其修行者亦如是</p>
<p style="text-align: left">
	　　睹见世间及禽兽　　地狱饿鬼众生处</p>
<p style="text-align: left">
	　　修行如是睹三千界。见人生死善恶所趣。是之名曰所达<a>神通</a>。于是颂曰</p>
<p style="text-align: left">
	　　虽有甘露无上味　　见三千世德踰彼</p>
<p style="text-align: left">
	　　其修行道随佛教　　疾得神通无挂碍</p>
<p style="text-align: left">
	　　佛皆普见一切净　　愍伤众人故说此</p>
<p style="text-align: left">
	　　决终始根令速度　　以无极义而分别</p>
<p style="text-align: left">
	　　修行道地经天耳品第十六</p>
<p style="text-align: left">
	　　识慧为毂寂应缘　　无所挂碍顺正道</p>
<p style="text-align: left">
	　　其有转此道法轮　　稽首转轮大圣族</p>
<p style="text-align: left">
	　　察省若干之伎乐　　设有悲哀心正等</p>
<p style="text-align: left">
	　　闻诸天人地狱声　　叉手稽首尊净性</p>
<p style="text-align: left">
	　　其修行者适成天耳。便得彻听亦无烦愦。譬如有人掘地求藏。本规索一并得余藏。行者如是本求天耳彻听随从。悉闻天上世间之声。于是颂曰</p>
<p style="text-align: left">
	　　计彼修行者　　兴法以善权</p>
<p style="text-align: left">
	　　精勤得天眼　　睹天上世间</p>
<p style="text-align: left">
	　　彻听自然生　　所闻亦无限</p>
<p style="text-align: left">
	　　如人地求藏　　自然得余宝</p>
<p style="text-align: left">
	　　譬如夜半众人眠寐。一人独觉上七重楼。于寂静时听省诸音。妓乐歌舞啼泣悲哀挝鼓之声。修道所见亦复如是。心本寂静遥听地狱啼[口*睾]酸苦。见闻饿鬼及与畜生。天上世间妓乐之音。是为天耳神通之证。于是颂曰</p>
<p style="text-align: left">
	　　如夜众庶皆眠寐　　一人起上七重楼</p>
<p style="text-align: left">
	　　静心而听一切人　　妓乐歌舞之音声</p>
<p style="text-align: left">
	　　其修道者亦如是　　天耳彻闻诸音声</p>
<p style="text-align: left">
	　　其在三界诸形色　　悉晓了知其语言</p>
<p style="text-align: left">
	　　从无央数大经义　　我得其余服甘露</p>
<p style="text-align: left">
	　　譬如人病服良药　　今演<a>世尊</a>天眼教</p>
<p style="text-align: left">
	　　修行道地经念往世品第十七</p>
<p style="text-align: left">
	　　智慧为牙善根元　　经法成华德为果</p>
<p style="text-align: left">
	　　<a>解脱</a>示现立不动　　今吾归命佛大树</p>
<p style="text-align: left">
	　　从亿百生殖善根　　昔无限世寂梵行</p>
<p style="text-align: left">
	　　识百千亿本<a>宿命</a>　　佛觉意强归心定</p>
<p style="text-align: left">
	　　假使修行心自念言。吾从何来致得人身。以天眼视明心彻睹。本生为人若在非人。譬如有人从一县邑复至一县。识前往反坐起之处也。修行如是。自念本生所历受身。名姓好恶<a>寿命</a>长短。饮食被服皆悉识之。彼没生此此终生彼。如是之比知无央数。所更生死。是号曰识本宿命神通。于是颂曰</p>
<p style="text-align: left">
	　　以天眼睹曰修行　　知无数劫所历生</p>
<p style="text-align: left">
	　　皆见过去可受身　　譬如乘船自照面</p>
<p style="text-align: left">
	　　佛所生处悉识念　　吾观诸经而钞取</p>
<p style="text-align: left">
	　　是为号曰昔所更　　以慧之心采至要</p>
<p style="text-align: left">
	　　修行道地经知人心念品第十八</p>
<p style="text-align: left">
	　　不可计哀宣　　知众所趣念</p>
<p style="text-align: left">
	　　自睹心所思　　是非定放逸</p>
<p style="text-align: left">
	　　志所怀至意　　解了无量智</p>
<p style="text-align: left">
	　　而除诸瑕秽　　愿归尊最胜</p>
<p style="text-align: left">
	　　其修行者以天眼。视人及非人是非善恶端政丑陋。彻睹心行所明窈冥。喜嗔恚者其心如斯。志和悦者当所趣矣。于是颂曰</p>
<p style="text-align: left">
	　　天眼之彻视　　见诸人非人</p>
<p style="text-align: left">
	　　睹察众颜色　　亦睹心所念</p>
<p style="text-align: left">
	　　知其意本元　　何缘获此行</p>
<p style="text-align: left">
	　　其修道悉省　　怀嗔及和悦</p>
<p style="text-align: left">
	　　譬如有人坐于江边。见水中物鱼鳖鼋鼍。及无央数异类之虫。修行如是。睹众生心。所念善恶了了无疑。是名神通知他人心所念善恶。于是颂曰</p>
<p style="text-align: left">
	　　觉眼明了心清净　　因修道行而获斯</p>
<p style="text-align: left">
	　　知他心念所思想　　犹如见树根枝叶</p>
<p style="text-align: left">
	　　譬如贾客欲得水精之珠。便入江海则得此宝。并获真珠金刚珊瑚砗磲马瑙。修行如是。弃于睡眠专心在明。则得天眼并获天耳神足。自知己所从来见他人本。是故修行当习觉明。于是颂曰</p>
<p style="text-align: left">
	　　如以一事入江海　　而获无数大珍宝</p>
<p style="text-align: left">
	　　修行如是除睡眠　　天眼听飞识本末</p>
<p style="text-align: left">
	　　修行若斯志寂定　　今吾所宣如佛教</p>
<p style="text-align: left">
	　　见无量色踰天眼　　睹众生心念是非</p>
<p style="text-align: left">
	　　其忍辱力踰于地　　柔软安和过于水</p>
<p style="text-align: left">
	　　秉志坚固如须弥　　越于人民超虚空</p>
<p style="text-align: left">
	　　深慧过于江　　如海无嗔恨</p>
<p style="text-align: left">
	　　其德莫能及　　愿稽首最胜</p>
<p style="text-align: left">
	　　其心而怀道　　诸天所嗟叹</p>
<p style="text-align: left">
	　　执心而一定　　非以为欢喜</p>
<p style="text-align: left">
	　　彼调柔等意　　非以所增减</p>
<p style="text-align: left">
	　　明德无轻戏　　吾愿稽首礼</p>
<p style="text-align: left">
	　　假使修行心有轻戏。便当思惟愁戚之法。会<a>当归</a>死未得度脱。无常之法非欢喜时。所有恩爱会当别离。于是颂曰</p>
<p style="text-align: left">
	　　无数诸川流　　满若耶氾水</p>
<p style="text-align: left">
	　　未度死河法　　耗乱反欢喜</p>
<p style="text-align: left">
	　　无量之恩爱　　不久当别离</p>
<p style="text-align: left">
	　　非常之恶对　　各追随罪福</p>
<p style="text-align: left">
	　　其修行者心自念言。吾傥命终不成道德。亦未向道或恐犯逆。不随法教入于三涂。不得免济无底之患。堕众邪见得无迷惑复更胞胎。将无积骨若如太山。或恐断头血如江海。或值涕泣泪如五河。与父母别。妻子无常。兄弟死亡。忧恼无量。于是颂曰</p>
<p style="text-align: left">
	　　尚未得成道　　不断恐死原</p>
<p style="text-align: left">
	　　当更百千难　　当复入胞胎</p>
<p style="text-align: left">
	　　未除忧戚根　　遇众无量恼</p>
<p style="text-align: left">
	　　不得归圣道　　三涂自然开</p>
<p style="text-align: left">
	　　修行自念宿夜恐惧。傥堕禽兽非法之处。常怀害心转相夺命。无有羞耻从冥入冥。已堕此患难复人身。一钱投海求之可得。已失人身难得于此。于是颂曰</p>
<p style="text-align: left">
	　　贪淫所盖怒痴冥　　欲杖所驱无羞惭</p>
<p style="text-align: left">
	　　以入畜生之云雾　　而堕此苦复人难</p>
<p style="text-align: left">
	　　行者自念。我身将无堕于饿鬼。曾闻其人执持瓦器。盛以涕唾脓血及人秽吐。以为饮食遍行乞匃。于是颂曰</p>
<p style="text-align: left">
	　　以不净之器　　瓦杅而不完</p>
<p style="text-align: left">
	　　盛脓血涕唾　　服之如饮水</p>
<p style="text-align: left">
	　　贪餮常斗诤　　[歹*凶]罪之所致</p>
<p style="text-align: left">
	　　作行如是者　　则堕饿鬼道◎</p>
<p style="text-align: left">
	　　◎</p>
<p style="text-align: left">
	　　修行道地经地狱品第十九</p>
<p style="text-align: left">
	　　修行自念。我身将无堕于地狱。曾闻罪人适共相见。则怀嗔恚欲还相害。手爪锋利若如刀刃。自然兵杖矛戟弓箭瓦石也。当相向时刀戟之声若如破铜。兵仗碎坏刀矛交错。若如罗网。罪人见此心怀愁忧。于是颂曰</p>
<p style="text-align: left">
	　　是辈诸罪人　　在地狱相害</p>
<p style="text-align: left">
	　　意欲得兵仗　　应心皆获之</p>
<p style="text-align: left">
	　　刀刃持相害　　如水罗网动</p>
<p style="text-align: left">
	　　犹夏日中热　　刀刃炎如是</p>
<p style="text-align: left">
	　　或有恐怖不自觉知。又有称怨而怀毒恚。欲相害命以此为乐。遂兴诤斗转相推扑还相伤害。节节解之头颈异处。或刺其身血流如泉。刀刃在体痛岂可言。刀疮之处火从中出。或身摧碎譬如乱风吹落树叶。有卧在地身碎如蔑。须臾之间身复如故。于是颂曰</p>
<p style="text-align: left">
	　　挽发相叉蹋　　展转相牵曳</p>
<p style="text-align: left">
	　　罪人会共斗　　苦恼无央数</p>
<p style="text-align: left">
	　　恐怖更相加　　当尔时大战</p>
<p style="text-align: left">
	　　譬若拔丛树　　相推压如是</p>
<p style="text-align: left">
	　　尔时罪人须臾平复。凉风四来吹令如故也。守狱之鬼水洒人上。已活且起过恶未尽。故使不死闻狱鬼声即起如故。于是颂曰</p>
<p style="text-align: left">
	　　以水洒其身　　凉风来吹之</p>
<p style="text-align: left">
	　　尔时狱罪人　　又闻守鬼言</p>
<p style="text-align: left">
	　　罪人身坏碎　　即活而有想</p>
<p style="text-align: left">
	　　尘劳罪未尽　　当复受考治</p>
<p style="text-align: left">
	　　尔时罪人住转复相见即怀嗔恚。口唇战栗眼赤如血。肠胃脱落战斗如故。结怨以来其日固久。身体伤坏。堕地流血。譬如浊泉。身体平复。复从地起。相害如故。于是颂曰</p>
<p style="text-align: left">
	　　堕于地狱中　　勤苦不可言</p>
<p style="text-align: left">
	　　相害怀大恐　　宿罪之所致</p>
<p style="text-align: left">
	　　数数而见害　　还复活如故</p>
<p style="text-align: left">
	　　恶意反相向　　种罪无休息</p>
<p style="text-align: left">
	　　于此世间人　　喜造为杀害</p>
<p style="text-align: left">
	　　在于想地狱　　受罪如本行</p>
<p style="text-align: left">
	　　是故同行人　　久长处罪狱</p>
<p style="text-align: left">
	　　相夺命无数　　死复生如故</p>
<p style="text-align: left">
	　　住世犯罪者　　堕于想地狱</p>
<p style="text-align: left">
	　　譬如<a>芭蕉</a>树　　适坏旋复生</p>
<p style="text-align: left">
	　　罪人若堕黑绳地狱。彼时狱鬼取诸罪人。排着热铁之地。又持铁绳及执铁锯。火自然出拼直其体。以锯解之从头至足令百千段。譬如木工解诸板材。于是颂曰</p>
<p style="text-align: left">
	　　守狱之鬼受王教　　铁绳拼身以锯解</p>
<p style="text-align: left">
	　　其锯火然上下彻　　扑人着地段段解</p>
<p style="text-align: left">
	　　守鬼又以斧斫其身斤凿并行。譬如木工斫治材木。或令四方而有八角。治罪人身亦复如是。于是颂曰</p>
<p style="text-align: left">
	　　守鬼罪人恶行会　　斧凿斤锯及与绳</p>
<p style="text-align: left">
	　　劈解罪囚如木工　　譬如有人新起屋</p>
<p style="text-align: left">
	　　时狱守鬼。火烧铁绳互槩其身。截肌破体彻骨至髓。胁脊髀胫头颈手脚各令异处。于是颂曰</p>
<p style="text-align: left">
	　　考治百种痛　　在于黑绳狱</p>
<p style="text-align: left">
	　　皮剥以斧解　　见斫如起舍</p>
<p style="text-align: left">
	　　各支解其身　　血出如流泉</p>
<p style="text-align: left">
	　　骨肉别异处　　酷痛叵具言</p>
<p style="text-align: left">
	　　阎王之守鬼　　破其身如此</p>
<p style="text-align: left">
	　　彼过罪未尽　　脓血流若斯</p>
<p style="text-align: left">
	　　其有堕在合会地狱。罪垢所致令罪人坐铁钉钉其膝。次复钉之尽遍其体。身碎破坏骨肉皆然。诸节解脱各在异处。其命欲断困不可言。自然有风吹拔诸钉平复如故。更复以钉而钉其身。如是苦恼不可计数百千万岁。于是颂曰</p>
<p style="text-align: left">
	　　以无央数百千钉　　从空中下如云雨</p>
<p style="text-align: left">
	　　碎其人身若磨面　　本罪所致遭斯厄</p>
<p style="text-align: left">
	　　次雨铁椎及复铁杵。黑象大山镇其身上。如捣<a>甘蔗</a>若笮蒲萄。髓脑肪膏血肉不净皆自流出。于是颂曰</p>
<p style="text-align: left">
	　　黑象铁杵大石山　　笮以铁[车*任]碎其身</p>
<p style="text-align: left">
	　　见地狱鬼皆怀懅　　破碎其身如甘蔗</p>
<p style="text-align: left">
	　　以铁[车*任]轮而笮其身如压麻油。置着臼中以杵捣之。于是颂曰</p>
<p style="text-align: left">
	　　狱吏无慈仁　　以铁[车*任]杵臼</p>
<p style="text-align: left">
	　　困苦于罪人　　如笮麻油人</p>
<p style="text-align: left">
	　　尔时罪人遥睹太山。见之怖走入广谷中。欲望自济而不得脱。适入其谷转相谓言。此山多树当止于斯。时各怖散在诸树间。山自然合破碎其身。于是颂曰</p>
<p style="text-align: left">
	　　以积众罪殃　　己之本所造</p>
<p style="text-align: left">
	　　彼时诸罪人　　悉入于山谷</p>
<p style="text-align: left">
	　　适入山谷已　　彼山自然合</p>
<p style="text-align: left">
	　　碎罪人身时　　其声甚悲痛</p>
<p style="text-align: left">
	　　害牛羊猪鹿飞鸟　　既无加哀夺人命</p>
<p style="text-align: left">
	　　在合会狱痛无数　　危他人身获此恼</p>
<p style="text-align: left">
	　　又遥见火烧。罪人谓言。此地平博草木青青。譬如琉璃。当往诣彼。尔乃安隐。即行逆火坐树木间。四面火起围绕其身。烧之毒痛[口*睾]哭悲哀。东西南北走欲避此火。辄与相逢不能自救。于是颂曰</p>
<p style="text-align: left">
	　　爪发自然长　　色变烧炙痛</p>
<p style="text-align: left">
	　　风吹体舌干　　见狱吏怖懅</p>
<p style="text-align: left">
	　　无数众罪人　　为焰之所烧</p>
<p style="text-align: left">
	　　烟熏火燔之　　如蛾入灯中</p>
<p style="text-align: left">
	　　又复遥见铁叶丛树。转相谓言。彼树甚好。青草流泉共行诣彼。无数百千诸犯罪人。悉入树间或坐树下。或有住立或睡卧寐。热风四起吹树动摇。剑叶落堕在其身上。剥皮截肉破骨至髓伤胁胸背截项破头。于是颂曰</p>
<p style="text-align: left">
	　　多所依信害众生　　堕于地狱谓有活</p>
<p style="text-align: left">
	　　热风四起落铁叶　　譬入于斗伤如是</p>
<p style="text-align: left">
	　　尔时铁树间。便有自然乌鹊雕鹫。其口如铁。以肉血为食住人头上。取眼而食破头啖脑。于是颂曰</p>
<p style="text-align: left">
	　　彼人前世时　　依信而害生</p>
<p style="text-align: left">
	　　以铁落身上　　解解而断截</p>
<p style="text-align: left">
	　　乌雕甚可畏　　四面来击人</p>
<p style="text-align: left">
	　　住头而脱目　　发脑而食之</p>
<p style="text-align: left">
	　　于是铁叶大地狱中。便自然生众狗。正黑或有白者。走来唤吼欲击罪人。罪人悲哭避之而藏。或有四散或怖不动。狗走及之便捉罪人。断头饮血次啖肉髓。于是颂曰</p>
<p style="text-align: left">
	　　张口齿正白　　吼鸣声可畏</p>
<p style="text-align: left">
	　　吐舌而舐唇　　强逼伤害人</p>
<p style="text-align: left">
	　　以刀伤其身　　鸟兽所食啖</p>
<p style="text-align: left">
	　　苦毒见恼害　　坐依信<a>杀生</a></p>
<p style="text-align: left">
	　　尔时罪人为狗所啖。乌鸟所害恐怖忙走。更见大道分有八路皆是利刀。意中自谓生草青青。有若干树当往诣彼。行利刀上截其足趺血出流离。于是颂曰</p>
<p style="text-align: left">
	　　其人受经律　　破坏于法桥</p>
<p style="text-align: left">
	　　见有顺戒者　　而强教犯戒</p>
<p style="text-align: left">
	　　逐之入长路　　刀刃截其足</p>
<p style="text-align: left">
	　　足下皆伤坏　　穷极不自在</p>
<p style="text-align: left">
	　　尔时遥见诸刺棘树。高四十里刺长尺六。其刺比致自然火出。罪人心念。彼是好树种种花实。皆共往诣到铁树间。于是颂曰</p>
<p style="text-align: left">
	　　遥见铁树叶　　枝柯甚高远</p>
<p style="text-align: left">
	　　利刺生皆锯　　或上或向下</p>
<p style="text-align: left">
	　　其罪人及见　　谓为是果树</p>
<p style="text-align: left">
	　　宿命罪所致　　殃垢之所犯</p>
<p style="text-align: left">
	　　尔时有罗刹。颜貌可畏爪发悉长。衣被可恶头上火出。捉持兵仗来挝罪人。敕使上树罪人恐惧。泪出交横悉皆受教。其刺下向皆贯彼身。伤其躯体血出流离。于是颂曰</p>
<p style="text-align: left">
	　　体大色如炭　　粗穬恶目张</p>
<p style="text-align: left">
	　　狱王使持杖　　皆挝击此人</p>
<p style="text-align: left">
	　　前世积罪殃　　愚喜犯他妻</p>
<p style="text-align: left">
	　　自言我宿过　　血流刺伤身</p>
<p style="text-align: left">
	　　尔时罪人为守鬼所射。箭至如雨啼泣悲哀。呼使来下刺便上向。贯躯如炙复唤使上。罪人叉手皆共求哀。归命恶鬼愿见原赦。于是颂曰</p>
<p style="text-align: left">
	　　从刺树上来下已　　狱王守鬼逆刺害</p>
<p style="text-align: left">
	　　为箭所射而叉手　　求哀可愍欲免罪</p>
<p style="text-align: left">
	　　时狱守鬼闻见求哀。益以嗔怒复重挝刺。更遣使上体悉伤坏啼[口*睾]还上。于是颂曰</p>
<p style="text-align: left">
	　　狱王守鬼而挝刺　　求哀欲脱鬼益怒</p>
<p style="text-align: left">
	　　时诸刺贯身悉伤　　敕使还上复如故</p>
<p style="text-align: left">
	　　彼铁树边有二大釜犹若大山。守鬼即取犯罪之人。着铁釜中汤沸或上或下。譬如人间大釜之中。煮于小豆而沸上下。又于镬汤若千万亿年考治毒痛。于是颂曰</p>
<p style="text-align: left">
	　　设得为国长　　横制于万民</p>
<p style="text-align: left">
	　　以至地狱界　　考治百亿年</p>
<p style="text-align: left">
	　　堕于镬汤中　　在釜而见煮</p>
<p style="text-align: left">
	　　以火烧煮之　　譬若如煮豆</p>
<p style="text-align: left">
	　　从铁釜脱遥见流河。转相谓言。彼河洋洋。而有威神。水波兴降。众花顺流两边生树。其叶青青荫彼河水。底皆流沙其水清凉。往诣饮水洗浴解疲。两边生棘罪人不察。入彼河水悉是沸灰。于是颂曰</p>
<p style="text-align: left">
	　　其人前世害水虫　　血肉皆落遗骨脑</p>
<p style="text-align: left">
	　　本谓凉水反沸灰　　甚深而热沸踊跃</p>
<p style="text-align: left">
	　　罪人堕在沸灰地狱。发毛爪齿骨肉各流异处。骸体筋缠随流上下。适欲求出。守鬼钩取卧着热地。风起吹之体复如故。狱鬼问曰。卿所从来欲何所凑。罪人答曰。不审去来。计从若干百千亿岁饥不获食。以饥渴故。守鬼取钩。钩开其口。以烧铁团。又以洋铜注其口中。烧罪人咽。腹内五藏悉烂。肠胃便下过去。毒痛甚不可言。过恶未尽故不死也。去河不远有二地狱。一名曰呌唤。二名大呌唤。以铁为城。楼橹百尺埤堄严牢。悉以铁网覆盖其上。罪人相谓。此城大好。共往观之。适入中已。心自念言。已脱恐难无复众恼。欢喜跳[跳-兆+梁]皆称万岁。或面拍地或仰面卧。或睡眠擗破伤面者。四垣从外自然有火。烧诸楼橹埤堄。众网及门悉然。城内皆火。烧罪人身。展转相见。譬如然炬。犹若掣电。亦如散火。焚体毒痛。譬如火箭射象。呌唤苦痛叵言。积百年已东门乃开。时无央数百千罪人。悉走趣门适至便闭。相排堕地如大树崩。转相镇压若如积薪。过恶未尽故令不死。于是颂曰</p>
<p style="text-align: left">
	　　至恐怖懅呌唤狱　　求救护故而到彼</p>
<p style="text-align: left">
	　　如大积薪以火烧　　罪人如是相积烧</p>
<p style="text-align: left">
	　　若斯烧毒痛　　呌唤走四散</p>
<p style="text-align: left">
	　　常畏于狱鬼　　恐怖而怀懅</p>
<p style="text-align: left">
	　　若受于所寄　　抵突不肯还</p>
<p style="text-align: left">
	　　闭在呌唤狱　　恶罪受毒痛</p>
<p style="text-align: left">
	　　受无央数之苦酷　　为火所烧甚困厄</p>
<p style="text-align: left">
	　　遭无量恼不可言　　罪人呌唤大呌呼</p>
<p style="text-align: left">
	　　尔时罪人脱出呌唤狱。次入阿鼻摩诃地狱。守鬼寻即录诸罪人五毒治之。挓其身体如张牛皮。以大铁钉钉其手足及钉人心。拔出其舌百钉钉之。又剥其皮从足至头。于是颂曰</p>
<p style="text-align: left">
	　　挓身如牛皮　　铁钉而钉之</p>
<p style="text-align: left">
	　　两舌之所致　　铁钉坏其舌</p>
<p style="text-align: left">
	　　剥身皮曳地　　若如师子尾</p>
<p style="text-align: left">
	　　如是计数之　　受苦不可量</p>
<p style="text-align: left">
	　　于是守鬼录取罪人驾以铁车。守鬼御车以勒勒口。左手执御右手持杖。挝之令走东西南北。罪人挽车疲极吐舌。被杖伤身破坏躯体。而皆吐血躃地伤胸。于是颂曰</p>
<p style="text-align: left">
	　　罪人驾之以铁车　　狱鬼驱之令犇走</p>
<p style="text-align: left">
	　　挝搒其身而吐血　　如马战斗被矛疮</p>
<p style="text-align: left">
	　　若无有信轻善人　　自犯<a>罪恶</a>谓应法</p>
<p style="text-align: left">
	　　凶罪引之入阿鼻　　受无央数诸苦毒</p>
<p style="text-align: left">
	　　阿鼻地狱自然炭火至罪人膝。其火广大无有里数。尔时罪人发于邪念。反从曲道谓是好地。即入火中烧其皮肉及筋血脉。适还举足平复如故。于是颂曰</p>
<p style="text-align: left">
	　　时炭火然至于膝　　既自广长复风吹</p>
<p style="text-align: left">
	　　罪人行上然烂皮　　舍正入邪罪如斯</p>
<p style="text-align: left">
	　　得离此狱。去之不远有沸屎狱。广长无数其底甚深。罪人见之谓是浴池。转相语言彼有浴池。中有青莲五色之华。当共往洗饮水解渴。悉皆入中沉没至底。中有诸虫其口如铁针以肉为食。钻罪人身坏破肌肤。从足钻之乃出头上。眼耳鼻口皆有虫出。本罪未竟故令不死。于是颂曰</p>
<p style="text-align: left">
	　　罪果所致受毒痛　　尔时罪人阿鼻狱</p>
<p style="text-align: left">
	　　苦痛噭唤而懊恼　　挓其身体铁钉之</p>
<p style="text-align: left">
	　　沸屎臭不净　　广长无数量</p>
<p style="text-align: left">
	　　恶露皆在彼　　其底而甚深</p>
<p style="text-align: left">
	　　犯罪无一善　　堕此阎王狱</p>
<p style="text-align: left">
	　　斯诸罪人辈　　针[口*(隹/乃)]虫啖之</p>
<p style="text-align: left">
	　　在炭火狱及阿鼻　　并一切瑕沸屎中</p>
<p style="text-align: left">
	　　堕于流河罪所兴　　宿殃所致故不死</p>
<p style="text-align: left">
	　　于是有二狱名烧炙烳煮。彼时守鬼取诸罪人段段解之。持着[金*敖]上以火熬之。反覆铁铲以火炙之。于是颂曰</p>
<p style="text-align: left">
	　　已到于大苦　　在烧炙烳煮</p>
<p style="text-align: left">
	　　罪中殃差者　　则识本行恶</p>
<p style="text-align: left">
	　　以刀段段解　　破坏令无数</p>
<p style="text-align: left">
	　　用铲烧炙之　　着[金*敖]上熬之</p>
<p style="text-align: left">
	　　在烧炙烳煮　　可恶为瑕恼</p>
<p style="text-align: left">
	　　无数人见酷　　如厨作肉羹</p>
<p style="text-align: left">
	　　设害于贤者　　投之大火中</p>
<p style="text-align: left">
	　　其犯戒坏法　　洪象见蹈践</p>
<p style="text-align: left">
	　　作人性刚弊　　常喜害众生</p>
<p style="text-align: left">
	　　所食无所择　　生城守狱鬼</p>
<p style="text-align: left">
	　　修行道者心自念言。吾身将无以此之比。堕八罪狱及十六部。又吾前世无数生来更斯恶道。假令不能究竟圣道。当复入中。譬如有人犯于逆恶。王敕边臣明旦早时矛刺百疮。日中刺百向冥刺百。彼人一日被三百疮。其身皆坏无一完处。体<a>痛苦</a>恼甚不可言。虽有此痛。比地狱恼。百千万亿无数之倍。不可相喻。地狱之痛甚苦如是也。于是颂曰</p>
<p style="text-align: left">
	　　自犯众恶牵致斯　　毒痛见考而可憎</p>
<p style="text-align: left">
	　　睹此苦恼当谛思　　常勤精进速成道</p>
<p style="text-align: left">
	　　其修行者立是学地。当除欢喜坚固其心。若志轻举当自制止。譬如御者将御驰车。于是颂曰</p>
<p style="text-align: left">
	　　喻若烧炭火　　未曾有休息</p>
<p style="text-align: left">
	　　常遭此苦痛　　昼夜酷无量</p>
<p style="text-align: left">
	　　以利诸矛戟　　见刺百倍痛</p>
<p style="text-align: left">
	　　计此众恼害　　不比狱毛痛</p>
<p style="text-align: left">
	　　其修行者心自念言。吾身今者未脱此患不当欢欣。如是自制不复轻戏。若斯立者。则能专行入于善法。行者尔乃战栗惊恐。夙夜不违其法。于是颂曰</p>
<p style="text-align: left">
	　　睹衰耗若斯　　如树果自伤</p>
<p style="text-align: left">
	　　且观罪尘劳　　积之如太山</p>
<p style="text-align: left">
	　　见是秽浊苦　　人犯堕恶道</p>
<p style="text-align: left">
	　　专精在修行　　弃欢及调戏</p>
<p style="text-align: left">
	　　观于恶道窈冥苦　　而<a>佛经</a>法照如日</p>
<p style="text-align: left">
	　　以厌众患顺讲此　　依钞经卷除轻慢◎</p>
				</div></div><hr><script charset='utf-8' src='../../js/footer.js'></script></body></html>