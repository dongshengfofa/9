<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修无所有菩萨经 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>无所有菩萨经 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>无所有<a>菩萨</a>经 第二卷</strong></p>
<p style="text-align: left">
	　　隋<a>天竺</a><a>三藏</a>阇那崛多等译</p>
<p style="text-align: left">
	　　<a>世尊</a>。我于彼时。复见彼诸听法大众。以<a>天人</a>花及众宝物。而散佛上及诸菩萨而听法已。复更出生种种音乐杂色衣服。供养世尊。以诸衣服覆世尊上。还坐本处而共听法。世尊。我于彼时复作是念。呜呼诸佛<a>神通</a>无碍。思惟信入随顺而行。世尊。我闻此说无碍法声。即入觉知。而说偈言</p>
<p style="text-align: left">
	　　我觉寂静时　　无有障碍处</p>
<p style="text-align: left">
	　　即脱一切苦　　而得不动乐</p>
<p style="text-align: left">
	　　世尊。我于彼时复于空中。见如来身闻说是言。汝善男子。汝莫舍意。汝应更信诸佛神通勤求信入。汝善男子。汝于长夜无智愚痴。恒为欺诳受苦恼故。世尊。我于彼时闻是语已。复生恐怖身毛皆竖。一心思惟求佛神通。我思惟时。即见三千<a>大千世界</a>。所有草木树林花果皆悉开敷。好色香洁甚可爱乐。<a>世间</a>天人阿修罗等以花散佛。而供养已还没不现。复有诸果香洁无比。复见世尊左手执钵。以取诸果满于钵中。又见世尊于脐中出诸化菩萨。从于钵中而取果已。遍至十方阿僧祇等诸世界中。授与无量诸佛世尊。彼世尊钵皆悉盈满。我见彼佛世尊食时。脐中复出诸化菩萨。身皆金色众相庄严。从身出已我复见彼诸世界中。有诸菩萨及诸众生。以彼诸果奉献供养。既奉献已见彼食时。彼等食已皆悉得成如来形相。至余世界无佛之处。于彼演说般若波罗蜜法要。<a>教化</a>成熟无量众生住于菩提。诸<a>佛法</a>中勤修不断。为<a>说法</a>故彼等还没。如来钵中果还盈满。复见此果从钵出已。供养一切世间众生。充润自身皆至佛所。顶<a>礼佛</a>足右绕三匝。合掌恭敬却住一面。从世尊所闻无所有解释<a>法相</a>。一心听受更无所见。更无有智。世尊。我亦如是听入随顺如所说行。我如是知我身与佛。及此大众空无可说。如是念时有一佛像。起语我言。汝善男子。此是诸佛大德神通。我于彼时所得诸想我想不行。亦无<a>欢喜</a>亦不怯弱。我唯信入诸佛神通。如是思惟。愿诸众生未入者入。未度者度。我发是心。愿诸众生于佛神通<a>圆满</a>无缺。我时亦复无众生想。然我于佛大神通不可破坏。为诸众生及此大众令成熟故。作如是言。呜呼诸佛大德神通。如是希有我今乃见。然佛神通亦无增减。彼时复见空中有佛。作如是言。汝善男子。更求信入诸佛神通。世尊。我于彼时一心信入诸佛神通。一心念时即见诸佛神通力故。一切众生即一众生一众生即一切众生。然彼一切我亦不见。世尊。我于彼时作如是念。诸佛神通不可思议。如我见佛大神通等。我于彼时更求诸佛。大德神通亦无厌足。我求彼时更转信入更复专念。思惟触证令增广故。世尊。我于彼时见此三千大千世界四方所有毗富罗山。佛及四众天人修罗。诸世界等皆成大海。清净无浊更无余相。世尊。我于彼时复作是念。呜呼诸佛神通如是。世尊。我<a>念佛</a>神通时即见世尊。坐彼水中而水不着。我复见有庵摩罗果。及菩提果无所缺坏。绕佛三匝住在佛前。佛为说法。复说诸佛大神通等。为说法时成菩萨形。顶礼佛已即没不现。复见世尊在毗富罗山为众说法。如是略说乃至成火。又成萤火。又复成风大毗罗果。是则成地如大母指。一切世间即一世间。一世间即一切世间。彼诸世间复成无智彼则真体。我于彼时于佛神通如是触证。思惟是已不生疑惑。亦不恐怖心虑不行。尔时有一如来形像在我前住。而谓我言。汝善男子。于几时行<a>六波罗蜜</a>。而能信此佛大神通广思惟证。世尊。我于彼时白彼佛言。如所言六波罗蜜者。为是何谓。彼告我言。所谓檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。般若波罗蜜。汝善男子。如是名为六波罗蜜。行已当得证入诸佛大神通中。汝已成佛大神通已。我时白言。是故世间诸天及人阿修罗等听我今说。现今世尊为我证明。于诸法中得无碍智。世尊现知如我今说。我未曾行六波罗蜜。而得证于佛大神通。我今始闻六波罗蜜。我本前际堕黑闇中不可得知。今见世尊及无所有菩萨所问。世尊解释。我既闻已于诸法中无复黑闇。于诸阴聚分别法中得无所著。而说偈言</p>
<p style="text-align: left">
	　　我得寂静智　　无复有所著</p>
<p style="text-align: left">
	　　今已脱诸苦　　现得不动乐</p>
<p style="text-align: left">
	　　寂静无比智　　寂无有所寂</p>
<p style="text-align: left">
	　　为何事布施　　多百尔所劫</p>
<p style="text-align: left">
	　　我无布施行　　已证无比寂</p>
<p style="text-align: left">
	　　布施中何作　　彼施不为寂</p>
<p style="text-align: left">
	　　寂静无比智　　寂无有寂处</p>
<p style="text-align: left">
	　　为何事持戒　　多百尔所劫</p>
<p style="text-align: left">
	　　我今不持戒　　已证无比寂</p>
<p style="text-align: left">
	　　寂中无持戒　　戒亦不为寂</p>
<p style="text-align: left">
	　　已知无比寂　　所寂无寂处</p>
<p style="text-align: left">
	　　为何事修忍　　多百尔所劫</p>
<p style="text-align: left">
	　　我今不修忍　　已证无比寂</p>
<p style="text-align: left">
	　　寂中何所忍　　忍亦不为寂</p>
<p style="text-align: left">
	　　已知无比寂　　所寂无寂处</p>
<p style="text-align: left">
	　　为何而精进　　多百尔所劫</p>
<p style="text-align: left">
	　　我不行精进　　已证无比寂</p>
<p style="text-align: left">
	　　寂中用进为　　寂灭无精进</p>
<p style="text-align: left">
	　　已知无比寂　　所寂无寂处</p>
<p style="text-align: left">
	　　为何而修禅　　多百尔所劫</p>
<p style="text-align: left">
	　　我今不修禅　　已证无比寂</p>
<p style="text-align: left">
	　　于中用禅为　　寂中无<a>禅定</a></p>
<p style="text-align: left">
	　　已知无比寂　　所寂无寂处</p>
<p style="text-align: left">
	　　为何修智慧　　多百尔所劫</p>
<p style="text-align: left">
	　　我未修智慧　　已知无比寂</p>
<p style="text-align: left">
	　　于中用智为　　寂中无智慧</p>
<p style="text-align: left">
	　　何用施戒忍　　精进及禅定</p>
<p style="text-align: left">
	　　智慧等诸度　　何用多所行</p>
<p style="text-align: left">
	　　我以无智故　　已知寂无比</p>
<p style="text-align: left">
	　　于中智何作　　寂中无用智</p>
<p style="text-align: left">
	　　愿为我解释　　所有诸法中</p>
<p style="text-align: left">
	　　一切智<a>自在</a>　　尊无不知者</p>
<p style="text-align: left">
	　　彼问此义已　　两足尊为释</p>
<p style="text-align: left">
	　　如实真如等　　不散亦不合</p>
<p style="text-align: left">
	　　不取亦不舍　　汝今应当知</p>
<p style="text-align: left">
	　　于中及自他　　当更无有疑</p>
<p style="text-align: left">
	　　知佛神通已　　则离于我想</p>
<p style="text-align: left">
	　　亦复无言说　　自身舍无上</p>
<p style="text-align: left">
	　　觉佛神通已　　一切罪皆灭</p>
<p style="text-align: left">
	　　灭已无热恼　　故名持戒者</p>
<p style="text-align: left">
	　　闻佛神通已　　彼言大神通</p>
<p style="text-align: left">
	　　如实无思虑　　彼名忍辱者</p>
<p style="text-align: left">
	　　觉佛神通已　　彼心无怯弱</p>
<p style="text-align: left">
	　　更复生精进　　故名精进者</p>
<p style="text-align: left">
	　　觉佛神通已　　彼心不散乱</p>
<p style="text-align: left">
	　　舍一切诸相　　故名禅定者</p>
<p style="text-align: left">
	　　觉佛神通已　　彼不着<a>三界</a></p>
<p style="text-align: left">
	　　越超诸障碍　　故名智度者</p>
<p style="text-align: left">
	　　是行一切处　　诸度调伏者</p>
<p style="text-align: left">
	　　觉知一切佛　　是名佛神通</p>
<p style="text-align: left">
	　　尔时恶心难调害人者。白佛言。世尊。一一诸佛法教难觉。微少智者更深思惟。而说偈言</p>
<p style="text-align: left">
	　　若有闻触证　　云何觉神通</p>
<p style="text-align: left">
	　　彼当能满足　　是等诸<a>六度</a></p>
<p style="text-align: left">
	　　及助菩提法　　何谓佛神通</p>
<p style="text-align: left">
	　　有何实体相　　彼有何色住</p>
<p style="text-align: left">
	　　云何而得证</p>
<p style="text-align: left">
	　　尔时世尊。以偈报彼恶心难调害人者言</p>
<p style="text-align: left">
	　　若有<a>自觉</a>知　　自已无众生</p>
<p style="text-align: left">
	　　一切法中智　　彼是佛神通</p>
<p style="text-align: left">
	　　众生有着心　　教于空法中</p>
<p style="text-align: left">
	　　如是教众生　　当得佛神通</p>
<p style="text-align: left">
	　　众生有着心　　当一心普觉</p>
<p style="text-align: left">
	　　亦不当发心　　此是佛神通</p>
<p style="text-align: left">
	　　所有诸佛刹　　即知一佛刹</p>
<p style="text-align: left">
	　　彼此不相入　　此是佛神通</p>
<p style="text-align: left">
	　　知诸法不生　　能发菩提心</p>
<p style="text-align: left">
	　　诸众生一生　　故言佛神通</p>
<p style="text-align: left">
	　　忍言为神通　　忍法体亦尽</p>
<p style="text-align: left">
	　　入于一切法　　亦无有所住</p>
<p style="text-align: left">
	　　彼住佛神通　　一切法无疑</p>
<p style="text-align: left">
	　　无疑无生法　　故彼得授记</p>
<p style="text-align: left">
	　　成熟众生故　　当清净佛刹</p>
<p style="text-align: left">
	　　于多劫<a>修行</a>　　当得佛智故</p>
<p style="text-align: left">
	　　觉知诸佛空　　一切最为上</p>
<p style="text-align: left">
	　　度佛法<a>彼岸</a>　　成熟众生故</p>
<p style="text-align: left">
	　　佛声及神通　　文义皆能证</p>
<p style="text-align: left">
	　　于秘密教中　　即得度彼岸</p>
<p style="text-align: left">
	　　无边不可取　　亦无遍知者</p>
<p style="text-align: left">
	　　如是佛神通　　无复有边际</p>
<p style="text-align: left">
	　　若自此证已　　即是胜布施</p>
<p style="text-align: left">
	　　一切施中上　　更不生恶处</p>
<p style="text-align: left">
	　　能行一切施　　彼常行施时</p>
<p style="text-align: left">
	　　无有分别知　　亦无有所住</p>
<p style="text-align: left">
	　　觉知是教已　　彼无物不舍</p>
<p style="text-align: left">
	　　于一切生中　　是故舍一切</p>
<p style="text-align: left">
	　　若闻此法已　　能舍于我想</p>
<p style="text-align: left">
	　　取已无所著　　是为最上檀</p>
<p style="text-align: left">
	　　闻已无热恼　　身心得寂静</p>
<p style="text-align: left">
	　　是为最上戒　　更无有胜者</p>
<p style="text-align: left">
	　　于一空法中　　无忍无诤竞</p>
<p style="text-align: left">
	　　是为最胜忍　　于中无上者</p>
<p style="text-align: left">
	　　知诸法空已　　无有怯弱心</p>
<p style="text-align: left">
	　　是为胜精进　　于中无过者</p>
<p style="text-align: left">
	　　于空常不乱　　一切心发觉</p>
<p style="text-align: left">
	　　此是快禅定　　唯声中示现</p>
<p style="text-align: left">
	　　若于空不怖　　一切智无想</p>
<p style="text-align: left">
	　　离睡眠无知　　是智为最上</p>
<p style="text-align: left">
	　　是等诸度行　　入于是教中</p>
<p style="text-align: left">
	　　若知无言说　　彼即度诸度</p>
<p style="text-align: left">
	　　不坏于诸法　　亦无有逼恼</p>
<p style="text-align: left">
	　　彼即知<a>正法</a>　　无功用智定</p>
<p style="text-align: left">
	　　不坏于诸法　　亦无有逼迫</p>
<p style="text-align: left">
	　　无知寂静故　　度于施彼岸</p>
<p style="text-align: left">
	　　若不坏诸法　　亦不逼诸法</p>
<p style="text-align: left">
	　　此是最胜戒　　一切戒中上</p>
<p style="text-align: left">
	　　若不破坏物　　于非法亦然</p>
<p style="text-align: left">
	　　如是无疑已　　更不堕恶道</p>
<p style="text-align: left">
	　　若忍无尽故　　觉一切有为</p>
<p style="text-align: left">
	　　此是最胜忍　　断一切斗诤</p>
<p style="text-align: left">
	　　常习近是忍　　昼夜不休息</p>
<p style="text-align: left">
	　　如是身触证　　当得可喜色</p>
<p style="text-align: left">
	　　若修习空时　　不生劳倦意</p>
<p style="text-align: left">
	　　是即上精进　　舍一切<a>懈怠</a></p>
<p style="text-align: left">
	　　如是彼精进　　若能身触已</p>
<p style="text-align: left">
	　　即名上精进　　一切无过者</p>
<p style="text-align: left">
	　　不着于空法　　及与禅寂灭</p>
<p style="text-align: left">
	　　此是最胜空　　远离诸觉观</p>
<p style="text-align: left">
	　　是中禅喜者　　彼舍诸烦恼</p>
<p style="text-align: left">
	　　如是身触已　　即无有轻躁</p>
<p style="text-align: left">
	　　若于内外法　　无所有依着</p>
<p style="text-align: left">
	　　此是最胜智　　无有智能散</p>
<p style="text-align: left">
	　　当观一切法　　若无有智处</p>
<p style="text-align: left">
	　　如是触知已　　不染着诸世</p>
<p style="text-align: left">
	　　如是如实知　　常能一切施</p>
<p style="text-align: left">
	　　亦无一切施　　彼无有所取</p>
<p style="text-align: left">
	　　诸法无所有　　即是诸法体</p>
<p style="text-align: left">
	　　彼无所触已　　名为<a>财富</a>者</p>
<p style="text-align: left">
	　　若思能清凉　　善修于平等</p>
<p style="text-align: left">
	　　无有诸怯弱　　断疑遍普照</p>
<p style="text-align: left">
	　　清净住戒中　　彼无有热恼</p>
<p style="text-align: left">
	　　若无有所证　　彼戒无所转</p>
<p style="text-align: left">
	　　<a>解脱</a>如<a>虚空</a>　　更无有所见</p>
<p style="text-align: left">
	　　如虚空清净　　故彼无恶作</p>
<p style="text-align: left">
	　　无所见诸法　　而求无上道</p>
<p style="text-align: left">
	　　为诸众生故　　所起烦恼处</p>
<p style="text-align: left">
	　　不见彼彼身　　不见彼身时</p>
<p style="text-align: left">
	　　烦恼无缚处　　解脱皆如梦</p>
<p style="text-align: left">
	　　更无所复见　　彼无亦不见</p>
<p style="text-align: left">
	　　是故名如梦　　如是诸言说</p>
<p style="text-align: left">
	　　有无等差别　　声觉观分别</p>
<p style="text-align: left">
	　　如空不可取　　持戒与<a>破戒</a></p>
<p style="text-align: left">
	　　善趣及恶趣　　痴虚妄分别</p>
<p style="text-align: left">
	　　是处无真实　　犹如镜中像</p>
<p style="text-align: left">
	　　分别故见彼　　于彼无所有</p>
<p style="text-align: left">
	　　色体实如是　　如是内计我</p>
<p style="text-align: left">
	　　士夫不可得　　内既无所有</p>
<p style="text-align: left">
	　　外亦不可得　　此是如如教</p>
<p style="text-align: left">
	　　是故言为空　　若能知空者</p>
<p style="text-align: left">
	　　彼当证寂灭　　色从因缘生</p>
<p style="text-align: left">
	　　彼色无实体　　若缘彼无有</p>
<p style="text-align: left">
	　　彼无无有因　　无因故不生</p>
<p style="text-align: left">
	　　本性空寂静　　无取亦无舍</p>
<p style="text-align: left">
	　　无弃亦无似　　若证是无二</p>
<p style="text-align: left">
	　　一切根能忍　　若得如是忍</p>
<p style="text-align: left">
	　　彼当速成佛　　我如是知已</p>
<p style="text-align: left">
	　　得见然灯佛　　于后授我记</p>
<p style="text-align: left">
	　　汝往当成佛　　若有善男子</p>
<p style="text-align: left">
	　　及以善女人　　彼觉如是等</p>
<p style="text-align: left">
	　　则亦当不难　　若有善女人</p>
<p style="text-align: left">
	　　欲转于女身　　应如是知身</p>
<p style="text-align: left">
	　　即得具足愿　　好色甚端正</p>
<p style="text-align: left">
	　　见者生欢喜　　丈夫富伽罗</p>
<p style="text-align: left">
	　　觉知如是教　　正行<a>正念</a>者</p>
<p style="text-align: left">
	　　闻持已能思　　名智慧丈夫</p>
<p style="text-align: left">
	　　为众决疑网　　若有多众生</p>
<p style="text-align: left">
	　　疑惑无定意　　欲求于智慧</p>
<p style="text-align: left">
	　　彼能为断疑　　若住不正道</p>
<p style="text-align: left">
	　　令彼住正路　　幽冥诸众生</p>
<p style="text-align: left">
	　　能为彼照明　　所有受生处</p>
<p style="text-align: left">
	　　一切处得明　　为众生爱乐</p>
<p style="text-align: left">
	　　觉知此教故　　<a>寿命</a>得长远</p>
<p style="text-align: left">
	　　诸根悉具足　　常生胜族姓</p>
<p style="text-align: left">
	　　眷属皆随顺　　随何等生处</p>
<p style="text-align: left">
	　　为一切利益　　并余众生等</p>
<p style="text-align: left">
	　　悉令住菩提　　若闻是等法</p>
<p style="text-align: left">
	　　能速自证见　　诸众生应当</p>
<p style="text-align: left">
	　　常恭敬奉事　　应当作<a>福田</a></p>
<p style="text-align: left">
	　　堪受一切施　　常为善丈夫</p>
<p style="text-align: left">
	　　为世间支提　　住于诸佛前</p>
<p style="text-align: left">
	　　于一切胜施　　无上世尊边</p>
<p style="text-align: left">
	　　彼等堪施主　　降伏诸世间</p>
<p style="text-align: left">
	　　当为作福田　　若闻如是法</p>
<p style="text-align: left">
	　　能勤修速证　　一切诸<a>佛教</a></p>
<p style="text-align: left">
	　　此修多罗说　　如是觉菩提</p>
<p style="text-align: left">
	　　如如无分别　　为此益法教</p>
<p style="text-align: left">
	　　当行菩提行　　阿僧祇劫数</p>
<p style="text-align: left">
	　　闻是教法故　　若于人天中</p>
<p style="text-align: left">
	　　欲受诸果报　　而能闻是法</p>
<p style="text-align: left">
	　　应勤修速证　　彼无能降伏</p>
<p style="text-align: left">
	　　调御诸众生　　能于诸余众</p>
<p style="text-align: left">
	　　彼恒有威德　　彼智善得利</p>
<p style="text-align: left">
	　　善得于寿命　　得值佛出世</p>
<p style="text-align: left">
	　　能闻此教故　　所有诸佛法</p>
<p style="text-align: left">
	　　彼知不思议　　彼为作声闻</p>
<p style="text-align: left">
	　　复得僧功德　　舍于一切法</p>
<p style="text-align: left">
	　　复舍内自身　　应听修多罗</p>
<p style="text-align: left">
	　　闻已应觉知　　此法无不说</p>
<p style="text-align: left">
	　　是处无所说　　如是等诸法</p>
<p style="text-align: left">
	　　此中如是说　　不取亦不舍</p>
<p style="text-align: left">
	　　亦无有得失　　无处可持来</p>
<p style="text-align: left">
	　　是法无住处　　所有过去佛</p>
<p style="text-align: left">
	　　彼如是说法　　若有当来佛</p>
<p style="text-align: left">
	　　彼当如是说　　于十方世界</p>
<p style="text-align: left">
	　　现在两足尊　　彼所说法教</p>
<p style="text-align: left">
	　　亦如是无二　　若有众生欲</p>
<p style="text-align: left">
	　　能说是法者　　当如我所说</p>
<p style="text-align: left">
	　　如是当觉知　　若不觉此法</p>
<p style="text-align: left">
	　　而当得<a>涅槃</a>　　终不能触证</p>
<p style="text-align: left">
	　　及当住菩提　　此彼皆具足</p>
<p style="text-align: left">
	　　此是诸佛见　　所有如是法</p>
<p style="text-align: left">
	　　及如是见处　　众生界求时</p>
<p style="text-align: left">
	　　难得于出现　　若觉此诸法</p>
<p style="text-align: left">
	　　真实体空寂　　诸法无有实</p>
<p style="text-align: left">
	　　诸法亦无有　　若无有法想</p>
<p style="text-align: left">
	　　一切有寂静　　此彼如实知</p>
<p style="text-align: left">
	　　诸法无得处　　无所有所问</p>
<p style="text-align: left">
	　　无所有所说　　时彼摩诃萨</p>
<p style="text-align: left">
	　　名曰无所有　　以念于如来</p>
<p style="text-align: left">
	　　复问人中上　　所说如是法</p>
<p style="text-align: left">
	　　不可见而说　　谁能觉如是</p>
<p style="text-align: left">
	　　不可觉知者　　是等多亿天</p>
<p style="text-align: left">
	　　及诸四部众　　合十指爪掌</p>
<p style="text-align: left">
	　　寂意而听闻　　彼闻已欣庆</p>
<p style="text-align: left">
	　　而无有所得　　无智及得处</p>
<p style="text-align: left">
	　　多众住是意　　若有未知者</p>
<p style="text-align: left">
	　　彼等起欲乐　　发勤精进意</p>
<p style="text-align: left">
	　　当得闻已知　　如是闻真义</p>
<p style="text-align: left">
	　　真智无分别　　如己无不如</p>
<p style="text-align: left">
	　　真复如是说　　闻诸佛妙法</p>
<p style="text-align: left">
	　　所见大神通　　皆发欢喜意</p>
<p style="text-align: left">
	　　当得上菩提　　多有俱致天</p>
<p style="text-align: left">
	　　及百那由他　　已觉自证知</p>
<p style="text-align: left">
	　　如我之所说　　今我此众生</p>
<p style="text-align: left">
	　　所有闻法者　　倍有百千数</p>
<p style="text-align: left">
	　　已触证真法　　皆已共和合</p>
<p style="text-align: left">
	　　昔恒沙佛所　　已闻觉是法</p>
<p style="text-align: left">
	　　彼闻今触证　　彼此当作佛</p>
<p style="text-align: left">
	　　如我今所在　　当如是说法</p>
<p style="text-align: left">
	　　无有于增减　　是杀害人者</p>
<p style="text-align: left">
	　　于往昔生处　　曾闻如是法</p>
<p style="text-align: left">
	　　昔所未曾有　　彼于今得闻</p>
<p style="text-align: left">
	　　无所有解释　　已入佛神通</p>
<p style="text-align: left">
	　　今知于闻义　　见是等大众</p>
<p style="text-align: left">
	　　即厌于自身　　自见最下类</p>
<p style="text-align: left">
	　　知佛神通故　　复更信深入</p>
<p style="text-align: left">
	　　不可思议等　　彼入已即得</p>
<p style="text-align: left">
	　　非法非非法　　此是佛神通</p>
<p style="text-align: left">
	　　诸世间无上　　觉无分别已</p>
<p style="text-align: left">
	　　无所无不得　　此害人利根</p>
<p style="text-align: left">
	　　如所闻闻已　　利根向我说</p>
<p style="text-align: left">
	　　诸佛之法体　　众生心顽钝</p>
<p style="text-align: left">
	　　为痴网所覆　　虽复多时闻</p>
<p style="text-align: left">
	　　不知佛神通　　我昔曾见佛</p>
<p style="text-align: left">
	　　证作人中上　　觉是大神通</p>
<p style="text-align: left">
	　　于后得授记　　过去八十四</p>
<p style="text-align: left">
	　　阿僧祇劫中　　我值然灯佛</p>
<p style="text-align: left">
	　　以知有为法　　以有所得故</p>
<p style="text-align: left">
	　　为得之所覆　　而着于我想</p>
<p style="text-align: left">
	　　为诸烦恼惑　　不觉佛神通</p>
<p style="text-align: left">
	　　以有于执着　　<a>流转</a><a>生死</a>中</p>
<p style="text-align: left">
	　　数不得边际　　自余若不觉</p>
<p style="text-align: left">
	　　如是佛神通　　菩萨摩诃萨</p>
<p style="text-align: left">
	　　彼着亦多时　　是诸菩萨等</p>
<p style="text-align: left">
	　　欲速证菩提　　寂静佛神通</p>
<p style="text-align: left">
	　　应速愿觉入　　如是难调伏</p>
<p style="text-align: left">
	　　名为害人者　　还得利智根</p>
<p style="text-align: left">
	　　故彼得不难</p>
<p style="text-align: left">
	　　尔时众中。无烦天子。即以诸天曼陀罗花而散佛上。合掌恭敬而白佛言。世尊。以何因缘。是恶心难调杀害人者。如是利根智慧微妙。乃能如是速疾决了。说是语已。尔时佛告无烦天子言。天子谛听是恶心难调杀害人者。于过去世曾五百生。受毒蛇身见即害物。受彼身已于日夜中。多有众生为彼所害。以饥恼故皆食彼尽犹不能足。食已消灭皆成灰烬。彼以求食不得眠睡。身不安隐恶心更增。或经日夜半月一月。或经年岁。因恶心故而取命终。即便堕于阿鼻<a>地狱</a>。生彼处已受大苦恼。百千俱致那由他岁。若舍彼身还复生于见毒蛇中。如是次第经五百世。常当受于见毒蛇身。若舍彼身还复生于阿鼻地狱。以彼恶集如是起故。于最后生彼毒蛇母爱所缚故。杀若干虫与彼令食。食已饱满身得安乐。便得睡眠昼夜不觉。彼睡眠时。其母即为多杀诸虫或至千数。断其命已置其左右周匝围绕。复置口边皆成大聚。彼睡觉已食彼诸虫润身饱满。还得安隐寻复睡眠经七日夜。彼母复于七日夜中杀百千虫。置其口边而为大聚。彼睡觉已。食彼虫聚而犹未尽。即见其母更杀诸虫。持来聚集更为一聚。彼即生念。奇哉我母能为难事。为爱我故求尔许虫与我令食。然我于今不知厌足。然不食尽不知边际。我今不应如是求食。而令我母为爱我故为我求食。我今于母能作何报。彼于母所起慈爱心。知有益处知有恩义。即生爱心生<a>饶益</a>心。彼资润身。复以于母生慈念心稍有柔润。于即睡眠身心安乐。彼时遇有取薪草人皆共见之。即以利斧断其命根。彼命终已。有旃陀罗名曰气嘘。生彼子家还有恶心。彼时祖父气嘘死后。气嘘之子复当刑杀。复于后时彼气嘘子身复命终。既命终已遂绝此业。有合死者无人刑杀。尔时大臣启白王言。大王当知。其主刑者名曰气嘘。其命已终。其彼有子身亦命终。大王当知。今无有人杀合死者</p>
<p style="text-align: left">
	　　尔时彼王告大臣言。彼气嘘门颇有种族。受彼世业资生已不。臣白王言。彼气嘘门现有孤子受其世业。王敕臣言。汝等可往将彼孤子而来见我。大臣受敕将来见王。王敕之言。童子。汝今既受气嘘世业资生。云何而不习于刑杀合死之人。彼答王言。敬如王教。我有亲属不听我杀。王今若遣伏从来命。我蹔还家须臾复来。王言。童子。汝可知时宜应速来。彼至家已。所有妻子及诸眷属。皆断命已还至王所。而白王言。大王当知。我之亲属皆已杀尽。更无有人遮我杀者。唯愿大王敕我所作。于是即付刀杖杀具。彼仍不受。王复敕言。汝今何故不受刀杖。彼报王言。大王。我今既名知刑杀害之人。自有牙齿不假刀杖。大王当知。若无齿力彼须刀杖。我有牙齿有合死者。我用齿啮而断彼命。饮彼血已资润我身增益气力。于是即取合死之人。以齿啮项而断其命即饮其血。饮其血已倍增气力。严炽威势倍更增恶。善男子。彼难调伏杀害人者。于彼时间多杀众生皆饮其血。恶心严炽心智猛利。如是利智得闻菩萨名无所有。请问世尊空义断漏。不起烦恼颠倒分别。断嗔恚意悭贪妒嫉。无恩义处悉能破除。得无言说。从佛所闻解说之时。闻已更复增益利智。复入诸佛大神通事。故得如是胜利功德</p>
<p style="text-align: left">
	　　尔时复有教示菩萨摩诃萨。从坐而起整理衣服。偏袒右边右膝着地。合掌向佛欲有所问。彼合掌时佛神力故。水陆所生种种妙花有开敷者。色香微妙满其手中。即生欢喜踊跃无量。以欢喜意用彼诸花而散佛上。再三散已而白佛言。世尊。今此难调杀害人者。已曾发于菩提心耶。时佛告言。汝善男子。宜应还问此难调伏杀害人者。是善男子。当为汝说</p>
<p style="text-align: left">
	　　尔时教示菩萨。还复合掌而问之言。汝善男子。已曾发于菩提心耶。彼即答言。善男子。知我今即是发菩提心清净无浊。如我闻佛大神通已即断诸恶。而复得闻此无所有菩萨所问世尊解释。闻已信受念持观察无有疑网。于世尊说一切诸法空无有我。无生无灭无有境界。无境界处无虚空处。汝善男子。于如此处欲起何心而有所闻。教示菩萨复问彼言。汝善男子。汝于众生几所成熟于菩提耶。彼即答言。善男子。我于无量不思议等不可嗔恚诸众生者。成熟安置菩提种子。于无边劫当更成熟所有众生。善男子。譬如虚空多所容受。佛法亦尔容受无量。若有信受彼能成熟。亦可成熟一切众生。不着邪径当作恶业。善男子。我已为一切众生利益安乐而为攀缘。今向汝说无有虚妄。佛自证知。若佛世尊不授记者。我于菩提我即自记。所以者何。我已信入菩萨种子。已住信忍无疑无惑。于此诸佛大神通中。此是一切诸菩萨等无有所著。发菩提心而为根本。若增长已次第能证菩提之果。及一切智一切佛法当觉当知。次第成熟无量众生。于菩提道亦当成就。住于菩萨不动法中。善男子。如是如是无异无别。能如是者愿生诸相。然诸众生有厌离想得无疑惑。愿当入佛大神通处自见于我少分。所以者何。其佛神通有无量故。善男子。诸佛世尊于大神通能决了见。诸菩萨等若未得忍唯以信行。若诸菩萨有得忍者。于佛神通少分已入。尔时以佛神通力故。于此大地六种震动安乐润泽。无一众生有惊怖者。一切音乐不鼓自鸣。上虚空雨优波罗花。钵头摩花。拘勿头花。分陀利花。于虚空中自然而有。种种天衣悬垂而现。烧众天人所有诸香。彼一切众所有三千大千世界。彼菩萨等不知边际。彼等皆悉掬于此花。以散佛上。如是再三及散此众。于时复有十六俱致百千那由他等莲花。犹如车轮从地踊出。彼花台中有菩萨坐。皆悉具足三十二相。彼诸菩萨各从花下。还以此花而散佛上。花供养已。合掌礼敬向佛而住</p>
<p style="text-align: left">
	　　尔时教示菩萨。承佛威神。而问彼等诸菩萨言。善男子等汝从何来。彼菩萨言。我从十方阿僧祇等诸世界中。奉侍礼敬阿僧祇佛。听闻法已而来至此。教示菩萨复问之言。善男子等汝闻何法。彼答之言。我等亦闻有菩萨名无所有问佛为解释。亦如此间释迦如来所解说法。亦复如是无有增减。彼菩萨亦名无所有。于问彼佛。彼佛世尊亦如是说。不起烦恼令断疑惑。令作光明令近诸佛。及一切智无等等法</p>
<p style="text-align: left">
	　　尔时大众生希有心。皆作是念。彼诸人等善得人身善得寿命。值佛出世随顺诸佛。闻无所有菩萨所问。如是等法信入奉行。无相无得不起烦恼。世尊。我今善得大利。善得人身善得寿命。我等今者。闻无所有菩萨所问佛解释时。闻于耳根如闻信解。无有疑惑有所触证。我今得知一切智已。亦当如是为诸众生。而作利益得善普覆。我等今者。假使能以一切珍宝。满此三千大千世界持用布施。以如是等犹不能报是无所有菩萨之德。而不现身能问如来寂静之法。能断无量众生疑惑颠倒之意。我等于今当以何事而供养此不现身者。尔时无所有菩萨作如是言。诸善男子。汝等若闻如是等法能信解者。即为已作上妙供养。一切诸佛及诸菩萨。我今所问佛为解释。汝等若得无疑惑处。无热恼处。成菩提时。为诸众生作利益故。众生执著令解脱故。亦为化彼恶心怨仇害人者故。唯若干事以是故问劝请如来。我今已显诸佛法教。已照一切无明黑闇</p>
<p style="text-align: left">
	　　尔时恶心难调怨仇杀害人者。见于如是大神通已。如彼所知不取上下。心得调顺无有喜怒。说此语时。难调怨仇即于彼处踊身虚空。而作是言。诸善男子。一切诸法犹如幻化。无有真实分别所作。诸法实体。如如不动无有颠倒。是故汝等所有诸想住持建立。如是等想无有实想。是颠倒想非有实想。是故汝今已得至于无疑惑处。亦当得于无碍辩才。汝等已脱诸疑惑故。求菩提时不由于他。常当自体一切开悟。时世尊言。汝善男子。善哉善哉。如汝所说。尔时难调恶心怨仇而白佛言。世尊。我今即是授记以蒙世尊称叹善哉。虽然世尊但与我记。为此大众令得踊跃。心意欢喜更发胜心不怯弱故。世尊。我今不见彼法欢喜踊跃。世尊。一切诸法无有思念。无有真实。分别所起。以分别故而有庄严。犹如幻化如梦所见如旋火轮。我于彼等如实觉知。如佛世尊为无所有菩萨解释。我亦随顺无随顺故</p>
				</div></div><hr><script charset='utf-8' src='../../js/footer.js'></script></body></html>