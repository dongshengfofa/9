<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说栴檀树经 第805部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说栴檀树经 第805部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说栴檀树经</strong></p>
<p style="text-align: left">　　失译人名今附汉录</p>
<p style="text-align: left">　　闻如是。一时佛从<a>比丘</a>。在维耶梨国。有迦罗越。奉佛明法。请佛供养<a>佛咒</a>愿毕。迦罗越。于佛前肃然。愿闻法义。佛便笑。五色光从口而出。绕身三匝。还从顶入。阿难整衣服。叉手白佛言。佛不妄笑。笑必<a>说法</a>。有所济度。愿为说之。天尊曰。善哉阿难。弘慈欲为一切开通法桥。<a>沙门</a>之仪。汝应其式。今者演之。谛听执受。彼国有五百人。入海采宝。置船步还。经历深山。日暮止宿。预严早发。四百九十九人。皆引行去。一人卧熟。失辈仍遇天雨雪。失去径路。穷厄山中。啼哭呼天。有大栴<a>檀香</a>树。树神谓穷人言可止留此。自相给衣食。到春可去。穷人便留。至于三月。启树神言。受恩得全身命。未有微报。顾有二亲。今在本土。实思得还。愿乞发遣。树神言善。便自从意。以金一饼赐之。去此不远。当得国邑。可得还汝乡里。穷人临去。问神言。此树香洁。世所希有。今当委还。愿知其名神言。不须问也。穷人复言。依阴此树积历三月今当委还。情怀恨恨。若到本国。当宣扬树恩神便言树名栴檀。根茎枝叶。治人百病。其香远闻。世之奇异。人所贪求不须道也。穷人还至故国。中外亲亲。<a>欢喜</a>相乐。后无几间。国王病头痛。祷祝天地山水诸神。病不消差。名医省视。惟当得栴檀香以护病便得愈。王即募求民间。无有便宣。令国中得栴檀香者。拜为封侯。妻以小女。时穷人闻偿禄重。便诣王所白言。我知栴檀香处。王便令近臣将穷人往伐取香树。至到树所。使者见树洪直。枝条茂盛。华果煌煌。人所希见。心不忍伐。不伐者则违王命。病不消愈。伐之者中心隐隐。踟蹰徘徊。不知云何。树神便于空中言。便伐之但置其根耳。伐已以人血涂之。肝肠覆其上。树自当生。还复如故。使者闻神言如此。便令人伐之。穷人住在树边。树跢地。枝摽杀穷人。使者便与左右议言。向者树神言。当得人血肝肠以祠树。心为怃然。不知当以谁塞此。此人今死。便以当之。则屠割取其肝血。如神所敕。树即更生。车载所伐树。以还国中。医即进药。王病得愈。举国欢喜。王命国中人民。其有病者。皆诣宫门。王出香药给之。病皆得愈。王身康宁。黎民无病。举国忻忻。遂致太平。阿难退坐。稽首质言。是穷人何无反复。违树神重言誓。佛报曰。乃往昔惟卫佛时。有父子三人。其父奉<a>五戒</a>。行十善。持八关斋。未曾<a>懈怠</a>。大儿常于中庭。空中<a>烧香</a>。供养十方诸佛。小弟愚痴。不知三尊。辄以衣覆香上。兄谓言此大重何以犯之。弟起恶意。誓言断兄两足。兄复起念。当拍杀弟。父言。汝二子诤使我头痛。大儿报言。愿破我身为药。令父疾损。口不可妄言。故世世受罪。弟兴恶意。欲断兄足。后果将人往断树。兄欲拍杀弟。今作树神。果因树为体拍杀弟。时国王头痛者其父也。奉斋精进。故得尊贵。时言使我头痛。后果头痛。各受其殃。佛言。罪福<a>报应</a>如影随形。佛广为说身口意戒。迦罗越。则向须陀洹迹。率将妻子。以家资上佛。各发道愿。佛说经竟。迦罗越。欢喜作礼</p>
				</div></div><hr><script charset='utf-8' src='../../js/footer.js'></script></body></html>