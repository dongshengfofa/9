<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说大乘智印经 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说大乘智印经 第四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说大乘智印经 第四卷</strong> (第五同卷)</p>
<p style="text-align: left">
	　　西天<a>三藏</a>宝法大师赐紫<a>沙门</a>智吉祥等奉　诏译</p>
<p style="text-align: left">
	　　尔时会中有频婆娑王。其王夫人名贤吉祥。亦名酤胝金光。阿阇世王是彼所生。从座而起五体投地礼如来足。如是礼已。双膝踞地长跪合掌色相怡悦。以妙音声赞叹佛德。复以百千无价众宝微妙衣服奉上<a>世尊</a>以为供养。复以五百七宝之华散<a>虚空</a>中。成华云盖遍覆众会。时贤吉祥作是种种诸供养已。而白佛言。世尊。我念未来浊恶世中。诸有情类信根薄劣烦恼增多。我愿于彼信解受持此三摩地最胜法门。若见有人书写受持。听闻读诵。为人演说开示导化。展转<a>流通</a>使不断绝。普令见闻而生信解精进修习。如是之人名为<a>法器</a>。我当于彼受持之者。<a>欢喜</a>赞叹亲近承事。供给所须饮食衣服卧具医药。诸供养具令无歉乏。复以大乘甚深之法更令悟入。令彼所住大乘种性。速得成熟于阿耨多罗三藐三菩提法。不妄分别是空不空了知诸法离言执故。随悟随学不生戏论。为护<a>正法</a>于诸身命无所吝惜。况复<a>世间</a>资生之物。增益烦恼<a>生死</a>之具。唯当修学如是<a>殊胜</a>三摩地法。作是语已退坐一面。时频婆娑王后宫八千婇女。闻如是说。各各发起阿耨多罗三藐三菩提心。而皆愿乐无上大乘。欲学安住如是殊胜三摩地门。各从座起合掌恭敬头面作礼而白佛言。世尊。我等咸当于后未来末世之中。受持如是甚深<a>圆满</a>微妙之法。及愿守护供养受持之者。时摩竭国乌波索迦乌波斯迦。六十万众。见是事已咸皆欢喜。亦各发起阿耨多罗三藐三菩提心。于此智印三摩地法深心<a>随喜</a>。作是愿言。我等亦愿于后未来浊恶世中。于是妙法圆满护持。尔时世尊知彼摩竭陀国乌波索迦乌波斯迦。并贤吉祥酤胝金光夫人。与后宫婇女八千人等。心口所愿信解受持如是妙法。长时修习无间无断。知诸佛果从此法生示现欢喜忻然微笑。缘是笑故。有百千种微妙色光从佛口出。所谓青黄赤白及颇胝迦。种种色相普遍世界。其中众生睹此光明离诸惊怖。摧伏一切烦恼魔怨。其光上照至有顶天。日月光明所不照处悉皆通彻。下至一切诸大<a>地狱</a>。及诸恶趣苦恼休息秽恶悉除皆得清净。其光回旋还至佛所右绕千匝。覆世尊顶隐而不现。尔时贤吉祥酤胝金光夫人。见是光已。不知如来放光义利。复从座起整肃衣容。恭敬合掌双膝长跪。顶礼世尊精勤三业。赞叹佛德而说偈言</p>
<p style="text-align: left">
	　　佛德差别无边际　　<a>三界</a>最胜无与等</p>
<p style="text-align: left">
	　　如华开敷正芬芳　　似月印空已圆满</p>
<p style="text-align: left">
	　　佛心平等离忧喜　　云何今者现微笑</p>
<p style="text-align: left">
	　　我今仰测笑因缘　　应当演说微妙法</p>
<p style="text-align: left">
	　　具足安乐十力尊　　处众犹如星中月</p>
<p style="text-align: left">
	　　所说言辞义味丰　　为诸世界众生眼</p>
<p style="text-align: left">
	　　法如一雨无差别　　随诸根性令生解</p>
<p style="text-align: left">
	　　<a>梵音</a>清彻福无边　　凡在听闻皆欢喜</p>
<p style="text-align: left">
	　　由是闻法胜因缘　　得未曾有诸快乐</p>
<p style="text-align: left">
	　　愿佛为作师子吼　　蠲除种种诸报业</p>
<p style="text-align: left">
	　　众生闻法皆悦可　　随喜平等诸义味</p>
<p style="text-align: left">
	　　自他见闻及受持　　应根应时能解了</p>
<p style="text-align: left">
	　　由兹开发菩提心　　悉于所闻生尊重</p>
<p style="text-align: left">
	　　八种圆满无漏音　　普应无边诸性欲</p>
<p style="text-align: left">
	　　一切<a>说法</a>功德中　　相应诸数无违背</p>
<p style="text-align: left">
	　　令诸受化诸有情　　悟入闻持心坚固</p>
<p style="text-align: left">
	　　不为烦恼娆其心　　使于所得无退转</p>
<p style="text-align: left">
	　　受持禁戒众律仪　　纵遇违缘悉能忍</p>
<p style="text-align: left">
	　　远离尘劳无众苦　　身心安住寂灭乐</p>
<p style="text-align: left">
	　　于此菩提胜行中　　思惟修作常精进</p>
<p style="text-align: left">
	　　佛身犹如妙金山　　亦如宝塔光明聚</p>
<p style="text-align: left">
	　　莲华出水正开敷　　凡是见闻悉瞻仰</p>
<p style="text-align: left">
	　　如师子王游戏时　　吼大音声伏众兽</p>
<p style="text-align: left">
	　　惟愿演是笑因缘　　令我众会除疑惑</p>
<p style="text-align: left">
	　　佛于诸法得<a>自在</a>　　契合无相真实理</p>
<p style="text-align: left">
	　　令差别性诸有情　　各各三业净无垢</p>
<p style="text-align: left">
	　　不舍众生常护持　　令转善因获胜果</p>
<p style="text-align: left">
	　　十方世界诸众生　　闻已思惟正修作</p>
<p style="text-align: left">
	　　摧伏一切烦恼热　　如饮<a>甘露</a>心清凉</p>
<p style="text-align: left">
	　　如来所有说法声　　世间众音莫能比</p>
<p style="text-align: left">
	　　琵琶笙笛及角贝　　箜篌鼓瑟妙歌唱</p>
<p style="text-align: left">
	　　桴击犍椎及铙钹　　如是诸乐共振作</p>
<p style="text-align: left">
	　　命命频伽及鹦鹉　　如是众鸟皆和鸣</p>
<p style="text-align: left">
	　　佛发微妙柔软音　　众音相共莫能比</p>
<p style="text-align: left">
	　　此十方众来集会　　毁持好恶心差别</p>
<p style="text-align: left">
	　　惟愿方便随宜说　　调伏彼中[怡-台+龙]悷者</p>
<p style="text-align: left">
	　　咸使悛革不善心　　普圆无边胜善愿</p>
<p style="text-align: left">
	　　彼从酤胝刹土来　　为闻世尊说法故</p>
<p style="text-align: left">
	　　愿今领悟正法音　　离诸怖畏获安乐</p>
<p style="text-align: left">
	　　惟愿世尊雨法雨　　慈悲演说无上法</p>
<p style="text-align: left">
	　　冀能圆满无漏音　　究竟得成菩提果</p>
<p style="text-align: left">
	　　尔时世尊闻是贤吉祥酤胝金光夫人说是偈已。复于众会而说偈言</p>
<p style="text-align: left">
	　　我于无量世　　殑伽沙劫中</p>
<p style="text-align: left">
	　　时有大法王　　名无相福光</p>
<p style="text-align: left">
	　　佛寿极长远　　七十六酤胝</p>
<p style="text-align: left">
	　　化诸四天下　　彼土声闻众</p>
<p style="text-align: left">
	　　其数无有量　　以智印法门</p>
<p style="text-align: left">
	　　引导众生类　　时有转轮王</p>
<p style="text-align: left">
	　　号名曰胜慧　　王有二夫人</p>
<p style="text-align: left">
	　　一名曰帝幢　　其次号日光</p>
<p style="text-align: left">
	　　闻是智印门　　昼夜常精进</p>
<p style="text-align: left">
	　　勤修诸善业　　于一酤胝年</p>
<p style="text-align: left">
	　　护持正<a>法眼</a>　　经六十酤胝</p>
<p style="text-align: left">
	　　为师导众类　　已于三十亿</p>
<p style="text-align: left">
	　　无量诸佛所　　积集诸功德</p>
<p style="text-align: left">
	　　无量世界中　　法眼常救护</p>
<p style="text-align: left">
	　　三十殑伽沙　　未来世诸佛</p>
<p style="text-align: left">
	　　于彼彼世间　　平等普护持</p>
<p style="text-align: left">
	　　如是正法眼　　皆令不断绝</p>
<p style="text-align: left">
	　　时彼胜慧王　　今阿閦佛是</p>
<p style="text-align: left">
	　　彼会清净众　　夫人与眷属</p>
<p style="text-align: left">
	　　各各同俱生　　如是佛国土</p>
<p style="text-align: left">
	　　<a>护法</a>心不怠　　复于后后时</p>
<p style="text-align: left">
	　　转彼女人身　　得成于男子</p>
<p style="text-align: left">
	　　即生于无量　　安乐佛世界</p>
<p style="text-align: left">
	　　如今末世中　　唯汝贤吉祥</p>
<p style="text-align: left">
	　　能护如来法　　任持不破坏</p>
<p style="text-align: left">
	　　应以菩提心　　普遍诸佛刹</p>
<p style="text-align: left">
	　　正法欲尽时　　一切皆救护</p>
<p style="text-align: left">
	　　使彼觉法人　　同生安乐国</p>
<p style="text-align: left">
	　　坐千叶莲华　　得诸佛相好</p>
<p style="text-align: left">
	　　庄严皆具足　　既生彼土已</p>
<p style="text-align: left">
	　　复供养诸佛　　末后当次第</p>
<p style="text-align: left">
	　　于彼庄严劫　　得成无上道</p>
<p style="text-align: left">
	　　以阿耨菩提　　转授诸人天</p>
<p style="text-align: left">
	　　令发无上心　　同守护正法</p>
<p style="text-align: left">
	　　彼土离魔怨　　及以三毒业</p>
<p style="text-align: left">
	　　不生诸罪戾　　诸恶悉无有</p>
<p style="text-align: left">
	　　不处于胎脏　　清净而化生</p>
<p style="text-align: left">
	　　与无数<a>菩萨</a>　　皆集于此会</p>
<p style="text-align: left">
	　　无有诸声闻　　亦不闻名字</p>
<p style="text-align: left">
	　　远离诸恶缘　　常修菩提行</p>
<p style="text-align: left">
	　　舍名闻利养　　不恋着亲昵</p>
<p style="text-align: left">
	　　捐弃身命财　　<a>饶益</a>有情类</p>
<p style="text-align: left">
	　　方便为说法　　普令生信解</p>
<p style="text-align: left">
	　　若有能修习　　佛无上菩提</p>
<p style="text-align: left">
	　　安住此法中　　不求世间乐</p>
<p style="text-align: left">
	　　如说而<a>修行</a>　　普遍诸佛土</p>
<p style="text-align: left">
	　　常生恭敬心　　护持诸<a>佛法</a></p>
<p style="text-align: left">
	　　有怀嫉妒者　　应当密护持</p>
<p style="text-align: left">
	　　以大怜悯心　　教诫诸有情</p>
<p style="text-align: left">
	　　令如是修学　　咸离诸苦厄</p>
<p style="text-align: left">
	　　如我往昔时　　为求菩提故</p>
<p style="text-align: left">
	　　于酤胝劫中　　舍头目髓脑</p>
<p style="text-align: left">
	　　珍宝及妻儿　　一切无爱恋</p>
<p style="text-align: left">
	　　若于我法中　　不能生谛信</p>
<p style="text-align: left">
	　　虽剃发染衣　　愚忘真实相</p>
<p style="text-align: left">
	　　贪求名誉财　　为利养说法</p>
<p style="text-align: left">
	　　亲近不律仪　　废受持读诵</p>
<p style="text-align: left">
	　　虽欲学沙门　　有失沙门行</p>
<p style="text-align: left">
	　　佛说是语时　　是会人天众</p>
<p style="text-align: left">
	　　有八十酤胝　　咸生悲悯心</p>
<p style="text-align: left">
	　　念彼如是人　　当沉沦恶趣</p>
<p style="text-align: left">
	　　同作如是言　　我愿于未来</p>
<p style="text-align: left">
	　　以菩提心力　　平等普护持</p>
<p style="text-align: left">
	　　作如是语已　　三千大千界</p>
<p style="text-align: left">
	　　悉皆大震动　　诸天雨众华</p>
<p style="text-align: left">
	　　于是国土中　　荆棘及便秽</p>
<p style="text-align: left">
	　　以此胜因缘　　一切皆除灭</p>
<p style="text-align: left">
	　　无异于诸天　　周遍悉清净</p>
<p style="text-align: left">
	　　于未来世中　　有人闻如是</p>
<p style="text-align: left">
	　　摩诃衍曩者　　得最胜慧命</p>
<p style="text-align: left">
	　　十方<a>天人</a>众　　欢喜咸恭敬</p>
<p style="text-align: left">
	　　赞叹大乘经　　种种诸妙义</p>
<p style="text-align: left">
	　　一切诸龙王　　夜叉罗刹众</p>
<p style="text-align: left">
	　　舍除毒恶心　　皆恭敬供养</p>
<p style="text-align: left">
	　　若末世有情　　得闻此最上</p>
<p style="text-align: left">
	　　甚深智印经　　而能信解者</p>
<p style="text-align: left">
	　　其人所得福　　今略为譬喻</p>
<p style="text-align: left">
	　　如似殑伽沙　　为佛国土数</p>
<p style="text-align: left">
	　　满中盛珍宝　　悉施供养佛</p>
<p style="text-align: left">
	　　修如是胜行　　过殑伽沙劫</p>
<p style="text-align: left">
	　　其所得功德　　不如闻于此</p>
<p style="text-align: left">
	　　无上智印门　　开导复演说</p>
<p style="text-align: left">
	　　所获过于彼　　无量无边数</p>
<p style="text-align: left">
	　　是福无形相　　非有为心知</p>
<p style="text-align: left">
	　　若因闻佛说　　微妙智印法</p>
<p style="text-align: left">
	　　发生菩提心　　与诸<a>法相</a>应</p>
<p style="text-align: left">
	　　依佛所宣说　　如说而修行</p>
<p style="text-align: left">
	　　又于末世中　　勤观察护念</p>
<p style="text-align: left">
	　　乐于空寂处　　一心求<a>解脱</a></p>
<p style="text-align: left">
	　　积集无数量　　胜善诸功德</p>
<p style="text-align: left">
	　　常以三种戒　　教授诸有情</p>
<p style="text-align: left">
	　　爱护怜悯心　　如母念其子</p>
<p style="text-align: left">
	　　欢喜柔软音　　教令离怨贼</p>
<p style="text-align: left">
	　　于佛正法中　　不生颠倒想</p>
<p style="text-align: left">
	　　自他皆饶益　　速令至正觉</p>
<p style="text-align: left">
	　　若于三摩地　　广大智印门</p>
<p style="text-align: left">
	　　能书写受持　　读诵正开演</p>
<p style="text-align: left">
	　　展转授众生　　自他得开解</p>
<p style="text-align: left">
	　　亦令俱获得　　胜善诸果报</p>
<p style="text-align: left">
	　　言议与思惟　　皆悉不能及</p>
<p style="text-align: left">
	　　是人咸得生　　诸佛安乐国</p>
<p style="text-align: left">
	　　世尊见彼已　　而生亲善想</p>
<p style="text-align: left">
	　　怜悯心护持　　欢喜而摄受</p>
<p style="text-align: left">
	　　尔时<a>弥勒</a>菩萨摩诃萨白佛言。世尊。有几乘性人。而能受持此三摩地智印法门。于彼未来世之中护持正法。于是正法而生爱乐。能于如来秘密甚深智印法门。而生信解好乐修行。于时世尊。语弥勒菩萨摩诃萨言彼五浊时恶世众生。诸苦逼恼不可称数。唯有菩萨。于此恶世荷负正法而生信解。如是之人甚为希有。而彼末世诸众生等。常闻斗诤妄言绮语。或坏善根。于此智印最胜法门所有言说不能解了。唯有菩萨。于是五浊恶世之中法欲灭时。于苦众生慈念怜悯。以诸方便饶益摄受。如是诸人苦恼所逼。若无菩萨接化引导。即于深法不能信解受持读诵。于是弥勒菩萨摩诃萨白佛言。善哉世尊。意为怜悯安乐有情。宣说如是甘露妙法。令彼未来一切众生。得是义利。生悲感心爱乐修习。若彼菩萨得是法门。随顺如来最上胜行坚固趣求。无有破坏无上道心。速能证得阿耨多罗三藐三菩提。契佛道中相应胜行而不退舍。尔时世尊复语弥勒菩萨摩诃萨言。若有菩萨。已于往昔百世尊所。亲近恭敬承事供养发菩提心。种种善根植众德本。于彼未来浊恶世中。于此广大无上菩提甚深妙义未能信解。于此广大智印法门不能悟入。复次弥勒。若有菩萨于往昔中千世尊所。发菩提心亲近恭敬。种种善根植种德本。如是菩萨。于彼未来五浊世中。虽遇善友发菩提心。而于广大智印法门微妙义理未能悟解。数起疑惑不生爱乐。不能受持读诵书写流通。亦复不能为人演说令生信解。复次弥勒。复有菩萨于往昔中经百千佛。发菩提心。种诸善根植众德本。于彼未来浊恶世中。虽遇善友发菩提心。于此广大甚深最上智印法门信解微劣。于深远义未能悟入。亦复不能受持读诵。为人称赞及与讲说。如是无上广大菩提甚深义利。复次弥勒。若有菩萨乃至往昔于一酤胝佛所发菩提心。种诸善根植众德本。彼于未来末世之中。虽遇善友发菩提心。于此广大微妙最胜智印法门。虽复听闻书写读诵好乐受持。于甚深义未能解了。不能为人分别解说。于第一义大菩提心未能印定。于此智印三摩地门无所了悟。复次弥勒。若有菩萨于彼往昔三十酤胝诸世尊所发菩提心。种诸善根植众德本。彼于未来末世之中。虽遇善友发菩提心。闻此广大智印法门。亦能听闻读诵受持书写流通为人演说。然于智印三摩地法。无决定心任持印可。不能成就真实义利。复次弥勒。若有菩萨于八十酤胝诸世尊所。闻此最上三摩地法如说修行复能化利诸有情类悉令信受。于是佛所发菩提心。种诸善根植众德本。于彼未来末世之中。菩提心力闻是广大甚深智印无上法门而能解了。受持读诵书写流通为人解说。深心爱乐堪任护持令速圆满。于是微妙三摩地门正解了已。于一切法悉皆通达。复于无上菩提广大法中离诸分别。摧伏一切诸恶魔怨。破坏一切不善业障。无量劫中随有所造诸苦因行。于未来世当受报者皆得解脱。又于往昔造不善因。至后恶世法欲灭时。善心微劣破坏正法。乐着外道世俗言教。增长戏论行非法行。出无义言不择高下。多所贪求诸恶有情。见不恭敬轻慢凌辱。于自所须一切乏少。如是苦因由此一生。证悟胜法大功德力皆得除灭。复由往昔亲近供养。如上所说一切诸佛所集善根。于彼未来末世之中。发菩提心而能任持。是三摩地最胜法门。离诸苦缚得不退转。三业坚固不生散乱。精进趣求菩提圣果。复次弥勒。若诸菩萨于往昔中。造不善业应堕恶道。于彼未来末世之中法欲灭时。闻是法门好乐受持。以是因缘。或以病苦怖畏交煎。先世罪业即得除灭。诸根不具受诸苦恼。生邪见家颛愚聚会生下贱家为人所使。生贫穷家衣食歉乏。生悭贪家不能拯济。若有所说人不信受。王法所加怨敌会遇。亲知厌弃心多忧恼。慈悲法会而多障阻。纵欲说法人不乐闻。所欲资生饮食衣服卧具医药。及看视人不逢惠施。贫穷亲附豪富弃捐。或被恶人来相娆乱憎嫉残害。所修善法不能增长。或于梦中见诸恶相。以是轻微诸苦逼迫。先世罪业即得消灭。业障灭已。设遇苦缘及诸怨贼不能为害。与魔相随虽不远离。而能了知诸魔境界。于诸名闻及与利养心不爱乐。为人亲近及以恭敬尊重赞叹不以为喜。修诸善行惠施有情。不生悭吝而求解脱。守护尸罗无所毁坏。修忍辱行饶益有情拔苦与乐。修精进行策励三业。勤求众善离诸恶欲。修习<a>禅定</a>散乱不生。以大智慧悟诸法性。方便愿力利乐有情。闻无量法心无忘失。修种种善为利有情。于世乐果不生希望。令诸众生速登<a>彼岸</a>。复次弥勒。彼诸菩萨曾于往昔百世尊所。发菩提心。真实平等种种善根。植众德本离诸苦缚。由为末世诸恶众生而来恼害。不能于此信解修习。何况末世诸恶众生。不种善根迷惑散乱而能<a>觉悟</a>。是故末世诸不善人。于此最胜甚深之法。不能信受如理修学。复次弥勒。若诸菩萨能于是法深生信解。志意坚固被忍辱铠。降伏诸魔长时修行。保护任持不生退屈。广大智慧无量善法从此法生。一心希求无上菩提。念念相应坚固不舍。复于未来。敷演妙义精进不倦。究竟护持是三摩地最上法门。了达一切<a>善恶</a>事业。安住法中勤修众行</p>
				</div></div><hr><script charset='utf-8' src='../../js/footer.js'></script></body></html>