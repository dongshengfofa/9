<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修金光明最胜王经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>金光明最胜王经 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>金光明最胜王经 第一卷</strong></p>
<p style="text-align: left">
	　　大唐<a>三藏</a><a>沙门</a>义净奉　制译</p>
<p style="text-align: left">
	　　序品第一</p>
<p style="text-align: left">
	　　如是我闻。一时薄伽梵。在王舍城鹫峰山顶。于最清净甚深法界。诸佛之境如来所居。与大苾刍众九万八千人。皆是阿<a>罗汉</a>。能善调伏如大象王。诸漏已除。无复烦恼。心善<a>解脱</a>。慧善解脱。所作已毕。舍诸重担。逮得己利。尽诸有结。得大<a>自在</a>。住清净戒。善巧方便。智慧庄严。证八解脱。已到<a>彼岸</a>。其名曰具寿阿若憍陈如。具寿阿说侍多。具寿婆湿波。具寿摩诃那摩。具寿婆帝利迦。大迦摄波。优楼频螺迦摄。伽耶迦摄。那提迦摄。<a>舍利子</a>。大目干连。惟阿难陀住于学地。如是等诸大声闻。各于晡时从定而起。往诣佛所。顶<a>礼佛</a>足。右绕三匝。退坐一面</p>
<p style="text-align: left">
	　　复有<a>菩萨</a>摩诃萨。百千万亿人俱。有大威德。如大龙王。名称普闻。众所知识。施戒清净。常乐奉持。忍行精勤。经无量劫。超诸静卢。系念现前。开阐慧门。善修方便。自在游戏。微妙<a>神通</a>。逮得总持。辩才无尽。断诸烦恼。累染皆亡。不久当成一切种智。降魔军众。而击法鼓。制诸外道。令起净心。转妙法轮。度人天众。十方佛土悉已庄严。六趣有情无不蒙益。成就大智。具足大忍。住大慈悲心有大坚固力。历事诸佛不般<a>涅槃</a>。发弘誓心尽未来际。广于佛所深种净因。于三世法悟无生忍。逾于二乘所行境界。以大善巧化导<a>世间</a>。于大师教悉能敷演秘密之法。甚深空性。皆已了知。无复疑惑。其名曰无障碍转法轮菩萨。常发心转法轮菩萨。常精进菩萨。不休息菩萨。慈氏菩萨。妙吉祥菩萨。观自在菩萨。总持自在王菩萨。大辩庄严王菩萨。妙高山王菩萨。大海深王菩萨。宝幢菩萨。大宝幢菩萨。<a>地藏菩萨</a>。<a>虚空藏菩萨</a>。宝手自在菩萨。金刚手菩萨。<a>欢喜</a>力菩萨。大法力菩萨。大庄严光菩萨。大金光庄严菩萨。净戒菩萨。常定菩萨。极清净慧菩萨。坚固精进菩萨。心如<a>虚空</a>菩萨。不断大愿菩萨。施药菩萨。疗诸烦恼病菩萨。医王菩萨。欢喜高王菩萨。得上授记菩萨。大云净光菩萨。大云持法菩萨。大云名称喜乐菩萨。大云现无边称菩萨。大云师子吼菩萨。大云牛王吼菩萨。大云吉祥菩萨。大云宝德菩萨。大云日藏菩萨。大云月藏菩萨。大云星光菩萨。大云火光菩萨。大云电光菩萨。大云雷音菩萨。大云慧雨充遍菩萨。大云清净雨王菩萨。大云花树王菩萨。大云青莲花香菩萨。大云宝栴<a>檀香</a>清凉身菩萨。大云除闇菩萨。大云破医菩萨。如是等无量大菩萨众。各于晡时从定而起。往诣佛所。顶礼佛足右绕三匝退坐一面。复有梨车毗童子五亿八千。其名曰师子光童子。师子慧童子。法授童子。因陀罗授童子。大光童子。大猛童子。佛护童子。法护童子。僧护童子。金刚护童子。虚空护童子。虚空吼童子。宝藏童子。吉祥妙藏童子。如是等人而为上首。悉皆安住无上菩提。于大乘中深信欢喜。各于晡时。往诣佛所顶礼佛足。右绕三匝退坐一面</p>
<p style="text-align: left">
	　　复有四万二千天子。其名曰喜见天子。喜悦天子。日光天子。月髻天子。明慧天子。虚空净慧天子。除烦恼天子。吉祥天子。如是等天子而为上首。皆发弘愿护持大乘。绍隆<a>正法</a>能使不绝。各于晡时往诣佛所顶礼佛足。右绕三匝退坐一面</p>
<p style="text-align: left">
	　　复有二万八千龙王。莲华龙王。[医-酉+言]罗叶龙王。大力龙王。大吼龙王。小波龙王。持駃水龙王。金面龙王。如意龙王。如是等龙王而为上首。于大乘法常乐受持。发深<a>信心</a>称扬拥护。各于晡时往诣佛所顶礼佛足。右绕三匝退坐一面</p>
<p style="text-align: left">
	　　复有三万六千诸药叉众。毗沙门天王而为上首。其名曰庵婆药叉。持庵婆药叉。莲花光藏药叉。莲花面药叉。颦眉药叉。现大怖药叉。动地药叉。吞食乐叉。是等乐叉悉皆爱乐如来正法。深心护持不生疲懈。各于晡时往诣佛所顶礼佛足。右绕三匝退坐一面</p>
<p style="text-align: left">
	　　复有四万九千揭路茶王。香象势力王而为上首。及余健闼婆阿苏罗紧那罗莫呼洛伽等。山林河海一切神仙。并诸大国所有王众。中宫后妃净信男女。人天大众悉皆云集。咸愿拥护无上大乘。读诵受持书写流布。各于晡时往诣佛所顶礼佛足。右绕三匝退坐一面。如是等声闻菩萨。人天大众龙神八部。既云集已。各各至心合掌恭敬。瞻仰尊容。目未曾舍。愿乐欲闻<a>殊胜</a>妙法。尔时薄伽梵。于日晡时。从定而起。观察大众。而说颂曰</p>
<p style="text-align: left">
	　　金光明妙法　　最胜诸经王</p>
<p style="text-align: left">
	　　甚深难得闻　　诸佛之境界</p>
<p style="text-align: left">
	　　我当为大众　　宣说如是经</p>
<p style="text-align: left">
	　　并四方四佛　　威神共加护</p>
<p style="text-align: left">
	　　东方阿閦尊　　南方宝相佛</p>
<p style="text-align: left">
	　　西方无量寿　　北方天鼓音</p>
<p style="text-align: left">
	　　我复演妙法　　吉祥忏中胜</p>
<p style="text-align: left">
	　　能灭一切罪　　净除诸恶业</p>
<p style="text-align: left">
	　　及消众苦患　　常与无量乐</p>
<p style="text-align: left">
	　　一切智根本　　诸功德庄严</p>
<p style="text-align: left">
	　　众生身不具　　<a>寿命</a>将损减</p>
<p style="text-align: left">
	　　诸恶相现前　　天神皆舍离</p>
<p style="text-align: left">
	　　亲友怀嗔恨　　眷属悉分离</p>
<p style="text-align: left">
	　　彼此共乖违　　珍财皆散失</p>
<p style="text-align: left">
	　　恶星为变怪　　或被邪蛊侵</p>
<p style="text-align: left">
	　　若复多忧愁　　众苦之所逼</p>
<p style="text-align: left">
	　　睡眠见恶梦　　因此生烦恼</p>
<p style="text-align: left">
	　　是人当澡浴　　应着鲜洁衣</p>
<p style="text-align: left">
	　　于此妙经王　　甚深佛所赞</p>
<p style="text-align: left">
	　　专注心无乱　　读诵听受持</p>
<p style="text-align: left">
	　　由此经威力　　能离诸灾横</p>
<p style="text-align: left">
	　　及余众苦难　　无不皆除灭</p>
<p style="text-align: left">
	　　护世四王众　　及大臣眷属</p>
<p style="text-align: left">
	　　无量诸药叉　　一心皆拥卫</p>
<p style="text-align: left">
	　　大辩才天女　　尼连河水神</p>
<p style="text-align: left">
	　　诃利底母神　　坚牢地神众</p>
<p style="text-align: left">
	　　梵王帝释主　　龙王紧那罗</p>
<p style="text-align: left">
	　　及金翅鸟王　　阿苏罗天众</p>
<p style="text-align: left">
	　　如是天神等　　并将其眷属</p>
<p style="text-align: left">
	　　皆来护是人　　昼夜常不离</p>
<p style="text-align: left">
	　　我当说是经　　甚深佛行处</p>
<p style="text-align: left">
	　　诸佛秘密教　　千万劫难逢</p>
<p style="text-align: left">
	　　若有闻是经　　能为他演说</p>
<p style="text-align: left">
	　　若心生<a>随喜</a>　　或设于供养</p>
<p style="text-align: left">
	　　如是诸人等　　当于无量劫</p>
<p style="text-align: left">
	　　常为诸<a>天人</a>　　龙神所恭敬</p>
<p style="text-align: left">
	　　此福聚无量　　数过于恒沙</p>
<p style="text-align: left">
	　　读诵是经者　　当获斯功德</p>
<p style="text-align: left">
	　　亦为十方尊　　深行诸菩萨</p>
<p style="text-align: left">
	　　拥护持经者　　令离诸苦难</p>
<p style="text-align: left">
	　　供养是经者　　如前澡浴身</p>
<p style="text-align: left">
	　　饮食及香花　　恒起慈悲意</p>
<p style="text-align: left">
	　　若欲听是经　　令心净无垢</p>
<p style="text-align: left">
	　　常生欢喜念　　能长诸功德</p>
<p style="text-align: left">
	　　若以尊重心　　听闻是经者</p>
<p style="text-align: left">
	　　善生于人趣　　远离诸苦难</p>
<p style="text-align: left">
	　　彼人善根熟　　诸佛之所赞</p>
<p style="text-align: left">
	　　方得闻是经　　及以忏悔法</p>
<p style="text-align: left">
	　　金光明最胜王经如来寿量品第二</p>
<p style="text-align: left">
	　　尔时王舍大城。有一菩萨摩诃萨。名曰妙幢。已于过去无量俱胝那庾多百千佛所。承事供养殖诸善根。是时妙幢菩萨独于静处作是思惟。以何因缘释迦牟尼如来寿命短促唯八十年。复作是念。如佛所说有二因缘得寿命长。云何为二。一者不害生命。二者施他饮食。然释迦牟尼如来。曾于无量百千万亿无数大劫。不害生命行十善道。常以饮食惠施一切饥饿众生。乃至己身血肉骨髓。亦持施与令得饱满。况余饮食。时彼菩萨。于<a>世尊</a>所作是念时。以佛威力其室忽然广博严净。帝青琉璃种种众宝。杂彩间饰如佛<a>净土</a>。有妙香气。过诸天香芬馥充满。于其四面各有上妙师子之座。四宝所成以天宝衣而敷其上。复于此座有妙莲花。种种珍宝以为严饰。量等如来自然显现。于莲花上有四如来。东方不动。南方宝相。西方无量寿。北方天鼓音。是四如来各于其座加趺而坐。放大光明周遍照耀王舍大城。及此三千<a>大千世界</a>。乃至十方恒河沙等诸佛国土。雨诸天花奏诸天乐。尔时于此赡部洲中及三千大千世界。所有众生以佛威力。受胜妙乐无有乏少。若身不具皆蒙具足。盲者能视。聋者得闻。痖者能言。愚者得智。若心乱者得本心。若无衣者得衣服。被恶贱者人所敬。有垢秽者身清洁。于此世间所有利益。未曾有事悉皆显现</p>
<p style="text-align: left">
	　　尔时妙幢菩萨。见四如来及希有事。欢喜踊跃合掌一心。瞻仰诸佛殊胜之相。亦复思惟释迦牟尼如来无量功德。惟于寿命。生疑惑心。云何。如来功德无量寿命短促。唯八十年。尔时四佛。告妙幢菩萨言。善男子。汝今不应思忖如来寿命长短。何以故。善男子。我等不见诸天世间梵魔沙门<a>婆罗门</a>等人及非人。有能算知佛之寿量知其齐限。惟除无上正遍知者。时四如来。欲说<a>释迦牟尼佛</a>所有寿量。以佛威力。欲<a>色界</a>天诸龙鬼神健闼婆阿苏罗揭路茶紧那罗莫呼洛伽。及无量百千亿那庾多菩萨摩诃萨。悉来集会入妙幢菩萨净妙室中。尔时四佛于大众中。欲显释迦牟尼如来所有寿量。而说颂曰</p>
<p style="text-align: left">
	　　一切诸海水　　可知其渧数</p>
<p style="text-align: left">
	　　无有能数知　　释迦之寿量</p>
<p style="text-align: left">
	　　析诸妙高山　　如芥可知数</p>
<p style="text-align: left">
	　　无有能数知　　释迦之寿量</p>
<p style="text-align: left">
	　　一切大地土　　可知其尘数</p>
<p style="text-align: left">
	　　无有能数知　　释迦之寿量</p>
<p style="text-align: left">
	　　假使量虚空　　可得尽边际</p>
<p style="text-align: left">
	　　无有能度知　　释迦之寿量</p>
<p style="text-align: left">
	　　若人住亿劫　　尽力常算数</p>
<p style="text-align: left">
	　　亦复不能知　　世尊之寿量</p>
<p style="text-align: left">
	　　不害众生命　　及施于饮食</p>
<p style="text-align: left">
	　　由斯二种因　　得寿命长远</p>
<p style="text-align: left">
	　　是故大觉尊　　寿命难知数</p>
<p style="text-align: left">
	　　如劫无边际　　寿量亦如是</p>
<p style="text-align: left">
	　　妙幢汝当知　　不应起疑惑</p>
<p style="text-align: left">
	　　最胜寿无量　　莫能知数者</p>
<p style="text-align: left">
	　　尔时妙幢菩萨。闻四如来说释迦牟尼佛寿量无限白言。世尊。云何如来示现如是短促寿量。时四世尊告妙幢菩萨言。善男子。彼释迦牟尼佛于五浊世。出现之时。人寿百年禀性下劣。善根微薄。复无信解。此诸众生。多有我见人见众生寿者。养育邪见我我所见断常见等。为欲利益此诸异生及众外道。如是等类令生正解速得成就无上菩提。是故释迦牟尼如来。示现如是短促寿命。善男子。然彼如来欲令众生见涅槃已。生难遭想忧苦等想。于佛世尊所说经教。速当受持读诵通利。为人解说不生谤毁。是故如来现斯短寿。何以故。彼诸众生若见如来不般涅槃。不生恭敬难遭之想。如来所说甚深经典。亦不受持读诵通利为人宣说。所以者何。以常见佛不尊重故。善男子。譬如有人见其父母。多有财产珍宝丰盈。便于财物不生希有难遭之想。所以者何。于父财物生常想故。善男子。彼诸众生亦复如是。若见如来不入涅槃。不生希有难遭之想。所以者何。由常见故。善男子。譬如有人父母贫穷资财乏少。然彼贫人或诣王家或大臣舍。见其仓库种种珍宝悉皆盈满。生希有心难遭之想。时彼贫人为欲求财。广设方便策勤无怠。所以者何。为舍贫穷受安乐故。善男子。彼诸众生。亦复如是。若见如来入于涅槃。生难遭想乃至忧苦等想。复作是念。于无量劫诸佛如来出现于世。如乌昙跋花时乃一现。彼诸众生发希有心起难遭想。若遇如来心生敬信。闻说正法生实语想。所有经典。悉皆受持。不生毁谤。善男子。以是因缘。彼佛世尊。不久住世。速入涅槃。善男子。是诸如来。以如是等善巧方便。成就众生。尔时四佛。说是语已忽然不现</p>
<p style="text-align: left">
	　　尔时妙幢菩萨摩诃萨。与无量百千菩萨及无量亿那庾多百千众生。俱共往诣鹫峰山中释迦牟尼如来正遍知所。顶礼佛足。在一面立。时妙幢菩萨。以如上事。具白世尊。时四如来。亦诣鹫峰。至释迦牟尼佛所。各随本方。就座而坐。告侍者菩萨言。善男子。汝今可诣释迦牟尼佛所。为我致问。少病少恼。起居轻利。安乐行不。复作是言。善哉善哉。释迦牟尼如来。今可演说金光明经甚深法要。为欲<a>饶益</a>一切众生。除去饥馑。令得安乐。我当随喜时彼侍者。各诣释迦牟尼佛所。顶礼双足。却住一面。俱白佛言。彼天人师致问无量。少病少恼起居轻利安乐行不。复作是言。善哉善哉。释迦牟尼如来。今可演说金光明经甚深法要。为欲利益一切众生。除去饥馑。令得安乐。尔时释迦牟尼如来应正等觉。告彼侍者诸菩萨言。善哉善哉。彼四如来。乃能为诸众生饶益安乐。劝请于我宣扬正法。尔时世尊。而说颂曰</p>
<p style="text-align: left">
	　　我常在鹫山　　宣说此经宝</p>
<p style="text-align: left">
	　　成就众生故　　示现般涅槃</p>
<p style="text-align: left">
	　　凡夫起邪见　　不信我所说</p>
<p style="text-align: left">
	　　为成就彼故　　示现般涅槃</p>
<p style="text-align: left">
	　　时大会中有婆罗门。姓憍陈如名曰法师授记。与无量百千婆罗门众。供养佛已。闻世尊说入般涅槃。涕泪交流前礼佛足白言。世尊。若实如来于诸众生有大慈悲。怜愍利益令得安乐。犹如父母余无等者。能与世间作归依处如净满月。以大智慧能为照明如日初出。普观众生爱无偏党如罗怙罗。惟愿世尊施我一愿。尔时世尊默然而止。佛威力故于此众中。有梨车毗童子名一切众生憙见。语婆罗门憍陈如言。大婆罗门。汝今从佛欲乞何愿。我能与汝。婆罗门言。童子。我欲供养无上世尊。今从如来求请<a>舍利</a>如芥子许。何以故。我曾闻说若善男子善女人。得<a>佛舍利</a>如芥子许恭敬供养。是人当生三十三天而为帝释。是时童子。语婆罗门曰。若欲愿生三十三天受胜报者。应当至心听是金光明最胜王经。于诸经中最为殊胜。难解难入。声闻独觉所不能知。此经能生无量无边福德果报。乃至成办无上菩提。我今为汝略说其事。婆罗门言。善哉童子。此金光明甚深最上难解难入。声闻独觉尚不能知。何况我等边鄙之人。智慧微浅。而能解了。是故。我今求佛舍利如芥子许。持还本处。置宝函中恭敬供养。命终之后得为帝释。常受安乐。云何。汝今不能为我从明行足求斯一愿。作是语已。尔时童子即为婆罗门。而说颂曰</p>
<p style="text-align: left">
	　　恒河駃流水　　可生白莲花</p>
<p style="text-align: left">
	　　黄鸟作白形　　黑鸟变为赤</p>
<p style="text-align: left">
	　　假使赡部树　　可生多罗果</p>
<p style="text-align: left">
	　　朅树罗枝中　　能出庵罗叶</p>
<p style="text-align: left">
	　　斯等希有物　　或容可转变</p>
<p style="text-align: left">
	　　世尊之舍利　　毕竟不可得</p>
<p style="text-align: left">
	　　假使用龟毛　　织成上妙服</p>
<p style="text-align: left">
	　　寒时可被着　　方求佛舍利</p>
<p style="text-align: left">
	　　假使蚊蚋足　　可使成楼观</p>
<p style="text-align: left">
	　　坚固不摇动　　方求佛舍利</p>
<p style="text-align: left">
	　　假使水蛭虫　　口中生白齿</p>
<p style="text-align: left">
	　　长大利如锋　　方求佛舍利</p>
<p style="text-align: left">
	　　假使持兔角　　用成于梯蹬</p>
<p style="text-align: left">
	　　可升上天宫　　方求佛舍利</p>
<p style="text-align: left">
	　　鼠缘此梯上　　除去阿苏罗</p>
<p style="text-align: left">
	　　能障空中月　　方求佛舍利</p>
<p style="text-align: left">
	　　若蝇饮酒醉　　周行村邑中</p>
<p style="text-align: left">
	　　广造于舍宅　　方求佛舍利</p>
<p style="text-align: left">
	　　若使驴唇色　　赤如频婆果</p>
<p style="text-align: left">
	　　善作于歌舞　　方求佛舍利</p>
<p style="text-align: left">
	　　乌与鸺鹠鸟　　同共一处游</p>
<p style="text-align: left">
	　　彼此相顺从　　方求佛舍利</p>
<p style="text-align: left">
	　　假使波罗叶　　可成于伞盖</p>
<p style="text-align: left">
	　　能遮于大雨　　方求佛舍利</p>
<p style="text-align: left">
	　　假令大船舶　　盛满诸财宝</p>
<p style="text-align: left">
	　　能令陆地行　　方求佛舍利</p>
<p style="text-align: left">
	　　假使鹪鹩鸟　　以嘴衔香山</p>
<p style="text-align: left">
	　　随处任游行　　方求佛舍利</p>
<p style="text-align: left">
	　　尔时法师授记婆罗门。闻此颂已亦以伽他。答一切众生憙见童子曰</p>
<p style="text-align: left">
	　　善哉大童子　　此众中吉祥</p>
<p style="text-align: left">
	　　善巧方便心　　得佛无上记</p>
<p style="text-align: left">
	　　如来大威德　　能救护世间</p>
<p style="text-align: left">
	　　仁可至心听　　我今次第说</p>
<p style="text-align: left">
	　　诸佛境难思　　世间无与等</p>
<p style="text-align: left">
	　　法身性<a>常住</a>　　<a>修行</a>无差别</p>
<p style="text-align: left">
	　　诸佛体皆同　　所<a>说法</a>亦尔</p>
<p style="text-align: left">
	　　诸佛无作者　　亦复本无生</p>
<p style="text-align: left">
	　　世尊金刚体　　权现于<a>化身</a></p>
<p style="text-align: left">
	　　是故佛舍利　　无如芥子许</p>
<p style="text-align: left">
	　　佛非血肉身　　云何有舍利</p>
<p style="text-align: left">
	　　方便留身骨　　为益诸众生</p>
<p style="text-align: left">
	　　法身是正觉　　法界即如来</p>
<p style="text-align: left">
	　　此是佛真身　　亦说如是法</p>
<p style="text-align: left">
	　　尔时会中三万二千天子。闻说如来寿命长远。皆发阿耨多罗三藐三菩提心。欢喜踊跃。得未曾有。异口同音。而说颂曰</p>
<p style="text-align: left">
	　　佛不般涅槃　　正法亦不灭</p>
<p style="text-align: left">
	　　为利众生故　　示现有灭尽</p>
<p style="text-align: left">
	　　世尊不思议　　妙体无异相</p>
<p style="text-align: left">
	　　为利众生故　　现种种庄严</p>
<p style="text-align: left">
	　　尔时妙幢菩萨。亲于佛前及四如来并二大士诸天子所。闻说释迦牟尼如来寿量事已。复从座起。合掌恭敬。白佛言。世尊。若实如是。诸佛如来。不般涅槃。无舍利者。云何经中。说有涅槃及佛舍利。令诸人天恭敬供养。过去诸佛。现有身骨。流布于世。人天供养。得福无边。今复言无。致生疑惑。惟愿世尊。哀愍我等。广为分别</p>
<p style="text-align: left">
	　　尔时佛告妙幢菩萨及诸大众。汝等当知。云般涅槃有舍利者。是密意说。如是之义当一心听。善男子。菩萨摩诃萨如是应知。有其十法。能解如来应正等觉真实理趣。说有究竟大般涅槃。云何为十。一者。诸佛如来究竟断尽诸烦恼障所知障故。名为涅槃。二者。诸佛如来善能解了有情无性及法无性故。名为涅槃。三者。能转身依及法依故。名为涅槃。四者。于诸有情任运休息化因缘故。名为涅槃。五者证得真实无差别相平等法身故。名为涅槃。六者。了知<a>生死</a>及以涅槃无二性故。名为涅槃。七者。于一切法。了其根本。证清净故。名为涅槃。八者。于一切法无生无灭善修行故。名为涅槃。九者。真<a>如法</a>界实际平等。得正智故。名为涅槃。十者。于诸法性及涅槃性。得无差别故。名为涅槃。是谓十法说有涅槃</p>
<p style="text-align: left">
	　　复次善男子。菩萨摩诃萨。如是应知。复有十法。能解如来应正等觉真实理趣。说有究竟大般涅槃。云何为十。一者。一切烦恼。以乐欲为本从乐欲生。诸佛世尊断乐欲故。名为涅槃。二者。以诸如来断诸乐欲。不取一法以不取故。无去无来。无所取故。名为涅槃。三者。以无去来及无所取。是则法身不生不灭无生灭故。名为涅槃。四者。此无生灭非言所宣。言语断故。名为涅槃。五者无有我人。惟法生灭得转依故。名为涅槃。六者。烦恼随惑。皆是客尘。法性是主。无来无去。佛了知故。名为涅槃。七者。真如是实。余皆虚妄。实性体者即是真如。真如性者。即是如来。名为涅槃。八者。实际之性。无有戏论。惟独如来证实际法。戏论永断。名为涅槃。九者。无生是实。生是虚妄。愚痴之人。漂溺生死。如来体实无有虚妄。名为涅槃。十者。不实之法。是从缘生。真实之法。不从缘起。如来法身。体是真实。名为涅槃。善男子。是谓十法说有涅槃</p>
<p style="text-align: left">
	　　复次善男子。菩萨摩诃萨。如是应如。复有十法。能解如来应正等觉真实理趣。说有究竟大般涅槃。云何为十。一者。如来善知施及施果。<a>无我</a>我所。此施及果。不正分别永除灭故。名为涅槃。二者。如来善知戒及戒果。无我我所。此戒及果。不正分别永除灭故。名为涅槃。三者。如来善知忍及忍果。无我我所。此忍及果。不正分别永除灭故。名为涅槃。四者。如来善知勤及勤果。无我我所。此勤及果。不正分别永除灭故。名为涅槃。五者。如来善知定及定果。无我我所。此定及果。不正分别永除灭故。名为涅槃。六者。如来善知慧及慧果。无我我所。此慧及果不。正分别永除灭故。名为涅槃。七者。诸佛如来。善能了知一切有情非有情。一切诸法皆无性。不正分别。永除灭故。名为涅槃。八者。若自爱者。便起追求。由追求故。受众苦恼。诸佛如来。除自爱故。永绝追求。无追求故。名为涅槃。九者。有为之法。皆有数量。无为法者。数量皆除。佛离有为证无为法。无数量故。名为涅槃。十者。如来了知有情及法。体性皆空。离空非有。空性即是真法身故。名为涅槃。善男子。是谓十法说有涅槃</p>
<p style="text-align: left">
	　　复次善男子。岂惟如来不般涅槃。是为希有。复有十种希有之法。是如来行。云何为十。一者。生死过失。涅槃寂静。由于生死及以涅槃证平等故。不处<a>流转</a>。不住涅槃。于诸有情。不生厌背。是如来行。二者。佛于众生不作是念。此诸愚夫行颠倒见。为诸烦恼之所缠迫。我今开悟令其解脱。然由往昔慈善根力。于彼有情。随其根性意乐胜解。不起分别。任运济度示教利喜。尽未来际。无有穷尽。是如来行。三者。佛无是念。我今演说十二分教。利益有情。然由往昔慈善根力。为彼有情广说。乃至尽未来际。无有穷尽。是如来行。四者。佛无是念。我今往彼城邑聚落。王及大臣婆罗门刹帝利薜舍戍达罗等舍。从其乞食。然由往昔身语意行惯习力故。任运诣彼。为利益事。而行乞食。是如来行。五者。如来之身。无有饥渴。亦无便利羸惫之相。虽行乞取。而无所食。亦无分别。然为任运利益有情。示有食相。是如来行。六者。佛无是念。此诸众生。有上中下。随彼机性。而为说法。然佛世尊无有分别。随其器量。善应机缘。为彼说法。是如来行。七者。佛无是念。此类有情。不恭敬我。常于我所。出呵骂言。不能与彼共为言论。彼类有情。恭敬于我。常于我所。共相赞叹。我当与彼共为言说。然而如来起慈悲心。平等无二。是如来行。八者。诸佛如来。无有爱憎。憍慢贪惜及诸烦恼。然而如来常乐寂静。赞叹少欲。离诸諠闹。是如来行。九者。如来无有一法不知。不善通达。于一切处镜智现前无有分别。然而如来。见彼有情所作事业。随彼意转方便诱引。令得出离。是如来行。十者。如来。若见一分有情得富盛时。不生欢喜。见其衰损。不起忧戚。然而如来见彼有情修习正行。无碍大慈。自然救摄。若见有情修习邪行。无碍大悲自然救摄。是如来行。善男子。如是当知。如来应正等觉。说有如是无边正行。汝等当知。是谓涅槃真实之相。或时见有般涅槃者。是权方便。及留舍利令诸有情。恭敬供养。皆是如来慈善根力。若供养者于未来世。远离八难。逢值诸佛。遇善知识不失善心。福报无边速当出离。不为生死之所缠缚。如是妙行。汝等勤修。勿为放逸</p>
<p style="text-align: left">
	　　尔时妙幢菩萨。闻佛亲说不般涅槃及甚深行。合掌恭敬白言。我今始知如来大师不般涅槃。及留舍利普益众生。身心踊悦。叹未曾有。说是如来寿量品时。无量无数无边众生。皆发无等等阿耨多罗三藐三菩提心。时四如来忽然不现。妙幢菩萨。礼佛足已。从座而起还其本处</p>
				</div></div><hr><script charset='utf-8' src='../../js/footer.js'></script></body></html>