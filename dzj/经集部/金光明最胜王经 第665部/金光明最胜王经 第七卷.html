<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修金光明最胜王经 第七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>金光明最胜王经 第七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>金光明最胜王经 第七卷</strong></p>
<p style="text-align: left">
	　　大唐<a>三藏</a><a>沙门</a>义净奉　制译</p>
<p style="text-align: left">
	　　无染着陀罗尼品第十三</p>
<p style="text-align: left">
	　　尔时<a>世尊</a>。告具寿<a>舍利子</a>。今有法门。名无染着陀罗尼。是诸<a>菩萨</a>所<a>修行</a>法。过去菩萨之所受持。是菩萨母。说是语已。具寿<a>舍利</a>子。白佛言。世尊。陀罗尼者。是何句义。世尊。陀罗尼者。非方处。非非方处。作是语已。佛告舍利子。善哉善哉。舍利子。汝于大乘。已能发起。信解大乘。尊重大乘。如汝所说。陀罗尼者。非方处。非非方处。非法非非法。非过去非未来非现在非事非非事。非缘非非缘。非行非非行。无有法生亦无法灭。然为利益诸菩萨故。作如是说。于此陀罗尼功用。正道理趣势力安立。即是诸佛功德。诸佛禁戒。诸佛所学。诸佛秘意。诸佛生处。故名无染着陀罗尼最妙法门。作是语已。舍利子白佛言。世尊。惟愿善逝。为我说此陀罗尼法。若诸菩萨能安住者。于无上菩提。不复退转。成就正愿。得无所依。自性辩才。获希有事。安住圣道。皆由得此陀罗尼故。佛告舍利子。善哉善哉。如是如是。如汝所说。若有菩萨。得此陀罗尼者。应知。是人与佛无异。若有供养尊重承事供给此菩萨者。应知。即是供养于佛。舍利子。若有余人。闻此陀罗尼。受持读诵生信解者。亦应如是恭敬供养。与佛无异。以是因缘获无上果。尔时世尊。即为演说陀罗尼曰</p>
<p style="text-align: left">
	　　怛侄他　删陀喇儞　嗢多喇儞　　苏三钵啰底瑟耻哆　　苏那么　　苏钵喇底瑟耻哆鼻逝也　跋罗　萨底也　钵喇底慎若　苏阿　嚧诃　慎若那末底　嗢波弹儞　阿伐那末底　阿毗师弹儞　阿鞞毗耶诃啰　输婆　伐底　苏尼室唎多(引)薄虎郡社(引)阿毗婆[马*犬](引)莎诃</p>
<p style="text-align: left">
	　　佛告舍利子。此无染着陀罗尼句。若有菩萨。能善安住能正受持者。当知。是人若于一劫若百劫若千劫若百千劫。所发正愿。无有穷尽。身亦不被刀杖毒药水火猛兽之所损害。何以故。舍利子。此无染着陀罗尼。是过去诸佛母。未来诸佛母。现在诸佛母。舍利子。若复有人以十阿僧企耶三千<a>大千世界</a>满中七宝。奉施诸佛。及以上妙衣服饮食。种种供养经无数劫。若复有人。于此陀罗尼。乃至一句能受持者。所生之福。倍多于彼。何以故。舍利子。此无染着陀罗尼甚深法门。是诸佛母故。时具寿舍利子及诸大众。闻是法已皆大<a>欢喜</a>。咸愿受持</p>
<p style="text-align: left">
	　　金光明最胜王经如意宝珠品第十四</p>
<p style="text-align: left">
	　　尔时世尊。于大众中。告阿难陀曰。汝等当知有陀罗尼。名如意宝珠。远离一切灾厄。亦能遮止诸恶雷电。过去如来应正等觉所共宣说。我于今时。于此经中。亦为汝等大众宣说。能于人天。为大利益。哀愍<a>世间</a>。拥护一切。令得安乐。时诸大众及阿难陀。闻佛语已。各各至诚。瞻仰世尊。听受神咒。佛言。汝等谛听。于此东方有光明电王名阿揭多。南方有光明电王名设羝噜。西方有光明电王名主多光。北方有光明电王名苏多末尼。若有善男子善女人。得闻如是电王名字。及知方处者。此人即便远离一切怖畏之事。及诸灾横悉皆消殄若于住处书此四方电王名者。于所住处无雷电怖。亦无灾厄及诸障恼。非时抂死悉皆远离。尔时世尊即说咒曰</p>
<p style="text-align: left">
	　　怛侄他　儞弭　儞弭　儞弭　尼民达哩　窒哩卢迦　卢羯儞　窒哩输攞波儞　曷[口*洛]叉　曷[口*洛]叉</p>
<p style="text-align: left">
	　　我某甲及此住处一切恐怖所有苦恼雷电霹雳乃至抂死悉皆远离莎诃</p>
<p style="text-align: left">
	　　尔时观<a>自在</a>菩萨摩诃萨。在大众中。即从座起偏袒右肩。合掌恭敬。白佛言。世尊。我今亦于佛前。略说如意宝珠神咒。于诸人天为大利益。哀愍世间。拥护一切。令得安乐。有大威力。所求如意。即说咒曰</p>
<p style="text-align: left">
	　　怛侄他　喝帝　毗喝帝　儞喝帝　钵喇窒体鸡　钵喇底(丁履反)蜜窒囇　戍提　目羝毗末丽　钵喇婆莎(苏活反)囇　安茶(入声)囇般茶囇(平声)　税帝　般茶啰婆死儞　喝囇羯茶(引)囇　劫毕丽　　冰揭罗恶绮　达地目企　曷[口*洛]叉　曷[口*洛]叉</p>
<p style="text-align: left">
	　　我某甲。及此住处。一切恐怖所有苦恼。乃至抂死。悉皆远离。愿我莫见<a>罪恶</a>之事。常蒙圣观自在菩萨大悲威光之所护念。莎诃</p>
<p style="text-align: left">
	　　尔时。执金刚秘密主菩萨。即从座起。合掌恭敬。白佛言。世尊。我今亦说陀罗尼咒。名曰无胜。于诸人天。为大利益。哀愍世间。拥护一切。有大威力。所求如愿。即说咒曰</p>
<p style="text-align: left">
	　　怛侄他　母儞母儞　母尼囇　末底末底　苏末底　莫诃末底　呵呵呵　磨婆　以那悉底帝(引)　波跛　跋折攞波儞　恶甜(火含反)侄[口*栗]茶(上)莎诃</p>
<p style="text-align: left">
	　　世尊。我此神咒。名曰无胜拥护。若有男女。一心受持。书写读诵。忆念不忘。我于昼夜。常护是人。于一切恐怖乃至抂死。悉皆远离</p>
<p style="text-align: left">
	　　尔时索诃世界主梵天王。即从座起。合掌恭敬白佛言。世尊。我亦有陀罗尼微妙法门。于诸人天为大利益。哀愍世间。拥护一切。有大威力。所求如愿。即说咒曰</p>
<p style="text-align: left">
	　　怛侄他　醯哩　弭哩　地哩　莎诃　跋啰甜魔布囇　跋啰甜么末泥　跋啰甜么揭鞞　补涩跛僧悉怛囇　莎诃</p>
<p style="text-align: left">
	　　世尊我此神咒。名曰梵治。悉能拥护持是咒者。令离忧恼及诸罪业。乃至抂死悉皆远离</p>
<p style="text-align: left">
	　　尔时<a>帝释天</a>主。即从座起。合掌恭敬白佛言。世尊。我亦有陀罗尼。名跋折罗扇儞。是大明咒。能除一切恐怖厄难。乃至抂死。悉皆远离。拔苦与乐。利益人天。即说咒曰</p>
<p style="text-align: left">
	　　怛侄他　毗儞　婆喇儞　畔陀么弹滞磨腻儞[打-丁+致]　尔瞿哩　健陀哩　旃茶哩　摩登耆(上)卜羯死　萨啰跋[口*束*页]鞞(去)　呬娜末低　答么　嗢多喇儞　莫呼喇儞　达喇儞　计斫羯啰婆抧　舍伐哩　奢伐哩　莎诃</p>
<p style="text-align: left">
	　　尔时多闻天王。持国天王。<a>增长天王</a>。广目天王。俱从座起。合掌恭敬白佛言。世尊。我今亦有神咒。名施一切众生<a>无畏</a>。于诸苦恼。常为拥护。令得安乐。增益<a>寿命</a>。无诸患苦。乃至抂死。悉皆远离。即说咒曰</p>
<p style="text-align: left">
	　　怛侄他补涩闭　苏补涩闭　度么钵喇呵囇　阿[口*离]耶钵喇设悉帝　扇帝涅　目帝忙揭例窣睹帝　悉哆鼻帝　　莎诃</p>
<p style="text-align: left">
	　　尔时复有诸大龙王。所谓末那斯龙王。电光龙王。无热池龙王。电舌龙王。妙光龙王。俱从座起。合掌恭敬白佛言。世尊。我亦有如意宝珠陀罗尼。能遮恶电除诸恐怖。能于人天为大利益。哀愍世间。拥护一切。有大威力。所求如愿。乃至抂死悉皆远离。一切毒药皆令止息。一切造作蛊道咒术。不吉祥事悉令除灭。我今以此神咒奉献世尊。惟愿哀愍慈悲纳受。当令我等离此龙趣永舍悭贪。何以故。由此悭贪于<a>生死</a>中受诸苦恼。我等愿断悭贪种子。即说咒曰</p>
<p style="text-align: left">
	　　怛侄他　阿折囇　阿末囇　阿蜜[口*栗]谛　恶叉裔　阿弊裔　奔尼钵唎耶栗谛　萨婆波跛　钵唎苫摩尼裔　莎诃　阿离裔般豆　苏波尼裔莎诃</p>
<p style="text-align: left">
	　　世尊。若有善男子善女人。口中说此陀罗尼。明咒。或书经卷。受持读诵。恭敬供养者。终无雷电霹雳及诸恐怖苦恼忧患。乃至抂死悉皆远离。所有毒药蛊魅厌祷。害人虎狼师子毒蛇之类。乃至蚊虻悉不为害</p>
<p style="text-align: left">
	　　尔时世尊普告大众。善哉善哉。此等神咒皆有大力。能随众生心所求事。悉令<a>圆满</a>。为大利益。除不至心。汝等勿疑。时诸大众闻佛语已欢喜信受</p>
<p style="text-align: left">
	　　金光明最胜王经大辩才天女品第十五之一</p>
<p style="text-align: left">
	　　尔时大辩才天女。于大众中。即从座起。顶<a>礼佛</a>足白佛言。世尊。若有法师。说是金光明最胜王经者。我当益其智慧。具足庄严言说之辩。若彼法师于此经中文字句义。所有忘失皆令忆持能善开悟。复与陀罗尼总持无碍。又此金光明最胜王经。为彼有情已于百千佛所。种诸善根常受持者。于赡部洲。广行流布。不速隐没。复令无量有情闻是经典。皆得不可思议捷利辩才。无尽大慧。善解众论及诸伎术。能出生死。速趣无上正等菩提。于现世中。增益寿命。资身之具悉令圆满。世尊。我当为彼持经法师及余有情。于此经典乐听闻者。说其咒药洗浴之法。彼人所有恶星灾变与初生时星属相违。疫病之苦斗诤战阵。恶梦鬼神蛊毒厌魅咒术起尸。如是诸恶为障难者。悉令除灭。诸有智者。应作如是洗浴之法。当取香药三十二味。所谓</p>
<p style="text-align: left">
	　　菖蒲(跋者)牛黄(瞿卢折娜)苜蓿香(塞毕力迦)麝香(莫迦婆伽)雄黄(末[木*奈]眵罗)合昬树(尸利洒)白及(因达啰喝悉哆)芎藭(阇莫迦)[狂-王+苟]杞根(苫弭)松脂(室利薜瑟得迦)桂皮(咄者)香<a>附子</a>(目窣哆)<a>沉香</a>(恶揭噜)栴檀(栴檀娜)零凌香(多揭罗)丁子(索瞿者)郁金(茶矩么)婆律膏(揭罗娑)苇香(捺剌柁)竹黄([勿*鸟]路战娜)细豆蔻(苏泣迷罗)甘松(苦弭哆)<a>藿香</a>(钵怛罗)茅根香(嗢尸罗)叱脂(萨洛计)艾纳(世黎也)安息香(窭具攞)芥子(萨利杀跛)马芹(叶婆儞)龙花须(那伽鸡萨罗)白胶(萨折罗婆)青木(矩瑟侘)皆等分</p>
<p style="text-align: left">
	　　以布洒星日。一处捣筛。取其香末。当以此咒咒一百八遍。咒曰</p>
<p style="text-align: left">
	　　怛侄他　苏讫栗帝　讫栗帝讫栗帝劫摩怛里　缮怒羯啰滞　郝羯喇滞　因达啰阇利腻　铄羯[口*阑]滞　钵设侄囇　阿伐底羯细　计娜矩睹矩睹　脚迦鼻囇　劫鼻囇劫鼻囇劫毗啰末底(丁里反)　尸罗末底那底度啰末底哩　波伐雉畔稚囇　室囇室囇萨底悉体羝莎诃</p>
<p style="text-align: left">
	　　若乐<a>如法</a>洗浴时　　应作坛场方八肘</p>
<p style="text-align: left">
	　　可于寂静安隐处　　念所求事不离心</p>
<p style="text-align: left">
	　　应涂牛粪作其坛　　于上普散诸花彩</p>
<p style="text-align: left">
	　　当以净洁金银器　　盛满美味并乳蜜</p>
<p style="text-align: left">
	　　于彼坛场四门所　　四人守<a>护法</a>如常</p>
<p style="text-align: left">
	　　令四童子好严身　　各于一角持瓶水</p>
<p style="text-align: left">
	　　于此常烧安息香　　五音之乐声不绝</p>
<p style="text-align: left">
	　　幡盖庄严悬缯彩　　安在坛场之四边</p>
<p style="text-align: left">
	　　复于场内置明镜　　利刀兼箭各四枚</p>
<p style="text-align: left">
	　　于坛中心埋大盆　　应以漏版安其上</p>
<p style="text-align: left">
	　　用前香末以和汤　　亦复安在于坛内</p>
<p style="text-align: left">
	　　既作如斯布置已　　然后诵咒结其坛</p>
<p style="text-align: left">
	　　结界咒曰</p>
<p style="text-align: left">
	　　怛侄他　頞喇计　娜也泥(去)　呬囇弭囇只囇　企企囇莎诃</p>
<p style="text-align: left">
	　　如是结界已　　方入于坛内</p>
<p style="text-align: left">
	　　咒水<a>三七</a>遍　　散洒于四方</p>
<p style="text-align: left">
	　　次可咒香汤　　满一百八遍</p>
<p style="text-align: left">
	　　四边安幔障　　然后洗浴身</p>
<p style="text-align: left">
	　　咒水咒汤咒曰</p>
<p style="text-align: left">
	　　怛侄他(一)索揭智(贞励反下同二)毗揭智(三)毗揭荼伐底(四)莎诃(五)</p>
<p style="text-align: left">
	　　若洗浴讫。其洗浴汤及坛场中供养饮食。弃河池内。余皆收摄。如是浴已。方着净衣。既出坛场。入净室内。咒师教其发弘誓愿。永断众恶常修诸善。于诸有情兴大悲心。以是因缘。当获无量随心福报。复说颂曰</p>
<p style="text-align: left">
	　　若有病苦诸众生　　种种方药治不差</p>
<p style="text-align: left">
	　　若依如是洗浴法　　并复读诵斯经典</p>
<p style="text-align: left">
	　　常于日夜念不散　　专想殷勤生<a>信心</a></p>
<p style="text-align: left">
	　　所有患苦尽消除　　<a>解脱</a>贫穷足财宝</p>
<p style="text-align: left">
	　　四方星辰及日月　　威神拥护得延年</p>
<p style="text-align: left">
	　　吉祥安隐福德增　　灾变厄难皆除遣</p>
<p style="text-align: left">
	　　次诵护身咒三七遍。咒曰</p>
<p style="text-align: left">
	　　怛侄他　三谜　毗三谜　莎诃　索揭滞毗揭滞　莎诃　毗揭茶(亭耶反)伐底　莎诃娑揭啰　三步多也莎诃　塞建陀　摩多也莎诃　尼攞建佗也　莎诃　阿钵啰市哆　毗[口*梨]耶也　莎诃　呬摩槃哆　三步多也　莎诃　阿儞蜜攞　　薄怛啰也　　莎诃　南谟薄伽伐都　跋啰甜摩写莎诃　南谟萨啰酸(苏活)底　莫诃提鼻裔莎诃　悉甸睹漫(此云成就我某甲)曼怛啰钵拖莎诃　怛喇睹仳侄哆　跋啰甜摩奴末睹　莎诃</p>
<p style="text-align: left">
	　　尔时大辩才天女。说洗浴法坛场咒已。前礼佛足白佛言。世尊。若有苾刍苾刍尼。邬波索迦。邬波斯迦。受持读诵书写流布是妙经王。如说<a>行者</a>。若在城邑聚落旷野山林僧尼住处。我为是人。将诸眷属。作天伎乐。来诣其所。而为拥护。除诸病苦。流星变怪。疫疾斗诤王。法所拘。恶梦恶神为障碍者。蛊道厌术。悉皆除殄。<a>饶益</a>是等持经之人。苾刍等众及诸听者。皆令速渡生死大海。不退菩提</p>
<p style="text-align: left">
	　　尔时世尊闻是说已。赞辩才天女言。善哉善哉。天女。汝能安乐利益无量无边有情。说此神咒及以香水坛场法式。果报难思。汝当拥护最胜经王。勿令隐没常得<a>流通</a>。尔时大辩才天女。礼佛足已还复本座</p>
<p style="text-align: left">
	　　尔时法师授记憍陈如<a>婆罗门</a>。承佛威力于大众前。赞请辩才天女曰</p>
<p style="text-align: left">
	　　聪明勇进辩才天　　人天供养悉应受</p>
<p style="text-align: left">
	　　名闻世间遍充满　　能与一切众生愿</p>
<p style="text-align: left">
	　　依高山顶胜住处　　葺茅为室在中居</p>
<p style="text-align: left">
	　　恒结软草以为衣　　在处常翘于一足</p>
<p style="text-align: left">
	　　诸天大众皆来集　　咸同一心申赞请</p>
<p style="text-align: left">
	　　惟愿智慧辩才天　　以妙言词施一切</p>
<p style="text-align: left">
	　　尔时辩才天女。即便受请为说咒曰</p>
<p style="text-align: left">
	　　怛侄他慕囇只囇　阿伐帝(贞励)阿伐吒伐底(丁里下同)馨遇[口*(隶-木+士)]名具[口*(隶-木+士)]　名具罗伐底　鸯具师　末唎只三末底　毗三末底恶近(入)　唎莫近唎怛啰只　怛啰者伐　底质质哩室里蜜里　末难地　昙(去)末唎只　八啰拏毕唎裔　卢迦逝瑟跇(丑世反)　卢迦失囇瑟耻　卢迦毕唎裔　悉驮跋唎帝　毗么目企(轻利反)输只折唎　阿钵唎底喝帝　阿钵喇底喝哆勃地　南母只　南母只　莫诃提鼻钵喇底近(入)唎昬(火恨)拏(上)南摩塞迦啰　我某甲勃地　达哩奢呬　勃地　阿钵喇底喝哆　婆(上)跋睹　帀婆谜毗输侄睹　舍悉怛啰输路迦　曼怛啰毕得迦　迦婢耶地数　怛侄他　莫诃钵喇婆鼻　呬里蜜里呬里蜜里　毗折喇睹谜勃地　我某甲勃地输提　薄伽伐点　提毗焰　萨罗酸(苏活)点(丁焰反)羯啰(鲁家)滞鸡由囇鸡由啰末底　呬里蜜里呬里蜜里　阿婆诃耶弭　莫诃提鼻勃陀萨帝娜　达摩萨帝娜　<a>僧伽</a>萨帝娜因达啰萨帝娜　跋喽拏萨帝娜　裔芦鸡萨底婆地娜　羝钐(引)萨帝娜　萨底伐者泥娜阿婆诃耶弭　莫诃提鼻　呬哩蜜哩呬哩蜜哩　毗折喇睹　我某甲勃地　南谟薄伽伐底(丁利反)莫诃提鼻　萨啰酸底　悉甸睹　曼怛啰钵陀弥　莎诃</p>
<p style="text-align: left">
	　　尔时辩才天女。说是咒已。告婆罗门言。善哉大士。能为众生。求妙辩才及诸珍宝<a>神通</a>智慧。广利一切。速证菩提。如是应知。受持法式。即说颂曰</p>
<p style="text-align: left">
	　　先可诵此陀罗尼　　令使纯熟无谬失</p>
<p style="text-align: left">
	　　归敬三宝诸天众　　请求加护愿随心</p>
<p style="text-align: left">
	　　敬礼诸佛及法宝　　菩萨独觉声闻众</p>
<p style="text-align: left">
	　　次礼梵王并帝释　　及护世者四天王</p>
<p style="text-align: left">
	　　一切常修梵行人　　悉可至诚殷重敬</p>
<p style="text-align: left">
	　　可于寂静兰若处　　大声诵前咒赞法</p>
<p style="text-align: left">
	　　应在佛像天龙前　　随其所有修供养</p>
<p style="text-align: left">
	　　于彼一切众生类　　发起慈悲哀愍心</p>
<p style="text-align: left">
	　　世尊妙相紫金身　　系想<a>正念</a>心无乱</p>
<p style="text-align: left">
	　　世尊护念说教法　　随彼根机令习定</p>
<p style="text-align: left">
	　　于其句义善思惟　　复依空性而修习</p>
<p style="text-align: left">
	　　应在世尊形像前　　一心正念而安坐</p>
<p style="text-align: left">
	　　即得妙智三摩地　　并获最胜陀罗尼</p>
<p style="text-align: left">
	　　如来金口演<a>说法</a>　　妙响调伏诸人天</p>
<p style="text-align: left">
	　　舌相<a>随缘</a>现希有　　广长能覆三千界</p>
<p style="text-align: left">
	　　如是诸佛妙音声　　至诚忆念心无畏</p>
<p style="text-align: left">
	　　诸佛皆由发弘愿　　得此舌相不思议</p>
<p style="text-align: left">
	　　宣说诸法皆非有　　譬如<a>虚空</a>无所著</p>
<p style="text-align: left">
	　　诸佛音声及舌相　　系念思量愿圆满</p>
<p style="text-align: left">
	　　若见供养辩才天　　或见<a>弟子</a>随师教</p>
<p style="text-align: left">
	　　授此秘法令修学　　尊重随心皆得成</p>
<p style="text-align: left">
	　　若人欲得最上智　　应当一心持此法</p>
<p style="text-align: left">
	　　增长福智诸功德　　必定成就勿生疑</p>
<p style="text-align: left">
	　　若求财者得多财　　求名称者获名称</p>
<p style="text-align: left">
	　　求出离者得解脱　　必定成就勿生疑</p>
<p style="text-align: left">
	　　无量无边诸功德　　随其内心之所愿</p>
<p style="text-align: left">
	　　若能如是依行者　　必得成就勿生疑</p>
<p style="text-align: left">
	　　当于净处着净衣　　应作坛场随大小</p>
<p style="text-align: left">
	　　以四净瓶盛美味　　香花供养可随时</p>
<p style="text-align: left">
	　　悬诸缯彩并幡盖　　涂香末香遍严饰</p>
<p style="text-align: left">
	　　供养佛及辩才天　　求见天身皆遂愿</p>
<p style="text-align: left">
	　　应三七日诵前咒　　可对大辩天神前</p>
<p style="text-align: left">
	　　若其不见此天神　　应更用<a>心经</a>九日</p>
<p style="text-align: left">
	　　于后夜中犹不见　　更求清净胜妙处</p>
<p style="text-align: left">
	　　如法应画辩才天　　供养诵持心无舍</p>
<p style="text-align: left">
	　　昼夜不生于<a>懈怠</a>　　自利利他无穷尽</p>
<p style="text-align: left">
	　　所获果报施群生　　于所求愿皆成就</p>
<p style="text-align: left">
	　　若不遂意经三月　　六月九月或一年</p>
<p style="text-align: left">
	　　殷勤求请心不移　　天眼他心皆悉得</p>
<p style="text-align: left">
	　　尔时憍陈如婆罗门。闻是说已。欢喜踊跃叹未曾有。告诸大众作如是言。汝等人天一切大众。如是当知。皆一心听。我今更欲依世谛法赞彼胜妙辩才天女。即说颂曰</p>
<p style="text-align: left">
	　　敬礼天女那罗延　　于世界中得自在</p>
<p style="text-align: left">
	　　我今赞叹彼尊者　　皆如往昔仙人说</p>
<p style="text-align: left">
	　　吉祥成就心安隐　　聪明惭愧有名闻</p>
<p style="text-align: left">
	　　为母能生于世间　　勇猛常行大精进</p>
<p style="text-align: left">
	　　于军阵处战恒胜　　长养调伏心慈忍</p>
<p style="text-align: left">
	　　现为阎罗之长姊　　常着青色野蚕衣</p>
<p style="text-align: left">
	　　好丑容仪皆具有　　眼目能令见者怖</p>
<p style="text-align: left">
	　　无量胜行超世间　　归信之人咸摄受</p>
<p style="text-align: left">
	　　或在山岩深险处　　或居坎窟及河边</p>
<p style="text-align: left">
	　　或在大树诸<a>丛林</a>　　天女多依此中住</p>
<p style="text-align: left">
	　　假使山林野人辈　　亦常供养于天女</p>
<p style="text-align: left">
	　　以孔雀羽作幡旗　　于一切时常护世</p>
<p style="text-align: left">
	　　师子虎狼恒围绕　　牛羊鸡等亦相依</p>
<p style="text-align: left">
	　　振大铃铎出音声　　频陀山众皆闻响</p>
<p style="text-align: left">
	　　或执三戟头圆髻　　左右恒持日月旗</p>
<p style="text-align: left">
	　　黑月九日十一日　　于此时中当供养</p>
<p style="text-align: left">
	　　或现婆苏大天女　　见有斗战心常愍</p>
<p style="text-align: left">
	　　观察一切有情中　　天女最胜无过者</p>
<p style="text-align: left">
	　　权现牧牛欢喜女　　与天战时常得胜</p>
<p style="text-align: left">
	　　能久安住于世间　　亦为和忍及暴恶</p>
<p style="text-align: left">
	　　大婆罗门四明法　　幻化咒等悉皆通</p>
<p style="text-align: left">
	　　于天仙中得自在　　能为种子及大地</p>
<p style="text-align: left">
	　　诸天女等集会时　　如大海潮必来应</p>
<p style="text-align: left">
	　　于诸龙神药叉众　　咸为上首能调伏</p>
<p style="text-align: left">
	　　于诸女中最梵行　　出言犹如世间主</p>
<p style="text-align: left">
	　　于王住处如莲华　　若在河津喻桥栰</p>
<p style="text-align: left">
	　　面貌犹如盛满月　　具足多闻作依处</p>
<p style="text-align: left">
	　　辩才胜出若高峰　　念者皆与为洲渚</p>
<p style="text-align: left">
	　　阿苏罗等诸天众　　咸共称赞其功德</p>
<p style="text-align: left">
	　　乃至千眼帝释主　　以殷重心而观察</p>
<p style="text-align: left">
	　　众生若有悕求事　　悉能令彼速得成</p>
<p style="text-align: left">
	　　亦令聪辩具闻持　　于大地中为第一</p>
<p style="text-align: left">
	　　于此十方世界中　　如大灯明常普照</p>
<p style="text-align: left">
	　　乃至神鬼诸禽兽　　咸皆遂彼所求心</p>
<p style="text-align: left">
	　　于诸女中若山峰　　同昔仙人久住世</p>
<p style="text-align: left">
	　　如少女天常离欲　　实语犹如大世主</p>
<p style="text-align: left">
	　　普见世间差别类　　乃至欲界诸天宫</p>
<p style="text-align: left">
	　　唯有天女独称尊　　不见有情能胜者</p>
<p style="text-align: left">
	　　若于战阵恐怖处　　或见堕在火坑中</p>
<p style="text-align: left">
	　　河津险难贼盗时　　悉能令彼除怖畏</p>
<p style="text-align: left">
	　　或被王法所枷缚　　或为怨仇行杀害</p>
<p style="text-align: left">
	　　若能专注心不移　　决定解脱诸忧苦</p>
<p style="text-align: left">
	　　于<a>善恶</a>人皆拥护　　慈悲愍念常现前</p>
<p style="text-align: left">
	　　是故我以至诚心　　稽首归依大天女</p>
<p style="text-align: left">
	　　尔时婆罗门。复以咒赞天女曰</p>
<p style="text-align: left">
	　　敬礼敬礼世间尊　　于诸母中最为胜</p>
<p style="text-align: left">
	　　三种世间咸供养　　面貌容仪人乐观</p>
<p style="text-align: left">
	　　种种妙德以严身　　目如修广青莲叶</p>
<p style="text-align: left">
	　　福智光明名称满　　譬如无价末尼珠</p>
<p style="text-align: left">
	　　我今赞叹最胜者　　悉能成办所求心</p>
<p style="text-align: left">
	　　真实功德妙吉祥　　譬如莲花极清净</p>
<p style="text-align: left">
	　　身色端严皆乐见　　众相希有不思议</p>
<p style="text-align: left">
	　　能放无垢智光明　　于诸念中为最胜</p>
<p style="text-align: left">
	　　犹如师子兽中上　　常以八臂自庄严</p>
<p style="text-align: left">
	　　各持弓箭刀矟斧　　长杵铁轮并罥索</p>
<p style="text-align: left">
	　　端正乐见如满月　　言词无滞出和音</p>
<p style="text-align: left">
	　　若有众生心愿求　　善事<a>随念</a>令圆满</p>
<p style="text-align: left">
	　　帝释诸天咸供养　　皆共称赞可归依</p>
<p style="text-align: left">
	　　众德能生不思议　　一切时中起恭敬</p>
<p style="text-align: left">
	　　莎诃(此上咒诵是咒亦是赞若持咒时必先诵之)</p>
<p style="text-align: left">
	　　若欲祈请辩才天　　依此咒赞言词句</p>
<p style="text-align: left">
	　　晨朝清净至诚诵　　于所求事悉随心</p>
<p style="text-align: left">
	　　尔时佛告婆罗门。善哉善哉。汝能如是利益众生施与安乐。赞彼天女。请求加护获福无边(此品咒法有略有广或开或合前后不同梵本既多但依一译后勘者知之)</p>
				</div></div><hr><script charset='utf-8' src='../../js/footer.js'></script></body></html>