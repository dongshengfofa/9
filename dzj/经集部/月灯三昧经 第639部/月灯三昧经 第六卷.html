<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修月灯三昧经 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>月灯三昧经 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>月灯三昧经 第六卷</strong></p>
<p style="text-align: left">
	　　高齐<a>天竺</a><a>三藏</a>那连提耶舍译</p>
<p style="text-align: left">
	　　尔时<a>世尊</a>复告月光童子言。<a>菩萨</a>摩诃萨应当成就善巧方便。童子。云何菩萨摩诃萨成就善巧方便。童子。是菩萨摩诃萨。于一切众生所而起亲想。是诸众生所有善聚而生<a>随喜</a>。昼夜六时于彼福德而生随喜缘一切智以缘一切智心于一切众生所而生福德。是菩萨以此善根速得此三昧。成阿耨多罗三藐三菩提。尔时世尊即于是时。而说偈言</p>
<p style="text-align: left">
	　　于诸众生为己亲　　所有一切福德聚</p>
<p style="text-align: left">
	　　昼夜六时于此善　　常能起彼随喜欲</p>
<p style="text-align: left">
	　　我随喜彼净持戒　　乃至尽命不为恶</p>
<p style="text-align: left">
	　　菩萨具足清净信　　所有福德悉随喜</p>
<p style="text-align: left">
	　　随喜信乐诸佛者　　于其法僧信亦然</p>
<p style="text-align: left">
	　　随喜能奉敬如来　　为求无上菩提故</p>
<p style="text-align: left">
	　　随喜无彼我见者　　无众生等及<a>寿命</a></p>
<p style="text-align: left">
	　　随喜能无诸恶见　　闻胜空法深爱乐</p>
<p style="text-align: left">
	　　于<a>佛法</a>中起随喜　　得<a>出家</a>已受具戒</p>
<p style="text-align: left">
	　　少欲知足住林间　　怀慈愍心犹如剑</p>
<p style="text-align: left">
	　　随喜独一无侣者　　处林犹如刀入匣</p>
<p style="text-align: left">
	　　净命常能少欲求　　无有谄伪托亲友</p>
<p style="text-align: left">
	　　随喜乐静离愦闹　　于家亲属无爱恋</p>
<p style="text-align: left">
	　　于<a>三界</a>中常怖畏　　游行<a>世间</a>无染着</p>
<p style="text-align: left">
	　　随喜离彼戏论者　　厌恶一切受<a>生死</a></p>
<p style="text-align: left">
	　　无有违诤行寂静　　得此三昧则不难</p>
<p style="text-align: left">
	　　随喜能识<a>善恶</a>者　　常离一切诤论事</p>
<p style="text-align: left">
	　　趣诣空闲林树下　　求圣<a>解脱</a>真佛子</p>
<p style="text-align: left">
	　　随喜常在空闲者　　不自称誉轻毁他</p>
<p style="text-align: left">
	　　随喜爱乐功德者　　住于佛法不放逸</p>
<p style="text-align: left">
	　　所有助道诸功德　　是不放逸为根本</p>
<p style="text-align: left">
	　　若有菩萨离放逸　　得此三昧则不难</p>
<p style="text-align: left">
	　　得值佛法为一藏　　又得出家第二藏</p>
<p style="text-align: left">
	　　净信不浊第三藏　　得此三昧第四藏</p>
<p style="text-align: left">
	　　闻于大空佛境界　　闻而不谤为胜藏</p>
<p style="text-align: left">
	　　若得辩才为得藏　　得此三昧亦胜藏</p>
<p style="text-align: left">
	　　我已说彼诸善法　　谓戒闻舍及忍辱</p>
<p style="text-align: left">
	　　是不放逸为根本　　佛说名为最胜藏</p>
<p style="text-align: left">
	　　若有菩萨不放逸　　即便具足诸辩才</p>
<p style="text-align: left">
	　　于佛智慧无疑惑　　得此三昧则不难</p>
<p style="text-align: left">
	　　童子以是义故。汝应住于不放逸行。是诸菩萨所应修学。何以故。不放逸者尚得阿耨多罗三藐三菩提。何况此三昧也。童子。云何菩萨住不放逸。童子。是菩萨成就善净戒聚。童子。云何成就善净戒聚。童子。是菩萨不舍一切智心学<a>六波罗蜜</a>。童子。若菩萨不舍一切智心行六波罗蜜。所有利益汝当谛听。当为汝说。童子。菩萨信乐檀波罗蜜者。有十种利益。何等为十。一者降伏悭吝烦恼。二者修习舍心相续。三者共诸众生同其资产。摄受坚固而至灭度。四者生豪富家。五者在所生处施心现前。六者常为四众之所爱乐。七者处于四众不怯不畏。八者胜名流布遍于诸方。九者手足柔软足掌安平。十者乃至道树不离善知识。谓佛菩萨声闻<a>弟子</a>。童子。是为菩萨信乐布施十种利益。尔时世尊。即说偈言</p>
<p style="text-align: left">
	　　降伏于悭吝　　增长布施心</p>
<p style="text-align: left">
	　　摄受施坚固　　生在豪富家</p>
<p style="text-align: left">
	　　于其所生处　　而能起舍心</p>
<p style="text-align: left">
	　　为在家出家　　诸众生爱乐</p>
<p style="text-align: left">
	　　若入大众中　　<a>无畏</a>不怯弱</p>
<p style="text-align: left">
	　　胜名声远布　　遍城邑聚落</p>
<p style="text-align: left">
	　　手足恒柔软　　成就具足相</p>
<p style="text-align: left">
	　　值遇善知识　　声闻佛菩萨</p>
<p style="text-align: left">
	　　常怀惠施心　　未曾有吝惜</p>
<p style="text-align: left">
	　　为亿众生爱　　是为舍悭利</p>
<p style="text-align: left">
	　　生在豪富族　　心常乐布施</p>
<p style="text-align: left">
	　　摄受舍坚固　　是为乐施利</p>
<p style="text-align: left">
	　　处在大众数　　胜名遍诸方</p>
<p style="text-align: left">
	　　手足柔软好　　是乐施之利</p>
<p style="text-align: left">
	　　遭遇善知识　　谓佛菩萨等</p>
<p style="text-align: left">
	　　见已竞来供　　是乐施之利</p>
<p style="text-align: left">
	　　童子。菩萨净戒有十种利益。何等为十。一者满足一切智。二者如佛所学而学。三者智者不毁。四者不退誓愿。五者安住于行。六者弃舍生死。七者慕乐<a>涅槃</a>。八者得无缠心。九者得胜三昧。十者不乏信财。童子。是为十种净戒利益。尔时世尊。即说偈言</p>
<p style="text-align: left">
	　　满足一切智　　如佛而修学</p>
<p style="text-align: left">
	　　智慧者不毁　　常无有怖畏</p>
<p style="text-align: left">
	　　誓愿不退转　　能安住胜行</p>
<p style="text-align: left">
	　　逃避生死处　　欣慕趣涅槃</p>
<p style="text-align: left">
	　　安住无缠障　　速得胜三昧</p>
<p style="text-align: left">
	　　住于净戒聚　　远离诸贫穷</p>
<p style="text-align: left">
	　　其智恒清净　　修习佛所学</p>
<p style="text-align: left">
	　　不为圣者毁　　以戒清净故</p>
<p style="text-align: left">
	　　智者誓不退　　勇健善住行</p>
<p style="text-align: left">
	　　见世种种过　　避之趣灭道</p>
<p style="text-align: left">
	　　彼心无障碍　　以住净戒力</p>
<p style="text-align: left">
	　　速得离恼定　　是为净戒利</p>
<p style="text-align: left">
	　　童子。菩萨摩诃萨住于慈忍有十种利益。何等为十。一者火不能烧。二者刀不能割。三者毒不能中。四者水不能漂。五者为非人护。六者得身相庄严。七者闭诸恶道。八者随其所乐生于梵天。九者昼夜常安。十者其身不离喜乐。童子。是为菩萨成就十种慈忍利益。尔时世尊。即说偈言</p>
<p style="text-align: left">
	　　是人火不烧　　刀杖莫能伤</p>
<p style="text-align: left">
	　　毒药所不中　　暴水无能漂</p>
<p style="text-align: left">
	　　常为非人护　　具三十二相</p>
<p style="text-align: left">
	　　关闭诸恶道　　皆是慈忍利</p>
<p style="text-align: left">
	　　帝释及梵天　　欲得则不难</p>
<p style="text-align: left">
	　　恒住安乐处　　喜悦不思议</p>
<p style="text-align: left">
	　　刀杖火不害　　水毒亦不伤</p>
<p style="text-align: left">
	　　天龙夜叉护　　住忍获此益</p>
<p style="text-align: left">
	　　身相三十二　　不畏堕恶道</p>
<p style="text-align: left">
	　　死则生梵天　　是住慈忍利</p>
<p style="text-align: left">
	　　昼夜常安隐　　喜悦充遍身</p>
<p style="text-align: left">
	　　于众清净身　　无有诸过障</p>
<p style="text-align: left">
	　　童子。菩萨精进有十种利益。何等为十。一者他不折伏。二者得佛所摄。三者为非人所护。四者闻法不忘。五者未闻能闻。六者增长辩才。七者得三昧性。八者少病少恼。九者随所得食食已能消。十者如优钵罗花不同于杵。童子。是为十种精进利益。尔时世尊。即说偈言</p>
<p style="text-align: left">
	　　成就难折伏　　其心无悔热</p>
<p style="text-align: left">
	　　为非人所护　　常睹见诸佛</p>
<p style="text-align: left">
	　　增长胜辩才　　到于无尽智</p>
<p style="text-align: left">
	　　获得三昧性　　无复诸病恼</p>
<p style="text-align: left">
	　　所食诸饮食　　入腹能消化</p>
<p style="text-align: left">
	　　如优钵在水　　渐渐而增长</p>
<p style="text-align: left">
	　　如是所闻法　　闻已能增长</p>
<p style="text-align: left">
	　　昼夜恒思念　　终无有空过</p>
<p style="text-align: left">
	　　如来勇猛勤　　积劫被进铠</p>
<p style="text-align: left">
	　　降魔及军众　　证道除忧怖</p>
<p style="text-align: left">
	　　菩萨救诸趣　　不顾恋身命</p>
<p style="text-align: left">
	　　精进起法藏　　我已显彼德</p>
<p style="text-align: left">
	　　精进难可伏　　诸佛所摄受</p>
<p style="text-align: left">
	　　若能获是利　　不久速证道</p>
<p style="text-align: left">
	　　所闻不忘失　　未闻者得闻</p>
<p style="text-align: left">
	　　增长辩才力　　是名精进利</p>
<p style="text-align: left">
	　　速逮此三昧　　无有诸病恼</p>
<p style="text-align: left">
	　　随其所啖食　　消化得安乐</p>
<p style="text-align: left">
	　　昼夜增白法　　常勤不懈退</p>
<p style="text-align: left">
	　　不久得菩提　　坚心精进故</p>
<p style="text-align: left">
	　　童子。菩萨摩诃萨与禅相应有十种利益。何等为十。一者安住仪式。二者行慈境界。三者无诸恼热。四者守护诸根。五者得无食喜乐。六者远离爱欲。七者修禅不空。八者解脱魔罥。九者安住佛境。十者解脱成熟。童子。是为菩萨<a>禅定</a>相应十种利益。尔时世尊。念说偈言</p>
<p style="text-align: left">
	　　彼不住非法　　安住于仪式</p>
<p style="text-align: left">
	　　游行方便境　　远离非境界</p>
<p style="text-align: left">
	　　其心无恼热　　善调伏诸根</p>
<p style="text-align: left">
	　　受胜禅定乐　　宴坐离诸缘</p>
<p style="text-align: left">
	　　远离渴爱欲　　飡食禅定味</p>
<p style="text-align: left">
	　　解脱魔境界　　安止佛行处</p>
<p style="text-align: left">
	　　乐独林树间　　是为胜方便</p>
<p style="text-align: left">
	　　修真实解脱　　灭除诸苦恼</p>
<p style="text-align: left">
	　　安心清净法　　远离非仪式</p>
<p style="text-align: left">
	　　住境远非境　　合禅获是利</p>
<p style="text-align: left">
	　　心不生热恼　　证无食圣乐</p>
<p style="text-align: left">
	　　身心恒清凉　　是禅相应利</p>
<p style="text-align: left">
	　　处空根寂静　　其心离杂乱</p>
<p style="text-align: left">
	　　获得过人喜　　方便离欲故</p>
<p style="text-align: left">
	　　心不杂欲染　　常远魔境界</p>
<p style="text-align: left">
	　　安止佛行处　　彼解脱成熟</p>
<p style="text-align: left">
	　　童子。菩萨摩诃萨行般若波罗蜜有十种利益。何等为十。一者一切悉舍不取施想。二者持戒不缺而不依戒。三者住于忍力而不住众生想。四者行于精进而离身心。五者修禅而无所住。六者魔王波旬不能扰乱。七者于他言论其心不动。八者能达生死海底。九者于诸众生起增上悲。十者不乐声闻辟支佛道。童子。是为菩萨行般若波罗蜜成就如是十种利益。尔时世尊。即说偈言</p>
<p style="text-align: left">
	　　勇健一切舍　　而不取施想</p>
<p style="text-align: left">
	　　护持戒不缺　　亦无有所依</p>
<p style="text-align: left">
	　　智慧修忍辱　　而不见众生</p>
<p style="text-align: left">
	　　勇猛勤精进　　远离于身心</p>
<p style="text-align: left">
	　　修习胜禅定　　不依于三界</p>
<p style="text-align: left">
	　　诸魔靡能制　　信慧之功能</p>
<p style="text-align: left">
	　　于彼诸外道　　其心不倾动</p>
<p style="text-align: left">
	　　到于生死底　　信慧之功能</p>
<p style="text-align: left">
	　　于诸众生所　　而得大悲心</p>
<p style="text-align: left">
	　　声闻缘觉地　　曾不生爱乐</p>
<p style="text-align: left">
	　　于舍不存取　　持戒亦无依</p>
<p style="text-align: left">
	　　忍辱离生想　　是信慧功能</p>
<p style="text-align: left">
	　　精进而远离　　修禅无所依</p>
<p style="text-align: left">
	　　不为魔所制　　是信慧功能</p>
<p style="text-align: left">
	　　他言论不动　　达到生死底</p>
<p style="text-align: left">
	　　于生起上悲　　是信慧功能</p>
<p style="text-align: left">
	　　声闻缘觉道　　不起爱乐心</p>
<p style="text-align: left">
	　　为<a>学佛</a>功德　　是信慧功能</p>
<p style="text-align: left">
	　　童子。菩萨多闻有十种利益。何等为十。一者知烦恼资助。二者知清净助。三者远离疑惑。四者作正直见。五者远离非道。六者安住正路。七者开<a>甘露</a>门。八者近佛菩提。九者与一切众生而作光明。十者不畏恶道。童子。是为十种多闻利益。尔时世尊。即说偈言</p>
<p style="text-align: left">
	　　童子是十利　　显示于多闻</p>
<p style="text-align: left">
	　　是诸佛世尊　　如实而了知</p>
<p style="text-align: left">
	　　烦恼及清净　　二助皆实知</p>
<p style="text-align: left">
	　　能弃舍烦恼　　安住清净中</p>
<p style="text-align: left">
	　　智慧除疑惑　　正直他见心</p>
<p style="text-align: left">
	　　常远离恶道　　止住正真路</p>
<p style="text-align: left">
	　　开阐甘露门　　近于佛菩提</p>
<p style="text-align: left">
	　　为众作光明　　而不畏恶道</p>
<p style="text-align: left">
	　　知诸烦恼资　　又达清净助</p>
<p style="text-align: left">
	　　勇健离烦惑　　栖薄清净法</p>
<p style="text-align: left">
	　　除众种种疑　　能正他人见</p>
<p style="text-align: left">
	　　弃舍险恶道　　多闻住善径</p>
<p style="text-align: left">
	　　能开甘露门　　坚固近菩提</p>
<p style="text-align: left">
	　　于众如光明　　终不畏恶道</p>
<p style="text-align: left">
	　　童子。菩萨摩诃萨行于法施有十种利益。何等为十。一者弃舍恶事。二者能作善事。三者住善人法。四者净佛国土。五者趣诣道场。六者舍所爱事。七者降伏烦恼。八者于诸众生施福德分。九者于诸众生修习慈心。十者见法得于喜乐。童子。是为菩萨行于法施十种利益。尔时世尊。即说偈言</p>
<p style="text-align: left">
	　　行于最胜施　　于法无吝惜</p>
<p style="text-align: left">
	　　彼有十种利　　导师已显说</p>
<p style="text-align: left">
	　　弃舍世恶事　　常能行善业</p>
<p style="text-align: left">
	　　安住善人法　　<a>修行</a>布施心</p>
<p style="text-align: left">
	　　能净诸佛土　　如佛之所说</p>
<p style="text-align: left">
	　　趣诣道场所　　是为法施果</p>
<p style="text-align: left">
	　　舍离一切事　　修学于法王</p>
<p style="text-align: left">
	　　降伏诸烦恼　　彼得道不难</p>
<p style="text-align: left">
	　　慈心施众生　　一切福德分</p>
<p style="text-align: left">
	　　不起嫉妒结　　获胜过人乐</p>
<p style="text-align: left">
	　　智者离恶作　　勇猛为善事</p>
<p style="text-align: left">
	　　住善丈夫法　　法施者所得</p>
<p style="text-align: left">
	　　彼净佛国土　　起助道善法</p>
<p style="text-align: left">
	　　趣近于道场　　是为法施利</p>
<p style="text-align: left">
	　　于事无悭嫉　　能了事自相</p>
<p style="text-align: left">
	　　解脱诸取着　　爱事无障碍</p>
<p style="text-align: left">
	　　智者发是心　　令众有福分</p>
<p style="text-align: left">
	　　得慈无嫉妒　　善法中得乐</p>
<p style="text-align: left">
	　　童子。菩萨摩诃萨。安住于空得十种利。何等为十。一者住佛所住。二者修禅无依。三者不乐一切受生。四者于戒不取。五者不谤贤圣。六者于一切众生住不违诤。七者不得众生事。八者住于远离一切恶事。九者不谤诸佛。十者摄取一切白净之法。童子。是为菩萨摩诃萨安住于空十种利益。尔时世尊。即说偈言</p>
<p style="text-align: left">
	　　<a>天人</a>尊所住　　谓世亲导师</p>
<p style="text-align: left">
	　　勇猛能安住　　谓无寿命等</p>
<p style="text-align: left">
	　　得彼禅定乐　　世间无所依</p>
<p style="text-align: left">
	　　心不悕受生　　以知法性故</p>
<p style="text-align: left">
	　　于戒若不取　　成就无漏戒</p>
<p style="text-align: left">
	　　不生恶道中　　常安住圣种</p>
<p style="text-align: left">
	　　住于无斗诤　　世间最柔软</p>
<p style="text-align: left">
	　　了知一切事　　称如实体性</p>
<p style="text-align: left">
	　　乃至舍身命　　不诽谤如来</p>
<p style="text-align: left">
	　　于空法决定　　身证无所畏</p>
<p style="text-align: left">
	　　一切世间亲　　佛道不思议</p>
<p style="text-align: left">
	　　能持于佛道　　空法无有疑</p>
<p style="text-align: left">
	　　人尊之所住　　非诸外道地</p>
<p style="text-align: left">
	　　不依禅定乐　　无众生寿命</p>
<p style="text-align: left">
	　　彼曾无所止　　不依于禅乐</p>
<p style="text-align: left">
	　　知无寿命法　　恒有无愿心</p>
<p style="text-align: left">
	　　善知法自性　　不依诸烦恼</p>
<p style="text-align: left">
	　　信乐佛胜人　　曾无取着心</p>
<p style="text-align: left">
	　　彼常无斗诤　　观事修离行</p>
<p style="text-align: left">
	　　安住正觉道　　能持如来法</p>
<p style="text-align: left">
	　　童子。菩萨摩诃萨。住于宴坐有十种利益。何等为十。一者其心不浊。二者住不放逸。三者诸佛爱念。四者信正觉行。五者于佛智不疑。六者知恩。七者不谤<a>正法</a>。八者善能防禁。九者到调伏地。十者证四无碍。童子。是为菩萨摩诃萨住于宴坐十种利益。尔时世尊。即说偈言</p>
<p style="text-align: left">
	　　其心无浊乱　　远离诸放逸</p>
<p style="text-align: left">
	　　住不放逸行　　宴坐之境界</p>
<p style="text-align: left">
	　　为世灯明念　　增长彼信乐</p>
<p style="text-align: left">
	　　佛智不思议　　方便无疑惑</p>
<p style="text-align: left">
	　　能知诸佛恩　　不诽谤正法</p>
<p style="text-align: left">
	　　安住善律仪　　到于调伏地</p>
<p style="text-align: left">
	　　得无碍辩才　　乐独处林中</p>
<p style="text-align: left">
	　　舍恭敬利养　　宴坐之境界</p>
<p style="text-align: left">
	　　彼心不浊乱　　曾无有放逸</p>
<p style="text-align: left">
	　　智者常谨慎　　是为寂静利</p>
<p style="text-align: left">
	　　无畏常爱念　　信于佛所行</p>
<p style="text-align: left">
	　　于佛智不疑　　是为寂静利</p>
<p style="text-align: left">
	　　恒念如来恩　　不诽谤正法</p>
<p style="text-align: left">
	　　住律仪方便　　是为寂静利</p>
<p style="text-align: left">
	　　彼到调伏地　　速证无碍辩</p>
<p style="text-align: left">
	　　演说百千经　　恒常不滞住</p>
<p style="text-align: left">
	　　速摄佛菩提　　护持诸佛法</p>
<p style="text-align: left">
	　　降伏诸异论　　广作佛菩提</p>
<p style="text-align: left">
	　　菩萨于此终　　往生安乐国</p>
<p style="text-align: left">
	　　弥陀为<a>说法</a>　　逮得无生忍</p>
<p style="text-align: left">
	　　童子。菩萨摩诃萨。爱乐空闲有十种利。何等为十。一者省世事务。二者远离众闹。三者无有违诤。四者住无恼处。五者不增有漏。六者不起斗讼。七者安住静默。八者随顺相续解脱。九者速证解脱。十者施功而得三昧。童子。是为菩萨爱乐空闲十种利益。尔时世尊。即说偈言</p>
<p style="text-align: left">
	　　成就少事务　　远离众愦闹</p>
<p style="text-align: left">
	　　彼成无违诤　　独静空闲利</p>
<p style="text-align: left">
	　　其心无嗔恼　　不增长有漏</p>
<p style="text-align: left">
	　　常和无诤讼　　是住空闲利</p>
<p style="text-align: left">
	　　安心住寂灭　　常乐远离行</p>
<p style="text-align: left">
	　　随顺无累智　　速证解脱道</p>
<p style="text-align: left">
	　　处林习禅定　　弃舍众闹过</p>
<p style="text-align: left">
	　　不复起违诤　　乐闲获是利</p>
<p style="text-align: left">
	　　常厌离有为　　世间无欣慕</p>
<p style="text-align: left">
	　　诸漏不增长　　住林有是利</p>
<p style="text-align: left">
	　　不起斗诤过　　心常乐寂静</p>
<p style="text-align: left">
	　　善禁身口意　　住空有是利</p>
<p style="text-align: left">
	　　随顺于解脱　　速到无障累</p>
<p style="text-align: left">
	　　<a>常住</a>乐恬静　　是住空闲利</p>
<p style="text-align: left">
	　　童子。菩萨摩诃萨。乐于头陀常行乞食有十种利。何等为十。一者摧我慢幢。二者不求亲爱。三者不为名闻。四者住在圣种。五者不谄不诳不现异相又不激切。六者不自高举。七者不毁他人。八者断除爱恚。九者若入人家不为饮食而行法施。十者住头陀行有所说法为人信受。童子。是名菩萨摩诃萨乐于头陀行于乞食十种利益。尔时世尊。即说偈言</p>
<p style="text-align: left">
	　　彼人<a>无我</a>慢　　不求托亲友</p>
<p style="text-align: left">
	　　利衰心平等　　以住头陀故</p>
<p style="text-align: left">
	　　不坏于圣种　　无谄亦无诳</p>
<p style="text-align: left">
	　　自身不高举　　亦不轻毁他</p>
<p style="text-align: left">
	　　弃舍爱恚心　　说法无所悕</p>
<p style="text-align: left">
	　　若说人信受　　是为乞食利</p>
<p style="text-align: left">
	　　不求亲名利　　安住圣种中</p>
<p style="text-align: left">
	　　柔直不谄慢　　是乐头陀利</p>
<p style="text-align: left">
	　　不自誉毁他　　得誉不欣喜</p>
<p style="text-align: left">
	　　闻毁无恚恼　　是乐头陀利</p>
<p style="text-align: left">
	　　法施不为食　　不求恭敬故</p>
<p style="text-align: left">
	　　所言人信受　　是乐头陀利</p>
<p style="text-align: left">
	　　童子。菩萨摩诃萨。住如是等功德利益。在于空闲得见佛藏。得于法藏。得彼智藏。得过去未来现在智慧之藏。童子。云何得于佛藏。童子。菩萨摩诃萨。乐远离行。住于空闲获五<a>神通</a>。何等为五。一者天眼。二者天耳。三者能知他心。四者善知<a>宿命</a>。五者神通境界。是菩萨以天眼界清净过人。见于东方无量无数诸佛世尊。如是南西北方亦复如是。四维上下亦见无量无数诸佛。常得睹瞩未曾舍离。童子。是为菩萨得见佛藏。童子。云何菩萨摩诃萨得于法藏。童子。是佛如来有所说法。彼菩萨以天耳界清净过人悉皆得闻。是菩萨常得闻法而不远离。童子。是为菩萨得于法藏。童子。云何菩萨得于智藏。童子。以是智慧能持诸法。于一切众生大悲为首。以不痴心而为说法知彼法义。童子。是为菩萨摩诃萨得于智藏。童子。云何菩萨摩诃萨得过去未来现在智藏。童子。是菩萨如实知一切众生心行。惟自心行次第所起。观自心法以无乱想。修习方便如自心行。类他亦尔。随所见色闻声有爱无爱心皆如实知。童子。是名菩萨得过去未来现在智藏。童子。我今略说。住如是德菩萨摩诃萨得一切佛法。非诸声闻辟支佛地。何况一切外道异论。尔时世尊。而说偈言</p>
<p style="text-align: left">
	　　我念过去无量劫　　有佛如来大名称</p>
<p style="text-align: left">
	　　号曰威德众王佛　　为诸人天所供养</p>
<p style="text-align: left">
	　　<a>比丘</a>十亿具神通　　达到辩才<a>自在</a>岸</p>
<p style="text-align: left">
	　　住头陀行心调伏　　彼佛具足尔所众</p>
<p style="text-align: left">
	　　有城七亿六千万　　其城广长二千里</p>
<p style="text-align: left">
	　　彼时世界阎浮提　　最胜七宝之所成</p>
<p style="text-align: left">
	　　其城殊妙甚奇丽　　百园胜家而庄严</p>
<p style="text-align: left">
	　　其园苑林如密云　　常有种种诸花果</p>
<p style="text-align: left">
	　　所生异种诸林树　　庵罗阎浮<a>芭蕉</a>等</p>
<p style="text-align: left">
	　　迦尼瞻波毕落叉　　尼拘毕钵众鸟集</p>
<p style="text-align: left">
	　　频伽拘翅孔雀等　　鹅王<a>舍利</a>甚欢乐</p>
<p style="text-align: left">
	　　种种异类众鸟音　　臻凑游戏百园里</p>
<p style="text-align: left">
	　　如提头赖胜鹉王　　那罗拘蜂鹤鸟声</p>
<p style="text-align: left">
	　　其身种种毛羽色　　处在莲花出妙音</p>
<p style="text-align: left">
	　　所有卵生诸异类　　出和雅音生人乐</p>
<p style="text-align: left">
	　　游行园苑自娱乐　　欢乐递相命呼声</p>
<p style="text-align: left">
	　　目多婆师输迦花　　波利耶多拘罗婆</p>
<p style="text-align: left">
	　　娑呵迦树如云布　　钵头芬陀拘牟头</p>
<p style="text-align: left">
	　　水中种种众异花　　庄严其池甚端妙</p>
<p style="text-align: left">
	　　诸杂香花共严饰　　时彼园林殊可乐</p>
<p style="text-align: left">
	　　时阎浮提有一王　　号坚固德为人主</p>
<p style="text-align: left">
	　　彼王具足五百子　　调柔端正学伎能</p>
<p style="text-align: left">
	　　其国丰熟甚安隐　　无有诸过常胜乐</p>
<p style="text-align: left">
	　　地皆布散诸香花　　与彼天宫无差别</p>
<p style="text-align: left">
	　　牟尼法王于彼时　　宣畅如是寂灭定</p>
<p style="text-align: left">
	　　说诸有道犹如梦　　无有初生及终没</p>
<p style="text-align: left">
	　　众生寿人不可得　　一切诸法悉虚妄</p>
<p style="text-align: left">
	　　譬如<a>虚空</a>电幻化　　又如野马水中月</p>
<p style="text-align: left">
	　　无有此世生灭法　　亦无趣向他世者</p>
<p style="text-align: left">
	　　曾所作业不失坏　　三者黑白报不亡</p>
<p style="text-align: left">
	　　无有断常诸行等　　不集于业不住有</p>
<p style="text-align: left">
	　　非自作业还自受　　亦非自作他人受</p>
<p style="text-align: left">
	　　无有去者亦无来　　众生非有亦非无</p>
<p style="text-align: left">
	　　无见取等恶见聚　　亦无众生及净行</p>
<p style="text-align: left">
	　　无生寂灭无相句　　如来功德佛境界</p>
<p style="text-align: left">
	　　是陀罗尼十力才　　是佛如来胜行处</p>
<p style="text-align: left">
	　　纯白净法功德聚　　智德总持力最胜</p>
<p style="text-align: left">
	　　神足变现势无边　　六通辩才由斯起</p>
<p style="text-align: left">
	　　于其自性曾无减　　无行之行非法行</p>
<p style="text-align: left">
	　　是法界中无所去　　是行非行真法行</p>
<p style="text-align: left">
	　　非音声性入自性　　于趣自性无所住</p>
<p style="text-align: left">
	　　无住无依自性行　　远尘寂灭佛境界</p>
<p style="text-align: left">
	　　定行胜定最胜定　　非行自性有所住</p>
<p style="text-align: left">
	　　于有自性常随顺　　微细难见不动句</p>
<p style="text-align: left">
	　　彼常安住而不动　　住无所住住法性</p>
<p style="text-align: left">
	　　不可得说住自性　　是行不动住于法</p>
<p style="text-align: left">
	　　以音声说非声道　　音声体道是法道</p>
<p style="text-align: left">
	　　无别声聚有所在　　如是性行是法行</p>
<p style="text-align: left">
	　　所说行音非生行　　其法体性真义行</p>
<p style="text-align: left">
	　　以音声说众生行　　音声众生行俱无</p>
<p style="text-align: left">
	　　于中文字无所入　　智慧广大义亦然</p>
<p style="text-align: left">
	　　是道佛赞而修行　　光明法理微细行</p>
<p style="text-align: left">
	　　广离尘垢智慧藏　　若有能住无等等</p>
<p style="text-align: left">
	　　常霔胜妙法施雨　　谓第一空真义道</p>
<p style="text-align: left">
	　　远尘清净第一句　　寂灭胜寂离垢染</p>
<p style="text-align: left">
	　　无分别取及戏论　　是佛所说寂灭句</p>
<p style="text-align: left">
	　　非初非中非后住　　非有非无非方所</p>
<p style="text-align: left">
	　　已知如是自性行　　是无等法佛所说</p>
<p style="text-align: left">
	　　坚固德王尔时闻　　两足世尊说是定</p>
<p style="text-align: left">
	　　与八十亿那由众　　<a>欢喜</a>信敬诣佛所</p>
<p style="text-align: left">
	　　时王顶礼人中雄　　以大<a>信心</a>恭敬佛</p>
<p style="text-align: left">
	　　受教退住在一面　　瞻仰敬心合指掌</p>
<p style="text-align: left">
	　　佛知彼王淳净行　　根识自在到<a>彼岸</a></p>
<p style="text-align: left">
	　　世尊应其心乐欲　　为说如是胜三昧</p>
<p style="text-align: left">
	　　是王闻说第一义　　广发欢善圣信乐</p>
<p style="text-align: left">
	　　弃舍一切四天下　　离五欲乐而出家</p>
<p style="text-align: left">
	　　彼王因是出家已　　于佛决定深爱乐</p>
<p style="text-align: left">
	　　时阎浮提一切人　　咸皆舍欲而出家</p>
<p style="text-align: left">
	　　比丘及尼乐习定　　如来徒众广无量</p>
<p style="text-align: left">
	　　粳粮自然从地出　　诸天悉来而给侍</p>
<p style="text-align: left">
	　　<a>袈裟</a>法服从树生　　无垢清净甚可爱</p>
<p style="text-align: left">
	　　割截缝治依量法　　彼佛功德威力故</p>
<p style="text-align: left">
	　　童子汝当观彼王　　舍家出家弃天下</p>
<p style="text-align: left">
	　　观彼三界如机关　　为求广大菩提乐</p>
<p style="text-align: left">
	　　当于来世法末时　　不能舍彼贫贱家</p>
<p style="text-align: left">
	　　杻械枷锁困苦者　　于此胜法不生信</p>
<p style="text-align: left">
	　　虽被枷系杖策罚　　骂詈毁辱百千种</p>
<p style="text-align: left">
	　　王力多迫悉能忍　　困苦贫极不舍家</p>
<p style="text-align: left">
	　　资财乏少寿短促　　徒劳辛苦无福报</p>
<p style="text-align: left">
	　　愚痴不学诸伎能　　是人常居凡俗地</p>
<p style="text-align: left">
	　　迫胁无义顽暴恶　　贪惜自富夺人财</p>
<p style="text-align: left">
	　　调戏笑弄毁善人　　自称已发菩提心</p>
<p style="text-align: left">
	　　爱他人妻夺资产　　悭嫉狡猾多纵逸</p>
<p style="text-align: left">
	　　离悲愍心趣恶道　　亦自称言我作佛</p>
<p style="text-align: left">
	　　见他苦恼生欣悦　　<a>破戒</a>暴虐怀恶心</p>
<p style="text-align: left">
	　　不念恩报破坏他　　大德为我说法行</p>
<p style="text-align: left">
	　　闻他说彼菩提行　　反于其人生嗔恚</p>
<p style="text-align: left">
	　　若见法师少过失　　增长加说百千种</p>
<p style="text-align: left">
	　　童子汝今闻我说　　于此人辈勿亲近</p>
<p style="text-align: left">
	　　若欲求证菩提道　　乃至梦中莫往返</p>
<p style="text-align: left">
	　　头陀行中无量德　　于无边劫而演说</p>
<p style="text-align: left">
	　　于如是德不安住　　终不能得胜菩提</p>
<p style="text-align: left">
	　　其心清净恒善语　　戒净心柔言美妙</p>
<p style="text-align: left">
	　　诸尊长所常净心　　不久便得是三昧</p>
<p style="text-align: left">
	　　不从我慢生秽恶　　其心清净恒成就</p>
<p style="text-align: left">
	　　弃舍憍恣及嗔怒　　能得如是胜三昧</p>
<p style="text-align: left">
	　　常念诸佛功德聚　　皮肤金色无量德</p>
<p style="text-align: left">
	　　佛身诸相自庄严　　如秋夜静众星列</p>
<p style="text-align: left">
	　　胜盖幢幡及帐幕　　涂香末香并花鬘</p>
<p style="text-align: left">
	　　众胜供养无等像　　不久能得此三昧</p>
<p style="text-align: left">
	　　栴檀沉水及末香　　胜苏油灯无量种</p>
<p style="text-align: left">
	　　持供恒沙佛塔庙　　不久便得是三昧</p>
<p style="text-align: left">
	　　琵琶箜篌鼓妙音　　箫笛铙吹及钻叹</p>
<p style="text-align: left">
	　　种种美音百千万　　供养离恶最胜尊</p>
<p style="text-align: left">
	　　造作无量佛形像　　众宝善巧而雕饰</p>
<p style="text-align: left">
	　　姝妙端正最胜上　　不久便得是三昧</p>
<p style="text-align: left">
	　　常处林薮乐寂静　　弃舍聚落离着心</p>
<p style="text-align: left">
	　　乐独无二犹如剑　　不久便得是三昧</p>
<p style="text-align: left">
	　　我作法王汝为子　　随顺学我三昧行</p>
<p style="text-align: left">
	　　我昔得彼大名称　　其名号曰坚固王</p>
<p style="text-align: left">
	　　我本供养无量佛　　恒愿护持清净戒</p>
<p style="text-align: left">
	　　于十力所起恭敬　　为求如是胜定故</p>
<p style="text-align: left">
	　　我于本昔弃妻子　　舍头手足及眼耳</p>
<p style="text-align: left">
	　　未曾起彼下劣心　　为求胜寂三昧故</p>
<p style="text-align: left">
	　　象马车步无量种　　珍宝宅舍一切施</p>
<p style="text-align: left">
	　　其心初无有悔恨　　为求如是胜定故</p>
<p style="text-align: left">
	　　奴婢财谷过百数　　种种衣服及饮食</p>
<p style="text-align: left">
	　　充满一切来求者　　为求如是胜定故</p>
<p style="text-align: left">
	　　摩尼真珠胜金银　　琉璃金刚钱贝玉</p>
<p style="text-align: left">
	　　所有一切悉能舍　　为求如是胜定故</p>
<p style="text-align: left">
	　　我舍珍宝严身具　　璎珞臂印师子绦</p>
<p style="text-align: left">
	　　天冠宝网过百种　　为求如是胜定故</p>
<p style="text-align: left">
	　　微妙上胜多百亿　　我时欢喜而施与</p>
<p style="text-align: left">
	　　劫贝钵咄独拘罗　　为求如是胜三昧</p>
<p style="text-align: left">
	　　昔见贫穷及系闭　　名役力求不获苦</p>
<p style="text-align: left">
	　　我于彼所能广施　　为求如是胜三昧</p>
<p style="text-align: left">
	　　象马牛羊白屋宇　　园苑车乘宝庄严</p>
<p style="text-align: left">
	　　我施百千贫乞者　　为求如是胜三昧</p>
<p style="text-align: left">
	　　亿那由他林园苑　　众宝庄严而施与</p>
<p style="text-align: left">
	　　施时欢喜起悲心　　为求如是胜定故</p>
<p style="text-align: left">
	　　王都城邑及聚落　　种种土地悉皆舍</p>
<p style="text-align: left">
	　　施已能生增上喜　　为求如是胜藏故</p>
<p style="text-align: left">
	　　一一宝聚如须弥　　严身上服亦如是</p>
<p style="text-align: left">
	　　我悉施与贫乞者　　为求如是胜定故</p>
<p style="text-align: left">
	　　富足无量诸贫穷　　归趣我者为救护</p>
<p style="text-align: left">
	　　苦恼众生令得乐　　为求如是胜定故</p>
<p style="text-align: left">
	　　昔于大地我最富　　见诸世间极苦恼</p>
<p style="text-align: left">
	　　弃舍王位诸所有　　悲心尽愿与彼乐</p>
<p style="text-align: left">
	　　童子我昔为希事　　无量劫中所为难</p>
<p style="text-align: left">
	　　言说所陈无能尽　　亿劫我说尚难穷</p>
<p style="text-align: left">
	　　我若所说众迷惑　　于佛所行无能信</p>
<p style="text-align: left">
	　　备经无量诸苦事　　为求如是三昧故</p>
<p style="text-align: left">
	　　我今劝进汝童子　　汝于我言生重信</p>
<p style="text-align: left">
	　　善逝终无不实说　　大悲实语佛最胜</p>
<p style="text-align: left">
	　　其余苦事百千种　　我昔具受干竭身</p>
<p style="text-align: left">
	　　云何能得是三昧　　若得脱人百千苦</p>
<p style="text-align: left">
	　　于<a>刹那</a>中证此定　　便获真实智慧道</p>
<p style="text-align: left">
	　　我时见佛那由他　　过于十方恒沙数</p>
<p style="text-align: left">
	　　获致如意胜神足　　能往百千诸佛刹</p>
<p style="text-align: left">
	　　诣彼请问最胜尊　　论难庄严百千种</p>
<p style="text-align: left">
	　　时佛为我所宣说　　酬答如向所问难</p>
<p style="text-align: left">
	　　我悉能具领纳受　　乃至不忘一字句</p>
<p style="text-align: left">
	　　既得闻是真实法　　广设无量百种难</p>
<p style="text-align: left">
	　　敷演远尘寂静句　　安无量众智慧道</p>
<p style="text-align: left">
	　　我住如是胜三昧　　于无量劫学此法</p>
<p style="text-align: left">
	　　昔日无量诸众生　　亦置无上最胜道</p>
<p style="text-align: left">
	　　若人本来不见佛　　于此胜法未曾闻</p>
<p style="text-align: left">
	　　彼终不能生信乐　　第一义空真实定</p>
<p style="text-align: left">
	　　其有智人能解了　　得于甚深真实德</p>
<p style="text-align: left">
	　　闻第一义不惊怖　　闻已生上欢喜心</p>
<p style="text-align: left">
	　　彼彼能持我菩提　　即是如来真佛子</p>
<p style="text-align: left">
	　　希有犹如优昙花　　我为多劫修苦行</p>
<p style="text-align: left">
	　　彼人不畏堕恶道　　常得远离于八难</p>
<p style="text-align: left">
	　　当见无量那由佛　　亦能信是胜三昧</p>
<p style="text-align: left">
	　　如彼<a>弥勒</a>独无侣　　于众生所得净智</p>
<p style="text-align: left">
	　　是三昧经在彼手　　我为授记如弥勒</p>
<p style="text-align: left">
	　　是人成就念智慧　　闻持究竟道增上</p>
<p style="text-align: left">
	　　辩才乐寂无忧恼　　是定在彼人手故</p>
<p style="text-align: left">
	　　是人常得天供养　　又为众人所礼敬</p>
<p style="text-align: left">
	　　恒为鬼神所护卫　　以持如是三昧故</p>
<p style="text-align: left">
	　　不为火毒之所伤　　一切刀杖莫能害</p>
<p style="text-align: left">
	　　入大水中不漂溺　　斯由持是三昧故</p>
<p style="text-align: left">
	　　是人恒住山林中　　为诸天等所给侍</p>
<p style="text-align: left">
	　　夜叉无量来供养　　受持如是三昧故</p>
<p style="text-align: left">
	　　智慧广大如巨海　　说佛功德无障碍</p>
<p style="text-align: left">
	　　演畅诸佛真实德　　以持如是胜定故</p>
<p style="text-align: left">
	　　是人所闻无穷尽　　犹如虚空无有边</p>
<p style="text-align: left">
	　　执智慧炬除闇冥　　是人持是三昧故</p>
<p style="text-align: left">
	　　柔软美妙应义语　　处众演说智者爱</p>
<p style="text-align: left">
	　　说如泉河澍无竭　　以持如是三昧故</p>
<p style="text-align: left">
	　　犹如医王施良药　　又与众生作归舍</p>
<p style="text-align: left">
	　　能为世间作光明　　以持如是三昧故</p>
<p style="text-align: left">
	　　是人不为爱欲心　　乐于寂灭得禅乐</p>
<p style="text-align: left">
	　　说于寂静美妙言　　以持如是三昧故</p>
<p style="text-align: left">
	　　是人离相意不染　　于一切相悉简择</p>
<p style="text-align: left">
	　　心常寂静而经行　　以持如是三昧故</p>
<p style="text-align: left">
	　　彼得无垢离垢眼　　能见无量诸如来</p>
<p style="text-align: left">
	　　得丈夫眼广无边　　由持如是三昧故</p>
<p style="text-align: left">
	　　孔雀美音应寂静　　迦陵频伽悦意声</p>
<p style="text-align: left">
	　　合和诸乐出妙响　　由持如是三昧故</p>
<p style="text-align: left">
	　　成就雷霆声远震　　众鹅钟鼓美妙音</p>
<p style="text-align: left">
	　　美合百种胜伎乐　　以持如是三昧故</p>
<p style="text-align: left">
	　　无量无数僧祇劫　　成就如是和雅音</p>
<p style="text-align: left">
	　　所说语言如甘露　　斯由持是胜三昧</p>
<p style="text-align: left">
	　　肴馔饮食不贪嗜　　于衣钵中不生着</p>
<p style="text-align: left">
	　　少欲知足善调柔　　由持如是三昧故</p>
<p style="text-align: left">
	　　能于自身不高举　　于他人所不轻毁</p>
<p style="text-align: left">
	　　心常柔软乐禅定　　由持如是三昧故</p>
<p style="text-align: left">
	　　常自观察己所行　　不见他人所阙失</p>
<p style="text-align: left">
	　　与众和颜无违诤　　由持如是三昧故</p>
<p style="text-align: left">
	　　悲心恩润清净慧　　离邪正直无谄曲</p>
<p style="text-align: left">
	　　意恒柔软乐解脱　　由持如是三昧故</p>
<p style="text-align: left">
	　　心常乐行布施行　　悭吝之结不能染</p>
<p style="text-align: left">
	　　不为境界所摄录　　以持如是三昧故</p>
<p style="text-align: left">
	　　端正殊特人喜乐　　其身皮肤真金色</p>
<p style="text-align: left">
	　　三十二相以庄严　　以持如是三昧故</p>
<p style="text-align: left">
	　　色相功德悉端妙　　多人爱敬恒守护</p>
<p style="text-align: left">
	　　男女大小观无厌　　以持如是三昧故</p>
<p style="text-align: left">
	　　诸天龙神夜叉众　　于是人所悉欢喜</p>
<p style="text-align: left">
	　　往诣家家皆赞叹　　以持如是三昧故</p>
<p style="text-align: left">
	　　梵王帝释自在天　　并余一切来供养</p>
<p style="text-align: left">
	　　其心都无起我慢　　以持如是三昧故</p>
<p style="text-align: left">
	　　彼离一切诸崄径　　无有障难恶道畏</p>
<p style="text-align: left">
	　　解脱一切恐怖事　　由持如是三昧故</p>
<p style="text-align: left">
	　　能闻佛说微妙法　　无复一切诸疑惑</p>
<p style="text-align: left">
	　　随顺趣入甚深法　　以持如是三昧故</p>
<p style="text-align: left">
	　　若闻贤圣微细法　　悉能解了得究竟</p>
<p style="text-align: left">
	　　由于过去因缘力　　以持如是三昧故</p>
<p style="text-align: left">
	　　如来说于如是言　　善得利养心不举</p>
<p style="text-align: left">
	　　以是因缘得总持　　斯由得是三昧故</p>
<p style="text-align: left">
	　　是人临欲命终时　　悲慧雄猛弥陀佛</p>
<p style="text-align: left">
	　　是佛为现住其前　　以持如是三昧故</p>
<p style="text-align: left">
	　　得见十力称所求　　及诸声闻住其前</p>
<p style="text-align: left">
	　　决定生彼安乐国　　以持如是三昧故</p>
<p style="text-align: left">
	　　假令一切众生类　　一时成佛尽有边</p>
<p style="text-align: left">
	　　其中一人咸供养　　复过恒河沙数劫</p>
<p style="text-align: left">
	　　若于后世末代时　　得闻是定无谄人</p>
<p style="text-align: left">
	　　能于是定起随喜　　过前功德非分数</p>
<p style="text-align: left">
	　　童子当知寂灭道　　是第一义空三昧</p>
<p style="text-align: left">
	　　若书读诵受持者　　是人名为持法藏</p>
<p style="text-align: left">
	　　童子。以是义故菩萨摩诃萨。若欲知一切众生言音。及知一切众生诸根差别。前后不同而应说法。童子。彼人于此三昧。应当受持读诵广为人说。又为摄一切众生故。应当修习方便相应。尔时世尊。即说偈言</p>
<p style="text-align: left">
	　　若人曾见无量佛　　亦曾咨问是三昧</p>
<p style="text-align: left">
	　　是胜智人持此定　　住第一善而不动</p>
<p style="text-align: left">
	　　得于人天上妙乐　　常得他人胜供养</p>
<p style="text-align: left">
	　　又得禅定涅槃乐　　是不放逸持定故</p>
<p style="text-align: left">
	　　闻他赞已不生欣　　若被骂辱亦无恚</p>
<p style="text-align: left">
	　　八法不动犹如山　　乐求解脱持定故</p>
<p style="text-align: left">
	　　口初不说无义语　　离嗔傲慢及诤论</p>
<p style="text-align: left">
	　　忍辱调伏心欢喜　　由不放逸持定故</p>
<p style="text-align: left">
	　　其言柔软谛审实　　舒颜和悦先慰问</p>
<p style="text-align: left">
	　　见诸众生常含笑　　以持胜净三昧故</p>
<p style="text-align: left">
	　　心常调伏不恼他　　善摄五根持戒净</p>
<p style="text-align: left">
	　　住实少言利可爱　　以持净胜三昧故</p>
<p style="text-align: left">
	　　常舍广施无吝心　　饥渴众生令饱满</p>
<p style="text-align: left">
	　　自食不欣施他喜　　善业人持直定故</p>
<p style="text-align: left">
	　　为多百千诸天爱　　夜叉修罗龙恭敬</p>
<p style="text-align: left">
	　　独处林中恒守护　　勇猛持是胜定故</p>
<p style="text-align: left">
	　　乐在寂静离音声　　龙阿修罗恒亲觐</p>
<p style="text-align: left">
	　　一切无能怖畏者　　以不放逸持定故</p>
<p style="text-align: left">
	　　其声犹如梵天音　　又如众鹅可乐声</p>
<p style="text-align: left">
	　　亦如五百美妙音　　名闻遍彰诸世间</p>
<p style="text-align: left">
	　　大地所有诸微尘　　功德过于彼尘数</p>
<p style="text-align: left">
	　　利益众生功德藏　　以修如是寂定故</p>
<p style="text-align: left">
	　　童子。菩萨摩诃萨心生乐欲。我于一切法自性云何得知。童子。菩萨摩诃萨于此三昧。应当受持读诵为他广说修习方便相应。为摄一切众生故。尔时世尊。即说偈言</p>
<p style="text-align: left">
	　　智者无恚爱　　又不起愚痴</p>
<p style="text-align: left">
	　　烦恼悉微薄　　知胜寂法故</p>
<p style="text-align: left">
	　　佛戒不缺犯　　女色无纵逸</p>
<p style="text-align: left">
	　　坚心求是定　　知法离尘垢</p>
<p style="text-align: left">
	　　智慧及神足　　觐佛诣多刹</p>
<p style="text-align: left">
	　　总持到彼岸　　以知寂定故</p>
<p style="text-align: left">
	　　速成两足尊　　为寂治烦恼</p>
<p style="text-align: left">
	　　善拔恶毒箭　　说无垢寂句</p>
<p style="text-align: left">
	　　若人为良医　　善知病起由</p>
<p style="text-align: left">
	　　学此智决定　　解脱众生害</p>
<p style="text-align: left">
	　　学理得自在　　无著堪供养</p>
<p style="text-align: left">
	　　安众无悕望　　解知净法故</p>
<p style="text-align: left">
	　　人师子忍辱　　打骂无嗔恚</p>
<p style="text-align: left">
	　　屠割亦不恼　　能知阴空故</p>
<p style="text-align: left">
	　　忍力如须弥　　都无计忍想</p>
<p style="text-align: left">
	　　乃至佛不存　　知有常空故</p>
<p style="text-align: left">
	　　三界无量想　　三世悉了知</p>
<p style="text-align: left">
	　　能显理无量　　无畏<a>学法</a>故</p>
<p style="text-align: left">
	　　于事不取想　　爱憎悉不取</p>
<p style="text-align: left">
	　　知法常空寂　　得胜寂灭故</p>
<p style="text-align: left">
	　　若说此胜定　　不久见菩提</p>
<p style="text-align: left">
	　　圣境善了达　　施是获多报</p>
<p style="text-align: left">
	　　说亿修多罗　　所演无滞碍</p>
<p style="text-align: left">
	　　辩才不断绝　　知法广大故</p>
<p style="text-align: left">
	　　若人不思劫　　定慧犹如云</p>
<p style="text-align: left">
	　　说法无穷尽　　知此寂定故</p>
<p style="text-align: left">
	　　辩才不思议　　求道必能得</p>
<p style="text-align: left">
	　　说无边亿经　　知<a>法相</a>名遍</p>
<p style="text-align: left">
	　　佛说无上法　　闻持令充满</p>
<p style="text-align: left">
	　　于中无疑惑　　知法悉非有</p>
<p style="text-align: left">
	　　爱语常行施　　善舍拯贫乐</p>
<p style="text-align: left">
	　　资生恣充足　　悲愍世间故</p>
<p style="text-align: left">
	　　当作阎浮王　　愍众无嗔怒</p>
<p style="text-align: left">
	　　众人起慈敬　　以知空法故</p>
<p style="text-align: left">
	　　端正妻男女　　王位身皆舍</p>
<p style="text-align: left">
	　　决定无吝悔　　以知空寂故</p>
<p style="text-align: left">
	　　若人割支节　　梦寤都无嗔</p>
<p style="text-align: left">
	　　曾供无量佛　　以持空法故</p>
<p style="text-align: left">
	　　供养牟尼日　　三世无疲倦</p>
<p style="text-align: left">
	　　大信心不动　　是知空法故</p>
<p style="text-align: left">
	　　善持佛法藏　　住胜陀罗尼</p>
<p style="text-align: left">
	　　不久得成佛　　以持胜经故</p>
<p style="text-align: left">
	　　世世不聋盲　　旷劫具诸根</p>
<p style="text-align: left">
	　　八难常远离　　系心说此经</p>
<p style="text-align: left">
	　　为福离恶道　　端正相庄严</p>
<p style="text-align: left">
	　　心净住神通　　以斯佛现前</p>
<p style="text-align: left">
	　　种种应<a>化身</a>　　诸刹度众生</p>
<p style="text-align: left">
	　　若得见彼者　　菩提意决定</p>
<p style="text-align: left">
	　　智念无忧者　　精进势力起</p>
<p style="text-align: left">
	　　胜法中究竟　　末世持经故</p>
<p style="text-align: left">
	　　身出千亿光　　其光蔽日月</p>
<p style="text-align: left">
	　　若修习空定　　不久人中胜</p>
<p style="text-align: left">
	　　我求寂境界　　千亿僧祇劫</p>
<p style="text-align: left">
	　　不舍勤精进　　为然灯授记</p>
<p style="text-align: left">
	　　智应行是经　　说胜诸佛法</p>
<p style="text-align: left">
	　　外道愚痴失　　命终<a>地狱</a>煮</p>
<p style="text-align: left">
	　　受苦最尤剧　　那由劫乃尽</p>
<p style="text-align: left">
	　　多劫毕罪已　　得为甘露因</p>
<p style="text-align: left">
	　　末代可怖时　　近于无上道</p>
<p style="text-align: left">
	　　护持我法藏　　记彼持是经</p>
				</div></div><hr><script charset='utf-8' src='../../js/footer.js'></script></body></html>