<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修月灯三昧经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>月灯三昧经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>月灯三昧经 第五卷</strong></p>
<p style="text-align: left">
	　　高齐<a>天竺</a><a>三藏</a>那连提耶舍译</p>
<p style="text-align: left">
	　　佛复告月光童子言。若<a>菩萨</a>摩诃萨于此三昧经典。受持读诵为他解说如说<a>修行</a>。得四功德。何者为四。一者成就满足福德。二者不为怨家所坏。三者成就无边智慧。四者成就无量辩才。童子。若有菩萨摩诃萨。有能于此三昧经典。受持读诵系念思惟广为人说。获得如是四种功德。尔时<a>世尊</a>。而说偈言</p>
<p style="text-align: left">
	　　福德成就恒满足　　于一切时常不断</p>
<p style="text-align: left">
	　　受持如是三昧故　　得诸如来之境界</p>
<p style="text-align: left">
	　　勇健功德所守护　　于一切时常成就</p>
<p style="text-align: left">
	　　修行如是胜寂定　　必获无上胜菩提</p>
<p style="text-align: left">
	　　彼无一切诸怨敌　　常不为怨之所害</p>
<p style="text-align: left">
	　　智慧成就悉满足　　于一切时恒不断</p>
<p style="text-align: left">
	　　彼人成就无量智　　亦复具足无边慧</p>
<p style="text-align: left">
	　　无量无边胜辩才　　以持如是胜定故</p>
<p style="text-align: left">
	　　成就满足福德聚　　亦成最妙菩萨行</p>
<p style="text-align: left">
	　　彼无一切诸怨敌　　以持寂灭胜定故</p>
<p style="text-align: left">
	　　彼智广大无有边　　亦成无边胜辩才</p>
<p style="text-align: left">
	　　其音美妙甚可乐　　以说如是胜定故</p>
<p style="text-align: left">
	　　善友智者所爱乐　　谓能宣说自义故</p>
<p style="text-align: left">
	　　诸人皆知是福藏　　宣说如是胜定故</p>
<p style="text-align: left">
	　　得胜利养妙衣服　　亦获胜妙上甘饍</p>
<p style="text-align: left">
	　　颜貌端正甚可爱　　以持如是寂定故</p>
<p style="text-align: left">
	　　多见诸佛<a>世间</a>亲　　以无等供供养佛</p>
<p style="text-align: left">
	　　无有一切诸障难　　以持如是胜定故</p>
<p style="text-align: left">
	　　住于佛前而赞叹　　喜心说妙多百偈</p>
<p style="text-align: left">
	　　于其智慧而不损　　以说如是寂定故</p>
<p style="text-align: left">
	　　十力世尊在前坐　　相好庄严可爱身</p>
<p style="text-align: left">
	　　无垢鲜净如金山　　以修如是胜定故</p>
<p style="text-align: left">
	　　彼智曾无有损减　　多闻智慧亦丰足</p>
<p style="text-align: left">
	　　成就最胜大法藏　　以说如是三昧故</p>
<p style="text-align: left">
	　　智慧广大无有量　　多百劫说而不尽</p>
<p style="text-align: left">
	　　闻于如是深寂定　　如佛所说安住故</p>
<p style="text-align: left">
	　　不生一切诸难处　　如是佛子恒为王</p>
<p style="text-align: left">
	　　<a>如法</a>治国常安隐　　以持如是胜定故</p>
<p style="text-align: left">
	　　无量无边亿劫数　　十力说彼功德利</p>
<p style="text-align: left">
	　　说其少分不能尽　　犹如大海一渧水</p>
<p style="text-align: left">
	　　是时童子甚欣悦　　忽然从坐整服起</p>
<p style="text-align: left">
	　　合十爪掌面向佛　　生大欣喜而赞言</p>
<p style="text-align: left">
	　　世尊大雄甚奇特　　能为世亲作光明</p>
<p style="text-align: left">
	　　大牟尼尊说功德　　显示如是胜利益</p>
<p style="text-align: left">
	　　大圣世雄为我说　　愿垂怜愍救护故</p>
<p style="text-align: left">
	　　何人能于末代时　　听闻如是修多罗</p>
<p style="text-align: left">
	　　迦陵频伽妙音声　　深远雷震悦乐声</p>
<p style="text-align: left">
	　　具足无量胜智慧　　告月光童作是言</p>
<p style="text-align: left">
	　　汝今谛听我当说　　无上最胜微妙行</p>
<p style="text-align: left">
	　　若欲护持于法者　　听受如是三昧经</p>
<p style="text-align: left">
	　　虔心供养一切佛　　以清净心求佛智</p>
<p style="text-align: left">
	　　复应修习慈愍心　　听受如是修多罗</p>
<p style="text-align: left">
	　　成就头陀离过行　　修行寂静功德林</p>
<p style="text-align: left">
	　　安住大胜上妙智　　听受如是三昧经</p>
<p style="text-align: left">
	　　行于恶行诸众生　　及以毁破禁戒者</p>
<p style="text-align: left">
	　　如是诸恶<a>比丘</a>辈　　不能闻是三昧经</p>
<p style="text-align: left">
	　　勇猛修行诸梵行　　其心无有诸秽浊</p>
<p style="text-align: left">
	　　常为诸佛所加护　　此经当入彼人手</p>
<p style="text-align: left">
	　　若人于诸无量佛　　给侍恭敬修供养</p>
<p style="text-align: left">
	　　是人当生末世中　　此经堕在彼人手</p>
<p style="text-align: left">
	　　若人在于过去世　　于外道中行恶行</p>
<p style="text-align: left">
	　　彼人闻是修多罗　　其心不喜起嫌恶</p>
<p style="text-align: left">
	　　于<a>佛法</a>中得<a>出家</a>　　不为<a>涅槃</a>求活命</p>
<p style="text-align: left">
	　　以悭嫉妒而自缠　　彼必诽谤<a>佛经</a>典</p>
<p style="text-align: left">
	　　贪着他家起悭吝　　为魔波旬所加护</p>
<p style="text-align: left">
	　　专求利养破禁戒　　于佛法中必不信</p>
<p style="text-align: left">
	　　往昔不殖于善根　　未得智慧起高慢</p>
<p style="text-align: left">
	　　依止我见愚凡夫　　亦于末世心无信</p>
<p style="text-align: left">
	　　于其世间<a>禅定</a>中　　便谓已得果证想</p>
<p style="text-align: left">
	　　自谓<a>罗汉</a>食他供　　彼必谤佛胜菩提</p>
<p style="text-align: left">
	　　所有一切阎浮处　　毁坏一切佛塔庙</p>
<p style="text-align: left">
	　　若有毁谤佛菩提　　其罪广大多于彼</p>
<p style="text-align: left">
	　　若有杀害阿罗汉　　其罪无量无边际</p>
<p style="text-align: left">
	　　若有诽谤修多罗　　其罪获报多于彼</p>
<p style="text-align: left">
	　　谁能于此起勇猛　　在于末代恶世中</p>
<p style="text-align: left">
	　　正戒<a>正法</a>毁坏时　　显说如是修多罗</p>
<p style="text-align: left">
	　　童子悲号而起立　　叉手合掌发是言</p>
<p style="text-align: left">
	　　我于今朝师子吼　　在于最胜法王前</p>
<p style="text-align: left">
	　　我于如来灭度后　　在于末代恶世时</p>
<p style="text-align: left">
	　　弃舍身命不吝惜　　广弘如是修多罗</p>
<p style="text-align: left">
	　　能忍愚夫语言道　　不实诽谤极损辱</p>
<p style="text-align: left">
	　　骂詈轻毁及恐怖　　勇猛精进而忍受</p>
<p style="text-align: left">
	　　除去一切诸恶业　　于过去世所造者</p>
<p style="text-align: left">
	　　内怀不生于嗔怒　　必当安住佛法中</p>
<p style="text-align: left">
	　　净妙阎浮金色手　　摩彼月光童子顶</p>
<p style="text-align: left">
	　　如来发于和雅音　　月光童子大威德</p>
<p style="text-align: left">
	　　我今正当加护汝　　在于末代后世时</p>
<p style="text-align: left">
	　　不令汝有诸障难　　命难梵行诸障碍</p>
<p style="text-align: left">
	　　更有余者一时起　　持法比丘八百人</p>
<p style="text-align: left">
	　　自言我于末世中　　必当护持是经典</p>
<p style="text-align: left">
	　　尔时多亿夜叉龙　　即时从坐而起立</p>
<p style="text-align: left">
	　　更有余八那由他　　启请世尊如是言</p>
<p style="text-align: left">
	　　我等于此比丘所　　谓向从坐而起者</p>
<p style="text-align: left">
	　　在于恶世末代时　　我必拥护彼比丘</p>
<p style="text-align: left">
	　　当说如是经典时　　以佛神力加护故</p>
<p style="text-align: left">
	　　所有恒河沙数界　　无量佛刹悉震动</p>
<p style="text-align: left">
	　　随其所动诸世界　　随界应化作多佛</p>
<p style="text-align: left">
	　　悉是释迦所变化　　演说如是修多罗</p>
<p style="text-align: left">
	　　一切所有诸佛刹　　不可思议亿众生</p>
<p style="text-align: left">
	　　悉得听闻是胜法　　安住诸佛如来智</p>
<p style="text-align: left">
	　　于此世界佛刹中　　数有九亿诸天众</p>
<p style="text-align: left">
	　　一切悉发菩提心　　即于佛所散妙花</p>
<p style="text-align: left">
	　　所有比丘<a>比丘尼</a>　　优波婆素优婆夷</p>
<p style="text-align: left">
	　　其数七亿六千万　　悉得闻是修多罗</p>
<p style="text-align: left">
	　　牟尼王尊授彼记　　必当见彼两足尊</p>
<p style="text-align: left">
	　　其数犹如恒河沙　　皆得修习菩提行</p>
<p style="text-align: left">
	　　供养恭敬彼诸佛　　为求如来智慧故</p>
<p style="text-align: left">
	　　悉能于彼诸佛所　　得闻如是妙经典</p>
<p style="text-align: left">
	　　过于八亿劫数中　　皆当得成如来尊</p>
<p style="text-align: left">
	　　彼福德者于一劫　　度脱众生令安乐</p>
<p style="text-align: left">
	　　于其<a>弥勒</a>如来所　　施设无上胜供养</p>
<p style="text-align: left">
	　　善持彼佛真妙法　　悉得往生安养国</p>
<p style="text-align: left">
	　　彼离垢秽如来尊　　其佛号曰阿弥陀</p>
<p style="text-align: left">
	　　于彼广设胜供养　　为求无上菩提故</p>
<p style="text-align: left">
	　　于其七十阿僧祇　　满足如是劫数中</p>
<p style="text-align: left">
	　　不堕一切诸恶趣　　得闻如是胜经典</p>
<p style="text-align: left">
	　　若有于后未来世　　听闻如是修多罗</p>
<p style="text-align: left">
	　　闻已悲泣而泪落　　我已供养于彼人</p>
<p style="text-align: left">
	　　我今劝语汝一切　　我前所有现在者</p>
<p style="text-align: left">
	　　由此故得菩提道　　是以付嘱此经典</p>
<p style="text-align: left">
	　　是以童子。菩萨摩诃萨若欲乐求如是三昧。不可思议诸佛所说之法应善巧知。于不思议佛法应当咨请。应当深信不思议佛法。应当善巧求于不思议佛法。闻不思议佛法。勿怀惊怖勿增怖畏勿恒怖畏</p>
<p style="text-align: left">
	　　尔时月光童子白佛言。世尊云何菩萨于不思议佛法应善巧知。云何于不思议佛法应求请问。云何于不思议佛法深信清净。云何闻不思议佛法。不生惊怖不增怖畏不恒怖畏。尔时有乾闼婆子。名曰般遮尸弃。共余乾闼婆子五百同类俱。持音乐种种乐器。随从佛后欲为供养佛。尔时般遮尸弃作如是念。如我于帝释憍尸迦及三十三天前所设供养。今以此歌咏乐音供养如来天中之天应供正遍知。尔时般遮尸弃乾闼婆子。共余五百乾闼婆子。皆各同时击琉璃琴出妙歌音。尔时世尊作如是念。我以无作游戏神力。令彼月光童子于不思议佛法中得一心住。复令般遮尸弃乾闼婆子等乐器歌音令现殊妙。尔时以佛神力故。令彼五百音乐善称和雅发无欲音发顺法音发应法音。所谓应不思议佛法偈言</p>
<p style="text-align: left">
	　　于一毛道现多佛　　其数犹如恒河沙</p>
<p style="text-align: left">
	　　佛刹国土亦复然　　彼佛刹体空无相</p>
<p style="text-align: left">
	　　于一毛端现五趣　　所谓<a>地狱</a>诸畜生</p>
<p style="text-align: left">
	　　及诸饿鬼<a>天人</a>等　　皆悉清凉无逼窄</p>
<p style="text-align: left">
	　　彼毛道处现海池　　并诸河流及井泉</p>
<p style="text-align: left">
	　　皆悉不逼复不窄　　是谓佛法不思议</p>
<p style="text-align: left">
	　　彼一毛头现诸山　　斫迦婆罗及须弥</p>
<p style="text-align: left">
	　　目真邻陀大目真　　是曰佛法不思议</p>
<p style="text-align: left">
	　　彼一毛头现地狱　　燋热寒冰粪屎等</p>
<p style="text-align: left">
	　　有诸众生生彼者　　受于无量极苦恼</p>
<p style="text-align: left">
	　　彼一毛头现天宫　　妙宫广大十六旬</p>
<p style="text-align: left">
	　　毛处诸天无量数　　具受诸天极快乐</p>
<p style="text-align: left">
	　　彼毛头处佛出世　　其中佛法极炽盛</p>
<p style="text-align: left">
	　　彼无智者莫能睹　　如是宿业行不净</p>
<p style="text-align: left">
	　　毛头处闻佛涅槃　　或时复闻法灭尽</p>
<p style="text-align: left">
	　　彼毛头处或复闻　　佛今现在演<a>说法</a></p>
<p style="text-align: left">
	　　或复有人于毛端　　谓己<a>寿命</a>无穷极</p>
<p style="text-align: left">
	　　或复毛处闻短命　　生已即灭不久停</p>
<p style="text-align: left">
	　　或复毛道作是想　　我得见佛设供养</p>
<p style="text-align: left">
	　　佛亦不出不供养　　直自想心而欣喜</p>
<p style="text-align: left">
	　　譬如有人于梦中　　耽着五欲受快乐</p>
<p style="text-align: left">
	　　觉已不见其欲事　　但以梦故妄见此</p>
<p style="text-align: left">
	　　所见所闻忆念法　　犹如梦想无真实</p>
<p style="text-align: left">
	　　若有得此三昧者　　悉能了知如是法</p>
<p style="text-align: left">
	　　于其世间恒受乐　　谓爱无爱不贪着</p>
<p style="text-align: left">
	　　常能爱乐于山林　　恒受如此<a>沙门</a>乐</p>
<p style="text-align: left">
	　　若人无有诸取着　　远离一切诸我所</p>
<p style="text-align: left">
	　　游行世间犹犀牛　　如风行空无障碍</p>
<p style="text-align: left">
	　　修习于道起实智　　一切诸法空<a>无我</a></p>
<p style="text-align: left">
	　　若有能修如是法　　彼人辩才无有边</p>
<p style="text-align: left">
	　　此人恒受于快乐　　其心不着于世间</p>
<p style="text-align: left">
	　　其心犹如空中风　　于爱不爱无所取</p>
<p style="text-align: left">
	　　于不爱者难共住　　于亲爱者难远离</p>
<p style="text-align: left">
	　　弃舍如此二种朋　　专求正法是人乐</p>
<p style="text-align: left">
	　　若有闻声贪爱起　　是人必起于嗔怒</p>
<p style="text-align: left">
	　　愚痴惛慢所缠缚　　以慢力故得苦恼</p>
<p style="text-align: left">
	　　若有能住于平等　　善能谦下无高慢</p>
<p style="text-align: left">
	　　爱与不爱善得脱　　彼能<a>常住</a>欣喜行</p>
<p style="text-align: left">
	　　安住于戒善清净　　以无垢心乐禅定</p>
<p style="text-align: left">
	　　恒常乐住山林中　　是人永离诸疑网</p>
<p style="text-align: left">
	　　若人怀惑有颠倒　　愚痴恒乐于诸欲</p>
<p style="text-align: left">
	　　犹如鹫鸟贪尸肉　　是人必自随魔力</p>
<p style="text-align: left">
	　　说此偈时。月光童子。于不思议甚深佛法中。得一心安住。堪能演说修多罗。尔时般遮尸弃乾闼婆等。得随顺音声忍。无量无边众生。发阿耨多罗三藐三菩提心。无量众生。于人天中得安乐利益</p>
<p style="text-align: left">
	　　尔时佛告月光童子言。菩萨摩诃萨于诸善根功德法利。应善决定。应不多事。应离恶知识。应依善知识。善知识所应常咨问。乐闻于法无有厌足。应当欣喜。常应求法常摄于法。应说正法。应善巧咨问菩萨。于菩萨所起于师想。于法师所应当尊重如己师想。童子。若有菩萨能受行此法。是人得不思议具足辩才。得信深入不可思议佛法之海。于不思议甚深佛法心得决定。于人天中能作照明。尔时世尊。而说偈言</p>
<p style="text-align: left">
	　　于过去世多亿劫　　不可称量不思议</p>
<p style="text-align: left">
	　　尔时有佛两足尊　　号因陀罗幡幢王</p>
<p style="text-align: left">
	　　彼时佛说此三昧　　谓无众生无寿命</p>
<p style="text-align: left">
	　　犹如泡沫及炎电　　诸法亦如水中月</p>
<p style="text-align: left">
	　　众生寿命不可得　　于此界没他世生</p>
<p style="text-align: left">
	　　所作之业无失坏　　黑白业报亦不亡</p>
<p style="text-align: left">
	　　因果相应胜法门　　微细难见佛境界</p>
<p style="text-align: left">
	　　文字句义不可得　　是妙菩提佛所说</p>
<p style="text-align: left">
	　　积聚总持大智慧　　亿那由经从定出</p>
<p style="text-align: left">
	　　那由他佛所行道　　如此三昧佛所说</p>
<p style="text-align: left">
	　　善能灭坏诸病患　　集众菩萨功德财</p>
<p style="text-align: left">
	　　一切诸佛咸称赞　　亿那由天所供养</p>
<p style="text-align: left">
	　　于诸凡夫说实语　　常远一切外道法</p>
<p style="text-align: left">
	　　诸佛所赞胜戒财　　如空中电难可执</p>
<p style="text-align: left">
	　　过去无量亿佛所　　智者修行于戒施</p>
<p style="text-align: left">
	　　久远远离恶知识　　得于无上父资财</p>
<p style="text-align: left">
	　　彼有比丘是法师　　修行梵行慧日子</p>
<p style="text-align: left">
	　　闻于此法而随顺　　发于最上菩提心</p>
<p style="text-align: left">
	　　彼因陀罗幡幢佛　　告彼法师比丘言</p>
<p style="text-align: left">
	　　比丘比丘第一难　　于彼菩提发心难</p>
<p style="text-align: left">
	　　护戒犹如摩尼珠　　习近善友顺菩提</p>
<p style="text-align: left">
	　　于恶知识恒远离　　速得无上菩提果</p>
<p style="text-align: left">
	　　往昔于此阎浮提　　二不放逸长者子</p>
<p style="text-align: left">
	　　于佛法中而出家　　犹如犀牛依山林</p>
<p style="text-align: left">
	　　得于四禅有<a>神通</a>　　善诸偈论无所畏</p>
<p style="text-align: left">
	　　地及<a>虚空</a>相悉知　　于空中行如鸟飞</p>
<p style="text-align: left">
	　　于寒林中安住时　　林花繁茂甚奇特</p>
<p style="text-align: left">
	　　一切异鸟悉来归　　二长者子共语言</p>
<p style="text-align: left">
	　　尔时有王出游猎　　闻其语音至其所</p>
<p style="text-align: left">
	　　时王恭敬而听法　　于彼法师深爱敬</p>
<p style="text-align: left">
	　　时王共相慰问言　　发是语已在前坐</p>
<p style="text-align: left">
	　　时王具有多眷属　　从王<a>行者</a>满六亿</p>
<p style="text-align: left">
	　　二中有一是法师　　见王告言善谛听</p>
<p style="text-align: left">
	　　诸佛出世甚难值　　惟愿大王勿放逸</p>
<p style="text-align: left">
	　　寿命迅速不久停　　如山瀑水激川流</p>
<p style="text-align: left">
	　　为老病死所缠逼　　无有能救如己业</p>
<p style="text-align: left">
	　　惟愿大王护正法　　建立诸佛十力法</p>
<p style="text-align: left">
	　　于后恶世末代时　　应当住于如法朋</p>
<p style="text-align: left">
	　　如是无量聪慧者　　以慈心故向王说</p>
<p style="text-align: left">
	　　王及六亿诸眷属　　咸发无上菩提心</p>
<p style="text-align: left">
	　　时王闻是净法句　　调柔寂灭妙语言</p>
<p style="text-align: left">
	　　善心踊跃而爱乐　　头面礼敬而辞去</p>
<p style="text-align: left">
	　　时有无量余比丘　　为利养故入王宫</p>
<p style="text-align: left">
	　　王知彼众行不端　　并于有德不恭敬</p>
<p style="text-align: left">
	　　过去导师法已尽　　未来恶世增长时</p>
<p style="text-align: left">
	　　德器之人甚鲜少　　多有无量放逸者</p>
<p style="text-align: left">
	　　刚强悭慢诸比丘　　为求利养着诸见</p>
<p style="text-align: left">
	　　于佛法中不正解　　以诸非法向王说</p>
<p style="text-align: left">
	　　应当杀害彼法师　　本为王说空断者</p>
<p style="text-align: left">
	　　劝王及我修空断　　都不示王真涅槃</p>
<p style="text-align: left">
	　　于其业报悉散坏　　谄者说于阴空无</p>
<p style="text-align: left">
	　　若能杀害彼法师　　必令大法得久住</p>
<p style="text-align: left">
	　　尔时常有护王神　　是王过去善知识</p>
<p style="text-align: left">
	　　长夜护王令离恶　　彼天告王如是言</p>
<p style="text-align: left">
	　　愿王慎勿起是心　　恶知识言甚可畏</p>
<p style="text-align: left">
	　　莫于聪慧法师所　　用恶人言兴杀害</p>
<p style="text-align: left">
	　　大王可不忆念耶　　林间比丘所说者</p>
<p style="text-align: left">
	　　于后末代恶世时　　王应安住如法朋</p>
<p style="text-align: left">
	　　天为彼王说实语　　于诸佛法莫舍离</p>
<p style="text-align: left">
	　　时王更有余恶弟　　在于边方镇国境</p>
<p style="text-align: left">
	　　时恶比丘往<a>教化</a>　　令杀法师说空断</p>
<p style="text-align: left">
	　　劝我昔来久修行　　不欲令我求涅槃</p>
<p style="text-align: left">
	　　大王汝兄甚愚恶　　都自不欲令汝活</p>
<p style="text-align: left">
	　　有二比丘为恶师　　以神通力游空行</p>
<p style="text-align: left">
	　　以我知故来至此　　今悉具向大王说</p>
<p style="text-align: left">
	　　汝可速杀二咒师　　必使及时勿后悔</p>
<p style="text-align: left">
	　　王弟寻时被钾仗　　顺恶人言故往彼</p>
<p style="text-align: left">
	　　并及一切诸军众　　诣彼林中比丘所</p>
<p style="text-align: left">
	　　依林所有龙夜叉　　知彼王弟恶心来</p>
<p style="text-align: left">
	　　雨沙砾石大可畏　　王及军众悉摧灭</p>
<p style="text-align: left">
	　　今当观恶知识言　　摧灭如是大王众</p>
<p style="text-align: left">
	　　于法师所起恚心　　于六十生堕阿鼻</p>
<p style="text-align: left">
	　　时彼取着恶比丘　　劝化如是刹利王</p>
<p style="text-align: left">
	　　于后满足十亿生　　受于无量地狱苦</p>
<p style="text-align: left">
	　　彼天劝导彼王者　　及余拥护于法师</p>
<p style="text-align: left">
	　　见于恒河沙数佛　　觐佛供养及修行</p>
<p style="text-align: left">
	　　是王眷属满六亿　　皆共王去听法者</p>
<p style="text-align: left">
	　　其所发于道心者　　各别世界得成佛</p>
<p style="text-align: left">
	　　彼佛寿命多亿岁　　智慧无等不思议</p>
<p style="text-align: left">
	　　彼人悉修是三昧　　说已皆当般涅槃</p>
<p style="text-align: left">
	　　得闻如是胜妙智　　能集尸罗功德法</p>
<p style="text-align: left">
	　　勇猛精进不放逸　　常远一切恶知识</p>
<p style="text-align: left">
	　　童子。菩萨摩诃萨应不着于身能弃于命。何以故。童子。若着身者作不善法。是以菩萨应知色身及以法身。何以故。诸佛法身所摄非色身也。佛以法身显现非色身也。童子。是故菩萨摩诃萨欲行佛所行。欲求如来身。欲求如来智。欲知如来身。欲知如来智。于此三昧经典。应当受持读诵为他广说修习相应。童子。彼如来身无量福德之所出生。如来说于一义。所谓诸法从因生故。是离诸相以甚深故。法无限量无分齐故。法无有相无相性故。法无有相离诸相故。法无动摇善安住故。法无有二惟一相故。法不可见过眼境故。法不可思过心地故。法无动转离戏论故。法不可说过音声故。法无居处离窟宅故。法无窟宅离言音故。法无所依过诸见故。法无诸漏过诸报故。以心坚固离诸欲故。以不坏心离诸嗔故。以坚正智过诸痴故。有所说说诸法空故。无有生断诸生故。以无常但言说故。出离声地寂灭于声故。有音声以思想故。同思想以和会故。以世俗第一义谛故。以清凉离热恼故。第一义谛以如实语故。无热恼以涅槃故。无有坏无能胜故。无取着灭戏论义故。无戏论离攀缘故。无有边际以说福故。无有微尘说微细故。次第大神通本业出生故。得自由<a>自在</a>力故。无破坏以坚实故。无有边际以名号无尽故。广大说大悲本业故。是为如来身。尔时世尊。而说偈言</p>
<p style="text-align: left">
	　　若有欲见世间亲　　及知佛身云何耶</p>
<p style="text-align: left">
	　　于此三昧修习已　　即能知于如来身</p>
<p style="text-align: left">
	　　佛从福德所出生　　其身清净甚光曜</p>
<p style="text-align: left">
	　　其相平等如虚空　　种种差别不可得</p>
<p style="text-align: left">
	　　诸佛菩提既如是　　其相状貌亦复然</p>
<p style="text-align: left">
	　　其相状貌不可得　　如来身相亦如是</p>
<p style="text-align: left">
	　　菩提相貌及以身　　诸佛世界亦复尔</p>
<p style="text-align: left">
	　　诸力诸禅诸<a>解脱</a>　　如是悉同其一相</p>
<p style="text-align: left">
	　　诸佛体性正如此　　如来世亲亦复然</p>
<p style="text-align: left">
	　　无有能得见佛者　　肉眼何能见正觉</p>
<p style="text-align: left">
	　　无量多人作是说　　我曾得见于诸佛</p>
<p style="text-align: left">
	　　金色微妙无比身　　一切世间皆显照</p>
<p style="text-align: left">
	　　诸佛如来之所加　　以其力能有神通</p>
<p style="text-align: left">
	　　便能得见于彼身　　种种妙相自庄严</p>
<p style="text-align: left">
	　　随广长相而能现　　世间无能见其相</p>
<p style="text-align: left">
	　　若有能知身相者　　佛与世间无有别</p>
<p style="text-align: left">
	　　若有能知其身量　　所谓一切诸如来</p>
<p style="text-align: left">
	　　佛身无身无差异　　人与修罗亦复然</p>
<p style="text-align: left">
	　　一切诸心悉空寂　　受诸异报相亦尔</p>
<p style="text-align: left">
	　　名色相貌既如是　　清净具足有光明</p>
<p style="text-align: left">
	　　无有能知者　　修此寂灭定</p>
<p style="text-align: left">
	　　惟有世间亲　　不思亿劫修</p>
<p style="text-align: left">
	　　无量白净法　　从此三昧出</p>
<p style="text-align: left">
	　　以定报力故　　他不见我身</p>
<p style="text-align: left">
	　　若有如是心　　名色亦复然</p>
<p style="text-align: left">
	　　心类各不同　　名色相亦尔</p>
<p style="text-align: left">
	　　若以粗大想　　名色来随彼</p>
<p style="text-align: left">
	　　名色若粗细　　悉从忆想起</p>
<p style="text-align: left">
	　　若人想微细　　名色亦如此</p>
<p style="text-align: left">
	　　名色若不着　　其心身光照</p>
<p style="text-align: left">
	　　我念过去生　　七十阿僧祇</p>
<p style="text-align: left">
	　　此三种恶想　　从本未曾起</p>
<p style="text-align: left">
	　　以其无漏心　　不思议亿劫</p>
<p style="text-align: left">
	　　利益众生故　　他不见我身</p>
<p style="text-align: left">
	　　若有以此物　　心意得弃舍</p>
<p style="text-align: left">
	　　是人于彼物　　更不共和合</p>
<p style="text-align: left">
	　　我心得解脱　　一切种物中</p>
<p style="text-align: left">
	　　能体知其性　　而起于智慧</p>
<p style="text-align: left">
	　　于千亿佛刹　　我于中现化</p>
<p style="text-align: left">
	　　为众生说法　　是故不可见</p>
<p style="text-align: left">
	　　无相无状貌　　犹如于虚空</p>
<p style="text-align: left">
	　　我身不可说　　语言道断故</p>
<p style="text-align: left">
	　　法身大雄猛　　其身从法生</p>
<p style="text-align: left">
	　　曾无有色身　　说之以为佛</p>
<p style="text-align: left">
	　　若说于此身　　闻已生欣乐</p>
<p style="text-align: left">
	　　彼诸魔波旬　　不能得其便</p>
<p style="text-align: left">
	　　闻是深妙法　　而不生惊怖</p>
<p style="text-align: left">
	　　不以活命故　　诽谤佛菩提</p>
<p style="text-align: left">
	　　千亿修多罗　　如实智演说</p>
<p style="text-align: left">
	　　为众生照明　　彼彼所至处</p>
<p style="text-align: left">
	　　童子。是如来应正遍知。若欲知如来色身相业者。终不能知若青若青色若青相似若青相貌。若黄若黄色若黄相似若黄相貌。若赤若赤色若赤相似若赤相貌。若白若白色若白相似若白相貌。若红紫若红紫色若红紫相似若红紫相貌。若颇梨若颇梨色若颇梨相似若颇梨相貌。若火若火色若火相似若火相貌。若金若金色若金相似若金相貌。若电若电色若电相似若电相貌。若苏若苏色若苏相似若苏相貌。若毗琉璃若毗琉璃色若毗琉璃相似若毗琉璃相貌。若天若天色若天相似若天相貌。若梵若梵色若梵相似若梵相貌。童子。是为如来身。如来一切身相不可量。不可思议故亦不可说。所成就色身诸天世人莫能测量。如是长短广狭一切种。无有限齐不可思议如是等不可数。尔时世尊而说颂曰</p>
<p style="text-align: left">
	　　一切世界中　　所有诸微尘</p>
<p style="text-align: left">
	　　并及泉池源　　大海所有水</p>
<p style="text-align: left">
	　　设有巧算术　　无有知其边</p>
<p style="text-align: left">
	　　亦不知尘数　　及与水渧者</p>
<p style="text-align: left">
	　　如来之导师　　引斯譬喻已</p>
<p style="text-align: left">
	　　其水渧无限　　微尘亦复然</p>
<p style="text-align: left">
	　　我观一切生　　多于彼尘数</p>
<p style="text-align: left">
	　　发心及起信　　于一时悉知</p>
<p style="text-align: left">
	　　若于我自身　　显现外皮色</p>
<p style="text-align: left">
	　　诸众生信欲　　无有譬知者</p>
<p style="text-align: left">
	　　若相及与业　　其色像如是</p>
<p style="text-align: left">
	　　莫能知佛者　　我相正如是</p>
<p style="text-align: left">
	　　佛远离于相　　显示于法身</p>
<p style="text-align: left">
	　　甚深无限量　　是佛不思议</p>
<p style="text-align: left">
	　　正觉不思议　　如来身亦然</p>
<p style="text-align: left">
	　　是不思法身　　以显法身故</p>
<p style="text-align: left">
	　　心业不能知　　无能思此身</p>
<p style="text-align: left">
	　　及与其身相　　都无测量者</p>
<p style="text-align: left">
	　　彼法无限量　　亿劫所修习</p>
<p style="text-align: left">
	　　得此难思身　　发净大光明</p>
<p style="text-align: left">
	　　众生无能取　　取之不可得</p>
<p style="text-align: left">
	　　是故如来身　　难量不可思</p>
<p style="text-align: left">
	　　于诸无量法　　而取于限量</p>
<p style="text-align: left">
	　　无分别法中　　虽无有分别</p>
<p style="text-align: left">
	　　于分别限量　　说于无分别</p>
<p style="text-align: left">
	　　离念无分别　　是佛不思议</p>
<p style="text-align: left">
	　　无限如虚空　　莫能度量者</p>
<p style="text-align: left">
	　　佛身亦复尔　　犹如太虚空</p>
<p style="text-align: left">
	　　若有诸佛子　　如实知我身</p>
<p style="text-align: left">
	　　彼得成于佛　　世睹不思议</p>
<p style="text-align: left">
	　　童子。菩萨摩诃萨有四种言论不可思议。及其演说亦不可思议难可尽边。何等为四。一者诸行言论不可思议。二者呵责有为言论不可思议。三者烦恼资助言论不可思议。四者清净言论不可思议。童子。是为菩萨四种言论不可思议。及其演说亦不可思议难可尽边。童子。菩萨摩诃萨复有四种法何等为四。一者诸行法不可思议。二者呵责有为法不可思议。三者烦恼法不可思议。四者清净法不可思议。是为四种。童子。菩萨摩诃萨复有四种相应。何等为四。一者诸行相应不可思议。二者呵责有为相应不可思议。三者烦恼相应不可思议。四者清净相应不可思议。是为四种。童子。菩萨摩诃萨复有四种门。何等为四。一者诸行门不可思议。二者呵责有为门不可思议。三者烦恼门不可思议。四者清净门不可思议。是为四种。童子。菩萨摩诃萨复有四种行说。何等为四。一者诸行行说不可思议。二者呵责有为行说不可思议。三者烦恼行说不可思议。四者清净行说不可思议。是为四种。童子。菩萨摩诃萨复有四种音声。何等为四。一者诸行音声不可思议。二者呵责有为音声不可思议。三者烦恼音声不可思议。四者清净音声不可思议。是为四种。童子。菩萨摩诃萨复有四种语。何等为四。一者诸行语不可思议。二者呵责有为语不可思议。三者烦恼语不可思议。四者清净语不可思议。是为四种。童子。菩萨摩诃萨复有四种语言道。何等为四。一者诸行语言道不可思议。二者呵责有为语言道不可思议。三者烦恼语言道不可思议。四者清净语言道不可思议。是为四种。童子。菩萨摩诃萨复有四种权密说。何等为四。一者诸行权密说不可思议。二者呵责有为权密说不可思议。三者烦恼权密说不可思议。四者清净权密说不可思议。是为四种。童子。菩萨摩诃萨复有四种知于诸天。何等为四。一者诸行知于诸天不可思议。二者呵责有为知于诸天不可思议。三者烦恼知于诸天不可思议。四者清净知于诸天不可思议。是为四种。童子。菩萨摩诃萨复有四种见知于人。何等为四。一者诸行知人不可思议。二者呵责有为知人不可思议。三者烦恼知人不可思议。四者清净知人不可思议。是为四种。童子。菩萨摩诃萨复有四种知名字。何等为四。一者诸行知名字不可思议。二者呵责有为知名字不可思议。三者烦恼知名字不可思议。四者清净知名字不可思议。是为四种。童子。菩萨摩诃萨复有四种辩才。何等为四。一者诸行辩才不可思议。二者呵责有为辩才不可思议。三者烦恼辩才不可思议。四者清净辩才不可思议。是为四种。童子。菩萨摩诃萨复有四种决定。何等为四。一者诸行决定不可思议。二者呵责有为决定不可思议。三者烦恼决定不可思议。四者清净决定不可思议。是为四种。童子。菩萨摩诃萨复有四种入。何等为四。一者诸行入不可思议。二者呵责有为入不可思议。三者烦恼入不可思议。四者清净入不可思议。是为四种。童子。菩萨摩诃萨复有四种度。何等为四。一者诸行度不可思议。二者呵责有为度不可思议。三者烦恼度不可思议。四者清净度不可思议。是为四种。童子。菩萨摩诃萨复有四种金刚句。何等为四。一者诸行金刚句不可思议。二者呵责有为金刚句不可思议。三者烦恼金刚句不可思议。四者清净金刚句不可思议。是为四种。童子。菩萨摩诃萨复有四种咒术句。何等为四。一者诸行咒术句不可思议。二者呵责有为咒术句不可思议。三者烦恼咒术句不可思议。四者清净咒术句不可思议。是为四种。童子。菩萨摩诃萨复有四种出。何等为四。一者诸行出不可思议。二者呵责有为出不可思议。三者烦恼出不可思议。四者清净出不可思议。是为四种。童子。菩萨摩诃萨复有四种修多罗句。何等为四。一者诸行修多罗句不可思议。二者呵责有为修多罗句不可思议。三者烦恼修多罗句不可思议。四者清净修多罗句不可思议。是为四种。童子。菩萨摩诃萨复有四种辞句何等为四。一者诸行辞句不可思议。二者呵责有为辞句不可思议。三者烦恼辞句不可思议。四者清净辞句不可思议。是为四种。童子。菩萨摩诃萨复有四种施设句。何等为四。一者诸行施设句不可思议。二者呵责有为施设句不可思议。三者烦恼施设句不可思议。四者清净施设句不可思议。是为四种。童子。菩萨摩诃萨复有四种明句。何等为四。一者诸行明句不可思议。二者呵责有为明句不可思议。三者烦恼明句不可思议。四者清净明句不可思议。是为四种。童子。菩萨摩诃萨复有四种信义句。何等为四。一者诸行信义句不可思议。二者呵责有为信义句不可思议。三者烦恼信义句不可思议。四者清净信义句不可思议。是为四种。童子。菩萨摩诃萨复有四种行句。何等为四。一者诸行行句不可思议。二者呵责有为行句不可思议。三者烦恼行句不可思议。四者清净行句不可思议。是为四种。童子。菩萨摩诃萨复有四种不思议句。何等为四。一者诸行不思议句不可思议。二者呵责有为不思议句不可思议。三者烦恼不思议句不可思议。四者清净不思议句不可思议。是为四种。童子。菩萨摩诃萨复有四种无边句。何等为四。一者诸行无边句不可思议。二者呵责有为无边句不可思议。三者烦恼无边句不可思议。四者清净无边句不可思议。是为四种。童子。菩萨摩诃萨复有四种无限量句。何等为四。一者诸行无限量句不可思议。二者呵责有为无限量句不可思议。三者烦恼无限量句不可思议。四者清净无限量句不可思议。是为四种。童子。菩萨摩诃萨复有四种无穷句。何等为四。一者诸行无穷句不可思议。二者呵责有为无穷句不可思议。三者烦恼无穷句不可思议。四者清净无穷句不可思议。是为四种。童子。菩萨摩诃萨复有四种不可称句。何等为四。一者诸行不可称句不可思议。二者呵责有为不可称句不可思议。三者烦恼不可称句不可思议。四者清净不可称句不可思议。是为四种。童子。菩萨摩诃萨复有四种阿僧祇句。何等为四。一者诸行阿僧祇句不可思议。二者呵责有为阿僧祇句不可思议。三者烦恼阿僧祇句不可思议。四者清净阿僧祇句不可思议。是为四种。童子。菩萨摩诃萨复有四种无量句。何等为四。一者诸行无量句不可思议。二者呵责有为无量句不可思议。三者烦恼无量句不可思议。四者清净无量句不可思议。是为四种。童子。菩萨摩诃萨复有四种不可测量句。何等为四。一者诸行不可测量句不可思议。二者呵责有为不可测量句不可思议。三者烦恼不可测量句不可思议。四者清净不可测量句不可思议。是为四种。童子。菩萨摩诃萨复有四种不行句。何等为四。一者诸行不行句不可思议。二者呵责有为不行句不可思议。三者烦恼不行句不可思议。四者清净不行句不可思议。是为四种。童子。菩萨摩诃萨复有四种智句。何等为四。一者诸行智句不可思议。二者呵责有为智句不可思议。三者烦恼智句不可思议。四者清净智句不可思议。是为四种。童子。菩萨摩诃萨复有四种智聚。何等为四。一者诸行智聚不可思议。二者呵责有为智聚不可思议。三者烦恼智聚不可思议。四者清净智聚不可思议。是为四种。童子。菩萨摩诃萨复有四种智性。何等为四。一者诸行智性不可思议。二者呵责有为智性不可思议。三者烦恼智性不可思议。四者清净智性不可思议。是为四种。童子。菩萨摩诃萨复有四种辩聚。何等为四。一者诸行辩聚不可思议。二者呵责有为辩聚不可思议。三者烦恼辩聚不可思议。四者清净辩聚不可思议。是为四种。童子。菩萨摩诃萨复有四种辩性。何等为四。一者诸行辩性不可思议。二者呵责有为辩性不可思议。三者烦恼辩性不可思议。四者清净辩性不可思议。是为四种。童子。菩萨摩诃萨复有四种修多罗。何等为四。一者诸行修多罗不可思议。二者呵责有为修多罗不可思议。三者烦恼修多罗不可思议。四者清净修多罗不可思议。是为四种。童子。菩萨摩诃萨复有四种修多罗聚。何等为四。一者诸行修多罗聚不可思议。二者呵责有为修多罗聚不可思议。三者烦恼修多罗聚不可思议。四者清净修多罗聚不可思议。是为四种。童子。菩萨摩诃萨复有四种多闻。何等为四。一者诸行多闻不可思议。二者呵责有为多闻不可思议。三者烦恼多闻不可思议。四者清净多闻不可思议。是为四种。童子。菩萨摩诃萨复有四种财。何等为四。一者诸行财不可思议。二者呵责有为财不可思议。三者烦恼财不可思议。四者清净财不可思议。是为四种。童子。菩萨摩诃萨复有四种学。何等为四。一者诸行学不可思议。二者呵责有为学不可思议。三者烦恼学不可思议。四者清净学不可思议。是为四种。童子。菩萨摩诃萨复有四种境界。何等为四。一者诸行境界不可思议。二者呵责有为境界不可思议。三者烦恼境界不可思议。四者清净境界不可思议。是为四种。童子。菩萨摩诃萨复有四种业。何等为四。一者诸行业不可思议。二者呵责有为业不可思议。三者烦恼业不可思议。四者清净业不可思议。是为四种。童子。菩萨摩诃萨复有四种安住。何等为四。一者诸行安住不可思议。二者呵责有为安住不可思议。三者烦恼安住不可思议。四者清净安住不可思议。是为四种。童子。菩萨摩诃萨复有四种<a>修道</a>。何等为四。一者诸行修道不可思议。二者呵责有为修道不可思议。三者烦恼修道不可思议。四者清净修道不可思议。是为四种。童子。菩萨摩诃萨复有四种断烦恼智。何等为四。一者诸行断烦恼智不可思议。二者呵责有为断烦恼智不可思议。三者烦恼断烦恼智不可思议。四者清净断烦恼智不可思议。是为四种。童子。菩萨摩诃萨复有四种烦恼智。何等为四。一者诸行烦恼智不可思议。二者呵责有为烦恼智不可思议。三者烦恼烦恼智不可思议。四者清净烦恼智不可思议。是为四种。童子。菩萨摩诃萨复有四种恶道智。何等为四。一者诸行恶道智不可思议。二者呵责有为恶道智不可思议。三者烦恼恶道智不可思议。四者清净恶道智不可思议。是为四种。童子。菩萨摩诃萨复有四种非智智。何等为四。一者诸行非智智不可思议。二者呵责有为非智智不可思议。三者烦恼非智智不可思议。四者清净非智智不可思议。是为四种。童子。菩萨摩诃萨复有四种毕定智。何等为四。一者诸行毕定智不可思议。二者呵责有为毕定智不可思议。三者烦恼毕定智不可思议。四者清净毕定智不可思议。是为四种。童子。菩萨摩诃萨复有四种无差失智。何等为四。一者诸行无差失智不可思议。二者呵责有为无差失智不可思议。三者烦恼无差失智不可思议。四者清净无差失智不可思议。是为四种。童子。菩萨摩诃萨复有四种无明智。何等为四。一者诸行无明智不可思议。二者呵责有为无明智不可思议。三者烦恼无明智不可思议。四者清净无明智不可思议。是为四种。童子。菩萨摩诃萨复有四种苦智。何等为四。一者诸行苦智不可思议。二者呵责有为苦智不可思议。三者烦恼苦智不可思议。四者清净苦智不可思议。是为四种。童子。菩萨摩诃萨复有四种忧智。何等为四。一者诸行忧智不可思议。二者呵责有为忧智不可思议。三者烦恼忧智不可思议。四者清净忧智不可思议。是为四种。童子。菩萨摩诃萨复有四种贫智。何等为四。一者诸行贫智不可思议。二者呵责有为贫智不可思议。三者烦恼贫智不可思议。四者清净贫智不可思议。是为四种。童子。菩萨摩诃萨复有四种生智不可思议。何等为四。一者诸行生智不可思议。二者呵责有为生智不可思议。三者烦恼生智不可思议。四者清净生智不可思议。是为四种。童子。菩萨摩诃萨复有四种内智。何等为四。一者诸行内智不可思议。二者呵责有为内智不可思议。三者烦恼内智不可思议。四者清净内智不可思议。是为四种。童子。菩萨摩诃萨复有四种外智。何等为四。一者诸行外智不可思议。二者呵责有为外智不可思议。三者烦恼外智不可思议。四者清净外智不可思议。是为四种。童子。菩萨摩诃萨复有四种惭智。何等为四。一者诸行惭智不可思议。二者呵责有为惭智不可思议。三者烦恼惭智不可思议。四者清净惭智不可思议。是为四种。童子。菩萨摩诃萨复有四种愧智。何等为四。一者诸行愧智不可思议。二者呵责有为愧智不可思议。三者烦恼愧智不可思议。四者清净愧智不可思议。是为四种。童子。菩萨摩诃萨复有四种实智不可思议。何等为四。一者诸行实智不可思议。二者呵责有为实智不可思议。三者烦恼实智不可思议。四者清净实智不可思议。是为四种。童子。菩萨摩诃萨复有四种修习智。何等为四。一者诸行修习智不可思议。二者呵责有为修习智不可思议。三者烦恼修习智不可思议。四者清净修习智不可思议。是为四种。童子。菩萨摩诃萨复有四种事智。何等为四。一者诸行事智不可思议。二者呵责有为事智不可思议。三者烦恼事智不可思议。四者清净事智不可思议。是为四种。童子。菩萨摩诃萨复有四种富伽罗智。何等为四。一者诸行富伽罗智不可思议。二者呵责有为富伽罗智不可思议。三者烦恼富伽罗智不可思议。四者清净富伽罗智不可思议。是为四种。童子。菩萨摩诃萨复有四种取着智。何等为四。一者诸行取着智不可思议。二者呵责有为取着智不可思议。三者烦恼取着智不可思议。四者清净取着智不可思议。是为四种。童子。是菩萨四种取着智不可思议。及其演说亦不可思议。说不能尽。童子。菩萨摩诃萨复有四种离恶道智。何等为四。一者诸行离恶道智不可思议。二者呵责有为离恶道智不可思议。三者烦恼离恶道智不可思议。四者清净离恶道智不可思议。是为四种。童子。菩萨摩诃萨复有四种断无明智。何等为四。一者诸行断无明智不可思议。二者呵责有为断无明智不可思议。三者烦恼断无明智不可思议。四者清净断无明智不可思议。是为四种。童子。菩萨摩诃萨复有四种陀罗尼不可思议。及其演说亦不可思议。说不能尽。何等为四。谓不可思议诸行言说。于彼中智是名初陀罗尼。不可思议呵责有为言说。于彼中智是名第二陀罗尼。不可思议烦恼资助言说。于彼中智是名第三陀罗尼。不可思议清净资助言说。于彼中智是名第四陀罗尼。如是四种不可思议。及其演说亦不可思议。说不能尽。童子。菩萨摩诃萨复有四种法陀罗尼。何等为四。谓不可思议诸行法。于彼中智是名初陀罗尼。不可思议呵责有为法。于彼中智是名第二陀罗尼。不可思议烦恼法。于彼中智是名第三陀罗尼。不可思议清净法。于彼中智是名第四陀罗尼。童子。是名菩萨四种陀罗尼不可思议。及其演说亦不可思议。说不能尽。童子。菩萨摩诃萨复有四种相应陀罗尼。何等为四。谓不可思议诸行相应。于彼中智是名初陀罗尼。不可思议呵责有为相应。于彼中智是名第二陀罗尼。不可思议烦恼相应。于彼中智是名第三陀罗尼。不可思议清净相应。于彼中智是名第四陀罗尼。童子。是名四种陀罗尼不可思议。及其演说亦不可思议。说不能尽。童子。菩萨摩诃萨复有四种陀罗尼门。何等为四。谓不可思议诸行门。于彼中智是名初陀罗尼。不可思议呵责有为门。于彼中智是名第二陀罗尼。不可思议烦恼门。于彼中智是名第三陀罗尼。不可思议清净门。于彼中智是名第四陀罗尼。童子。是为四种陀罗尼门不可思议。及其演说亦不可思议。说不能尽。乃至断除无明智。皆有四种陀罗尼不可思议。及其演说亦不可思议。说不能尽。皆如上说</p>
<p style="text-align: left">
	　　童子。是陀罗尼即是智慧。如是智慧则能了知一切诸法。但有名字是则名为法无碍智。如是法智能达于义是名义无碍。如是法智能知诸法言辞差别是名辞无碍。若说彼文字。若显示若施设。若次第不断。若开晓若广。若分别若开示令浅。若平等普示。言不吃涩不喑痖不怯讷。说不滞着言辞任放。任放中胜是名乐说无碍。尔时世尊即说偈言</p>
<p style="text-align: left">
	　　言音所施设　　出声亦复尔</p>
<p style="text-align: left">
	　　如所出音声　　佛智亦复然</p>
<p style="text-align: left">
	　　所有诸佛智　　声施设亦尔</p>
<p style="text-align: left">
	　　如是施设事　　声光明亦然</p>
<p style="text-align: left">
	　　如是声光明　　戒名亦如是</p>
<p style="text-align: left">
	　　如是戒名字　　佛名亦复然</p>
<p style="text-align: left">
	　　如是佛名号　　佛功德亦尔</p>
<p style="text-align: left">
	　　我知一众生　　悉知尔许名</p>
<p style="text-align: left">
	　　佛无量语言　　我先已宣说</p>
<p style="text-align: left">
	　　戒名与佛名　　众生名亦等</p>
<p style="text-align: left">
	　　有为多过患　　涅槃德亦然</p>
<p style="text-align: left">
	　　佛利益如是　　譬喻以显示</p>
<p style="text-align: left">
	　　所有诸众生　　发心已显示</p>
<p style="text-align: left">
	　　导师一毛孔　　出光亦如是</p>
<p style="text-align: left">
	　　一切诸众生　　名号及信欲</p>
<p style="text-align: left">
	　　如来过于彼　　以声身说法</p>
<p style="text-align: left">
	　　一切众生名　　显示一众生</p>
<p style="text-align: left">
	　　如是一人名　　显示诸众生</p>
<p style="text-align: left">
	　　一切平等入　　此是正觉说</p>
<p style="text-align: left">
	　　说于无量名　　为诸菩萨故</p>
<p style="text-align: left">
	　　我今云何能　　说亿不思经</p>
<p style="text-align: left">
	　　受持是经典　　显示不怯弱</p>
<p style="text-align: left">
	　　处众无碍辩　　演说亿经典</p>
<p style="text-align: left">
	　　如虚空无边　　辩才亦如是</p>
<p style="text-align: left">
	　　是菩萨功德　　清净导众生</p>
<p style="text-align: left">
	　　受持是经典　　成于无尽智</p>
<p style="text-align: left">
	　　数数显示说　　于法能信受</p>
<p style="text-align: left">
	　　彼增长智慧　　犹如雪山树</p>
<p style="text-align: left">
	　　童子。是菩萨行法无碍。于法见法而得安住。童子。云何菩萨摩诃萨行法无碍。于法见法而得安住。童子。是菩萨摩诃萨。知非色不异色而说于法。知非色不异色而能修行。知非色不异色而求菩提。知非色不异色而教化众生。知非色不异色而见如来。但不坏于色而见如来。非异色非异色性而见如来。色及色性及以如来等无有二。若能如是见诸法者。是名行法无碍。识想受行亦复如是。尔时世尊即说偈言</p>
<p style="text-align: left">
	　　以色显菩提　　以菩提显色</p>
<p style="text-align: left">
	　　是不相似者　　最胜以显说</p>
<p style="text-align: left">
	　　所说色相粗　　色性甚深奥</p>
<p style="text-align: left">
	　　色与菩提等　　差别不可得</p>
<p style="text-align: left">
	　　如涅槃甚深　　以声故宣说</p>
<p style="text-align: left">
	　　涅槃不可得　　声说亦复然</p>
<p style="text-align: left">
	　　音声及所说　　彼二不可得</p>
<p style="text-align: left">
	　　如是空法中　　涅槃不可得</p>
<p style="text-align: left">
	　　说涅槃寂灭　　寂灭不可得</p>
<p style="text-align: left">
	　　一切法无生　　如前后亦尔</p>
<p style="text-align: left">
	　　一切法体性　　涅槃等相似</p>
<p style="text-align: left">
	　　知者真出家　　与佛<a>法相</a>应</p>
<p style="text-align: left">
	　　若睹佛色身　　说已见如来</p>
<p style="text-align: left">
	　　我身非色像　　无有能见者</p>
<p style="text-align: left">
	　　知于色自性　　是色相如是</p>
<p style="text-align: left">
	　　能知色性者　　为显示大身</p>
<p style="text-align: left">
	　　如是诸五阴　　我已知相貌</p>
<p style="text-align: left">
	　　达法自体性　　安住于法身</p>
<p style="text-align: left">
	　　安住法身已　　为众生说法</p>
<p style="text-align: left">
	　　如来微妙法　　不可以言宣</p>
<p style="text-align: left">
	　　理深不可知　　闻于正觉说</p>
<p style="text-align: left">
	　　但音声语言　　我已得初果</p>
<p style="text-align: left">
	　　若除一切想　　远离戏论事</p>
<p style="text-align: left">
	　　无有存想者　　而见世大师</p>
<p style="text-align: left">
	　　若人能知空　　即便知色相</p>
<p style="text-align: left">
	　　无有异空说　　别有色自性</p>
<p style="text-align: left">
	　　若能知色者　　是则能知空</p>
<p style="text-align: left">
	　　若能悟空者　　是则知寂灭</p>
<p style="text-align: left">
	　　若人能知色　　是色相如是</p>
<p style="text-align: left">
	　　不为亿魔娆　　退动彼菩提</p>
<p style="text-align: left">
	　　不能知此道　　取着则成失</p>
<p style="text-align: left">
	　　非物取物想　　物取于非物</p>
<p style="text-align: left">
	　　为亲财利诳　　于法中有失</p>
<p style="text-align: left">
	　　非果取果想　　亡失沙门财</p>
<p style="text-align: left">
	　　<a>懈怠</a>少精进　　而不住戒聚</p>
<p style="text-align: left">
	　　不应行法人　　云此非佛说</p>
<p style="text-align: left">
	　　或复有人言　　我行于菩提</p>
<p style="text-align: left">
	　　无慧难调者　　更互不相敬</p>
<p style="text-align: left">
	　　悕求美名誉　　不善住禁戒</p>
<p style="text-align: left">
	　　恒念何时得　　名闻普周遍</p>
<p style="text-align: left">
	　　为求利养故　　广集众多人</p>
<p style="text-align: left">
	　　慠慢纵放逸　　专求觅利心</p>
<p style="text-align: left">
	　　乐在白衣舍　　为恭敬利养</p>
<p style="text-align: left">
	　　造寺及塔庙　　斯皆为名利</p>
<p style="text-align: left">
	　　依止取着心　　常求渴爱欲</p>
<p style="text-align: left">
	　　专营世俗业　　止住魔境界</p>
<p style="text-align: left">
	　　向彼白衣说　　爱欲如火焰</p>
<p style="text-align: left">
	　　若入俗人家　　当污他女归</p>
<p style="text-align: left">
	　　白衣于是人　　恒作大师想</p>
<p style="text-align: left">
	　　伺候男夫行　　妇女相染合</p>
<p style="text-align: left">
	　　彼家以美饍　　供给是比丘</p>
<p style="text-align: left">
	　　反于彼妻所　　如自己妇想</p>
<p style="text-align: left">
	　　白衣于妇所　　尚不起嫉妒</p>
<p style="text-align: left">
	　　而出家比丘　　他妻生嫉忌</p>
<p style="text-align: left">
	　　俗人处居家　　善护持<a>五戒</a></p>
<p style="text-align: left">
	　　况得出家已　　弃舍一切禁</p>
<p style="text-align: left">
	　　鼓贝诸音乐　　而以供养我</p>
<p style="text-align: left">
	　　行供养最胜　　末世莫能成</p>
<p style="text-align: left">
	　　自毁诸禁戒　　见他持律者</p>
<p style="text-align: left">
	　　向于世间说　　彼与我无异</p>
<p style="text-align: left">
	　　闻赞持戒者　　毁戒行恶境</p>
<p style="text-align: left">
	　　闻说真佛法　　云非佛所说</p>
<p style="text-align: left">
	　　心无有惭愧　　丧失沙门财</p>
<p style="text-align: left">
	　　若劝真实语　　诽谤我所说</p>
<p style="text-align: left">
	　　戒不完具者　　弃舍我道教</p>
<p style="text-align: left">
	　　毁谤于正法　　阿鼻狱为家</p>
<p style="text-align: left">
	　　我未曾见闻　　修习如是行</p>
<p style="text-align: left">
	　　愚痴住恶者　　能获于佛智</p>
<p style="text-align: left">
	　　彼诸谀谄者　　及以多曲伪</p>
<p style="text-align: left">
	　　我悉知是人　　智瞩恒不绝</p>
<p style="text-align: left">
	　　我若一劫中　　说彼诸过失</p>
<p style="text-align: left">
	　　自谓菩萨者　　但能说小分</p>
<p style="text-align: left">
	　　童子汝当知　　彼无恶不造</p>
<p style="text-align: left">
	　　于后末世时　　慎勿与亲友</p>
<p style="text-align: left">
	　　以不乱浊心　　接引共语言</p>
<p style="text-align: left">
	　　承事而供给　　为求佛道故</p>
<p style="text-align: left">
	　　当问其夏腊　　若是耆宿者</p>
<p style="text-align: left">
	　　应供养恭敬　　头面接足礼</p>
<p style="text-align: left">
	　　勿观他过失　　彼必至道场</p>
<p style="text-align: left">
	　　莫生嗔怒意　　常起慈悲心</p>
<p style="text-align: left">
	　　若见彼过咎　　不对说其愆</p>
<p style="text-align: left">
	　　常念所作业　　必获如是果</p>
<p style="text-align: left">
	　　若于老少所　　语言常含笑</p>
<p style="text-align: left">
	　　发言先慰问　　灭除己慠慢</p>
<p style="text-align: left">
	　　衣服及饮食　　常以奉供养</p>
<p style="text-align: left">
	　　作如是心施　　是等悉成佛</p>
<p style="text-align: left">
	　　若长宿请问　　为求法施故</p>
<p style="text-align: left">
	　　应先作是言　　我学习不广</p>
<p style="text-align: left">
	　　又复作是言　　汝等甚黠慧</p>
<p style="text-align: left">
	　　于汝大人前　　岂敢辄宣说</p>
<p style="text-align: left">
	　　说时勿仓卒　　当简器非器</p>
<p style="text-align: left">
	　　观其机器已　　不请亦为说</p>
<p style="text-align: left">
	　　若于大众中　　见他毁禁者</p>
<p style="text-align: left">
	　　勿叹持戒德　　当叹施等行</p>
<p style="text-align: left">
	　　若见少欲者　　与持戒相应</p>
<p style="text-align: left">
	　　起于大慈心　　赞少欲持戒</p>
<p style="text-align: left">
	　　若毁禁戒少　　持净戒者多</p>
<p style="text-align: left">
	　　得彼胜伴党　　便可叹持戒</p>
<p style="text-align: left">
	　　初观察大众　　悉乐诸善法</p>
<p style="text-align: left">
	　　所有善法者　　一切悉赞叹</p>
<p style="text-align: left">
	　　施戒多闻忍　　精进及少欲</p>
<p style="text-align: left">
	　　知足远离行　　显示如是法</p>
<p style="text-align: left">
	　　赞叹如是法　　尽说他世道</p>
<p style="text-align: left">
	　　诸无悲愍事　　慈心勿忿怒</p>
<p style="text-align: left">
	　　在空住禅乐　　远离愦闹众</p>
<p style="text-align: left">
	　　汝当叹彼德　　此名总持门</p>
<p style="text-align: left">
	　　常乐空闲处　　勿专行施业</p>
<p style="text-align: left">
	　　一心修宴坐　　莫谓戒最胜</p>
<p style="text-align: left">
	　　住净戒聚已　　能集多闻持</p>
<p style="text-align: left">
	　　求是三昧故　　常供<a>佛舍利</a></p>
<p style="text-align: left">
	　　能以盖幢幡　　花鬘涂末香</p>
<p style="text-align: left">
	　　为求是寂定　　而供养诸佛</p>
<p style="text-align: left">
	　　以胜上伎乐　　妙歌相和雅</p>
<p style="text-align: left">
	　　为供佛<a>舍利</a>　　勇健不劣心</p>
<p style="text-align: left">
	　　所有诸花鬘　　一切香衣服</p>
<p style="text-align: left">
	　　悉持供养佛　　为求佛智故</p>
<p style="text-align: left">
	　　众生诸福分　　平等施无偏</p>
<p style="text-align: left">
	　　为求无碍智　　谓诸佛无上</p>
<p style="text-align: left">
	　　我曾先佛所　　施设不思供</p>
<p style="text-align: left">
	　　以无偏依心　　求此寂定故</p>
<p style="text-align: left">
	　　佛出甚难遇　　人身得亦难</p>
<p style="text-align: left">
	　　信佛法亦难　　出家具戒难</p>
<p style="text-align: left">
	　　汝今得值佛　　发于菩提心</p>
<p style="text-align: left">
	　　勿舍坚誓愿　　安住其善行</p>
<p style="text-align: left">
	　　若受持此经　　于后末世时</p>
<p style="text-align: left">
	　　速得无碍辩　　受持不忘失</p>
<p style="text-align: left">
	　　若能持一偈　　福聚难思议</p>
<p style="text-align: left">
	　　况复悉能领　　如义具足受</p>
<p style="text-align: left">
	　　众生尽得佛　　勇猛悉供养</p>
<p style="text-align: left">
	　　恭敬而尊重　　尽众生数劫</p>
<p style="text-align: left">
	　　若于此三昧　　能受持一偈</p>
<p style="text-align: left">
	　　于彼前功德　　十六不及一</p>
<p style="text-align: left">
	　　我知佛智慧　　不思议利益</p>
<p style="text-align: left">
	　　受持此三昧　　一切佛所行</p>
				</div></div><hr><script charset='utf-8' src='../../js/footer.js'></script></body></html>