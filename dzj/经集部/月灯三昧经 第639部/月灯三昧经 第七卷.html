<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修月灯三昧经 第七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>月灯三昧经 第七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>月灯三昧经 第七卷</strong></p>
<p style="text-align: left">
	　　高齐<a>天竺</a><a>三藏</a>那连提耶舍译</p>
<p style="text-align: left">
	　　童子。若<a>菩萨</a>摩诃萨。应常乐修<a>神通</a>本业。云何菩萨摩诃萨大神通本业。谓摄一切善法。不取戒聚不着定聚。于智慧聚亦不戏论。于<a>解脱</a>解脱知见之聚亦不取着。童子。是为菩萨摩诃萨大神通本业。若成就神通本业得大神通者。菩萨摩诃萨于一切变现<a>自在</a>。便能为一切众生<a>说法</a>为摄大乘故。是菩萨于此大神通本业应常修学。尔时<a>世尊</a>。而说偈言</p>
<p style="text-align: left">
	　　神通本胜业　　显示无果报</p>
<p style="text-align: left">
	　　悕果修诸行　　取我想不除</p>
<p style="text-align: left">
	　　所言神通者　　佛智不思议</p>
<p style="text-align: left">
	　　若住取著者　　彼人无智慧</p>
<p style="text-align: left">
	　　不思议诸法　　音声而显示</p>
<p style="text-align: left">
	　　若执于音声　　不达方便说</p>
<p style="text-align: left">
	　　不晓方便教　　靡知方便说</p>
<p style="text-align: left">
	　　非法说为法　　于法宁觉了</p>
<p style="text-align: left">
	　　三千世界中　　我时说诸经</p>
<p style="text-align: left">
	　　义一种种味　　彼悉不可说</p>
<p style="text-align: left">
	　　所有十方佛　　显说无量法</p>
<p style="text-align: left">
	　　谛思一句义　　便则一切解</p>
<p style="text-align: left">
	　　一切法<a>无我</a>　　若人学此义</p>
<p style="text-align: left">
	　　彼时习一句　　悟<a>佛法</a>不难</p>
<p style="text-align: left">
	　　诸法是佛法　　若人学此法</p>
<p style="text-align: left">
	　　<a>如法</a>而解了　　便顺于空法</p>
<p style="text-align: left">
	　　诸语是佛语　　一切声事无</p>
<p style="text-align: left">
	　　遍于十方求　　佛语不可得</p>
<p style="text-align: left">
	　　佛语最第一　　佛语无过上</p>
<p style="text-align: left">
	　　微细事悉无　　是为语最上</p>
<p style="text-align: left">
	　　彼法最无上　　显现不断绝</p>
<p style="text-align: left">
	　　无得微尘许　　诸佛之所说</p>
<p style="text-align: left">
	　　诸法不可得　　无有法可证</p>
<p style="text-align: left">
	　　如是知于法　　能解佛菩提</p>
<p style="text-align: left">
	　　彼若悟此法　　便转于法轮</p>
<p style="text-align: left">
	　　转于法轮时　　则畅胜<a>甘露</a></p>
<p style="text-align: left">
	　　菩萨能解了　　无上佛菩提</p>
<p style="text-align: left">
	　　得为无等尊　　令他悟佛智</p>
<p style="text-align: left">
	　　无修及无愿　　无相谓与空</p>
<p style="text-align: left">
	　　如斯四种门　　佛说为解脱</p>
<p style="text-align: left">
	　　眼耳及鼻舌　　身意诸根等</p>
<p style="text-align: left">
	　　此皆体性空　　憍陈最初见</p>
<p style="text-align: left">
	　　若能于此法　　如实知体性</p>
<p style="text-align: left">
	　　诤论彼便无　　了达<a>法相</a>故</p>
<p style="text-align: left">
	　　谓勇猛境界　　菩萨救护者</p>
<p style="text-align: left">
	　　悉无有疑惑　　了法体空故</p>
<p style="text-align: left">
	　　能达诸法性　　故得名为佛</p>
<p style="text-align: left">
	　　以难量法界　　<a>觉悟</a>应度者</p>
<p style="text-align: left">
	　　得诸佛之业　　皆由戒身造</p>
<p style="text-align: left">
	　　佛言及戒声　　皆同平等相</p>
<p style="text-align: left">
	　　已说诸音声　　谓下中上音</p>
<p style="text-align: left">
	　　平等悉一相　　佛能示法教</p>
<p style="text-align: left">
	　　佛法无所住　　亦不在诸方</p>
<p style="text-align: left">
	　　不生亦不灭　　是故名无漏</p>
<p style="text-align: left">
	　　非新亦非故　　非散亦非合</p>
<p style="text-align: left">
	　　非青亦非黄　　非白亦非黑</p>
<p style="text-align: left">
	　　难说不可取　　藉言乃昭畅</p>
<p style="text-align: left">
	　　此非音声地　　诸佛巧智通</p>
<p style="text-align: left">
	　　彼是无漏法　　是说无所依</p>
<p style="text-align: left">
	　　不在十方所　　是法佛所说</p>
<p style="text-align: left">
	　　于佛灭度后　　思<a>念佛</a>身相</p>
<p style="text-align: left">
	　　即便睹佛身　　以佛神力故</p>
<p style="text-align: left">
	　　竟无有众生　　证于寂灭者</p>
<p style="text-align: left">
	　　说于此法时　　无量众灭度</p>
<p style="text-align: left">
	　　譬如彼日月　　影现于百川</p>
<p style="text-align: left">
	　　皆睹其像貌　　诸法相如是</p>
<p style="text-align: left">
	　　若知诸法性　　犹若诸影像</p>
<p style="text-align: left">
	　　终不以色身　　得睹于真佛</p>
<p style="text-align: left">
	　　诸法无形相　　求状不可得</p>
<p style="text-align: left">
	　　如是无形法　　即是佛法身</p>
<p style="text-align: left">
	　　若人见法身　　是名见导师</p>
<p style="text-align: left">
	　　法身即正觉　　如是名见佛</p>
<p style="text-align: left">
	　　不得而示得　　不得而说得</p>
<p style="text-align: left">
	　　若欲求<a>沙门</a>　　应当知此道</p>
<p style="text-align: left">
	　　我已说真行　　知众生乐欲</p>
<p style="text-align: left">
	　　若入秘密教　　彼便无执着</p>
<p style="text-align: left">
	　　若谓所证得　　彼便无所克</p>
<p style="text-align: left">
	　　此不得<a>道果</a>　　故名非沙门</p>
<p style="text-align: left">
	　　斯法甚深奥　　未达作此说</p>
<p style="text-align: left">
	　　彼教甚渊玄　　难可以宣示</p>
<p style="text-align: left">
	　　五众事皆无　　悉从虚妄起</p>
<p style="text-align: left">
	　　无有能起者　　及与五众法</p>
<p style="text-align: left">
	　　五众之性相　　即一切法相</p>
<p style="text-align: left">
	　　佛说如是相　　其相不可得</p>
<p style="text-align: left">
	　　如<a>虚空</a>无物　　诸法亦如是</p>
<p style="text-align: left">
	　　前后及现在　　三际如实观</p>
<p style="text-align: left">
	　　言说如虚空　　空中无取故</p>
<p style="text-align: left">
	　　如是法体性　　无取如虚空</p>
<p style="text-align: left">
	　　演说如是法　　曾无有所说</p>
<p style="text-align: left">
	　　于法无所见　　是乃不思议</p>
<p style="text-align: left">
	　　此法无自性　　法体不可得</p>
<p style="text-align: left">
	　　会佛菩提者　　定灭之境界</p>
<p style="text-align: left">
	　　若能如是知　　于法便无著</p>
<p style="text-align: left">
	　　若能不着法　　彼人了法想</p>
<p style="text-align: left">
	　　菩萨一切时　　弃舍一切想</p>
<p style="text-align: left">
	　　若人弃想者　　佛法则无著</p>
<p style="text-align: left">
	　　其际无可取　　是名为实际</p>
<p style="text-align: left">
	　　于际了达者　　亿劫能不着</p>
<p style="text-align: left">
	　　本际妄分别　　愚痴轮<a>生死</a></p>
<p style="text-align: left">
	　　十方遍推求　　本际不可得</p>
<p style="text-align: left">
	　　一切法空故　　菩萨无所著</p>
<p style="text-align: left">
	　　兴行为菩提　　其行不可得</p>
<p style="text-align: left">
	　　如鸟飞虚空　　足迹不可得</p>
<p style="text-align: left">
	　　正觉性如是　　菩萨能解了</p>
<p style="text-align: left">
	　　如人善学幻　　幻作种种物</p>
<p style="text-align: left">
	　　示现诸色像　　而实不可得</p>
<p style="text-align: left">
	　　若取于得失　　彼便无所得</p>
<p style="text-align: left">
	　　其智犹如幻　　非即同其幻</p>
<p style="text-align: left">
	　　于是空法处　　愚者妄分别</p>
<p style="text-align: left">
	　　行于分别中　　彼人趣恶道</p>
<p style="text-align: left">
	　　众生生老迁　　<a>流转</a>无穷已</p>
<p style="text-align: left">
	　　沉没生死中　　苦恼无有量</p>
<p style="text-align: left">
	　　<a>世间</a>生苦恼　　由愚妄分别</p>
<p style="text-align: left">
	　　未断彼分别　　漂流久生死</p>
<p style="text-align: left">
	　　初乐及相应　　习着欲果报</p>
<p style="text-align: left">
	　　执取未能舍　　住业烦恼故</p>
<p style="text-align: left">
	　　众生业不尽　　瀑流欲所漂</p>
<p style="text-align: left">
	　　数数而受生　　数数还死灭</p>
<p style="text-align: left">
	　　无智为魔娆　　造作诸恶业</p>
<p style="text-align: left">
	　　处处而受生　　便感诸死报</p>
<p style="text-align: left">
	　　凡夫愚闇冥　　而获于生死</p>
<p style="text-align: left">
	　　贫穷加楚切　　复向不善趣</p>
<p style="text-align: left">
	　　以刀鞭杖等　　递互相加害</p>
<p style="text-align: left">
	　　造作此恶事　　增长诸苦恼</p>
<p style="text-align: left">
	　　我子及我财　　凡夫妄分别</p>
<p style="text-align: left">
	　　如是妄分别　　复增诸有漏</p>
<p style="text-align: left">
	　　彼增诸生死　　是则为凡夫</p>
<p style="text-align: left">
	　　流转诸异趣　　故名为凡夫</p>
<p style="text-align: left">
	　　彼弃于佛法　　增长诸恶法</p>
<p style="text-align: left">
	　　则不得解脱　　系属魔网故</p>
<p style="text-align: left">
	　　愚因爱欲故　　随事秽女色</p>
<p style="text-align: left">
	　　还趣于秽处　　堕于诸恶道</p>
<p style="text-align: left">
	　　欲染佛不叹　　及近于女色</p>
<p style="text-align: left">
	　　此怖畏诸罥　　女罥最可畏</p>
<p style="text-align: left">
	　　菩萨恒远离　　犹如恶毒蛇</p>
<p style="text-align: left">
	　　常不亲女色　　知非是佛道</p>
<p style="text-align: left">
	　　修学菩提道　　如佛本所习</p>
<p style="text-align: left">
	　　修<a>学佛</a>道已　　速成无上道</p>
<p style="text-align: left">
	　　彼得最无上　　为世诸庙塔</p>
<p style="text-align: left">
	　　智慧无过者　　成于天中天</p>
<p style="text-align: left">
	　　令他住八戒　　戒身无垢染</p>
<p style="text-align: left">
	　　无量诸亿众　　劝教修菩提</p>
<p style="text-align: left">
	　　与众作利益　　一切悉起悲</p>
<p style="text-align: left">
	　　彼健智慧者　　而击于法鼓</p>
<p style="text-align: left">
	　　震动魔王宫　　及与魔眷属</p>
<p style="text-align: left">
	　　无量诸亿魔　　劝令修菩提</p>
<p style="text-align: left">
	　　降伏诸异论　　胜出诸外道</p>
<p style="text-align: left">
	　　震动于大地　　大海及众山</p>
<p style="text-align: left">
	　　变现为多身　　种种诸杂类</p>
<p style="text-align: left">
	　　大智能显示　　百千诸神变</p>
<p style="text-align: left">
	　　震动无量刹　　犹如恒河沙</p>
<p style="text-align: left">
	　　降伏彼魔辈　　便悟无上道</p>
<p style="text-align: left">
	　　复化作妙树　　种种宝严饰</p>
<p style="text-align: left">
	　　花果奇茂盛　　芬芬甚可爱</p>
<p style="text-align: left">
	　　或化为台榭　　楼观及宫合</p>
<p style="text-align: left">
	　　勇健为变化　　花池甚精明</p>
<p style="text-align: left">
	　　满八功德水　　清冷无秽浊</p>
<p style="text-align: left">
	　　若有众生饮　　灭除三种渴</p>
<p style="text-align: left">
	　　若有饮此水　　悉得于不退</p>
<p style="text-align: left">
	　　能得无上智　　堪为世导师</p>
<p style="text-align: left">
	　　无上寂灭道　　<a>行者</a>应当知</p>
<p style="text-align: left">
	　　不达此道者　　所谓是外道</p>
<p style="text-align: left">
	　　若人亲近彼　　受行于言教</p>
<p style="text-align: left">
	　　坠于大恶处　　阿鼻难救拔</p>
<p style="text-align: left">
	　　受大极苦恼　　不可具论说</p>
<p style="text-align: left">
	　　唯我能知足　　及大胜菩萨</p>
<p style="text-align: left">
	　　甚深难可睹　　非愚凡夫地</p>
<p style="text-align: left">
	　　谓住取著者　　于此法生疑</p>
<p style="text-align: left">
	　　变作胜庄严　　无量种可爱</p>
<p style="text-align: left">
	　　一切悉得往　　无上诸佛刹</p>
<p style="text-align: left">
	　　一切诸佛土　　皆现诸异色</p>
<p style="text-align: left">
	　　菩萨大神力　　一切悉能现</p>
<p style="text-align: left">
	　　大力大勇猛　　被于坚胜铠</p>
<p style="text-align: left">
	　　执大金刚杵　　摧灭于空法</p>
<p style="text-align: left">
	　　自身所放出　　无数大光明</p>
<p style="text-align: left">
	　　其数如恒沙　　灭彼世间闇</p>
<p style="text-align: left">
	　　彼不染女色　　亦不随顺彼</p>
<p style="text-align: left">
	　　当离于此想　　女想甚可[言*亚](乌故反)</p>
<p style="text-align: left">
	　　佛土常不空　　勇猛之所住</p>
<p style="text-align: left">
	　　恶魔波旬等　　不能为娆乱</p>
<p style="text-align: left">
	　　住于恶见者　　不得遇诸佛</p>
<p style="text-align: left">
	　　忿怒之所制　　安住于悭贪</p>
<p style="text-align: left">
	　　彼为魔波旬　　生天及解脱</p>
<p style="text-align: left">
	　　与其作障碍　　是故堕恶道</p>
<p style="text-align: left">
	　　观察一切想　　而住远离想</p>
<p style="text-align: left">
	　　彼人能得知　　诸佛无上智</p>
<p style="text-align: left">
	　　能见前后际　　及与于现在</p>
<p style="text-align: left">
	　　演说如是义　　于中无所说</p>
<p style="text-align: left">
	　　假名和合言　　菩萨知如是</p>
<p style="text-align: left">
	　　利益于含识　　无量难思议</p>
<p style="text-align: left">
	　　想者测知义　　显示能取故</p>
<p style="text-align: left">
	　　其相无可取　　便示寂灭义</p>
<p style="text-align: left">
	　　不寂者是想　　寂灭者是智</p>
<p style="text-align: left">
	　　若知想自性　　便离于诸想</p>
<p style="text-align: left">
	　　若有想可遣　　是则还有想</p>
<p style="text-align: left">
	　　彼行想戏论　　是人不离想</p>
<p style="text-align: left">
	　　若人作是心　　是想谁所造</p>
<p style="text-align: left">
	　　是想谁能证　　谁能灭是想</p>
<p style="text-align: left">
	　　起想之法者　　诸佛莫能得</p>
<p style="text-align: left">
	　　即于此处有　　无我离取着</p>
<p style="text-align: left">
	　　若其心不生　　何由得起想</p>
<p style="text-align: left">
	　　若心得解脱　　彼则无由起</p>
<p style="text-align: left">
	　　若证于解脱　　心则不思议</p>
<p style="text-align: left">
	　　心不思议故　　成就不思议</p>
<p style="text-align: left">
	　　我本作是念　　安住心地已</p>
<p style="text-align: left">
	　　弃舍一切心　　愿成不思议</p>
<p style="text-align: left">
	　　白净法果报　　睹见于无为</p>
<p style="text-align: left">
	　　一念能了知　　一切众生念</p>
<p style="text-align: left">
	　　众生即是心　　心即是如来</p>
<p style="text-align: left">
	　　诸佛不思议　　显了于此心</p>
<p style="text-align: left">
	　　若人作是念　　云何得舍心</p>
<p style="text-align: left">
	　　思惟于<a>无心</a>　　能离一切心</p>
<p style="text-align: left">
	　　若于死灭时　　心随于想转</p>
<p style="text-align: left">
	　　是人起思心　　令心不解脱</p>
<p style="text-align: left">
	　　愚存于女想　　则便起爱欲</p>
<p style="text-align: left">
	　　若能灭除想　　便能无爱欲</p>
<p style="text-align: left">
	　　若思无上法　　是思最大思</p>
<p style="text-align: left">
	　　以思诸法故　　获得真实心</p>
<p style="text-align: left">
	　　忆念无穷已　　长夜恒攀缘</p>
<p style="text-align: left">
	　　诸邪异忆想　　思心不可极</p>
<p style="text-align: left">
	　　名心尽法者　　尽中本无智</p>
<p style="text-align: left">
	　　智慧非尽地　　以法无尽故</p>
<p style="text-align: left">
	　　假名语言道　　亡言而演说</p>
<p style="text-align: left">
	　　此法无差异　　智慧无有尽</p>
<p style="text-align: left">
	　　不生亦不灭　　无相无状貌</p>
<p style="text-align: left">
	　　常于亿劫中　　显现无相法</p>
<p style="text-align: left">
	　　观察一切有　　安住非有中</p>
<p style="text-align: left">
	　　未曾见有异　　亦不见无异</p>
<p style="text-align: left">
	　　假名有言说　　显示非有无</p>
<p style="text-align: left">
	　　然彼一切佛　　有无无所见</p>
<p style="text-align: left">
	　　一切有为法　　显示于非有</p>
<p style="text-align: left">
	　　若能知此法　　便能见非有</p>
<p style="text-align: left">
	　　常无有所证　　毕竟无有故</p>
<p style="text-align: left">
	　　若有可证者　　便名为世间</p>
<p style="text-align: left">
	　　若作如是心　　我于世成佛</p>
<p style="text-align: left">
	　　作此存有想　　终不悟菩提</p>
<p style="text-align: left">
	　　菩萨<a>无畏</a>者　　于法无所求</p>
<p style="text-align: left">
	　　自然无烦恼　　是名为菩提</p>
<p style="text-align: left">
	　　众人作是言　　我趣于菩提</p>
<p style="text-align: left">
	　　以不知此道　　彼远佛菩提</p>
<p style="text-align: left">
	　　以音声说法　　一切诸行空</p>
<p style="text-align: left">
	　　音声体自性　　精微不可见</p>
<p style="text-align: left">
	　　示大神通者　　说此修多罗</p>
<p style="text-align: left">
	　　利益诸菩萨　　诸佛之所明</p>
<p style="text-align: left">
	　　断彼诸对治　　谓诸烦恼等</p>
<p style="text-align: left">
	　　彼住大神通　　善修四神足</p>
<p style="text-align: left">
	　　获得于尸罗　　于空则究竟</p>
<p style="text-align: left">
	　　安住于神通　　神足不思议</p>
<p style="text-align: left">
	　　安住无愿智　　修智善清洁</p>
<p style="text-align: left">
	　　求智无厌足　　无量不思议</p>
<p style="text-align: left">
	　　神通三昧中　　任运无功用</p>
<p style="text-align: left">
	　　是报恒空无　　一切常寂灭</p>
<p style="text-align: left">
	　　是报神足力　　往游亿世界</p>
<p style="text-align: left">
	　　见佛世灯明　　犹如恒河沙</p>
<p style="text-align: left">
	　　彼人于生灭　　随心而自在</p>
<p style="text-align: left">
	　　以心自在已　　其身得清净</p>
<p style="text-align: left">
	　　佛诸<a>弟子</a>中　　若修神通力</p>
<p style="text-align: left">
	　　于此报通者　　十六不及一</p>
<p style="text-align: left">
	　　一切诸天众　　不能见彼身</p>
<p style="text-align: left">
	　　惟除佛世尊　　及其同得者</p>
<p style="text-align: left">
	　　彼身无诸疾　　亦无发白皱</p>
<p style="text-align: left">
	　　及与羸虚老　　临终无苦切</p>
<p style="text-align: left">
	　　彼无有疑滞　　及与诸迷惑</p>
<p style="text-align: left">
	　　昼夜恒演说　　百亿修多罗</p>
<p style="text-align: left">
	　　一切诸烦恼　　悉断于习气</p>
<p style="text-align: left">
	　　一切众生所　　常起平等心</p>
<p style="text-align: left">
	　　于百千三昧　　无垢得自在</p>
<p style="text-align: left">
	　　修习大智慧　　为他而演说</p>
<p style="text-align: left">
	　　男女二根等　　一切远离想</p>
<p style="text-align: left">
	　　安住非有想　　能说真决定</p>
<p style="text-align: left">
	　　以清净智慧　　演说如实法</p>
<p style="text-align: left">
	　　称于随顺法　　定慧之境界</p>
<p style="text-align: left">
	　　彼修诸定者　　不为有所滞</p>
<p style="text-align: left">
	　　常以真实言　　说法无不益</p>
<p style="text-align: left">
	　　彼善得人身　　远离一切难</p>
<p style="text-align: left">
	　　能报诸佛恩　　常乐此经故</p>
<p style="text-align: left">
	　　彼于无量劫　　弃舍于世间</p>
<p style="text-align: left">
	　　若于此妙典　　乃至持一偈</p>
<p style="text-align: left">
	　　已曾见诸佛　　数数致供养</p>
<p style="text-align: left">
	　　以爱此经故　　速悟佛菩提</p>
<p style="text-align: left">
	　　彼即见诸佛　　恒在耆阇山</p>
<p style="text-align: left">
	　　悉授彼人记　　当见<a>弥勒</a>佛</p>
<p style="text-align: left">
	　　彼见弥勒佛　　若于末代时</p>
<p style="text-align: left">
	　　持于此经者　　得上爱乐心</p>
<p style="text-align: left">
	　　安住实际中　　成就不思议</p>
<p style="text-align: left">
	　　于不思议际　　无有诸疑惑</p>
<p style="text-align: left">
	　　彼人无有疑　　亦无微少惑</p>
<p style="text-align: left">
	　　于佛语决定　　菩提不难得</p>
<p style="text-align: left">
	　　末代怖畏时　　难可得<a>修行</a></p>
<p style="text-align: left">
	　　若得闻此经　　便得无尽辩</p>
<p style="text-align: left">
	　　爱乐此经者　　无上佛法藏</p>
<p style="text-align: left">
	　　佛及诸声闻　　彼便已供养</p>
<p style="text-align: left">
	　　转读此经人　　即是持法藏</p>
<p style="text-align: left">
	　　一切供养中　　法供最为上</p>
<p style="text-align: left">
	　　若能持此经　　难思佛菩提</p>
<p style="text-align: left">
	　　谓佛无上智　　彼智得不难</p>
<p style="text-align: left">
	　　若于先佛世　　曾持此经典</p>
<p style="text-align: left">
	　　乃后末代时　　身还遇此经</p>
<p style="text-align: left">
	　　诣于诸佛刹　　彼便能震吼</p>
<p style="text-align: left">
	　　作大师子吼　　佛吼不思议</p>
<p style="text-align: left">
	　　于彼亿佛所　　释师子所作</p>
<p style="text-align: left">
	　　能以无量辩　　演说无所畏</p>
<p style="text-align: left">
	　　<a>甘蔗</a>功德种　　而授彼人记</p>
<p style="text-align: left">
	　　及于后末代　　能护佛菩提</p>
<p style="text-align: left">
	　　妙色皆具足　　相好自庄严</p>
<p style="text-align: left">
	　　神力速能往　　悉见无量佛</p>
<p style="text-align: left">
	　　神力化作花　　端妙甚芬馥</p>
<p style="text-align: left">
	　　常以银水精　　及诸琉璃等</p>
<p style="text-align: left">
	　　一切诸宝货　　彼悉掌中出</p>
<p style="text-align: left">
	　　为求菩提故　　供养一切佛</p>
<p style="text-align: left">
	　　无量诸供养　　音乐及歌赞</p>
<p style="text-align: left">
	　　自身毛孔出　　犹如恒河沙</p>
<p style="text-align: left">
	　　亿类众生等　　若得闻是音</p>
<p style="text-align: left">
	　　便得不退转　　无上佛智慧</p>
<p style="text-align: left">
	　　为佛所赞叹　　普闻其名号</p>
<p style="text-align: left">
	　　诸方传其名　　自亦得闻见</p>
<p style="text-align: left">
	　　若闻其名者　　得灭一切想</p>
<p style="text-align: left">
	　　既灭其想已　　得见无量佛</p>
<p style="text-align: left">
	　　如是之智慧　　行于菩提行</p>
<p style="text-align: left">
	　　为利诸众生　　故求菩提德</p>
<p style="text-align: left">
	　　彼行智慧者　　得于如是利</p>
<p style="text-align: left">
	　　复得余利益　　能持此经故</p>
<p style="text-align: left">
	　　若有诸妇女　　闻持此经故</p>
<p style="text-align: left">
	　　即转于女身　　能说甘露法</p>
<p style="text-align: left">
	　　彼更不复受　　如是女人身</p>
<p style="text-align: left">
	　　具足诸妙色　　成就相庄严</p>
<p style="text-align: left">
	　　若于此胜经　　显示其功德</p>
<p style="text-align: left">
	　　悉获是妙果　　速证于菩提</p>
<p style="text-align: left">
	　　常于一切生　　成就无所畏</p>
<p style="text-align: left">
	　　若人于此经　　菩萨之境界</p>
<p style="text-align: left">
	　　无尽胜三昧　　一切菩萨母</p>
<p style="text-align: left">
	　　速证菩提者　　应当持此经</p>
<p style="text-align: left">
	　　彼得亲近佛　　亦近佛菩提</p>
<p style="text-align: left">
	　　不久于此经　　获胜妙寂灭</p>
<p style="text-align: left">
	　　此地勇健者　　菩萨所安住</p>
<p style="text-align: left">
	　　见世灯明照　　犹如恒河沙</p>
<p style="text-align: left">
	　　能作大力转轮王　　见佛十力寂定心</p>
<p style="text-align: left">
	　　无量百偈而赞叹　　得离垢地胜三昧</p>
<p style="text-align: left">
	　　彼设无等供养佛　　有大名号人中上</p>
<p style="text-align: left">
	　　弃舍王位如涕唾　　而修最上胜梵行</p>
<p style="text-align: left">
	　　于胜佛法而<a>出家</a>　　得此寂灭离垢定</p>
<p style="text-align: left">
	　　得于胜善美妙语　　演说不断多亿经</p>
<p style="text-align: left">
	　　空无相愿微细法　　寂胜离垢无诸漏</p>
<p style="text-align: left">
	　　自性空寂语言断　　出定能为多人说</p>
<p style="text-align: left">
	　　甚深智慧常无量　　广大智慧无边义</p>
<p style="text-align: left">
	　　得此甚深三昧已　　能为世间作照明</p>
<p style="text-align: left">
	　　常修梵行恒皎洁　　无诸腥臊及鄙秽</p>
<p style="text-align: left">
	　　无量众生令安住　　使得寂定离诸垢</p>
<p style="text-align: left">
	　　常得聪利捷速辩　　多闻如海无量慧</p>
<p style="text-align: left">
	　　语言善妙达诸法　　持此寂定胜经故</p>
<p style="text-align: left">
	　　了知诸业及工巧　　晓于因论及医方</p>
<p style="text-align: left">
	　　到彼一切勇健岸　　持此离垢寂定故</p>
<p style="text-align: left">
	　　于诸偈论及戏笑　　善于歌舞皆究竟</p>
<p style="text-align: left">
	　　常为世间作师法　　持此离垢寂定故</p>
<p style="text-align: left">
	　　常有上妙诸眷属　　恒得一切上供养</p>
<p style="text-align: left">
	　　能修胜妙菩提行　　持此离垢寂定故</p>
<p style="text-align: left">
	　　忧恼毒箭逼切心　　彼智慧者无此患</p>
<p style="text-align: left">
	　　恒无病疾常安隐　　持此离垢寂定故</p>
<p style="text-align: left">
	　　世间所有诸病患　　一切身患及心患</p>
<p style="text-align: left">
	　　彼人常无如此患　　持此离垢寂定故</p>
<p style="text-align: left">
	　　所有身痛及心痛　　若有牙痛及头痛</p>
<p style="text-align: left">
	　　智者常无是痛恼　　持此离垢寂定故</p>
<p style="text-align: left">
	　　心有无量余痛恼　　从其意起烧其身</p>
<p style="text-align: left">
	　　彼无一切起烦恼　　持此离垢寂定故</p>
<p style="text-align: left">
	　　犹如虚空无所染　　自性无垢常清净</p>
<p style="text-align: left">
	　　彼人心净亦如是　　持此离垢寂定故</p>
<p style="text-align: left">
	　　亦如日月之光明　　其光颇执常清净</p>
<p style="text-align: left">
	　　彼心清虚亦如是　　持此离垢寂定故</p>
<p style="text-align: left">
	　　如人执持诸彩色　　欲画虚空不可得</p>
<p style="text-align: left">
	　　彼人心净亦如空　　持此离垢寂定故</p>
<p style="text-align: left">
	　　譬如风行于十方　　遍游诸方无所著</p>
<p style="text-align: left">
	　　其心流注犹如风　　不染世间得解脱</p>
<p style="text-align: left">
	　　风行速疾不可见　　不可罥网而系缚</p>
<p style="text-align: left">
	　　彼人志意深难知　　持此离垢寂定故</p>
<p style="text-align: left">
	　　壁上光影不可取　　指水中像难可执</p>
<p style="text-align: left">
	　　得于三昧在身时　　无有能知彼人心</p>
<p style="text-align: left">
	　　十方世界诸众生　　所有语言犹可算</p>
<p style="text-align: left">
	　　得此三昧在身时　　无能得知彼人心</p>
<p style="text-align: left">
	　　得于如是寂灭定　　其心无垢无染着</p>
<p style="text-align: left">
	　　<a>三界</a>众生无与等　　惟除诸佛三界尊</p>
<p style="text-align: left">
	　　离贪爱欲不染色　　不以愚心着女人</p>
<p style="text-align: left">
	　　得于如是胜定时　　获胜寂灭无所染</p>
<p style="text-align: left">
	　　于彼男女无恋情　　不染妻妾及眷属</p>
<p style="text-align: left">
	　　得于寂灭胜定时　　善寂之行无所染</p>
<p style="text-align: left">
	　　于其货贿无所宝　　不希天果不着财</p>
<p style="text-align: left">
	　　其心清净无<a>妄想</a>　　由得此定获胜益</p>
<p style="text-align: left">
	　　不为生天修梵行　　智者行檀不求报</p>
<p style="text-align: left">
	　　为菩提因修梵行　　得于离垢寂定故</p>
<p style="text-align: left">
	　　不求王位修戒行　　多人为此修梵行</p>
<p style="text-align: left">
	　　为利众生求菩提　　专欲成就此定故</p>
<p style="text-align: left">
	　　诸欲已弃身不恼　　永不悕求淫欲事</p>
<p style="text-align: left">
	　　断除淫欲及慢高　　由得如是寂定故</p>
<p style="text-align: left">
	　　彼常不为嗔恚恼　　嗔恼秽心永不生</p>
<p style="text-align: left">
	　　常以慈心除嗔怒　　由获如是胜寂定</p>
<p style="text-align: left">
	　　彼常不为愚蔽心　　斯由智慧断无明</p>
<p style="text-align: left">
	　　获得无量无阂智　　由得斯定获此利</p>
<p style="text-align: left">
	　　以不净观除爱欲　　慈心除嗔无有余</p>
<p style="text-align: left">
	　　智慧除断无明网　　获此妙定照世间</p>
<p style="text-align: left">
	　　无有睡眠及<a>懈怠</a>　　离起烦恼及与地</p>
<p style="text-align: left">
	　　永得解脱无杂秽　　得斯三昧获此利</p>
<p style="text-align: left">
	　　不为悭贪之所逼　　心常乐于惠施人</p>
<p style="text-align: left">
	　　一切皆舍悉与乐　　彼人能持三昧故</p>
<p style="text-align: left">
	　　具足威势无与等　　一切常有大身力</p>
<p style="text-align: left">
	　　一切世间无伦匹　　菩萨由持胜定故</p>
<p style="text-align: left">
	　　亦复能为转轮王　　具足七宝乘空行</p>
<p style="text-align: left">
	　　彼时一切悉归奉　　是智慧者获此报</p>
<p style="text-align: left">
	　　最胜贤善豪贵家　　资生眷属悉丰备</p>
<p style="text-align: left">
	　　象马车乘及辇舆　　丰饶金银具众宝</p>
<p style="text-align: left">
	　　恒生贵族豪富家　　如是展<a>转生</a>胜处</p>
<p style="text-align: left">
	　　于佛法僧深信乐　　生于彼处众人敬</p>
<p style="text-align: left">
	　　阎浮提内不信家　　悉皆能令生正信</p>
<p style="text-align: left">
	　　能令建立菩提心　　亦复令彼得道果</p>
<p style="text-align: left">
	　　彼得无上菩提已　　转于无上妙法轮</p>
<p style="text-align: left">
	　　若人知彼所说法　　悉皆获得无生忍</p>
<p style="text-align: left">
	　　菩萨常乐慈爱育　　悉能长养于众生</p>
<p style="text-align: left">
	　　恒为无量胜利益　　开众生眼除闇冥</p>
<p style="text-align: left">
	　　若<a>佛教</a>导一菩萨　　无量百千亿众生</p>
<p style="text-align: left">
	　　彼悉于中殖善本　　闻已即发菩提心</p>
<p style="text-align: left">
	　　彼时刹土不空虚　　智者奉持佛法故</p>
<p style="text-align: left">
	　　佛子菩萨随所住　　广利无量诸众生</p>
<p style="text-align: left">
	　　护戒无等持梵行　　于无量劫净三昧</p>
<p style="text-align: left">
	　　于禅解脱常决定　　如是菩萨名佛子</p>
<p style="text-align: left">
	　　彼常修习胜神足　　能往无量诸佛刹</p>
<p style="text-align: left">
	　　于如来所闻<a>正法</a>　　随所闻已悉忆念</p>
<p style="text-align: left">
	　　若住总持菩萨者　　能说无量修多罗</p>
<p style="text-align: left">
	　　又知过去诸众生　　未来现在亦复尔</p>
<p style="text-align: left">
	　　晓悟含识诸生死　　亦复了达于未来</p>
<p style="text-align: left">
	　　无有从此向彼者　　推其少分不可得</p>
<p style="text-align: left">
	　　业既不至彼　　求之亦难得</p>
<p style="text-align: left">
	　　菩萨大名称　　及能解了之</p>
<p style="text-align: left">
	　　最胜净心者　　安住于空寂</p>
<p style="text-align: left">
	　　以无上大乘　　运载于群品</p>
<p style="text-align: left">
	　　彼不思惟念　　存有众生想</p>
<p style="text-align: left">
	　　彼大名誉者　　能悟无生法</p>
<p style="text-align: left">
	　　彼虽有所说　　不取众生想</p>
<p style="text-align: left">
	　　悟彼境界空　　住于坚固智</p>
<p style="text-align: left">
	　　显说此三昧　　佛法之所住</p>
<p style="text-align: left">
	　　不起于思想　　谓诸男女等</p>
<p style="text-align: left">
	　　观察于诸女　　而坐于道场</p>
<p style="text-align: left">
	　　坐于道场已　　摧坏诸魔军</p>
<p style="text-align: left">
	　　于魔无所见　　降伏诸魔众</p>
<p style="text-align: left">
	　　不见魔女来　　而至于我所</p>
<p style="text-align: left">
	　　坐于道场时　　遣除一切想</p>
<p style="text-align: left">
	　　以断诸想故　　一切大地动</p>
<p style="text-align: left">
	　　须弥及大海　　十方亦复然</p>
<p style="text-align: left">
	　　于彼十方界　　悉知彼众生</p>
<p style="text-align: left">
	　　菩萨神通力　　震动于大地</p>
<p style="text-align: left">
	　　六种震动时　　以证菩提道</p>
<p style="text-align: left">
	　　一切有为法　　及以无为法</p>
<p style="text-align: left">
	　　是法悉了达　　但有说法音</p>
<p style="text-align: left">
	　　无有能知者　　此是诸法道</p>
<p style="text-align: left">
	　　若知此道者　　名为世间解</p>
<p style="text-align: left">
	　　因缘故法生　　因缘故法灭</p>
<p style="text-align: left">
	　　因缘之体性　　如实悉了达</p>
<p style="text-align: left">
	　　若学一切法　　空法能究竟</p>
<p style="text-align: left">
	　　便知诸法道　　穷尽一切法</p>
<p style="text-align: left">
	　　彼所行法道　　菩萨求不得</p>
<p style="text-align: left">
	　　其有知此道　　正觉不思议</p>
<p style="text-align: left">
	　　若知一切道　　便能获究竟</p>
<p style="text-align: left">
	　　远离于恶道　　能知诸法相</p>
<p style="text-align: left">
	　　坐于道场已　　作大师子吼</p>
<p style="text-align: left">
	　　无边亿世界　　言音悉充满</p>
<p style="text-align: left">
	　　复能动彼刹　　世雄大名称</p>
<p style="text-align: left">
	　　善度众生者　　谓圣调御士</p>
<p style="text-align: left">
	　　已证上菩提　　起于菩提树</p>
<p style="text-align: left">
	　　无量诸亿众　　应度者已度</p>
<p style="text-align: left">
	　　然后能变化　　化作无边佛</p>
<p style="text-align: left">
	　　往游诸世界　　利益于众生</p>
<p style="text-align: left">
	　　诸佛能安立　　无量诸亿众</p>
<p style="text-align: left">
	　　应化诸如来　　为说最胜法</p>
<p style="text-align: left">
	　　此为真大乘　　名为如来智</p>
<p style="text-align: left">
	　　能起众生信　　而作得佛因</p>
<p style="text-align: left">
	　　此是真大众　　如来最妙乘</p>
<p style="text-align: left">
	　　恭敬于如来　　加敬于菩萨</p>
<p style="text-align: left">
	　　于佛深加敬　　法僧亦复然</p>
<p style="text-align: left">
	　　欲证胜菩提　　其心不下劣</p>
<p style="text-align: left">
	　　敬奉于菩萨　　尊重勇猛者</p>
<p style="text-align: left">
	　　速皆登正觉　　不久成如来</p>
<p style="text-align: left">
	　　于千世界中　　菩萨悉往诣</p>
<p style="text-align: left">
	　　见于牟尼尊　　菩萨无所畏</p>
<p style="text-align: left">
	　　以诸胜宝末　　遍散于大雄</p>
<p style="text-align: left">
	　　糅以蔓陀罗　　乐求菩提故</p>
<p style="text-align: left">
	　　庄严于此界　　为求佛功德</p>
<p style="text-align: left">
	　　宝网以罗覆　　遍至于十方</p>
<p style="text-align: left">
	　　悬诸胜妙幡　　建亿宝幢盖</p>
<p style="text-align: left">
	　　无量种庄严　　光饰于世界</p>
<p style="text-align: left">
	　　变作胜台阁　　及以妙宫殿</p>
<p style="text-align: left">
	　　廊庑尽端丽　　众宝相间错</p>
<p style="text-align: left">
	　　楼窓及宫室　　皆作半月形</p>
<p style="text-align: left">
	　　并杂香瓶等　　皆用妙宝饰</p>
<p style="text-align: left">
	　　种种诸馨物　　悉出妙云台</p>
<p style="text-align: left">
	　　于千世界中　　香熏甚可乐</p>
<p style="text-align: left">
	　　于彼普香云　　雨以香花雨</p>
<p style="text-align: left">
	　　若有嗅之者　　成佛大道师</p>
<p style="text-align: left">
	　　便去于爱刺　　亦复除嗔恼</p>
<p style="text-align: left">
	　　碎坏于痴网　　远离诸闇冥</p>
<p style="text-align: left">
	　　获得胜神通　　及于根力觉</p>
<p style="text-align: left">
	　　诸禅与解脱　　应受于信施</p>
<p style="text-align: left">
	　　敷置亿床座　　布以众妙衣</p>
<p style="text-align: left">
	　　宝网罗覆上　　花鬘而庄严</p>
<p style="text-align: left">
	　　无畏诸菩萨　　勇猛大士坐</p>
<p style="text-align: left">
	　　具相庄严身　　备诸随形好</p>
<p style="text-align: left">
	　　以诸妙宝床　　庄严于此界</p>
<p style="text-align: left">
	　　变作诸花池　　满八功德水</p>
<p style="text-align: left">
	　　若饮彼水者　　远离一切患</p>
<p style="text-align: left">
	　　速能离渴爱　　得为世支提</p>
<p style="text-align: left">
	　　复有余世界　　大士悉来集</p>
<p style="text-align: left">
	　　赞叹佛功德　　导师释师子</p>
<p style="text-align: left">
	　　若有得闻音　　能成世道师</p>
<p style="text-align: left">
	　　彼得不思议　　此经能显示</p>
<p style="text-align: left">
	　　妙色金莲花　　亿叶而稠密</p>
<p style="text-align: left">
	　　最尊妙觉宝　　处此莲花台</p>
<p style="text-align: left">
	　　琉璃为茎叶　　真金为花须</p>
<p style="text-align: left">
	　　德藏摩尼间　　变作众亿花</p>
<p style="text-align: left">
	　　所出诸妙香　　闻者皆欣乐</p>
<p style="text-align: left">
	　　灭除一切病　　六根悉充悦</p>
<p style="text-align: left">
	　　贪爱及嗔痴　　悉皆一时尽</p>
<p style="text-align: left">
	　　除诸烦恼已　　决定得成佛</p>
<p style="text-align: left">
	　　此花出妙音　　赞叹佛功德</p>
<p style="text-align: left">
	　　法僧亦复然　　声满十方界</p>
<p style="text-align: left">
	　　空门与无相　　及以无愿法</p>
<p style="text-align: left">
	　　那由众闻已　　皆得于不退</p>
<p style="text-align: left">
	　　所出诸音声　　往遍亿世界</p>
<p style="text-align: left">
	　　无量众闻已　　发于菩提心</p>
<p style="text-align: left">
	　　鸿鹄及孔雀　　鹦鹉鸳鸯等</p>
<p style="text-align: left">
	　　所出诸妙音　　佛音最为上</p>
<p style="text-align: left">
	　　以胜妙宝树　　变现于此土</p>
<p style="text-align: left">
	　　端严最第一　　珠鬘以垂布</p>
<p style="text-align: left">
	　　所有庄严具　　一切诸佛刹</p>
<p style="text-align: left">
	　　于中最为胜　　而现于此刹</p>
<p style="text-align: left">
	　　妙衣璎珞具　　树悬诸乐音</p>
<p style="text-align: left">
	　　妙花怡悦心　　一切恒垂布</p>
<p style="text-align: left">
	　　是诸妙庄严　　众生得安乐</p>
<p style="text-align: left">
	　　释迦所住持　　由圣神力故</p>
<p style="text-align: left">
	　　如是要略说　　释师子功德</p>
<p style="text-align: left">
	　　菩萨大名称　　于此智无疑</p>
<p style="text-align: left">
	　　若能于此信　　其行不思议</p>
<p style="text-align: left">
	　　增长于智慧　　如川赴于海</p>
<p style="text-align: left">
	　　若欲量大海　　无有能知数</p>
<p style="text-align: left">
	　　我说菩萨法　　是皆不思议</p>
<p style="text-align: left">
	　　难思诸菩萨　　安住如此际</p>
<p style="text-align: left">
	　　演说美妙语　　犹如恒河沙</p>
<p style="text-align: left">
	　　无量诸劫中　　菩萨常无取</p>
<p style="text-align: left">
	　　若断于取相　　得近于菩提</p>
<p style="text-align: left">
	　　假使法灭尽　　终不毁净戒</p>
<p style="text-align: left">
	　　于行无残缺　　菩萨众之首</p>
<p style="text-align: left">
	　　良由爱欲故　　令戒有漏缺</p>
<p style="text-align: left">
	　　断除于欲相　　得于不逸定</p>
<p style="text-align: left">
	　　常行寂灭定　　不着于定味</p>
<p style="text-align: left">
	　　无著无放逸　　不为世所染</p>
<p style="text-align: left">
	　　出过于世间　　能往诸佛国</p>
<p style="text-align: left">
	　　所谓安乐土　　得见弥陀佛</p>
<p style="text-align: left">
	　　复见诸菩萨　　具足相庄严</p>
<p style="text-align: left">
	　　到彼神通岸　　究竟总持门</p>
<p style="text-align: left">
	　　往游亿世界　　头面<a>礼佛</a>足</p>
<p style="text-align: left">
	　　复能作照明　　无量诸佛刹</p>
<p style="text-align: left">
	　　遣除一切患　　及坏诸烦恼</p>
<p style="text-align: left">
	　　断除诸结缚　　一生补佛处</p>
<p style="text-align: left">
	　　安乐诸众生　　永不堕恶趣</p>
<p style="text-align: left">
	　　彼国诸众生　　断除诸恶道</p>
<p style="text-align: left">
	　　弥陀救护者　　修治佛世界</p>
<p style="text-align: left">
	　　本习不放逸　　不可思议劫</p>
<p style="text-align: left">
	　　汝等勿怀疑　　彼佛自在力</p>
<p style="text-align: left">
	　　能生增上信　　速得生彼刹</p>
<p style="text-align: left">
	　　女人闻叹国　　能生增上信</p>
<p style="text-align: left">
	　　得为男子身　　能往亿佛刹</p>
<p style="text-align: left">
	　　那由他亿刹　　所有诸供具</p>
<p style="text-align: left">
	　　悉供一切佛　　不及慈一分</p>
<p style="text-align: left">
	　　常修于戒定　　无量禅解脱</p>
<p style="text-align: left">
	　　修三解脱门　　速成人中上</p>
<p style="text-align: left">
	　　末法恶世中　　菩萨若持戒</p>
<p style="text-align: left">
	　　供佛常悲身　　此供为最胜</p>
<p style="text-align: left">
	　　是人供诸佛　　过去及现在</p>
<p style="text-align: left">
	　　未来最胜尊　　恶世持戒者</p>
<p style="text-align: left">
	　　十方佛悉见　　菩萨末法中</p>
<p style="text-align: left">
	　　护持佛禁戒　　善子能<a>护法</a></p>
<p style="text-align: left">
	　　女人闻赞彼宝国　　若生增上信乐意</p>
<p style="text-align: left">
	　　便获男子聪慧身　　能往游于亿佛刹</p>
<p style="text-align: left">
	　　那由他亿佛刹中　　所有种种供佛具</p>
<p style="text-align: left">
	　　悉以供养于诸佛　　不及慈心一少分</p>
<p style="text-align: left">
	　　修持禁戒及三昧　　并习诸禅四无量</p>
<p style="text-align: left">
	　　亦修三种解脱门　　速得成于世无上</p>
<p style="text-align: left">
	　　供养诸佛常悲身　　如此供佛世无比</p>
<p style="text-align: left">
	　　若有菩萨不舍戒　　于彼末代恶世时</p>
<p style="text-align: left">
	　　是人能供一切佛　　过去诸佛及现在</p>
<p style="text-align: left">
	　　及以未来最胜尊　　若有恶世持禁戒</p>
<p style="text-align: left">
	　　十方诸佛见是人　　菩萨若于后恶世</p>
<p style="text-align: left">
	　　持于清禁佛所叹　　是为我子能护法</p>
<p style="text-align: left">
	　　尔时佛告月光童子。乃往过去无量无数不可思议旷大阿僧祇劫。于时有佛。号曰声德如来应供正遍知明行足善逝世间解无上士调御丈夫<a>天人</a>师佛世尊。童子。彼声德如来。安置无量不可思议数众生于阿耨多罗三藐三菩提。令诸人天而修佛业已。然后入于无余<a>涅槃</a>。童子。是时有王。名曰德音。彼王于佛如来应正遍知涅槃之后。为供养声德如来故。起八十四千万亿塔。一一塔前然百千万那由他灯明。以一切伎乐香花宝鬘涂香末香。复以一切衣服宝盖幢幡皆为供养。诸佛如来。置于塔所。于时德音王。于如来<a>舍利塔</a>所献供养已。会满八十百千万亿那由他大菩萨众集已。供给一切乐具。是诸菩萨皆为大法师。善能说法得无量辩才。善能显示无量诸法真实功德。童子。尔时众中有<a>比丘</a>。名安隐德。在彼会坐。年在弱冠。颜[礼*色]发黑。住于童真贤妙之行。曾不受于<a>色欲</a>之乐。始受具戒初夏之时。童子。尔时德音王请大菩萨众。为欲满足<a>六波罗蜜</a>菩萨藏大陀罗尼善巧方便自在无碍。是故于其夜中请大菩萨众在于佛前而为法会。时百千万那由他灯皆悉炽明。扫洒堂宇散种种花敷种种妙衣。时德音王。与其后宫妃后婇女。及于辅相城邑人民与诸眷属。以众伎乐执持涂香末香花鬘衣服宝盖幢幡。悉皆出已供养佛塔。供养已讫。共八万宫人为听法故皆升高殿。尔时无量天人为闻法故悉来集会。尔时安隐德比丘。见百千亿那由他灯炽然遍照。观大众会。即作是念。我亦行于大乘。乐求一切诸法体性平等无戏论三昧。若我今欲获是三昧者。应当供养此佛庙塔。我今当作如斯供养。令诸天人阿修罗等生奇特想<a>欢喜</a>踊跃得法光明。令我供具映蔽彼王所有供具。令德音王及宫人眷属见我供养皆悉欢喜。尔时安隐德菩萨。见于大众在于塔前。为听法故。即于其夜在佛塔前。衣缠右臂以油涂之。为供养佛故而炽然之。时安隐德菩萨住增上信。求阿耨多罗三藐三菩提。然右臂已其心无异颜色不变。童子。尔时安隐德比丘。然臂之时大地震动。其明映蔽无量百千行灯悉无光照。以此臂光遍照十方。尔时安隐德菩萨欢喜充满。于一切诸法体性平等无戏论三昧。以和雅美妙辩正言音辞句而作歌颂。令诸大众悉皆普闻。尔时众中万二千忉利天子。心生欢喜设种种供养。皆为法故而来会此。尔时德音王在高楼上。并后宫眷属妃后婇女。见安隐德比丘然其右臂烔然红焰遍照诸方。见已心作是念。此比丘必获神足。乃作如斯希有变现。于其身命无有吝惜</p>
<p style="text-align: left">
	　　尔时德音王。见安隐德比丘希有神变心生爱乐。以净<a>信心</a>及自善根力之所熏资。与诸后妃八万婇女。从千肘高殿放身投下。为欲见此菩萨比丘。恭敬善根之力得现果报。即为天龙夜叉乾闼婆阿修罗迦楼罗摩睺罗伽之所护持不令堕落。以天龙夜叉乾闼婆阿修罗迦楼罗摩睺罗伽护持力故。是德音王及后妃婇女虽堕高殿。而于身心无所伤损不疲不怖。尔时德音王。两手抱臂而大号泣。一切大众皆亦如是。以见安隐德比丘然其臂髆如瞻波花鬘。臂复纤长如象王鼻。一切众人见者奇叹。莫不呼嗟悲泣雨泪。尔时安隐德比丘。见此大王及诸人众皆悉悲泣懊恼。而问王言。大王。何故悲号堕泪。及诸大众悲啼乃尔。于时德音王。以偈答曰</p>
<p style="text-align: left">
	　　大智安隐德　　聪慧胜法师</p>
<p style="text-align: left">
	　　见汝然身分　　以是故哀泣</p>
<p style="text-align: left">
	　　汝颜甚端妙　　犹如炽火聚</p>
<p style="text-align: left">
	　　见汝毁身分　　故增我忧恼</p>
<p style="text-align: left">
	　　汝然右臂时　　光耀十方界</p>
<p style="text-align: left">
	　　映蔽于诸灯　　星月复不现</p>
<p style="text-align: left">
	　　大地悉震动　　汝心无倾摇</p>
<p style="text-align: left">
	　　我心起于敬　　知汝非凡夫</p>
<p style="text-align: left">
	　　于其千肘殿　　共八万宫人</p>
<p style="text-align: left">
	　　我身自投下　　身竟无诸患</p>
<p style="text-align: left">
	　　善哉汝净智　　善哉意无上</p>
<p style="text-align: left">
	　　善哉精进士　　善哉成大信</p>
<p style="text-align: left">
	　　汝然身臂时　　其心无动异</p>
<p style="text-align: left">
	　　发于欢喜心　　兼复说妙法</p>
<p style="text-align: left">
	　　犹若<a>圆满</a>月　　复如净空日</p>
<p style="text-align: left">
	　　如须弥山王　　端妙亦如是</p>
<p style="text-align: left">
	　　我作如是愿　　满足大精进</p>
<p style="text-align: left">
	　　故捐所爱身　　利益于众生</p>
<p style="text-align: left">
	　　爱法故悲啼　　喜乐广无垢</p>
<p style="text-align: left">
	　　汝已毁身分　　故我极忧恼</p>
<p style="text-align: left">
	　　天人所供者　　无边胜辩才</p>
<p style="text-align: left">
	　　安隐德报王　　便说是偈言</p>
<p style="text-align: left">
	　　不以无身手　　故名阙身分</p>
<p style="text-align: left">
	　　若不持戒者　　是名身分缺</p>
<p style="text-align: left">
	　　以此臭秽身　　我已供如来</p>
<p style="text-align: left">
	　　难思议<a>福田</a>　　一切世间塔</p>
<p style="text-align: left">
	　　若人三千界　　满中七宝沙</p>
<p style="text-align: left">
	　　于佛世尊所　　为菩提故施</p>
<p style="text-align: left">
	　　虽有施此供　　余供复胜此</p>
<p style="text-align: left">
	　　若能知法空　　便能舍身命</p>
<p style="text-align: left">
	　　我今说实语　　大王愿谛听</p>
<p style="text-align: left">
	　　并及此众会　　一切听我言</p>
<p style="text-align: left">
	　　若我审决定　　得成无上者</p>
<p style="text-align: left">
	　　如此实不虚　　令地六种动</p>
<p style="text-align: left">
	　　说于此语时　　大地便震动</p>
<p style="text-align: left">
	　　见于希有事　　诸天大欢喜</p>
<p style="text-align: left">
	　　人天欢喜已　　发于菩提心</p>
<p style="text-align: left">
	　　无量难思众　　皆趣无上智</p>
<p style="text-align: left">
	　　安隐德比丘　　利益一切众</p>
<p style="text-align: left">
	　　安处亿众生　　置于无上智</p>
<p style="text-align: left">
	　　以此实法言　　推体皆无实</p>
<p style="text-align: left">
	　　此语审不虚　　令臂还如故</p>
<p style="text-align: left">
	　　若此法审实　　安隐名亦无</p>
<p style="text-align: left">
	　　十方悉推求　　空故不可得</p>
<p style="text-align: left">
	　　诸法犹如响　　声出于其中</p>
<p style="text-align: left">
	　　求声不可得　　如是知诸法</p>
<p style="text-align: left">
	　　毕竟了达者　　于空无所畏</p>
<p style="text-align: left">
	　　彼人语真实　　相火不能烧</p>
<p style="text-align: left">
	　　所有世众生　　天人夜叉龙</p>
<p style="text-align: left">
	　　一切智威力　　悉令悟寂定</p>
<p style="text-align: left">
	　　若人及与天　　所有世苦难</p>
<p style="text-align: left">
	　　不退转威德　　一切速能坏</p>
<p style="text-align: left">
	　　说于此语时　　身臂还如本</p>
<p style="text-align: left">
	　　安隐德比丘　　身相具庄严</p>
<p style="text-align: left">
	　　诸天千亿数　　住净虚空中</p>
<p style="text-align: left">
	　　信心以曼陀　　散彼比丘身</p>
<p style="text-align: left">
	　　此皆过人花　　遍满阎浮界</p>
<p style="text-align: left">
	　　天女亿那由　　伎乐诸歌咏</p>
<p style="text-align: left">
	　　安隐德比丘　　作大师子吼</p>
<p style="text-align: left">
	　　牟尼如来尊　　令余亿佛土</p>
<p style="text-align: left">
	　　各各于己刹　　彼清净大士</p>
<p style="text-align: left">
	　　安隐德比丘　　传说其名号</p>
<p style="text-align: left">
	　　比丘<a>比丘尼</a>　　清信士男女</p>
<p style="text-align: left">
	　　天龙及夜叉　　乾闼紧罗等</p>
<p style="text-align: left">
	　　彼闻决定业　　安隐得离垢</p>
<p style="text-align: left">
	　　信心求道者　　其数如恒沙</p>
<p style="text-align: left">
	　　安隐德比丘　　聪慧得自在</p>
<p style="text-align: left">
	　　为于佛智故　　然臂不为忧</p>
<p style="text-align: left">
	　　彼人于千刹　　变身如恒沙</p>
<p style="text-align: left">
	　　臂光遍照曜　　犹如劫尽火</p>
<p style="text-align: left">
	　　雨以众香末　　遍满一切土</p>
<p style="text-align: left">
	　　下至于大地　　上天悉来集</p>
<p style="text-align: left">
	　　一切供养具　　庄严于此刹</p>
<p style="text-align: left">
	　　其地满真珠　　供养安隐德</p>
<p style="text-align: left">
	　　一切众宝花　　庄严于此刹</p>
<p style="text-align: left">
	　　龙雨妙真珠　　供养安隐德</p>
<p style="text-align: left">
	　　复以一切宝　　严饰于此刹</p>
<p style="text-align: left">
	　　龙雨宝庄严　　为供安隐德</p>
<p style="text-align: left">
	　　最胜释师子　　住于耆阇山</p>
<p style="text-align: left">
	　　于诸比丘前　　而作师子吼</p>
<p style="text-align: left">
	　　安隐德我是　　德音是弥勒</p>
<p style="text-align: left">
	　　于彼千亿劫　　共修菩提行</p>
<p style="text-align: left">
	　　时见持戒者　　安隐德智慧</p>
<p style="text-align: left">
	　　无量诸女人　　悉变为男子</p>
<p style="text-align: left">
	　　诸佛悉授记　　终无有疑惑</p>
<p style="text-align: left">
	　　彼速得成就　　证世自然智</p>
<p style="text-align: left">
	　　闻于此经已　　说决定功德</p>
<p style="text-align: left">
	　　于己不生着　　应学如是法</p>
				</div></div><hr><script charset='utf-8' src='../../js/footer.js'></script></body></html>