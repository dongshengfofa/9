<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修楞伽阿跋多罗宝经 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>楞伽阿跋多罗宝经 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>楞伽阿跋多罗宝经 第二卷</strong></p>
<p style="text-align: left">
	　　宋<a>天竺</a><a>三藏</a>求那跋陀罗译</p>
<p style="text-align: left">
	　　一切佛语心品之二</p>
<p style="text-align: left">
	　　尔时大慧<a>菩萨</a>摩诃萨白佛言。<a>世尊</a>。世尊修多罗说如来藏自性清净。转三十二相。入于一切众生身中。如大价宝垢衣所缠。如来之藏<a>常住</a>不变。亦复如是。而阴界入垢衣所缠。贪欲恚痴不实<a>妄想</a>尘劳所污。一切诸佛之所演说。云何世尊。同外道说我言有如来藏耶。世尊。外道亦说有常作者离于求那周遍不灭。世尊。彼说有我。佛告。大慧。我说如来藏。不同外道所说之我。大慧。有时说空无相无愿如实际法性法身<a>涅槃</a>离自性不生不灭本来寂静自性涅槃。如是等句。说如来藏已。如来应供等正觉。为断愚夫畏<a>无我</a>句故。说离妄想无所有境界如来藏门。大慧。未来现在菩萨摩诃萨。不应作我见计着。譬如陶家于一泥聚以人工水木轮绳方便作种种器。如来亦复如是。于法无我离一切妄想相。以种种智慧善巧方便。或说如来藏。或说无我。以是因缘故说如来藏。不同外道所说之我。是名说如来藏。开引计我诸外道故说如来藏。令离不实我见妄想。入三<a>解脱</a>门境界。悕望疾得阿耨多罗三藐三菩提。是故如来应供等正觉。作如是说。如来之藏若不如是则同外道所说之我。是故大慧。为离外道见故。当依无我如来之藏。尔时世尊欲重宣此义而说偈言</p>
<p style="text-align: left">
	　　人相续阴　　缘与微尘　　胜<a>自在</a>作</p>
<p style="text-align: left">
	　　心量妄想</p>
<p style="text-align: left">
	　　尔时大慧菩萨摩诃萨。观未来众生。复请世尊。唯愿为说<a>修行</a>无间如诸菩萨摩诃萨修<a>行者</a>大方便。佛告大慧。菩萨摩诃萨成就四法。得修行者大方便。云何为四。谓善分别自心现。观外性非性。离生住灭见。得<a>自觉</a>圣智善乐。是名菩萨摩诃萨。成就四法得修行者大方便。云何菩萨摩诃萨善分别自心现。谓如是观<a>三界</a><a>唯心</a>分齐离我我所。无动摇离去来。无始虚伪习气所熏。三界种种色行系缚。身财建立妄想随入现。是名菩萨摩诃萨善分别自心现。云何菩萨摩诃萨善观外性非性。谓炎梦等一切性。无始虚伪妄想习因。观一切性自性。菩萨摩诃萨作如是善观外性非性。是名菩萨摩诃萨善观外性非性。云何菩萨摩诃萨善离生住灭见。谓如幻梦。一切性自他俱性不生。随入自心分齐。故见外性非性。见识不生。及缘不积聚。见妄想缘生。于三界内外一切法不可得。见离自性生见悉灭。知如幻等诸法自性。得无生法忍得无生法忍已。离生住灭见。是名菩萨摩诃萨善分别离生住灭见。云何菩萨摩诃萨得自觉圣智善乐。谓得无生法忍。住第八菩萨地。得离心意<a>意识</a>五法自性二无我相。得意生身。世尊。意生身者何因缘。佛告大慧。意生者。譬如意去迅疾无碍。故名意生。譬如意去石壁无碍。于彼异方无量由延。因先所见忆念不忘。自心流注不绝。于身无障碍生。大慧。如是意生身。得一时俱菩萨摩诃萨意生身如幻三昧。力自在<a>神通</a>妙相庄严圣种类身一时俱生。犹如意生无有障碍。随所忆念本愿境界。为成熟众生。得自觉圣智善乐。如是。菩萨摩诃萨得无生法忍。住第八菩萨地。转舍心意意识五法自性二无我相身。及得意生身。得自觉圣智善乐。是名菩萨摩诃萨成就四法得修行者大方便。当如是学</p>
<p style="text-align: left">
	　　尔时大慧菩萨摩诃萨。复请世尊。唯愿为说一切诸法缘因之相。以觉缘因相故。我及诸菩萨离一切性有无妄见。无妄想见渐次俱生。佛告大慧。一切法二种缘相。谓外及内。外缘者。谓泥团柱轮绳水木人工。诸方便缘有瓶生。如泥瓶缕叠草席种芽酪酥等。方便缘生亦复如是。是名外缘前后<a>转生</a>。云何内缘。谓无明爱业等法得缘名。从彼生阴界入法。得缘所起名。彼无差别。而愚夫妄想是名内缘法。大慧。彼因者有六种。谓当有因。相续因。相因。作因。显示因。待因。当有因者。作因已内外法生。相续因者。作攀缘已内外法生阴种子等。相因者。作无间相相续生。作因者。作增上事如转轮王。显示因者。妄想事生已相现作所作。如灯照色等。待因者。灭时作相续断不妄想性生。大慧。彼自妄想相愚夫。不渐次生不俱生。所以者何。若复俱生者。作所作无分别。不得因相故。若渐次生者。不得我相故。渐次生不生。如不生子无父名。大慧。渐次生相续方便不然。但妄想耳。因攀缘次第增上缘等。生所生故。大慧。渐次生不生。妄想自性计着相故。渐次俱不生。自心现受用故。自相共相外性非性。大慧。渐次俱不生。除自心现不觉妄想故相生。是故因缘作事方便相。当离渐次俱见。尔时世尊欲重宣此义而说偈言</p>
<p style="text-align: left">
	　　一切都无生　　亦无因缘灭</p>
<p style="text-align: left">
	　　于彼生灭中　　而起因缘想</p>
<p style="text-align: left">
	　　非遮灭复生　　相续因缘起</p>
<p style="text-align: left">
	　　唯为断凡愚　　痴惑妄想缘</p>
<p style="text-align: left">
	　　有<a>无缘</a>起法　　是悉无有生</p>
<p style="text-align: left">
	　　习气所迷转　　从是三有现</p>
<p style="text-align: left">
	　　真实无生缘　　亦复无有灭</p>
<p style="text-align: left">
	　　观一切有为　　犹如<a>虚空</a>华</p>
<p style="text-align: left">
	　　摄受及所摄　　舍离惑乱见</p>
<p style="text-align: left">
	　　非已生当生　　亦复无因缘</p>
<p style="text-align: left">
	　　一切无所有　　斯皆是言说</p>
<p style="text-align: left">
	　　尔时大慧菩萨摩诃萨复白佛言。世尊。唯愿为说言说妄想相<a>心经</a>(此同上佛语心也)。世尊我及余菩萨摩诃萨。若善知言说妄想相心经。则能通达言说所说二种义。疾得阿耨多罗三藐三菩提。以言说所说二种趣。净一切众生。佛告大慧。谛听谛听善思念之。当为汝说。大慧白佛言。善哉世尊。唯然受教。佛告大慧。有四种言说妄想相。谓相言说。梦言说。过妄想计着言说。无始妄想言说。相言说者。从自妄想色相计着生。梦言说者。先所经境界随忆念生。从觉已境界无性生。过妄想计着言说者。先怨所作业随忆念生。无始妄想言说者。无始虚伪计着过自种习气生。是名四种言说妄想相。尔时大慧菩萨摩诃萨复以此义劝请世尊。唯愿更说言说妄想所现境界。世尊。何处何故。云何何因众生妄想言说生。佛告大慧。头胸喉鼻唇舌龂齿和合出音声。大慧白佛言。世尊。言说妄想为异为不异。佛告大慧。言说妄想非异非不异。所以者何。谓彼因生相故。大慧。若言说妄想异者。妄想不应是因。若不异者。语不显义。而有显示。是故非异非不异。大慧复白佛言。世尊。为言说即是第一义。为所说者是第一义。佛告大慧。非言说是第一义。亦非所说是第一义。所以者何。谓第一义圣乐。言说所入是第一义。非言说是第一义第一义者。圣智自觉所得。非言说妄想觉境界。是故言说妄想。不显示第一义。言说者。生灭动摇展转因缘起。若展转因缘起者。彼不显示第一义。大慧。自他相无性故。言说相不显示第一义。复次大慧。随入自心<a>现量</a>。故种种相外性非性。言说妄想不显示第一义。是故大慧。当离言说诸妄想相。尔时世尊欲重宣此义而说偈言</p>
<p style="text-align: left">
	　　诸性无自性　　亦复无言说</p>
<p style="text-align: left">
	　　甚深空空义　　愚夫不能了</p>
<p style="text-align: left">
	　　一切性自性　　言<a>说法</a>如影</p>
<p style="text-align: left">
	　　自觉圣智子　　实际我所说</p>
<p style="text-align: left">
	　　尔时大慧菩萨摩诃萨复白佛言。世尊。唯愿为说离有无一异俱不俱非有非无常无常。一切外道所不行。自觉圣智所行。离妄想自相共相。入于第一真实之义诸地相续渐次上上增进清净之相。随入如来地相。无开发本愿譬如众色摩尼境界。无边相行。自心现趣部分之相一切诸法。我及余菩萨摩诃萨。离如是等妄想自性自共相见。疾得阿耨多罗三藐三菩提。令一切众生一切安乐具足充满。佛告大慧。善哉善哉。汝能问我如是之义。多所安乐多所<a>饶益</a>。哀愍一切诸天世人。佛告大慧。谛听谛听善思念之。吾当为汝分别解说。大慧白佛言。善哉世尊。唯然受教。佛告大慧。不知心量愚痴凡夫。取内外性。依于一异俱不俱有无非有非无常无常。自性习因。计着妄想。譬如群鹿为渴所逼。见春时炎而作水想。迷乱驰趣不知非水。如是愚夫无始虚伪妄想所熏三毒烧心乐色境界见生住灭。取内外性。堕于一异俱不俱有无非有非无常无常想。妄见摄受如乾闼婆城。凡愚无智而起城想。无始习气计着想现。彼非有城非无城。如是外道。无始虚伪习气计着。依于一异俱不俱有无非有非无常无常见。不能了知自心现量。譬如有人梦见男女为马车步城邑园林山河浴池种种庄严。自身入中觉已忆念。大慧。于意云何。如是士夫于前所梦忆念不舍。为黠慧不。大慧白佛言。不也世尊。佛告大慧。如是凡夫恶见所噬。外道智慧不知如梦自心现量。依于一异俱不俱有无非有非无常无常见。譬如画像不高不下。而彼凡愚作高下想。如是未来外道。恶见习气充满。依于一异俱不俱有无非有非无常无常见。自坏坏他余离有无无生之论。亦说言无。谤因果见拔善根本。坏清净因。胜求者当远离去。作如是说。彼堕自他俱见有无妄想已。堕建立诽谤。以是恶见当堕<a>地狱</a>。譬如翳目见有垂发。谓众人言汝等观此。而是垂发毕竟非性非无性。见不见故。如是外道。妄见悕望依于一异俱不俱有无非有非无常无常见。诽谤<a>正法</a>自陷陷他。譬如火轮非轮。愚夫轮想。非有智者。如是外道恶见悕望。依于一异俱不俱有无非有非无常无常想一切性生。譬如水泡似摩尼珠。愚小无智作摩尼想计着追逐。而彼水泡非摩尼非非摩尼。取不取故。如是外道恶见妄想习气所熏。于无所有说有生。缘有者言灭</p>
<p style="text-align: left">
	　　复次大慧。有三种量五分论。各建立已得圣智自觉。离二自性。事而作有性。妄想计着。大慧。心意意识身心转变。自心现摄所摄诸妄想断。如来地自觉圣智。修行者不应于彼作性非性想。若复修行者。如是境界性非性摄取想生者。彼即取长养及取我人。大慧。若说彼性自性共相。一切皆是化佛所说。非法佛说。又诸言说。悉由愚夫悕望见生。不为别建立趣自性法。得圣智自觉三昧乐住者。分别显示。譬如水中有树影现。彼非影非非影。非树形非非树形。如是外道见习所熏妄想计着。依于一异俱不俱有无非有非无常无常想。而不能知自心现量。譬如明镜<a>随缘</a>显现一切色像而无妄想。彼非像非非像而见像非像。妄想愚夫而作像想。如是外道恶见。自心像现妄想计着。依于一异俱不俱有无非有非无常无常见。譬如<a>风水</a>和合出声。彼非性非非性。如是外道恶见妄想。依于一异俱不俱有无非有非无常无常见。譬如大地无草木处热炎川流洪浪云踊。彼非性非非性。贪无贪故。如是愚夫。无始虚伪习气所熏妄想计着。依生住灭一异俱不俱有无非有非无常无常。缘自住事门。亦复如彼热炎波浪。譬如有人咒术机发。以非众生数。毗舍阇鬼方便合成动摇云为。凡愚妄想计着往来。如是外道恶见悕望。依于一异俱不俱有无非有非无常无常见。戏论计着不实建立。大慧。是故欲得自觉圣智事。当离生住灭一异俱不俱有无非有非无常无常等恶见妄想。尔时世尊欲重宣此义而说偈言</p>
<p style="text-align: left">
	　　幻梦水树影　　垂发热时炎</p>
<p style="text-align: left">
	　　如是观三有　　究竟得解脱</p>
<p style="text-align: left">
	　　譬如鹿渴想　　动转迷乱心</p>
<p style="text-align: left">
	　　鹿想谓为水　　而实无水事</p>
<p style="text-align: left">
	　　如是识种子　　动转见境界</p>
<p style="text-align: left">
	　　愚夫妄想生　　如为翳所翳</p>
<p style="text-align: left">
	　　于无始<a>生死</a>　　计着摄受性</p>
<p style="text-align: left">
	　　如逆[打-丁+屑]出[打-丁+屑]　　舍离贪摄受</p>
<p style="text-align: left">
	　　如幻咒机发　　浮云梦电光</p>
<p style="text-align: left">
	　　观是得解脱　　永断三相续</p>
<p style="text-align: left">
	　　于彼无有作　　犹如炎虚空</p>
<p style="text-align: left">
	　　如是知诸法　　则为无所知</p>
<p style="text-align: left">
	　　言教唯假名　　彼亦无有相</p>
<p style="text-align: left">
	　　于彼起妄想　　阴行如垂发</p>
<p style="text-align: left">
	　　如画垂发幻　　梦乾闼婆城</p>
<p style="text-align: left">
	　　火轮热时炎　　无而现众生</p>
<p style="text-align: left">
	　　常无常一异　　俱不俱亦然</p>
<p style="text-align: left">
	　　无始过相续　　愚夫痴妄想</p>
<p style="text-align: left">
	　　明镜水净眼　　摩尼妙宝珠</p>
<p style="text-align: left">
	　　于中现众色　　而实无所有</p>
<p style="text-align: left">
	　　一切性显现　　如画热时炎</p>
<p style="text-align: left">
	　　种种众色现　　如梦无所有</p>
<p style="text-align: left">
	　　复次大慧。如来说法离如是四句。谓一异俱不俱有无非有非无常无常。离于有无建立诽谤分别结集。<a>真谛</a>．缘起．道．灭．解脱。如来说法以是为首。非性非自在。非无因非微尘。非时非自性相续而为说法。复次大慧。为净烦恼尔炎障故。譬如商主。次第建立百八句无所有。善分别诸乘及诸地相</p>
<p style="text-align: left">
	　　复次大慧。有四种禅。云何为四。谓愚夫所行禅。观察义禅。攀缘如禅。如来禅。云何愚夫所行禅。谓声闻缘觉外道修行者。观人无我性自相共相骨锁。无常苦不净相计着为首。如是相不异观。前后转进想不除灭。是名愚夫所行禅。云何观察义禅。谓人无我自相共相外道自他俱无性已。观法无我彼地相义渐次增进。是名观察义禅。云何攀缘如禅。谓妄想二无我妄想。如实处不生妄想。是名攀缘如禅。云何如来禅。谓入如来地行自觉圣智相三种乐住。成办众生不思议事。是名如来禅。尔时世尊欲重宣此义而说偈言</p>
<p style="text-align: left">
	　　凡夫所行禅　　观察相义禅</p>
<p style="text-align: left">
	　　攀缘如实禅　　如来清净禅</p>
<p style="text-align: left">
	　　譬如日月形　　钵头摩深崄</p>
<p style="text-align: left">
	　　如虚空火烬　　修行者观察</p>
<p style="text-align: left">
	　　如是种种相　　外道道通禅</p>
<p style="text-align: left">
	　　亦复堕声闻　　及缘觉境界</p>
<p style="text-align: left">
	　　舍离彼一切　　则是无所有</p>
<p style="text-align: left">
	　　一切刹诸佛　　以不思议手</p>
<p style="text-align: left">
	　　一时摩其顶　　随顺入如相</p>
<p style="text-align: left">
	　　尔时大慧菩萨摩诃萨复白佛言。世尊。般涅槃者。说何等法谓为涅槃。佛告大慧。一切自性习气藏意识见习转变。名为涅槃。诸佛及我涅槃。自性空事境界。复次大慧。涅槃者。圣智自觉境界。离断常妄想性非性。云何非常。谓自相共相妄想断故非常。云何非断。谓一切圣去来现在得自觉故非断。大慧。涅槃不坏不死。若涅槃死者。复应受生相续。若坏者。应堕有为相。是故涅槃离坏离死。是故修行者之所归依。复次大慧。涅槃非舍非得。非断非常。非一义非种种义。是名涅槃。复次大慧。声闻缘觉涅槃者。觉自相共相不习近境界。不颠倒见妄想不生。彼等于彼作涅槃觉</p>
<p style="text-align: left">
	　　复次大慧。二种自性相。云何为二。谓言说自性相计着。事自性相计着。言说自性相计著者。从无始言说虚伪习气计着生。事自性相计著者。从不觉自心现分齐生</p>
<p style="text-align: left">
	　　复次大慧。如来以二种神力建立。菩萨摩诃萨顶礼诸佛听受问义。云何二种神力建立。谓三昧正受。为现一切身面言说神力。及手灌顶神力。大慧。菩萨摩诃萨初菩萨地住佛神力。所谓入菩萨大乘照明三昧。入是三昧已。十方世界一切诸佛。以神通力为现一切身面言说。如金刚藏菩萨摩诃萨及余如是相功德成就菩萨摩诃萨。大慧。是名初菩萨地。菩萨摩诃萨得菩萨三昧正受神力。于百千劫积集善根之所成就。次第诸地对治所治相。通达究竟。至法云地住大莲华微妙宫殿。坐大莲华宝师子座。同类菩萨摩诃萨眷属围绕。众宝璎珞庄严其身。如黄金瞻卜日月光明。诸最胜手从十方来。就大莲华宫殿坐上。而灌其顶。譬如自在转轮圣王。及天帝释太子灌顶。是名菩萨手灌顶神力。大慧。是名菩萨摩诃萨二种神力。若菩萨摩诃萨住二种神力。面见诸佛如来。若不如是则不能见。复次大慧。菩萨摩诃萨凡所分别三昧神足说法之行。是等一切悉住如来二种神力。大慧。若菩萨摩诃萨离佛神力能辩说者。一切凡夫亦应能说。所以者何。谓不住神力故。大慧。山石树木及诸乐器城墎宫殿。以如来入城威神力故。皆自然出音乐之声。何况有心者。聋盲喑痖无量众苦。皆得解脱。如来有如是等无量神力。利安众生。大慧菩萨复白佛言。世尊。以何因缘。如来应供等正觉。菩萨摩诃萨住三昧正受时。及胜进地灌顶时。加其神力。佛告大慧。为离魔业烦恼故。及不堕声闻地禅故。为得如来自觉地故。及增进所得法故。是故如来应供等正觉。咸以神力建立诸菩萨摩诃萨。若不以神力建立者。则堕外道恶见妄想及诸声闻众魔悕望。不得阿耨多罗三藐三菩提。以是故诸佛如来咸以神力。摄受诸菩萨摩诃萨。尔时世尊欲重宣此义而说偈言</p>
<p style="text-align: left">
	　　神力人中尊　　大愿悉清净</p>
<p style="text-align: left">
	　　三摩提灌顶　　初地及十地</p>
<p style="text-align: left">
	　　尔时大慧菩萨摩诃萨复白佛言。世尊。佛说缘起。如是说因缘不自说道。世尊。外道亦说因缘。谓胜．自在．时．微尘生。如是诸性生。然世尊所谓因缘生诸性言说。有间悉檀。无间悉檀(悉檀者译义或言宗或言成或言默)。世尊。外道亦说有无有生。世尊亦说无有生生已灭。如世尊所说。无明缘行乃至老死。此是世尊无因说。非有因说。世尊建立作如是说。此有故彼有。非建立渐生。观外道说胜。非如来也。所以者何。世尊。外道说因。不从缘生而有所生。世尊说观因有事。观事有因。如是因缘杂乱。如是展转无穷。佛告大慧。我非无因说及因缘杂乱说。此有故彼有者。摄所摄非性。觉自心现量。大慧。若摄所摄计着。不觉自心现量。外境界性非性。彼有如是过。非我说缘起。我常说言。因缘和合而生诸法。非无因生。大慧复白佛言。世尊。非言说有性有一切性耶。世尊。若无性者。言说不生。世尊。是故言说有性有一切性。佛告大慧。无性而作言说。谓兔角龟毛等。<a>世间</a>现言说。大慧。非性非非性但言说耳。如汝所说。言说自性。有一切性者。汝论则坏。大慧。非一切刹土有言说。言说者。是作相耳。或有佛刹瞻视显法。或有作相。或有扬眉。或有动睛。或笑或欠。或謦咳。或念刹土。或动摇。大慧。如瞻视及香积世界。普贤如来国土但以瞻视。令诸菩萨得无生法忍。及<a>殊胜</a>三昧。是故非言说有性有一切性。大慧。见此世界蚊蚋虫蚁。是等众生无有言说而各办事。尔时世尊欲重宣此义而说偈言</p>
<p style="text-align: left">
	　　如虚空兔角　　及与槃大子</p>
<p style="text-align: left">
	　　无而有言说　　如是性妄想</p>
<p style="text-align: left">
	　　因缘和合法　　凡愚起妄想</p>
<p style="text-align: left">
	　　不能如实知　　轮回三有宅</p>
<p style="text-align: left">
	　　尔时大慧菩萨摩诃萨复白佛言。世尊。常声者何事说。佛告大慧。为惑乱。以彼惑乱诸圣亦现而非颠倒。大慧。如春时炎火轮垂发乾闼婆城幻梦镜像。世间颠倒非明智也。然非不现。大慧。彼惑乱者。有种种现非惑乱作无常。所以者何。谓离性非性故。大慧。云何离性非性惑乱。谓一切愚夫种种境界故。如彼恒河。饿鬼见不见故。无惑乱性。于余现故非无性。如是惑乱。诸圣离颠倒不颠倒。是故惑乱常。谓相相不坏故。大慧。非惑乱种种相妄想相坏。是故惑乱常。大慧。云何惑乱真实。若复因缘。诸圣于此惑乱不起颠倒觉非不颠倒觉。大慧。除诸圣于此惑乱有少分想。非圣智事想</p>
<p style="text-align: left">
	　　大慧。凡有者。愚夫妄说。非圣言说。彼惑乱者。倒不倒妄想。起二种种性。谓圣种性及愚夫种性。圣种性者。三种分别。谓声闻缘觉乘佛乘。云何愚夫妄想起声闻乘种性。谓自共相计着。起声闻乘种性。是名妄想起声闻乘种性。大慧。即彼惑乱妄想。起缘觉乘种性。谓即彼惑乱自共相不观计着。起缘觉乘种性。云何智者即彼惑乱想。起佛乘种性。谓觉自心现量外性非性不妄想相。起佛乘种性。是名即彼惑乱起佛乘种性。又种种事性。凡夫惑想。起愚夫种性。彼非有事非无事。是名种性义。大慧。即彼惑乱不妄想。诸圣心意意识过习气自性法转变性。是名为如。是故说如离心。我说此句显示离想。即说离一切想</p>
<p style="text-align: left">
	　　大慧白佛言。世尊。惑乱为有为无。佛告大慧。如幻无计着相。若惑乱有计着相者。计着性不可灭。缘起应如外道说因缘生法。大慧白佛言。世尊。若惑乱如幻者。复当与余惑作因。佛告大慧。非幻惑因。不起过故。大慧。幻不起过无有妄想。大慧幻者。从他明处生。非自妄想过习气处生。是故不起过。大慧。此是愚夫心惑计着。非圣贤也。尔时世尊欲重宣此义而说偈言</p>
<p style="text-align: left">
	　　圣不见惑乱　　中间亦无实</p>
<p style="text-align: left">
	　　中间若真实　　惑乱即真实</p>
<p style="text-align: left">
	　　舍离一切惑　　若有相生者</p>
<p style="text-align: left">
	　　是亦为惑乱　　不净犹如翳</p>
<p style="text-align: left">
	　　复次大慧。非幻无有相似。见一切法如幻。大慧白佛言。世尊。为种种幻相计着言一切法如幻。为异相计着。若种种幻相计着言一切性如幻者。世尊。有性不如幻者。所以者何。谓色种种相非因。世尊。无有因色。种种相现如幻。世尊。是故无种种幻相计着相似。性如幻。佛告大慧。非种种幻相计着相似。一切法如幻。大慧然不实一切法。速灭如电。是则如幻。大慧。譬如电光<a>刹那</a>顷现现已即灭。非愚夫现。如是一切性自妄想自共相。观察无性。非现色相计着。尔时世尊欲重宣此义而说偈言</p>
<p style="text-align: left">
	　　非幻无有譬　　说法性如幻</p>
<p style="text-align: left">
	　　不实速如电　　是故说如幻</p>
<p style="text-align: left">
	　　大慧复白佛言。如世尊所说。一切性无生及如幻。将无世尊前后所说自相违耶。说无生性如幻。佛告大慧。非我说无生性如幻前后相违过。所以者何。谓生无生觉自心现量。有非有外性非性无生现。大慧。非我前后说相违过。然坏外道因生故。我说一切性无生。大慧。外道痴聚欲令有无有生。非自妄想种种计着缘。大慧。我非有无有生。是故我以无生说而说。大慧。说性者。为摄受生死故。坏无见断见故。为我<a>弟子</a>摄受种种业受生处故。以性声说摄受生死。大慧。说幻性自性相。为离性自性相故。堕愚夫恶见相悕望。不知自心现量。坏因所作生缘自性相计着。说幻梦自性相一切法。不令愚夫恶见悕望计着。自及他。一切法如实处见作不正论。大慧。如实处见一切法者。谓起自心现量。尔时世尊欲重宣此义而说偈言</p>
<p style="text-align: left">
	　　无生作非性　　有性摄生死</p>
<p style="text-align: left">
	　　观察如幻等　　于相不妄想</p>
<p style="text-align: left">
	　　复次大慧。当说名句形身相。善观名句形身菩萨摩诃萨。随入义句形身。疾得阿耨多罗三藐三菩提。如是觉已。觉一切众生。大慧。名身者谓若依事立名。是名名身。句身者。谓句有义身自性决定究竟。是名句身。形身者。谓显示名句。是名形身(形身即字也)。又形身者。谓长短高下。又句身者。谓径迹。如象马人兽等所行径迹。得句身名。大慧。名及形者。谓以名说无色四阴故说名。自相现故说形。是名名句形身。说名句形身相分齐。应当修学。尔时世尊欲重宣此义而说偈言</p>
<p style="text-align: left">
	　　名身与句身　　及形身差别</p>
<p style="text-align: left">
	　　凡夫愚计着　　如象溺深泥</p>
<p style="text-align: left">
	　　复次大慧。未来世智者当以离一异俱不俱见相我所通义。问无智者。彼即答言。此非正问。谓色等常无常。为异不异。如是涅槃诸行相所相。求那所求那。造所造。见所见。尘及微尘。修与修者。如是比展转相。如是等问。而言佛说无记止论。非彼痴人之所能知。谓闻慧不具故。如来应供等正觉。令彼离恐怖句故。说言无记不为记说。又止外道见论故。而不为说。大慧。外道作如是说。谓命即是身。如是等无记论。大慧。彼诸外道愚痴于因作无记论。非我所说。大慧。我所说者。离摄所摄妄想不生。云何止彼。大慧。若摄所摄计著者。不知自心现量故止彼。大慧。如来应供等正觉。以四种记论。为众生说法。大慧。止记论者。我时时说。为根未熟不为熟者</p>
<p style="text-align: left">
	　　复次大慧。一切法离所作因缘不生。无作者故。一切法不生。大慧。何故一切性离自性。以自觉观时。自共性相不可得故。说一切法不生。何故一切法不可持来不可持去。以自共相欲持来无所来。欲持去无所去。是故一切法离持来去。大慧。何故一切诸法不灭。谓性自性相无故。一切法不可得故。一切法不灭。大慧。何故一切法无常。谓相起无常性。是故说一切法无常。大慧。何故一切法常。谓相起无生。性无常常。故说一切法常。尔时世尊欲重宣此义而说偈言</p>
<p style="text-align: left">
	　　记论有四种　　一向及诘问</p>
<p style="text-align: left">
	　　分别及止论　　以制诸外道</p>
<p style="text-align: left">
	　　有及非有生　　僧佉毗舍师</p>
<p style="text-align: left">
	　　一切悉无记　　彼如是显示</p>
<p style="text-align: left">
	　　正觉所分别　　自性不可得</p>
<p style="text-align: left">
	　　以离于言说　　故说离自性</p>
<p style="text-align: left">
	　　尔时大慧菩萨摩诃萨复白佛言。世尊。唯愿为说诸须陀须陀洹趣差别通相。若菩萨摩诃萨善解须陀洹趣差别通相。及斯陀含阿那含阿<a>罗汉</a>方便相。分别知已。如是如是。为众生说法。谓二无我相及二障净。度诸地相究竟通达。得诸如来不思议究竟境界。如众色摩尼善能饶益一切众生。以一切法境界无尽身财。摄养一切。佛告大慧。谛听谛听善思念之。今为汝说。大慧白佛言。善哉世尊。唯然听受。佛告大慧。有三种须陀洹须陀洹果差别。云何为三。谓下中上。下者极七有生。中者三五有生而般涅槃。上者即彼生而般涅槃。此三种有三结下中上。云何三结。谓身见疑戒取。是三结差别。上上升进得阿罗汉。大慧。身见有二种。谓俱生及妄想。如缘起妄想自性妄想。譬如依缘起自性种种妄想自性计着生。以彼非有非无非有无。无实妄想相故。愚夫妄想种种妄想。自性相计着。如热时炎鹿渴水想。是须陀洹妄想身见。彼以人无我摄受无性。断除久远无知计着。大慧。俱生者。须陀洹身见。自他身等四阴无色相故。色生造及所造故。展转相因相故。大种及色不集故。须陀洹观有无品见身见则断。如是身见断。贪则不生。是名身见相。大慧。疑相者。谓得法善见相故。及先二种身见妄想断故。疑法不生。不于余处起大师见为净不净。是名疑相须陀洹断。大慧。戒取者。云何须陀洹不取戒。谓善见受生处苦相故。是故不取。大慧。取者。谓愚夫决定受习苦行为众乐具故。求受生。彼则不取。除回向自觉胜。离妄想无漏<a>法相</a>行方便受持戒支是名须陀洹取戒相断。须陀洹断三结贪痴不生。若须陀洹作是念。此诸结我不成就者。应有二过。堕身见及诸结不断。大慧白佛言。世尊。世尊说众多贪欲。彼何者贪断。佛告大慧。爱乐女人缠绵贪着。种种方便身口恶业。受现在乐种未来苦。彼则不生。所以者何。得三昧正受乐故。是故彼断。非趣涅槃贪断。大慧。云何斯陀含相。谓顿照色相妄想生。相见相不生。善见禅趣相故。顿来此世尽苦际得涅槃。是故名斯陀含。大慧。云何阿那含。谓过去未来现在色相性非性生。见过患使妄想不生故及结断故。名阿那含大慧。阿罗汉者。谓诸禅三昧解脱力明。烦恼苦妄想非性故。名阿罗汉</p>
<p style="text-align: left">
	　　大慧白佛言。世尊。世尊说三种阿罗汉。此说何等阿罗汉。世尊。为得寂静一乘道。为菩萨摩诃萨方便示现阿罗汉。为佛化化。佛告大慧。得寂静一乘道声闻非余。余者行菩萨行。及佛化化。巧方便本愿故。于大众中示现受生。为庄严佛眷属故。大慧。于妄想处种种说法。谓得果得禅者入禅。悉远离故。示现得自心现量得果相。说名得果。复次大慧。欲超禅无量无<a>色界</a>者。当离自心现量相。大慧。受想正受超自心现量者不然。何以故。有心量故。尔时世尊欲重宣此义。而说偈言</p>
<p style="text-align: left">
	　　诸禅四无量　　无色三摩提</p>
<p style="text-align: left">
	　　一切受想灭　　心量彼无有</p>
<p style="text-align: left">
	　　须陀槃那果　　往来及不还</p>
<p style="text-align: left">
	　　及与阿罗汉　　斯等心惑乱</p>
<p style="text-align: left">
	　　禅者禅及缘　　断知是真谛</p>
<p style="text-align: left">
	　　此则妄想量　　若觉得解脱</p>
<p style="text-align: left">
	　　复次大慧。有二种觉。谓观察觉。及妄想相摄受计着建立觉。大慧。观察觉者。谓若觉性自性相。选择离四句不可得。是名观察觉。大慧。彼四句者。谓离一异俱不俱有无非有非无常无常。是名四句。大慧。此四句离。是名一切法。大慧。此四句观察一切法。应当修学。大慧。云何妄想相摄受计着建立觉。谓妄想相摄受计着坚湿暖动不实妄想相四大种。宗因想譬喻计着。不实建立而建立。是名妄想相摄受计着建立觉。是名二种觉相。若菩萨摩诃萨成就此二觉相。人法无我相。究竟善知。方便无所有觉观察行地。得初地入百三昧。得差别三昧。见百佛及百菩萨。知前后际各百劫事。光照百刹土。知上上地相。大愿殊胜神力自在。法云灌顶。当得如来自觉地。善系心十无尽句。成熟众生种种变化光明庄严。得自觉圣乐三昧正受故</p>
<p style="text-align: left">
	　　复次大慧。菩萨摩诃萨当善四大造色。云何菩萨善四大造色。大慧。菩萨摩诃萨作是学。彼真谛者。四大不生。于彼四大不生。作如是观察。观察已觉名相妄想分齐自心现分齐。外性非性。是名自心现妄想分齐。谓三界观彼四大造色性离。四句通净。离我我所。如实相自相分齐住。无生自相成。大慧。彼四大种云何生造色。谓津润妄想大种。生内外水界。堪能妄想大种。生内外火界。飘动妄想大种。生内外风界。断截色妄想大种。生内外地界。色及虚空俱。计着邪谛。五阴集聚四大造色生。大慧。识者因乐种种迹境界故。余趣相续。大慧。地等四大及造色等。有四大缘。非彼四大缘。所以者何。谓性形相处所作方便无性。大种不生。大慧。性形相处所作方便和合生非无形。是故四大造色相外道妄想非我</p>
<p style="text-align: left">
	　　复次大慧。当说诸阴自性相。云何诸阴自性相。谓五阴。云何五。谓色受想行识。彼四阴非色。谓受想行识。大慧。色者四大及造色各各异相。大慧。非无色有四数如虚空。譬如虚空过数相离于数而妄想言一虚空。大慧。如是阴过数相离于数。离性非性离四句。数相者。愚夫言说所说非圣贤也。大慧。圣者如幻种种色像。离异不异施设。又如梦影士夫身离异不异故。大慧。圣智趣同阴妄想现。是名诸阴自性相。汝当除灭。灭已说寂静法。断一切佛刹诸外道见。大慧。说寂静时。法无我见净。及入不动地。入不动地已。无量三昧自在及得意生身。得如幻三昧。通达究竟力明自在。救摄饶益一切众生。犹如大地载育众生。菩萨摩诃萨普济众生。亦复如是</p>
<p style="text-align: left">
	　　复次大慧。诸外道有四种涅槃。云何为四。谓性自性非性涅槃。种种相性非性涅槃。自相自性非性觉涅槃。诸阴自共相相续流注断涅槃。是名诸外道四种涅槃。非我所说法。大慧。我所说者。妄想识灭名为涅槃</p>
<p style="text-align: left">
	　　大慧白佛言。世尊。不建立<a>八识</a>耶。佛言。建立。大慧白佛言。若建立者。云何离意识非七识。佛告大慧。彼因及彼攀缘故七识不生意识者。境界分段计着生。习气长养藏识意俱我我所计着思惟因缘生。不坏身相藏识因攀缘自心现境界计着心聚生。展转相因。譬如海浪。自心现境界风吹。若生若灭亦如是。是故意识灭七识亦灭。尔时世尊欲重宣此义。而说偈言</p>
<p style="text-align: left">
	　　我不涅槃性　　所作及与相</p>
<p style="text-align: left">
	　　妄想尔炎识　　此灭我涅槃</p>
<p style="text-align: left">
	　　彼因彼攀缘　　意趣等成身</p>
<p style="text-align: left">
	　　与因者是心　　为识之所依</p>
<p style="text-align: left">
	　　如水大流尽　　波浪则不起</p>
<p style="text-align: left">
	　　如是意识灭　　种种识不生</p>
<p style="text-align: left">
	　　复次大慧。今当说妄想自性分别通相。若妄想自性分别通相善分别。汝及余菩萨摩诃萨。离妄想到自觉圣外道通趣善见觉。摄所摄妄想断。缘起种种相妄想自性行。不复妄想。大慧。云何妄想自性分别通相。谓言说妄想。所说事妄想。相妄想。利妄想。自性妄想。因妄想。见妄想。成妄想。生妄想。不生妄想。相续妄想。缚不缚妄想。是名妄想自性分别通相。大慧。云何言说妄想。谓种种妙音歌咏之声美乐计着。是名言说妄想。大慧。云何所说事妄想。谓有所说事自性圣智所知。依彼而生言说妄想。是名所说事妄想。大慧。云何相妄想。谓即彼所说事。如鹿渴想种种计着而计着。谓坚湿暖动相。一切性妄想。是名相妄想。大慧。云何利妄想。谓乐种种金银珍宝。是名利妄想。大慧。云何自性妄想。谓自性持此如是不异。恶见妄想。是名自性妄想。大慧。云何因妄想。谓若因若缘有无分别因相生。是名因妄想。大慧。云何见妄想。谓有无一异俱不俱恶见。外道妄想计着妄想。是名见妄想。大慧。云何成妄想。谓我我所想成决定论。是名成妄想</p>
<p style="text-align: left">
	　　大慧。云何生妄想。谓缘有无性生计着。是名生妄想。大慧。云何不生妄想。谓一切性本无生。无种因缘生无因身。是名不生妄想。大慧。云何相续妄想。谓彼俱相续如金缕。是名相续妄想。大慧。云何缚不缚妄想。谓缚因缘计着。如士夫方便若缚若解。是名缚不缚妄想。于此妄想自性分别通相。一切愚夫计著有无。大慧。计着缘起而计著者。种种妄想计着自性如幻示现种种之身。凡夫妄想见种种异幻。大慧。幻与种种。非异非不异。若异者。幻非种种因。若不异者。幻与种种无差别。而见差别。是故非异非不异。是故大慧。汝及余菩萨摩诃萨。如幻缘起妄想自性。异不异有无莫计着。尔时世尊欲重宣此义。而说偈言</p>
<p style="text-align: left">
	　　心缚于境界　　觉想智随转</p>
<p style="text-align: left">
	　　无所有及胜　　平等智慧生</p>
<p style="text-align: left">
	　　妄想自性有　　于缘起则无</p>
<p style="text-align: left">
	　　妄想或摄受　　缘起非妄想</p>
<p style="text-align: left">
	　　种种支分生　　如幻则不成</p>
<p style="text-align: left">
	　　彼相有种种　　妄想则不成</p>
<p style="text-align: left">
	　　彼相则是过　　皆从心缚生</p>
<p style="text-align: left">
	　　妄想无所知　　于缘起妄想</p>
<p style="text-align: left">
	　　此诸妄想性　　即是彼缘起</p>
<p style="text-align: left">
	　　妄想有种种　　于缘起妄想</p>
<p style="text-align: left">
	　　世谛第一义　　第三无因生</p>
<p style="text-align: left">
	　　妄想说世谛　　断则圣境界</p>
<p style="text-align: left">
	　　譬如修行事　　于一种种现</p>
<p style="text-align: left">
	　　于彼无种种　　妄想相如是</p>
<p style="text-align: left">
	　　譬如种种翳　　妄想众色现</p>
<p style="text-align: left">
	　　翳无色非色　　缘起不觉然</p>
<p style="text-align: left">
	　　譬如炼真金　　远离诸垢秽</p>
<p style="text-align: left">
	　　虚空无云翳　　妄想净亦然</p>
<p style="text-align: left">
	　　无有妄想性　　及有彼缘起</p>
<p style="text-align: left">
	　　建立及诽谤　　悉由妄想坏</p>
<p style="text-align: left">
	　　妄想若无性　　而有缘起性</p>
<p style="text-align: left">
	　　无性而有性　　有性无性生</p>
<p style="text-align: left">
	　　依因于妄想　　而得彼缘起</p>
<p style="text-align: left">
	　　相名常相随　　而生诸妄想</p>
<p style="text-align: left">
	　　究竟不成就　　则度诸妄想</p>
<p style="text-align: left">
	　　然后知清净　　是名第一义</p>
<p style="text-align: left">
	　　妄想有十二　　缘起有六种</p>
<p style="text-align: left">
	　　自觉知尔炎　　彼无有差别</p>
<p style="text-align: left">
	　　五法为真实　　自性有三种</p>
<p style="text-align: left">
	　　修行分别此　　不越于如如</p>
<p style="text-align: left">
	　　众相及缘起　　彼名起妄想</p>
<p style="text-align: left">
	　　彼诸妄想相　　从彼缘起生</p>
<p style="text-align: left">
	　　觉慧善观察　　无缘无妄想</p>
<p style="text-align: left">
	　　成已无有性　　云何妄想觉</p>
<p style="text-align: left">
	　　彼妄想自性　　建立二自性</p>
<p style="text-align: left">
	　　妄想种种现　　清净圣境界</p>
<p style="text-align: left">
	　　妄想如画色　　缘起计妄想</p>
<p style="text-align: left">
	　　若异妄想者　　即依外道论</p>
<p style="text-align: left">
	　　妄想说所想　　因见和合生</p>
<p style="text-align: left">
	　　离二妄想者　　如是则为成</p>
<p style="text-align: left">
	　　大慧菩萨摩诃萨。复白佛言。世尊。唯愿为说自觉圣智相及一乘。若说自觉圣智相及一乘。我及余菩萨。善自觉圣智相及一乘。不由于他通达<a>佛法</a>。佛告大慧。谛听谛听善思念之。当为汝说。大慧白佛言。唯然受教。佛告大慧。前圣所知转相传授。妄想无性。菩萨摩诃萨。独一静处自觉观察不由于他。离见妄想上上升进入如来地。是名自觉圣智相。大慧。云何一乘相。谓得一乘道觉我说一乘。云何得一乘道觉。谓摄所摄妄想。如实处不生妄想。是名一乘觉。大慧。一乘觉者。非余外道声闻缘觉梵天王等之所能得。唯除如来。以是故说名一乘。大慧白佛言。世尊。何故说三乘而不说一乘。佛告大慧。不自般涅槃法故。不说一切声闻缘觉一乘。以一切声闻缘觉。如来调伏授寂静方便而得解脱。非自己力。是故不说一乘</p>
<p style="text-align: left">
	　　复次大慧。烦恼障业习气不断故。不说一切声闻缘觉一乘。不觉法无我。不离分段死故说三乘。大慧。彼诸一切起烦恼过习气断。及觉法无我。彼一切起烦恼过习气断。三昧乐味着非性。无漏界觉。觉已复入出世间上上无漏界。满足众具。当得如来不思议自在法身。尔时世尊欲重宣此义。而说偈言</p>
<p style="text-align: left">
	　　诸天及梵乘　　声闻缘觉乘</p>
<p style="text-align: left">
	　　诸佛如来乘　　我说此诸乘</p>
<p style="text-align: left">
	　　乃至有心转　　诸乘非究竟</p>
<p style="text-align: left">
	　　若彼心灭尽　　无乘及乘者</p>
<p style="text-align: left">
	　　无有乘建立　　我说为一乘</p>
<p style="text-align: left">
	　　引导众生故　　分别说诸乘</p>
<p style="text-align: left">
	　　解脱有三种　　及与法无我</p>
<p style="text-align: left">
	　　烦恼智慧等　　解脱则远离</p>
<p style="text-align: left">
	　　譬如海浮木　　常随波浪转</p>
<p style="text-align: left">
	　　声闻愚亦然　　相风所飘荡</p>
<p style="text-align: left">
	　　彼起烦恼灭　　除习烦恼愚</p>
<p style="text-align: left">
	　　味着三昧乐　　安住无漏界</p>
<p style="text-align: left">
	　　无有究竟趣　　亦复不退还</p>
<p style="text-align: left">
	　　得诸三昧身　　乃至劫不觉</p>
<p style="text-align: left">
	　　譬如昏醉人　　酒消然后觉</p>
<p style="text-align: left">
	　　彼觉法亦然　　得佛无上身</p>
				</div></div><hr><script charset='utf-8' src='../../js/footer.js'></script></body></html>