<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说浴像功德经 第697部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说浴像功德经 第697部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说浴像功德经</strong></p>
<p style="text-align: left">　　大唐<a>天竺</a><a>三藏</a>宝思惟译</p>
<p style="text-align: left">　　如是我闻。一时薄伽梵。在王舍城鹫峰山中。与大苾刍众及与无量诸大<a>菩萨</a>摩诃萨俱。尔时会中有一菩萨。名清净慧。作是思惟。以何因缘诸佛如来得清净身。又复念言。若佛在世亲近供养。及灭度后供养<a>舍利</a>。此二种人所获福德功德齐不。作是念已。承佛威神从座而起。顶<a>礼佛</a>足白言。<a>世尊</a>。诸佛如来以何因缘得清净身。若佛在世亲近供养。及灭度后供养舍利。此二种人所获福德其功等不。尔时世尊告清净慧菩萨言。善哉善哉。汝今乃能为未来世诸众生故。发如是问。汝当善听。我今为汝分别解说。尔时清净慧菩萨白佛言。唯然世尊。愿乐欲闻。佛告清净慧菩萨言。诸佛如来为求菩提。于往昔时所修三昧。戒定忍辱智慧慈悲喜舍<a>解脱</a>解脱知见。力无所畏一切<a>佛法</a>。一切种智悉皆清净。是故如来得清净身。又以华香幡盖而以供养。复以香水浴如来身。复以宝盖弥覆其上。以诸饮食鼓乐弦歌赞咏如来。以此功德回向一切种智。所得功德无量无边。乃至得成无上菩提。何以故。如来智慧无量无边不可思议。所有福德亦复如是。清净慧。我灭度后有二种舍利。一者法身。二者<a>化身</a>。若善男子善女人等。供养舍利造佛形像如<a>大麦</a>等。造塔如庵罗果。表刹如针。盖如浮萍。持<a>佛舍利</a>如芥子大安置其中。所得功德。如我在世等无差别。如是之人得十五种功德。一者得净念心。二者得顺法心。三者得惭愧心。四者得见如来。五者发净<a>信心</a>。六者能持<a>正法</a>。七者如说<a>修行</a>。八者得亲近诸佛。九者诸佛国土随意受生。十者若生人中生大姓家。其心柔软人所敬重。十一者才生人中得<a>念佛</a>心。十二者诸魔军众不能恼乱。十三者于末法时能护正法。十四者常得十方诸佛如来恒加覆护。十五者速得成就五分法身。尔时世尊。而说颂曰</p>
<p style="text-align: left">　　若以清净心　　于如来灭后</p>
<p style="text-align: left">　　供养舍利者　　或造于塔庙</p>
<p style="text-align: left">　　及如来形像　　于彼塔像前</p>
<p style="text-align: left">　　扫涂漫陀罗　　以种种花香</p>
<p style="text-align: left">　　散布于其上　　以诸妙香水</p>
<p style="text-align: left">　　而浴于佛像　　上妙诸饮食</p>
<p style="text-align: left">　　净持以供养　　赞礼佛功德</p>
<p style="text-align: left">　　无量难思议　　智慧及<a>神通</a></p>
<p style="text-align: left">　　诸善巧方便　　悉皆到<a>彼岸</a></p>
<p style="text-align: left">　　尔时清净慧菩萨闻佛世尊说是颂已。而白佛言。世尊。若佛在世及灭度后。未来世中诸众生等。云何浴像。唯愿如来为众生故。开示演说。佛言。清净慧如佛在世。诸众生等发起净心。于佛灭后亦应如是。不作执空有想。于诸善品心怀渴仰不生疲厌。何以故。为成就如来法报身故。我已曾为汝说四<a>真谛</a>法<a>十二因缘</a><a>六波罗蜜</a>。我今为汝说浴像法。诸供养中最为<a>殊胜</a>。善男子。若欲沐像。应以牛头栴檀紫檀多摩罗香甘松芎藭白檀郁金龙脑<a>沉香</a>麝香<a>丁香</a>。以如是等种种妙香。随所得者。以为汤水置净器中。先作方坛敷妙床座。于上置佛。以诸香水次第浴之。用诸香水周遍讫已。复以净水于上淋洗其浴像者。各取少许洗像之水。置自头上烧种种香以为供养。初于像上下水之时。应诵以偈</p>
<p style="text-align: left">　　我今灌沐诸如来　　净智功德庄严聚</p>
<p style="text-align: left">　　五浊众生令离垢　　愿证如来净法身</p>
<p style="text-align: left">　　<a>烧香</a>之时当诵斯偈</p>
<p style="text-align: left">　　<a>戒定慧</a>解知见香　　遍十方刹常芬馥</p>
<p style="text-align: left">　　愿此香烟亦如是　　回作自他五种身</p>
<p style="text-align: left">　　尔时世尊说是法已。众中有无量菩萨摩诃萨。获得清净无垢三昧。即从座而起。无量<a>天人</a>得不退转无上菩提。尔时阿难白佛言。世尊。当何名此经。我等云何奉持。佛言。此经名为洗浴诸佛得身清净。应如是持。说是经已。一切众会皆大<a>欢喜</a>。信受奉行</p>
				</div></div><hr><script charset='utf-8' src='../../js/footer.js'></script></body></html>