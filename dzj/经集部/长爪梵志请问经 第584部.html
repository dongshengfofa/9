<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，长爪梵志请问经 第584部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>长爪梵志请问经 第584部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>长爪梵志请问经</strong></p>
<p style="text-align: left">　　大唐<a>三藏</a>法师义净奉　制译</p>
<p style="text-align: left">　　如是我闻。一时薄伽梵。在王舍城鹫峰山中。与大苾刍众千二百五十人俱。并余苾刍苾刍尼。近事男近事女。国王大臣。<a>沙门</a><a>婆罗门</a>。外道之类。天龙药叉人非人等。瞻仰而住</p>
<p style="text-align: left">　　尔时<a>世尊</a>。为说自证微妙之法。所谓初中后善。文义巧妙。纯一<a>圆满</a>。清净鲜白。梵行之相</p>
<p style="text-align: left">　　尔时有一长爪梵志。来诣佛所。策杖而立。问言乔答摩。汝曾实作如是宣说。世由自业。业为能授。业为生处。业为亲族。业为所依耶</p>
<p style="text-align: left">　　佛告婆罗门。我作是说。世由自业。业为能授。业为生处。业为亲族。业为所依。婆罗门曰。若如是者。沙门乔答摩。先作何业。令汝获得金刚不坏坚固之身。佛告婆罗门。我于前生。远离杀害有情命根。由彼业力。今获斯果</p>
<p style="text-align: left">　　沙门乔答摩。先作何业。令汝获得手指纤长网缦为相。佛告婆罗门。我于前生。远离偷盗他人财物。由彼业力。今获斯果</p>
<p style="text-align: left">　　沙门乔答摩。先作何业。令汝获得具足色力诸根圆满。佛告婆罗门。我于前生。远离女人欲染之事。由彼业力。今获斯果</p>
<p style="text-align: left">　　沙门乔答摩。先作何业。令汝获得出广长舌自覆其面。佛告婆罗门。我于前生。远离妄语诡诳于人。由彼业力。今获斯果</p>
<p style="text-align: left">　　沙门乔答摩。先作何业。令汝获得威仪庠序如师子行。佛告婆罗门。我于前生。远离诸酒放逸之处。由彼业力。今获斯果</p>
<p style="text-align: left">　　沙门乔答摩。先作何业。令汝获得微妙相好庄严其身。佛告婆罗门。我于前生。远离歌舞倡[礼*色]之事。由彼业力。今获斯果</p>
<p style="text-align: left">　　沙门乔答摩。先作何业。令汝获得上妙香气芬馥其身。佛告婆罗门。我于前生。远离香花璎珞庄饰。由彼业力。今获斯果</p>
<p style="text-align: left">　　沙门乔答摩。先作何业。令汝获得受用金刚胜妙之座。佛告婆罗门。我于前生。远离高床大床骄恣之物。由彼业力。今获斯果</p>
<p style="text-align: left">　　沙门乔答摩。先作何业。令汝获得四十牙齿鲜白齐平。佛告婆罗门。我于前生。远离非时饮啖诸食。由彼业力今获斯果</p>
<p style="text-align: left">　　沙门乔答摩。先作何业令汝获得顶上肉髻圆满姝好。佛告婆罗门。我于前生。于三宝二师沙门婆罗门父母尊长。应恭敬处。五轮着地。以无慢心虔诚致礼。由彼业力今获斯果</p>
<p style="text-align: left">　　时婆罗门。见佛为说因果不虚。白言。乔答摩此名何福。云何受持。佛言。此名八支净戒。若能一日一夜。或复长时。从师受持。获果如是</p>
<p style="text-align: left">　　尔时长爪梵志。既于佛所。闻说八支日夜净戒。由先远离鄙恶业故。便能获得胜妙庄严。深心信受。<a>欢喜</a>踊跃。即于佛前舍高慢心。投杖于地。合掌恭敬。<a>礼佛</a>双足。白言。世尊。我今始知<a>善恶</a>之业感报不虚。我从今日乃至尽形。归依<a>佛陀</a>两足中尊。乃至尽形。归依达磨离欲中尊。乃至尽形。归依<a>僧伽</a>诸众中尊。我受八支近住净戒。始从今时。乃至明旦日出已来于其中间</p>
<p style="text-align: left">　　不害一切命　　不盗他财物</p>
<p style="text-align: left">　　不淫不妄语　　饮酒放逸处</p>
<p style="text-align: left">　　花庄及歌舞　　高大非时食</p>
<p style="text-align: left">　　我今悉远离　　受持净八支</p>
<p style="text-align: left">　　第二第三亦如是说</p>
<p style="text-align: left">　　佛告婆罗门。善哉善哉。如是应作。如是应持。尔时世尊。说是法已。时婆罗门。及苾刍众。诸人天等。皆大欢喜。信受奉行长爪梵志请问经</p>
				</div></div><hr><script charset='utf-8' src='../../js/footer.js'></script></body></html>