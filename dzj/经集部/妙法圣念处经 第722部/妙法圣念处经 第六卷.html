<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修妙法圣念处经 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>妙法圣念处经 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>妙法圣念处经 第六卷</strong></p>
<p style="text-align: left">
	　　西天中印度摩伽陀国那烂陀寺<a>三藏</a>传教大师赐紫<a>沙门</a>臣法天奉　诏译</p>
<p style="text-align: left">
	　　于罪不怖畏　　彼人无智慧</p>
<p style="text-align: left">
	　　后至命终时　　苦恼恒烧燃</p>
<p style="text-align: left">
	　　周遍天界中　　堕落谁能见</p>
<p style="text-align: left">
	　　彼恒贪淫乐　　于此莫能知</p>
<p style="text-align: left">
	　　淫欲生虚诳　　迷惑于有情</p>
<p style="text-align: left">
	　　牵引落三途　　如绳而系缚</p>
<p style="text-align: left">
	　　生灭恒如是　　有情须自利</p>
<p style="text-align: left">
	　　调柔身口意　　烦恼勿令生</p>
<p style="text-align: left">
	　　法境等须息　　一切着淫者</p>
<p style="text-align: left">
	　　增痴堕无常　　不觉欲火烧</p>
<p style="text-align: left">
	　　远离于亲眷　　朋友善知识</p>
<p style="text-align: left">
	　　骨肉并眷属　　大苦死来时</p>
<p style="text-align: left">
	　　波吒何能说　　初至无常位</p>
<p style="text-align: left">
	　　如山忽倒摧　　须臾不可停</p>
<p style="text-align: left">
	　　<a>刹那</a>而灭谢　　若处一切智</p>
<p style="text-align: left">
	　　无罪无轮回　　究竟出苦源</p>
<p style="text-align: left">
	　　诸天恒爱乐　　欲海深无底</p>
<p style="text-align: left">
	　　何能有足期　　增长爱贪心</p>
<p style="text-align: left">
	　　如酥油洒火　　种种庄严貌</p>
<p style="text-align: left">
	　　破坏出世因　　<a>流转</a>四趣中</p>
<p style="text-align: left">
	　　人傍<a>地狱</a>鬼　　<a>生死</a>恒无间</p>
<p style="text-align: left">
	　　往复如陶轮　　群品大愚痴</p>
<p style="text-align: left">
	　　不了烦恼性　　若彼诸有情</p>
<p style="text-align: left">
	　　永离于贪爱　　当获最上因</p>
<p style="text-align: left">
	　　<a>解脱</a>无系绊　　智者除烦恼</p>
<p style="text-align: left">
	　　诸苦病不侵　　降伏于贪嗔</p>
<p style="text-align: left">
	　　长获安乐道　　生苦不能染</p>
<p style="text-align: left">
	　　罥索不能缚　　智慧渐圆明</p>
<p style="text-align: left">
	　　照知一切事　　若于圆寂理</p>
<p style="text-align: left">
	　　而起无相心　　离垢绝嚣尘</p>
<p style="text-align: left">
	　　究竟到<a>彼岸</a>　　于彼苦乐境</p>
<p style="text-align: left">
	　　洞然无所得　　而入大解脱</p>
<p style="text-align: left">
	　　<a>常住</a>空寂舍　　复起慈悲心</p>
<p style="text-align: left">
	　　愍念有情故　　示苦智真如</p>
<p style="text-align: left">
	　　远离于罥索　　令意断疑虑</p>
<p style="text-align: left">
	　　永除于贪爱　　解脱苦恼怖</p>
<p style="text-align: left">
	　　获得最上慧　　悟彼集散空</p>
<p style="text-align: left">
	　　设寿八万劫　　亦复堕无常</p>
<p style="text-align: left">
	　　此可恒安住　　天界永无失</p>
<p style="text-align: left">
	　　见恶而生慢　　于罪不思惟</p>
<p style="text-align: left">
	　　愚迷无方便　　恒求于快乐</p>
<p style="text-align: left">
	　　喻如砂聚中　　求油终不得</p>
<p style="text-align: left">
	　　若作罪业行　　恒常而逼迫</p>
<p style="text-align: left">
	　　苦树罪根深　　一切恶生长</p>
<p style="text-align: left">
	　　我说此真如　　定为法非法</p>
<p style="text-align: left">
	　　彼意耻作罪　　后复无烦恼</p>
<p style="text-align: left">
	　　利益广无边　　获至真如际</p>
<p style="text-align: left">
	　　若复愚迷。于佛言教。而不信受。后至无常。自得苦恼。经无数百千俱胝那由他阿没那等。破坏人天。无常罪火。决定焚烧。此不尽劫。瞿昙告言。天复云何而得久住。喻如水沫<a>芭蕉</a>。无有纤毫真实。幻化非久。若恒爱此快乐。无有是处</p>
<p style="text-align: left">
	　　尔时彼佛。问彼天众。知此义不。天意<a>欢喜</a>。如闻五乐。多获快乐。得五功德。而复说言。彼有飞禽。名曰嬉戏。能善<a>说法</a>。为彼天众。即说伽他曰</p>
<p style="text-align: left">
	　　有欲爱不足　　无因人意足</p>
<p style="text-align: left">
	　　发起不足心　　如是无知死</p>
<p style="text-align: left">
	　　一切众生界　　形类有多般</p>
<p style="text-align: left">
	　　长远时分中　　不能修方便</p>
<p style="text-align: left">
	　　永不受安乐　　决定堕轮回</p>
<p style="text-align: left">
	　　恒处于地狱　　生生亦如是</p>
<p style="text-align: left">
	　　若实宣说。帝释境界。富贵<a>殊胜</a>。异于诸天。于此轮回。亦不能免。决定无常。乃普遍天上。未有微妙之处。可避无常。而皆堕落</p>
<p style="text-align: left">
	　　是时天帝。善解<a>法相</a>。名憍尸迦。为彼天父。种种精进。说多因行。而诸天众。犹不省悟。谁能乐修静行。远离罪垢。唯纵愚迷。心着放逸。于斯教诲。而不受持。久远无边。云何不觉。彼诸愚人。乐作恶因。于彼后身。而被<a>罪恶</a>。种种破坏。宁知恶业随眠缠缚</p>
<p style="text-align: left">
	　　尔时苾刍。而说颂曰</p>
<p style="text-align: left">
	　　若行善利　　以其卧具　　饮食衣等</p>
<p style="text-align: left">
	　　供给供养　　尊卑之众　　不为自身</p>
<p style="text-align: left">
	　　而求福利　　或观自身　　谁作主宰</p>
<p style="text-align: left">
	　　乃遇恶境　　作罪怨家　　固来欺陵</p>
<p style="text-align: left">
	　　而起真实　　离相忍辱　　智者审观</p>
<p style="text-align: left">
	　　都无病痛　　苦恼之难　　唯有现在</p>
<p style="text-align: left">
	　　不静之物　　作如是身　　而复此身</p>
<p style="text-align: left">
	　　刹那不住　　盛壮亦然　　破坏何身</p>
<p style="text-align: left">
	　　众生迷醉　　于自财物　　不作利益</p>
<p style="text-align: left">
	　　增长罪业　　不受教命　　亦不行施</p>
<p style="text-align: left">
	　　于一切处　　心不受用　　贼等窥坏</p>
<p style="text-align: left">
	　　云何护持　　若心回向　　布施师等</p>
<p style="text-align: left">
	　　彼财殊妙　　而复弃舍　　如弃草木</p>
<p style="text-align: left">
	　　心不爱着　　贫劣有情　　恒行救度</p>
<p style="text-align: left">
	　　离垢无著　　今世后世　　获七众戒</p>
<p style="text-align: left">
	　　救度最上　　戒护于人　　当生天上</p>
<p style="text-align: left">
	　　智慧广大　　彼能截断　　一切烦恼</p>
<p style="text-align: left">
	　　病等枷锁　　过大崄恶　　轮回之桥</p>
<p style="text-align: left">
	　　到彼坚牢　　<a>涅槃</a>彼岸　　心净离垢</p>
<p style="text-align: left">
	　　得无生忍　　喻如担负　　其物轻少</p>
<p style="text-align: left">
	　　远出长途　　而不疲乏　　若人担负</p>
<p style="text-align: left">
	　　恶业轻少　　遐历<a>世间</a>　　而不沉没</p>
<p style="text-align: left">
	　　又如飞禽　　两翼壮健　　高往<a>虚空</a></p>
<p style="text-align: left">
	　　远疾可到　　若人持戒　　守护坚牢</p>
<p style="text-align: left">
	　　欲往生天　　亦复如是</p>
<p style="text-align: left">
	　　复有飞禽。名现真如。住彼白山。而能观察。即说颂曰</p>
<p style="text-align: left">
	　　喻我形色　　不住刹那　　快乐亦然</p>
<p style="text-align: left">
	　　愚迷不觉　　若一切类　　善相多般</p>
<p style="text-align: left">
	　　轮回生时　　定随破坏　　彼福破坏</p>
<p style="text-align: left">
	　　一生亦然　　死王得便　　罪意何免</p>
<p style="text-align: left">
	　　恒行快乐　　无财黑绳　　摧坏有情</p>
<p style="text-align: left">
	　　无病强力　　安乐远离　　死王近来</p>
<p style="text-align: left">
	　　近则心迷　　群生命坏　　罪破长时</p>
<p style="text-align: left">
	　　<a>天人</a>轮转　　不觉根迷　　远离安乐</p>
<p style="text-align: left">
	　　堕阎罗界　　方知业果　　快乐刹那</p>
<p style="text-align: left">
	　　而身衰朽　　悦诸尘境　　不觉贪着</p>
<p style="text-align: left">
	　　快乐受尽　　老死王侵　　诸根对境</p>
<p style="text-align: left">
	　　恋着不足　　彼后无常　　自生烦恼</p>
<p style="text-align: left">
	　　若无慧灯　　照见尘境　　受行境界</p>
<p style="text-align: left">
	　　执我分别　　乐着虚妄　　欲火恒生</p>
<p style="text-align: left">
	　　境力如风　　吹欲火盛　　智觉真如</p>
<p style="text-align: left">
	　　思惟成妄　　一切愚迷　　嬉戏不觉</p>
<p style="text-align: left">
	　　恒行境界　　吹于欲火　　天人行欲</p>
<p style="text-align: left">
	　　堕彼天界　　彼具天德　　实得天乐</p>
<p style="text-align: left">
	　　衰相现前　　不坏何往　　刹那不住</p>
<p style="text-align: left">
	　　念念生灭　　暂住非久　　彼命如是</p>
<p style="text-align: left">
	　　此境属他　　一心不觉　　五德天乐</p>
<p style="text-align: left">
	　　坏苦速离　　<a>帝释天</a>王　　抖擞烦恼</p>
<p style="text-align: left">
	　　三障垢静　　归依三宝　　三业廓然</p>
<p style="text-align: left">
	　　悟得最上　　三佛菩提　　虽生罪地</p>
<p style="text-align: left">
	　　罪垢不染　　留心作善</p>
<p style="text-align: left">
	　　彼有焰魔狱卒。为彼众生。而说颂曰</p>
<p style="text-align: left">
	　　意怀贪欲　　嫌弃善缘　　不离轮回</p>
<p style="text-align: left">
	　　得此苦果　　不依天行　　而作罪因</p>
<p style="text-align: left">
	　　彼后无常　　反恨作恶　　利刀割体</p>
<p style="text-align: left">
	　　猛火烧身　　犹未为伤　　五根得罪</p>
<p style="text-align: left">
	　　苦不可忍　　眼观美色　　如实得乐</p>
<p style="text-align: left">
	　　宁知恒苦　　闻声耽味　　其过亦然</p>
<p style="text-align: left">
	　　作罪冤家　　是故舍离　　彼三冤家</p>
<p style="text-align: left">
	　　缠缚罪人　　破人安乐　　贪痴和合</p>
<p style="text-align: left">
	　　远离戒品　　因堕地狱　　若行戒律</p>
<p style="text-align: left">
	　　后得福善　　若违戒律　　后得烦恼</p>
<p style="text-align: left">
	　　饮酒杀命　　离他妇女　　邪见两舌</p>
<p style="text-align: left">
	　　不守威仪　　纵情放逸　　破坏有情</p>
<p style="text-align: left">
	　　因沉恶道　　贪着邪行　　而复恶口</p>
<p style="text-align: left">
	　　今世后世　　无彼安乐　　远离恶人</p>
<p style="text-align: left">
	　　亲近善友　　灭此罪根　　不信此业</p>
<p style="text-align: left">
	　　无得业果　　无众安乐　　恶果根本</p>
<p style="text-align: left">
	　　烦恼后烧　　若作妄语　　本非法师</p>
<p style="text-align: left">
	　　我解深法　　彼后无常　　得魔业果</p>
<p style="text-align: left">
	　　转此人身　　而生恶趣　　是故如来</p>
<p style="text-align: left">
	　　说此无明　　一切贪欲　　何得快乐</p>
<p style="text-align: left">
	　　知足无贪　　身离烦恼　　欲生快乐</p>
<p style="text-align: left">
	　　是名快乐　　解脱相应　　得最上乐</p>
<p style="text-align: left">
	　　若贪快乐　　如毒和水　　解脱快乐</p>
<p style="text-align: left">
	　　如乳和水　　欲火烧害　　愚盲不觉</p>
<p style="text-align: left">
	　　又复贪爱　　度量财利　　酤卖酒肉</p>
<p style="text-align: left">
	　　得财无数　　心犹未足　　无常杀鬼</p>
<p style="text-align: left">
	　　速来牵引　　若耽欲乐　　乐住境界</p>
<p style="text-align: left">
	　　得不快乐　　如来说此　　梦觉法喻</p>
<p style="text-align: left">
	　　如乾闼城　　如空无实　　如水上沫</p>
<p style="text-align: left">
	　　如芭蕉坚　　如彼火毒　　欲境亦然</p>
<p style="text-align: left">
	　　若味因果　　知欲过罪　　不迷真如</p>
<p style="text-align: left">
	　　成就智慧　　获静思惟　　去其贪爱</p>
<p style="text-align: left">
	　　苦恼不生　　坏欲亦然　　欲为罪主</p>
<p style="text-align: left">
	　　如世毒药　　彼意不足　　堕落天界</p>
<p style="text-align: left">
	　　复堕地狱　　欲赚愚迷　　喻彼悬河</p>
<p style="text-align: left">
	　　亦如电闪　　世间毒力　　莫胜女色</p>
<p style="text-align: left">
	　　思想欲增　　如火炽盛　　是故智者</p>
<p style="text-align: left">
	　　离欲寂静　　无前无后　　亦无中间</p>
<p style="text-align: left">
	　　如如而行　　增长亦尔　　彼得欲苦</p>
<p style="text-align: left">
	　　等触大焰　　知如是过　　智者远离</p>
<p style="text-align: left">
	　　速离欲故　　定得安乐　　无数百千</p>
<p style="text-align: left">
	　　那由他天　　以欲行故　　堕火毒狱</p>
<p style="text-align: left">
	　　器杖治罚　　其毒如火　　远离快乐</p>
<p style="text-align: left">
	　　不行欲因　　如上地狱　　不见不闻</p>
<p style="text-align: left">
	　　若贪欲人　　断其欲贪　　亦无苦恼</p>
<p style="text-align: left">
	　　是故无垢　　得意清净　　于一切处</p>
<p style="text-align: left">
	　　灭欲火焰　　入彼种种　　最上善业</p>
<p style="text-align: left">
	　　彼行无染</p>
<p style="text-align: left">
	　　尔时帝释。观察飞禽住庄严树。色喻檀金。彼法因果。<a>正见</a>善业。而说颂曰</p>
<p style="text-align: left">
	　　正见善业　　如彼大树　　郁茂金色</p>
<p style="text-align: left">
	　　种种庄严　　智者所说　　如善果报</p>
<p style="text-align: left">
	　　处处出生　　不善若善　　得彼人身</p>
<p style="text-align: left">
	　　复行善业　　得生天上　　不善亦然</p>
<p style="text-align: left">
	　　下沉地狱　　欲迷善意　　而复不得</p>
<p style="text-align: left">
	　　最上良药　　若知果报　　意不爱欲</p>
<p style="text-align: left">
	　　众生境界　　迷醉味着　　若恒行贪</p>
<p style="text-align: left">
	　　恶定同生　　女生烦恼　　如世间火</p>
<p style="text-align: left">
	　　若此火生　　烦恼如是　　女人烦恼</p>
<p style="text-align: left">
	　　生众生心　　破坏世间　　一切法灭</p>
<p style="text-align: left">
	　　为地狱因　　大仙所说　　女人奸媚</p>
<p style="text-align: left">
	　　口甜心毒　　<a>情爱</a>不恒　　爱恋须臾</p>
<p style="text-align: left">
	　　弃背亦尔　　彼性浮嚣　　可喻掣电</p>
<p style="text-align: left">
	　　诳詀有情　　诈行恩爱　　天人龙鬼</p>
<p style="text-align: left">
	　　罗刹眷属　　境界亦尔　　女人鄙恶</p>
<p style="text-align: left">
	　　譬彼黑毒　　种姓不择　　势力不顾</p>
<p style="text-align: left">
	　　爱恚不恒　　姓如风火　　唯募财物</p>
<p style="text-align: left">
	　　殊无终始　　如有崄难　　嫌弃远离</p>
<p style="text-align: left">
	　　如是富人　　彼即爱乐　　若住贫贱</p>
<p style="text-align: left">
	　　急急离别　　譬如游蜂　　花卉芬芳</p>
<p style="text-align: left">
	　　竞来采食　　若树干朽　　一切远离</p>
<p style="text-align: left">
	　　无财亦然　　女人远离　　女人黑暗</p>
<p style="text-align: left">
	　　心纵颠狂　　破坏胜因　　罔知良善</p>
<p style="text-align: left">
	　　如女人缚　　天缚亦尔　　若值女缚</p>
<p style="text-align: left">
	　　定堕地狱　　若贪女色　　贪中第一</p>
<p style="text-align: left">
	　　若有众生　　虽晓欲业　　而犹耽着</p>
<p style="text-align: left">
	　　是故无知　　迷人不觉　　又复女人</p>
<p style="text-align: left">
	　　诈吐心诚　　惑他信己　　身虽同处</p>
<p style="text-align: left">
	　　心则差殊　　损坏有情　　毒如蛇蝎</p>
<p style="text-align: left">
	　　方便多求　　一切养育　　女人行德</p>
<p style="text-align: left">
	　　而不能为　　如是自性　　殊无测度</p>
<p style="text-align: left">
	　　智者不着　　心恒决定</p>
<p style="text-align: left">
	　　忉利天宫。有善法堂。尔时诸天。会善法堂。有如是散乱者。飞禽为彼。而说颂曰</p>
<p style="text-align: left">
	　　譬如飞禽　　随其自性　　乐厌不同</p>
<p style="text-align: left">
	　　而有二种　　一见莲华　　而复乐着</p>
<p style="text-align: left">
	　　若见林野　　而自厌离　　一见林野</p>
<p style="text-align: left">
	　　意欲乐住　　如见莲华　　却思远离</p>
<p style="text-align: left">
	　　众生亦尔　　林如静善　　华喻欲贪</p>
<p style="text-align: left">
	　　智者乐林　　而深适意　　天人颠倒</p>
<p style="text-align: left">
	　　反募莲华　　如出暖日　　能去大寒</p>
<p style="text-align: left">
	　　解脱之乐　　亦复如是　　贪中生苦</p>
<p style="text-align: left">
	　　乐谢何安　　智者不迷　　而求解脱</p>
<p style="text-align: left">
	　　于一切处　　为最上乐　　住牟尼林</p>
<p style="text-align: left">
	　　能善观察　　住意无贪　　天人最上</p>
<p style="text-align: left">
	　　住此欲贪　　而不久远　　若行无贪</p>
<p style="text-align: left">
	　　乐中最上　　居林寂静　　行中第一</p>
<p style="text-align: left">
	　　一切苦断　　受甜恶行　　诳赚有情</p>
<p style="text-align: left">
	　　适意林峦　　宜善观察　　心善观察</p>
<p style="text-align: left">
	　　恒处安乐　　心行无贪　　乐处林野</p>
<p style="text-align: left">
	　　彼人乐林　　心恒纯善　　离欲无贪</p>
<p style="text-align: left">
	　　得寂静乐　　若人烦恼　　怖见林间</p>
<p style="text-align: left">
	　　贪爱倍增　　而自烧煮　　弃背贪爱</p>
<p style="text-align: left">
	　　无垢清净　　心定生生　　常获安乐</p>
<p style="text-align: left">
	　　如具富贵　　福尽成空　　盛处少年</p>
<p style="text-align: left">
	　　老侵顿易　　一切恩爱　　定有别离</p>
<p style="text-align: left">
	　　一切有为　　和合暂尔　　此世间法</p>
<p style="text-align: left">
	　　正觉正说　　若觉愚迷　　舍爱知足</p>
<p style="text-align: left">
	　　入寂静林　　获最上乐　　炫己俊利</p>
<p style="text-align: left">
	　　思爱多方　　远离善林　　永失利乐</p>
<p style="text-align: left">
	　　林间默观　　寂静相应　　适意无贪</p>
<p style="text-align: left">
	　　善心成满　　是故聚落　　散乱恒生</p>
<p style="text-align: left">
	　　若处山林　　离诸贪爱　　汝意速疾</p>
<p style="text-align: left">
	　　厌离愚迷　　最上静林　　相应住处</p>
<p style="text-align: left">
	　　心行若静　　永离烦恼　　行若相应</p>
<p style="text-align: left">
	　　善根增盛　　假使有人　　得千帝释</p>
<p style="text-align: left">
	　　报寿若终　　亦归生灭　　恒行贪欲</p>
<p style="text-align: left">
	　　一切不见　　被欲降伏　　而生众苦</p>
<p style="text-align: left">
	　　欲爱之乐　　须臾暂住　　不久即灭</p>
<p style="text-align: left">
	　　心如怨家　　能离彼乐　　彼欲无得</p>
<p style="text-align: left">
	　　烦恼苦果　　皆从欲生　　解脱生乐</p>
<p style="text-align: left">
	　　彼乐真实　　于善逝行　　纵任相应</p>
<p style="text-align: left">
	　　离欲无贪　　获乐无尽　　五欲之乐</p>
<p style="text-align: left">
	　　先甜后苦　　乐相坏时　　而沈地狱</p>
<p style="text-align: left">
	　　无贪之善　　初后中间　　离垢清净</p>
<p style="text-align: left">
	　　受乐无穷　　是真善母　　愚迷欲乐</p>
<p style="text-align: left">
	　　云何离彼　　过失恒生　　中后深苦</p>
<p style="text-align: left">
	　　罪行云何　　不见快乐　　喻如世间</p>
<p style="text-align: left">
	　　有其毒花　　其色鲜[礼*色]　　其体有毒</p>
<p style="text-align: left">
	　　人若触花　　毒害于身　　罪行欲乐</p>
<p style="text-align: left">
	　　其毒亦然　　又如当风　　执彼火炬</p>
<p style="text-align: left">
	　　亦如飞蛾　　投其灯焰　　欲乐之火</p>
<p style="text-align: left">
	　　烧害亦然　　是故欲毒　　恒须远离</p>
<p style="text-align: left">
	　　天着欲故　　积恶虚生　　人募爱贪</p>
<p style="text-align: left">
	　　愚盈罪行　　是故欲火　　焚烧善根</p>
<p style="text-align: left">
	　　赚失天人　　沈斯恶趣　　若未命谢</p>
<p style="text-align: left">
	　　速回心意　　于一切善　　修令增长</p>
<p style="text-align: left">
	　　贪等惑乱　　三过生尘　　三毒作一</p>
<p style="text-align: left">
	　　罪网犹大　　若起三惑　　相续不尽</p>
<p style="text-align: left">
	　　歌舞唱妓　　耳目顺情　　天意如石</p>
<p style="text-align: left">
	　　而被牵动　　一切欲境　　盖覆静心</p>
<p style="text-align: left">
	　　沉溺爱河　　无时<a>超度</a>　　天何愚迷</p>
<p style="text-align: left">
	　　欲赚不觉　　譬如毒树　　开其毒花</p>
<p style="text-align: left">
	　　蜂蛾采食　　毒殒其命　　贪欲之毒</p>
<p style="text-align: left">
	　　损害亦尔　　而堕三途　　如火烧木</p>
<p style="text-align: left">
	　　天人不觉　　生此罪地　　受苦终尽</p>
<p style="text-align: left">
	　　方离泥黎　　天人愚迷　　不思作善</p>
<p style="text-align: left">
	　　罪恶境界　　彼无一信　　智者审观</p>
<p style="text-align: left">
	　　真如幻梦　　愚人非梦　　为地狱因</p>
<p style="text-align: left">
	　　是故离欲　　得解脱善　　弃背恶行</p>
<p style="text-align: left">
	　　利益善因　　彼利若行　　永离诸恶</p>
<p style="text-align: left">
	　　天无黑行　　彼有智者　　正见决定</p>
<p style="text-align: left">
	　　不乐散乱　　获种种福</p>
<p style="text-align: left">
	　　尔时<a>世尊</a>。教受天子行不散乱行。而说颂曰</p>
<p style="text-align: left">
	　　天人宫殿　　散乱之根　　迷醉乐着</p>
<p style="text-align: left">
	　　而堕轮回　　若离散乱　　轮回亦脱</p>
<p style="text-align: left">
	　　彼散乱根　　即是无明　　自性黑暗</p>
<p style="text-align: left">
	　　如人无眼　　我观彼过　　迷火不别</p>
<p style="text-align: left">
	　　愚痴深广　　散乱亦然　　众生愚迷</p>
<p style="text-align: left">
	　　积聚财宝　　而自育养　　复更散乱</p>
<p style="text-align: left">
	　　坠堕恶趣　　天亦愚痴　　爱着女色</p>
<p style="text-align: left">
	　　本望离苦　　悦意快乐　　宁知命殒</p>
<p style="text-align: left">
	　　得大苦恼　　集欲之乐　　不久即散</p>
<p style="text-align: left">
	　　一切众生　　业寿有限　　少壮刹那</p>
<p style="text-align: left">
	　　即当衰老　　<a>善恶</a>业缚　　谁得<a>自在</a></p>
<p style="text-align: left">
	　　譬如乐主　　捻弄木人　　须假线丝</p>
<p style="text-align: left">
	　　方成作用　　有情亦尔　　须假惑业</p>
<p style="text-align: left">
	　　方处轮回　　若离爱贪　　则无作用</p>
<p style="text-align: left">
	　　非久业行　　智者不信　　远离一切</p>
<p style="text-align: left">
	　　散乱方便　　若离散乱　　不生<a>三界</a></p>
<p style="text-align: left">
	　　譬如有人　　坠堕深崖　　其中犹有</p>
<p style="text-align: left">
	　　不失命者　　若人散乱　　堕三界崖</p>
<p style="text-align: left">
	　　其中未有　　得出离者　　一切惑业</p>
<p style="text-align: left">
	　　散乱最上　　于昼夜中　　恒不安乐</p>
<p style="text-align: left">
	　　若世间人　　纤毫散乱　　破坏有情</p>
<p style="text-align: left">
	　　出世之意　　是故远离</p>
<p style="text-align: left">
	　　彼世尊座如实说已。天主帝释。发尊重心。敷其座具。头面礼足。起立合掌。见伽他书。心生怖畏。颂曰</p>
<p style="text-align: left">
	　　若不散乱　　如彼<a>甘露</a>　　若行散乱</p>
<p style="text-align: left">
	　　而堕无常　　不散乱人　　天中最上</p>
<p style="text-align: left">
	　　散乱之行　　轮回之根　　清净之行</p>
<p style="text-align: left">
	　　安乐之本　　是故正定　　于一切处</p>
<p style="text-align: left">
	　　获最上乐　　若于欲乐　　如怖极苦</p>
<p style="text-align: left">
	　　散乱大毒　　同坏众善　　迷毒散乱</p>
<p style="text-align: left">
	　　人行恶作　　不从散乱　　能得安乐</p>
<p style="text-align: left">
	　　若彼智者　　平等宣说　　德与无德</p>
<p style="text-align: left">
	　　一切执我　　为苦乐根　　如我世尊</p>
<p style="text-align: left">
	　　伽他书典　　离欲清净　　获益安乐</p>
				</div></div><hr><script charset='utf-8' src='../../js/footer.js'></script></body></html>