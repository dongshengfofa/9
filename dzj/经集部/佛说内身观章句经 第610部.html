<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说内身观章句经 第610部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说内身观章句经 第610部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说内身观章句经</strong></p>
<p style="text-align: left">　　失译人名在后汉录</p>
<p style="text-align: left">　　一切一其心　　皆听美言训</p>
<p style="text-align: left">　　佛所从得道　　且听我彼经</p>
<p style="text-align: left">　　彼空亦不断　　有行皆非常</p>
<p style="text-align: left">　　夫行不败坏　　佛以讲授经</p>
<p style="text-align: left">　　深微难见事　　非章原之句</p>
<p style="text-align: left">　　通彼能敷演　　是以故为师</p>
<p style="text-align: left">　　从本以存本　　有造法之积</p>
<p style="text-align: left">　　从慧以除弃　　上士所讲说</p>
<p style="text-align: left">　　所从因缘有　　有行皆无有</p>
<p style="text-align: left">　　亦有前世除　　无知彼诸行</p>
<p style="text-align: left">　　亦如欲演身　　日亲之所讲</p>
<p style="text-align: left">　　大灾患无数　　皆以归流身</p>
<p style="text-align: left">　　删定如本文　　所演众要言</p>
<p style="text-align: left">　　靡丽五字句　　明誓以劝勉</p>
<p style="text-align: left">　　以颂文具足　　偶字音商备</p>
<p style="text-align: left">　　若花实杂糅　　皆听彼我诲</p>
<p style="text-align: left">　　身非人非命　　不丈夫非士</p>
<p style="text-align: left">　　若体若不[礼*色]　　斯事都无彼</p>
<p style="text-align: left">　　夫身造而有　　以有即败亡</p>
<p style="text-align: left">　　无强皆归命　　如沫蹈践碎</p>
<p style="text-align: left">　　无强则无常　　无常即无乐</p>
<p style="text-align: left">　　无常亦为苦　　非身身非我</p>
<p style="text-align: left">　　身非常亦苦　　非彼应为身</p>
<p style="text-align: left">　　若体[礼*色]我有　　身都无可有</p>
<p style="text-align: left">　　若以都无体　　有存亦有亡</p>
<p style="text-align: left">　　慧者以本末　　何彼已有体</p>
<p style="text-align: left">　　若以无主者　　不得以自由</p>
<p style="text-align: left">　　有校计若此　　何彼体我有</p>
<p style="text-align: left">　　斯体身为空　　体我有为虚</p>
<p style="text-align: left">　　应因缘为有　　非身逝心造</p>
<p style="text-align: left">　　非众人身造　　亦非自身造</p>
<p style="text-align: left">　　都无身有造　　亦身无不造</p>
<p style="text-align: left">　　以身无造者　　从彼为得谛</p>
<p style="text-align: left">　　亦非都骨节</p>
<p style="text-align: left">　　从前世方来　　亦非天造身</p>
<p style="text-align: left">　　非神所化城　　非无行无本</p>
<p style="text-align: left">　　无因为自有　　是身有所由</p>
<p style="text-align: left">　　有事亦有物　　有本有所起</p>
<p style="text-align: left">　　稍稍为生有　　本以痴亦爱</p>
<p style="text-align: left">　　心与爱有漏　　亦有缚亦结</p>
<p style="text-align: left">　　行二品为漏　　斯为本亦余</p>
<p style="text-align: left">　　世与受因缘　　以由彼斯身</p>
<p style="text-align: left">　　以渐能致有　　初始有精沫</p>
<p style="text-align: left">　　精沫为转凝　　足为生两两</p>
<p style="text-align: left">　　以两为转厚　　以序有四体</p>
<p style="text-align: left">　　为生头第五　　若干骨积聚</p>
<p style="text-align: left">　　从行为用成　　头九为髑髅</p>
<p style="text-align: left">　　頞[出*页]为二骨　　齿根三十二</p>
<p style="text-align: left">　　齿三十二骨　　颈为与耳本</p>
<p style="text-align: left">　　鼻为与上腭　　心与颈咙喉</p>
<p style="text-align: left">　　凡为骨八十　　颊车与颈四</p>
<p style="text-align: left">　　咽亦为骨四　　左臂与右臂</p>
<p style="text-align: left">　　凡有骨五十　　若其斯左胁</p>
<p style="text-align: left">　　应有十三肋　　亦斯右胁然</p>
<p style="text-align: left">　　应有肋十三　　斯为四十八</p>
<p style="text-align: left">　　三三三相连　　二为二相连</p>
<p style="text-align: left">　　其余不相连　　身者以为强</p>
<p style="text-align: left">　　如束苇无强　　脊膂三十二</p>
<p style="text-align: left">　　尻与腰为三　　若其斯左脾</p>
<p style="text-align: left">　　骨为二十五　　右髀为亦然</p>
<p style="text-align: left">　　为骨二十五　　肩髀有骨四</p>
<p style="text-align: left">　　凡三百二十　　敷演名之谛</p>
<p style="text-align: left">　　佛以日断嗣　　彼叚悉以聚</p>
<p style="text-align: left">　　诸根为以缝　　非疮而裹之</p>
<p style="text-align: left">　　肉血以涂[打-丁+荼]　　如木机关缕</p>
<p style="text-align: left">　　为如幻师幻　　骨机关亦然</p>
<p style="text-align: left">　　以筋缠缚成　　合聚骨若此</p>
<p style="text-align: left">　　以为是形体　　愚者莫不着</p>
<p style="text-align: left">　　智者而不着　　生革以隐蔽</p>
<p style="text-align: left">　　九孔为大疮　　周匝为渗漏</p>
<p style="text-align: left">　　不净腐臭处　　口啄如为孔</p>
<p style="text-align: left">　　满之以诸谷　　是身为若此</p>
<p style="text-align: left">　　以进若干腑　　毛发与爪齿</p>
<p style="text-align: left">　　尘埃亦皮革　　骨节亦骨髓</p>
<p style="text-align: left">　　为凡筋与脉　　胃与心亦脾</p>
<p style="text-align: left">　　大肠亦小肠　　肝与肺亦肾</p>
<p style="text-align: left">　　脂[月*费]亦大便　　泪与唾亦汗</p>
<p style="text-align: left">　　鼻涕膏亦血　　寒热肪小便</p>
<p style="text-align: left">　　[膍-囟+山]之与[膍-囟+山]膜　　皆以沉没彼</p>
<p style="text-align: left">　　如泥涂老牛　　如其成不知</p>
<p style="text-align: left">　　身之内与外　　夫城骨与墙</p>
<p style="text-align: left">　　肉血为涂严　　为怨所破坏</p>
<p style="text-align: left">　　恒为以内外　　彼央若干百</p>
<p style="text-align: left">　　以为贪其肉　　其外亦灾害</p>
<p style="text-align: left">　　皆以多尤彼　　斯身腐败坏</p>
<p style="text-align: left">　　譬如久故城　　昼夜供侍之</p>
<p style="text-align: left">　　坏如已复坏　　如坎与空聚</p>
<p style="text-align: left">　　恒盗贼俱止　　取之欺殆人</p>
<p style="text-align: left">　　身为毒虺穴　　夫毒虺剧毒</p>
<p style="text-align: left">　　恒于身居止　　喜怒毒奸弊</p>
<p style="text-align: left">　　孚不和大毒　　正使满百岁</p>
<p style="text-align: left">　　恒以和安隐　　忿则无反复</p>
<p style="text-align: left">　　须臾复不安　　斯身为灾祸</p>
<p style="text-align: left">　　嫌而有恐畏　　如虎游荒泽</p>
<p style="text-align: left">　　有畏多恐怖　　诸念为以仰</p>
<p style="text-align: left">　　为一切苦器　　亦为诸剧事</p>
<p style="text-align: left">　　斯身主为受　　沈于苦之法</p>
<p style="text-align: left">　　一切诸病宅　　为老死之法</p>
<p style="text-align: left">　　身为增恩爱　　苦以寒与热</p>
<p style="text-align: left">　　或风而不和　　是则病如生</p>
<p style="text-align: left">　　为败坏诸根　　失疾贼害人</p>
<p style="text-align: left">　　老死笮厄人　　如雪聚得火</p>
<p style="text-align: left">　　疾而为解释　　斯若此无数</p>
<p style="text-align: left">　　身之多灾祸　　吾所演一切</p>
<p style="text-align: left">　　未能已备具　　要以为诸苦</p>
<p style="text-align: left">　　腐身为不实　　多因缘以成</p>
<p style="text-align: left">　　大耶以为躯</p>
				</div></div><hr><script charset='utf-8' src='../../js/footer.js'></script></body></html>