<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大乘入楞伽经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘入楞伽经 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>新译大乘入<a>楞伽经</a></strong> 序言</p>
<p style="text-align: left">
	　　御　制</p>
<p style="text-align: left">
	　　盖闻。摩罗山顶。既最崇而最严。楞伽城中。实难往而难入。先佛弘宣之地。曩圣<a>修行</a>之所。爰有城主。号罗婆那。乘宫殿以谒尊颜。奏乐音而祈妙法。因鬘峰以表兴。指藏海以明宗。所言入楞伽经者。斯乃诸佛心量之玄枢。群经理窟之妙键。广喻幽旨。洞明深义。不生不灭。非有非无。绝去来之二途。离断常之双执。以第一义谛。得最上妙珍。体诸法之皆虚。知前境之如幻。混假名之分别。等<a>生死</a>与<a>涅槃</a>。大慧之问初陈。法王之旨斯发。一百八义。应实相而离<a>世间</a>。三十九门。破邪见而宣政法。晓名相之并假。袪<a>妄想</a>之迷衿。依正智以会真如。悟缘起而归妙理。境风既息。识浪方澄。三自性皆空。二<a>无我</a>俱泯。入如来之藏。游<a>解脱</a>之门。原此经文。来自西国。至若。元嘉建号。跋陀之译未弘。延昌纪年。流支之义多舛。朕虔思付嘱。情切绍隆。以久视元年岁次庚子。林钟纪律炎帝司辰。于时避暑箕峰。观风颖水。三阳宫内。重出斯经。讨三本之要诠。成七卷之了教。<a>三藏</a><a>沙门</a>于阗国僧实叉难陀大德。大福先寺僧复礼等。并名追安远。德契腾兰。袭龙树之芳猷。探马鸣之秘府。戒香与觉花齐馥。意珠共性月同圆。故能了达冲微。发挥奥赜。以长安四年正月十五日。缮写云毕。自惟菲薄言谢圭璋。顾四辩而多惭。瞻一乘而罔测。难违缁俗之请。强申翰墨之文。词拙理乖。弥增愧恧。伏以此经微妙。最为希有。所冀破重昏之暗。传灯之句不穷。演流注之功。涌泉之义无尽。题目品次列于后云</p>
<p style="text-align: left">
	　　<strong>大乘入楞伽经 第一卷</strong></p>
<p style="text-align: left">
	　　大周于阗国三藏法师实叉难陀奉　敕译</p>
<p style="text-align: left">
	　　罗婆那王劝请品第一</p>
<p style="text-align: left">
	　　如是我闻。一时佛住大海滨摩罗耶山顶楞伽城中。与大<a>比丘</a>众及大<a>菩萨</a>众俱。其诸菩萨摩诃萨。悉已通达五法三性诸识无我。善知境界自心现义。游戏无量<a>自在</a>三昧<a>神通</a>诸力。随众生心现种种形方便调伏。一切诸<a>佛手</a>灌其顶。皆从种种诸佛国土而来此会。大慧菩萨摩诃萨为其上首。尔时<a>世尊</a>。于海龙王宫<a>说法</a>。过七日已从大海出。有无量亿梵释护世诸天龙等。奉迎于佛。尔时如来。举目观见摩罗耶山楞伽大城。即便微笑而作是言。昔诸如来应正等觉。皆于此城说自所得圣智证法。非诸外道臆度邪见及以二乘修行境界。我今亦当为罗婆那王开示此法。尔时罗婆那夜叉王。以佛神力闻佛言音。遥知如来从龙宫出。梵释护世天龙围绕。见海波浪。观其众会藏识大海境界风动转识浪起。发<a>欢喜</a>心。于其城中高声唱言。我当诣佛请入此城。令我及与诸天世人于长夜中得大<a>饶益</a>。作是语已。即与眷属乘花宫殿往世尊所。到已下殿右绕三匝。作众伎乐供养如来。所持乐器皆是大青因陀罗宝。琉璃等宝以为间错。无价上衣而用缠裹。其声美妙音节相和。于中说偈而赞佛曰</p>
<p style="text-align: left">
	　　心自性法藏　　无我离见垢</p>
<p style="text-align: left">
	　　证智之所知　　愿佛为宣说</p>
<p style="text-align: left">
	　　善法集为身　　证智常安乐</p>
<p style="text-align: left">
	　　变化自在者　　愿入楞伽城</p>
<p style="text-align: left">
	　　过去佛菩萨　　皆曾住此城</p>
<p style="text-align: left">
	　　此诸夜叉众　　一心愿听法</p>
<p style="text-align: left">
	　　尔时罗婆那楞伽王。以都咤迦音歌赞佛已。复以歌声而说颂言</p>
<p style="text-align: left">
	　　世尊于七日　　住摩竭海中</p>
<p style="text-align: left">
	　　然后出龙宫　　安详升此岸</p>
<p style="text-align: left">
	　　我与诸婇女　　及夜叉眷属</p>
<p style="text-align: left">
	　　输迦娑剌那　　众中聪慧者</p>
<p style="text-align: left">
	　　悉以其神力　　往诣如来所</p>
<p style="text-align: left">
	　　各下花宫殿　　礼敬世所尊</p>
<p style="text-align: left">
	　　复以佛威神　　对佛称己名</p>
<p style="text-align: left">
	　　我是罗刹王　　十首罗婆那</p>
<p style="text-align: left">
	　　今来诣佛所　　愿佛摄受我</p>
<p style="text-align: left">
	　　及楞伽城中　　所有诸众生</p>
<p style="text-align: left">
	　　过去无量佛　　咸升宝山顶</p>
<p style="text-align: left">
	　　住楞伽城中　　说自所证法</p>
<p style="text-align: left">
	　　世尊亦应尔　　住彼宝严山</p>
<p style="text-align: left">
	　　菩萨众围绕　　演说清净法</p>
<p style="text-align: left">
	　　我等于今日　　及住楞伽众</p>
<p style="text-align: left">
	　　一心共欲闻　　离言自证法</p>
<p style="text-align: left">
	　　我念去来世　　所有无量佛</p>
<p style="text-align: left">
	　　菩萨共围绕　　演说楞伽经</p>
<p style="text-align: left">
	　　此入楞伽典　　昔佛所称赞</p>
<p style="text-align: left">
	　　愿佛同往尊　　亦为众开演</p>
<p style="text-align: left">
	　　请佛为哀愍　　无量夜叉众</p>
<p style="text-align: left">
	　　入彼宝严城　　说此妙法门</p>
<p style="text-align: left">
	　　此妙楞伽城　　种种宝严饰</p>
<p style="text-align: left">
	　　墙壁非土石　　罗网悉珍宝</p>
<p style="text-align: left">
	　　此诸夜叉众　　昔曾供养佛</p>
<p style="text-align: left">
	　　修行离诸过　　证知常明了</p>
<p style="text-align: left">
	　　夜叉男女等　　渴仰于大乘</p>
<p style="text-align: left">
	　　自信摩诃衍　　亦乐令他住</p>
<p style="text-align: left">
	　　惟愿无上尊　　为诸罗刹众</p>
<p style="text-align: left">
	　　瓮耳等眷属　　往诣楞伽城</p>
<p style="text-align: left">
	　　我于去来今　　勤供养诸佛</p>
<p style="text-align: left">
	　　愿闻自证法　　究竟大乘道</p>
<p style="text-align: left">
	　　愿佛哀愍我　　及诸夜叉众</p>
<p style="text-align: left">
	　　共诸佛子等　　入此楞伽城</p>
<p style="text-align: left">
	　　我宫殿婇女　　及以诸璎珞</p>
<p style="text-align: left">
	　　可爱无忧园　　愿佛哀纳受</p>
<p style="text-align: left">
	　　我于佛菩萨　　无有不舍物</p>
<p style="text-align: left">
	　　乃至身给侍　　惟愿哀纳受</p>
<p style="text-align: left">
	　　尔时世尊闻是语已。即告之言。夜叉王。过去世中诸大导师。咸哀愍汝受汝劝请。诣宝山中说自证法。未来诸佛亦复如是。此是修行甚深观行现法乐者之所住处。我及诸菩萨哀愍汝故受汝所请。作是语已默然而住。时罗婆那王。即以所乘妙花宫殿奉施于佛。佛坐其上。王及诸菩萨前后导从。无量婇女歌咏赞叹。供养于佛往诣彼城。到彼城已。罗婆那王及诸眷属。复作种种上妙供养。夜叉众中童男童女。以宝罗网供养于佛。罗婆那王施宝璎珞奉佛菩萨以挂其颈。尔时世尊及诸菩萨受供养已。各为略说自证境界甚深之法。时罗婆那王并其眷属。复更供养大慧菩萨。而劝请言</p>
<p style="text-align: left">
	　　我今诸大士　　奉问于世尊</p>
<p style="text-align: left">
	　　一切诸如来　　自证智境界</p>
<p style="text-align: left">
	　　我与夜叉众　　及此诸菩萨</p>
<p style="text-align: left">
	　　一心愿欲闻　　是故咸劝请</p>
<p style="text-align: left">
	　　汝是修<a>行者</a>　　言论中最胜</p>
<p style="text-align: left">
	　　是故生尊敬　　劝汝请问法</p>
<p style="text-align: left">
	　　自证清净法　　究竟入佛地</p>
<p style="text-align: left">
	　　离外道二乘　　一切诸过失</p>
<p style="text-align: left">
	　　尔时世尊以神通力。于彼山中复更化作无量宝山。悉以诸天百千万亿妙宝严饰。一一山上皆现佛身。一一佛前皆有罗婆那王及其众会十方所有一切国土皆于中现。一一国中悉有如来。一一佛前咸有罗婆那王并其眷属。楞伽大城阿输迦园。如是庄严等无有异。一一皆有大慧菩萨而兴请问。佛为开示自证智境。以百千妙音说此经已。佛及诸菩萨皆于空中隐而不现。罗婆那王唯自见身住本宫中。作是思惟。向者是谁谁听其说所见何物是谁能见。佛及国城众宝山林。如是等物今何所在。为梦所作为幻所成。为复犹如乾闼婆城。为翳所见。为炎所惑。为如梦中石女生子。为如烟焰旋火轮耶。复更思惟。一切诸法性皆如是。唯是自心分别境界。凡夫迷惑不能解了。无有能见亦无所见。无有能说亦无所说。见佛闻法皆是分别。如向所见不能见佛。不起分别是则能见。时楞伽王寻即开悟。离诸杂染证唯自心。住无分别。往昔所种善根力故。于一切法得如实见。不随他悟。能以自智善巧观察。永离一切臆度邪解。住大修行为修行师。现种种身善达方便。巧知诸地上增进相。常乐远离心意<a>意识</a>。断三相续见离外道执着。内自<a>觉悟</a>入如来藏趣于佛地。闻<a>虚空</a>中及宫殿内咸出声言。善哉大王。如汝所学。诸修行者应如是学应如是见。一切如来应如是见。一切诸法若异见者则是断见。汝应永离心意意识。应勤观察一切诸法。应修内行莫着外见。莫堕二乘及以外道。所修句义所见境界。及所应得诸三昧法。汝不应乐戏论谈笑。汝不应起围陀诸见。亦不应着王位自在。亦不应住六定等中。若能如是。即是如实修行者行。能摧他论能破恶见。能舍一切我见执着。能以妙慧转所依识。能修菩萨大乘之道。能入如来自证之地。汝应如是勤加修学。令所得法转更清净。善修三昧三摩钵底。莫着二乘外道境界以为胜乐。如凡修者之所分别。外道执我见有我相。及实求那而生取着。二乘见有无明缘行。于性空中乱想分别。楞伽王此法<a>殊胜</a>是大乘道。能令成就自证圣智。于诸有中受上妙生。楞伽王。此大乘行破无明翳。灭识波浪不堕外道诸邪行中。楞伽王。外道行者执着于我。作诸异论不能演说离执着见识性二义。善哉楞伽王。汝先见佛思惟此义。如是思惟乃是见佛</p>
<p style="text-align: left">
	　　尔时罗婆那王。复作是念。愿我更得奉见如来。如来世尊于观自在。离外道法能说自证圣智境界。超诸应化所应作事。住如来定入三昧乐。是故说名大观行师。亦复名为大哀愍者。能烧烦恼分别薪尽。诸佛子众所共围绕普入一切众生心中。遍一切处具一切智。永离一切分别事相。我今愿得重见如来大神通力。以得见故。未得者得已得不退。离诸分别住三昧乐。增长满足如来智地</p>
<p style="text-align: left">
	　　尔时世尊。知楞伽王即当证悟无生法忍。为哀愍故便现其身。令所化事还复如本。时十头王见所曾睹。无量山城悉宝庄严。一一城中皆有如来应正等觉。三十二相以严其身。自见其身遍诸佛前。悉有大慧夜叉围绕说自证智所行之法。亦见十方诸佛国土。如是等事悉无有别</p>
<p style="text-align: left">
	　　尔时世尊普观众会。以慧眼观非肉眼观。如师子王奋迅回盻欣然大笑。于其眉间髀胁腰颈及以肩臂德字之中。一一毛孔皆放无量妙色光明。如虹拖晖如日舒光。亦如劫火猛焰炽然。时虚空中梵释四天。遥见如来坐如须弥楞伽山顶欣然大笑。尔时诸菩萨及诸天众咸作是念。如来世尊于法自在。何因缘故欣然大笑。身放光明默然不动。住自证境入三昧乐。如师子王周回顾视。观罗婆那念如实法</p>
<p style="text-align: left">
	　　尔时大慧菩萨摩诃萨。先受罗婆那王请。复知菩萨众会之心。及观未来一切众生。皆悉乐着语言文字。随言取义而生迷惑。执取二乘外道之行。或作是念。世尊已离诸识境界。何因缘故欣然大笑。为断彼疑而问于佛。佛即告言。善哉大慧。善哉大慧。汝观世间愍诸众生。于三世中恶见所缠。欲令开悟而问于我。诸智慧人为利自他。能作是问。大慧。此楞伽王。曾问过去一切如来应正等觉二种之义。今亦欲问。未来亦尔。此二种义差别之相。一切二乘及诸外道皆不能测。尔时如来知楞伽王欲问此义。而告之曰。楞伽王。汝欲问我宜应速问。我当为汝分别解释满汝所愿令汝欢喜。能以智慧思惟观察。离诸分别善知诸地。修习对治证真实义。入三昧乐为诸如来之所摄受。住奢摩他乐远离二乘三昧过失。住于不动善慧法云菩萨之地。能如实知诸法无我。当于大宝莲花宫中。以三昧水而灌其顶。复现无量莲花围绕。无数菩萨于中止住。与诸众会递相瞻视。如是境界不可思议。楞伽王。汝起一方便行住修行地。复起无量诸方便行。汝定当得如上所说不思议事。处如来位随形应物。汝所当得。一切二乘及诸外道梵释天等所未曾见</p>
<p style="text-align: left">
	　　尔时楞伽王。蒙佛许已。即于清净光明如大莲华宝山顶上。从座而起。诸婇女众之所围绕。化作无量种种色花。种种色香末香涂香。幢幡幰盖冠佩璎珞。及余世间未曾见闻种种胜妙庄严之具。又复化作欲界所有种种无量诸音乐器。过诸天龙乾闼婆等一切世间之所有者。又复化作十方佛土昔所曾见诸音乐器。又复化作大宝罗网。遍覆一切佛菩萨上。复现种种上妙衣服。建立幢幡以为供养。作是事已即升虚空高七多罗树。于虚空中复雨种种诸供养云。作诸音乐。从空而下。即坐第二日电光明如大莲花宝山顶上。欢喜恭敬而作是言。我今欲问如来二义。如是二义。我已曾问过去如来应正等觉。彼佛世尊已为我说。我今亦欲问于是义。唯愿如来为我宣说。世尊。变化如来说此二义。非根本佛。根本佛说三昧乐境。不说虚妄分别所行。善哉世尊于法自在。唯愿哀愍说此二义。一切佛子心皆乐闻</p>
<p style="text-align: left">
	　　尔时世尊告彼王言。汝应问。我当为汝说。时夜叉王。更着种种宝冠璎珞。诸庄严具以严其身。而作是言。如来常说。法尚应舍何况非法。云何得舍此二种法。何者是法何者非法。法若应舍云何有二。有二即堕分别相中。有体无体是实非实。如是一切皆是分别。不能了知阿赖耶识无差别相。如毛轮住非净智境。法性如是云何可舍。尔时佛告楞伽王言。楞伽王。汝岂不见瓶等无常败坏之法。凡夫于中妄生分别。汝今何故不如是知法与非法差别之相。此是凡夫之所分别非证智见。凡夫堕在种种相中。非诸证者。楞伽王。如烧宫殿园林见种种焰火性是一。所出光焰由薪力故。长短大小各各差别。汝今云何不如是知法与非法差别之相。楞伽王。如一种子生牙茎枝叶及以花果无量差别。外法如是内法亦然。谓无明为缘生蕴界处一切诸法。于<a>三界</a>中受诸趣生。有苦乐好丑语默行止各各差别。又如诸识相虽是一随于境界有上中下染净<a>善恶</a>种种差别。楞伽王。非但如上法有差别。诸修行者修观行时。自智所行亦复见有差别之相。况法与非法。而无种种差别分别。楞伽王。法与非法差别相者。当知悉是相分别故。楞伽王。何者是法。所谓二乘及诸外道。虚妄分别说有实等为诸法因。如是等法应舍应离。不应于中分别取相。见自心法性则无执着。瓶等诸物凡愚所取本无有体。诸观行人以毗钵舍那如实观察。名舍诸法。楞伽王。何者是非法。所谓诸法无性无相永离分别。如实见者。若有若无如是境界彼皆不起。是名舍非法。复有非法。所谓兔角石女儿等。皆无性相不可分别。但随世俗说有名字。非如瓶等而可取着。以彼非是识之所取。如是分别亦应舍离。是名舍法及舍非法。楞伽王汝先所问我已说竟。楞伽王。汝言我于过去诸如来所已问是义。彼诸如来已为我说。楞伽王。汝言过去但是分别未来亦然。我亦同彼。楞伽王。彼诸<a>佛法</a>皆离分别。已出一切分别戏论。非如色相唯智能证。为令众生得安乐故而演说法。以无相智说名如来。是故如来以智为体。智为身故不可分别。不可以所分别。不可以我人众生相分别。何故不能分别。以意识因境界起取色形相。是故离能分别。亦离所分别。楞伽王。譬如壁上彩画众生无有觉知。世间众生悉亦如是无业无报。诸法亦然无闻无说。楞伽王。世间众生犹如变化。凡夫外道不能了达。楞伽王。能如是见名为<a>正见</a>。若他见者名分别见。由分别故取着于二。楞伽王。譬如有人于水镜中自见其像。于灯月中自见其影。于山谷中自闻其响。便生分别而起取着。此亦如是。法与非法唯是分别。由分别故不能舍离。但更增长一切虚妄不得寂灭。寂灭者所谓一缘。一缘者是最胜三昧。从此能生自证圣智。以如来藏而为境界</p>
<p style="text-align: left">
	　　大乘入楞伽经集一切法品第二之一</p>
<p style="text-align: left">
	　　尔时大慧菩萨摩诃萨与摩帝菩萨。俱游一切诸佛国土。承佛神力从座而起。偏袒右肩右膝着地。向佛合掌曲躬恭敬而说颂言</p>
<p style="text-align: left">
	　　世间离生灭　　譬如虚空花</p>
<p style="text-align: left">
	　　智不得有无　　而兴大悲心</p>
<p style="text-align: left">
	　　一切法如幻　　远离于心识</p>
<p style="text-align: left">
	　　智不得有无　　而兴大悲心</p>
<p style="text-align: left">
	　　世间恒如梦　　远离于断常</p>
<p style="text-align: left">
	　　智不得有无　　而兴大悲心</p>
<p style="text-align: left">
	　　知人法无我　　烦恼及尔焰</p>
<p style="text-align: left">
	　　常清净无相　　而兴大悲心</p>
<p style="text-align: left">
	　　佛不住涅槃　　涅槃不住佛</p>
<p style="text-align: left">
	　　远离觉不觉　　若有若非有</p>
<p style="text-align: left">
	　　法身如幻梦　　云何可称赞</p>
<p style="text-align: left">
	　　知无性无生　　乃名称赞佛</p>
<p style="text-align: left">
	　　佛无根境相　　不见名见佛</p>
<p style="text-align: left">
	　　云何于牟尼　　而能有赞毁</p>
<p style="text-align: left">
	　　若见于牟尼　　寂静远离生</p>
<p style="text-align: left">
	　　是人今后世　　离着无所见</p>
<p style="text-align: left">
	　　尔时大慧菩萨摩诃萨偈赞佛已。自说姓名</p>
<p style="text-align: left">
	　　我名为大慧　　通达于大乘</p>
<p style="text-align: left">
	　　今以百八义　　仰咨尊中上</p>
<p style="text-align: left">
	　　时世间解闻是语已。普观众会而说是言</p>
<p style="text-align: left">
	　　汝等诸佛子　　今皆恣所问</p>
<p style="text-align: left">
	　　我当为汝说　　自证之境界</p>
<p style="text-align: left">
	　　尔时大慧菩萨摩诃萨蒙佛许已。顶<a>礼佛</a>足以颂问曰</p>
<p style="text-align: left">
	　　云何起计度　　云何净计度</p>
<p style="text-align: left">
	　　云何起迷惑　　云何净迷惑</p>
<p style="text-align: left">
	　　云何名佛子　　及无影次第</p>
<p style="text-align: left">
	　　云何刹土化　　相及诸外道</p>
<p style="text-align: left">
	　　解脱至何所　　谁缚谁能解</p>
<p style="text-align: left">
	　　云何禅境界　　何故有三乘</p>
<p style="text-align: left">
	　　彼以何缘生　　何作何能作</p>
<p style="text-align: left">
	　　谁说二俱异　　云何诸有起</p>
<p style="text-align: left">
	　　云何无色定　　及与灭尽定</p>
<p style="text-align: left">
	　　云何为想灭　　云何从定觉</p>
<p style="text-align: left">
	　　云何所作生　　进去及持身</p>
<p style="text-align: left">
	　　云何见诸物　　云何入诸地</p>
<p style="text-align: left">
	　　云何有佛子　　谁能破三有</p>
<p style="text-align: left">
	　　何处身云何　　生复住何处</p>
<p style="text-align: left">
	　　云何得神通　　自在及三昧</p>
<p style="text-align: left">
	　　三昧心何相　　愿佛为我说</p>
<p style="text-align: left">
	　　云何名藏识　　云何名意识</p>
<p style="text-align: left">
	　　云何起诸见　　云何退诸见</p>
<p style="text-align: left">
	　　云何姓非姓　　云何唯是心</p>
<p style="text-align: left">
	　　何因建立相　　云何成无我</p>
<p style="text-align: left">
	　　云何无众生　　云何随俗说</p>
<p style="text-align: left">
	　　云何得不起　　常见及断见</p>
<p style="text-align: left">
	　　云何佛外道　　其相不相违</p>
<p style="text-align: left">
	　　何故当来世　　种种诸异部</p>
<p style="text-align: left">
	　　云何为性空　　云何<a>刹那</a>灭</p>
<p style="text-align: left">
	　　胎藏云何起　　云何世不动</p>
<p style="text-align: left">
	　　云何诸世间　　如幻亦如梦</p>
<p style="text-align: left">
	　　干城及阳焰　　乃至水中月</p>
<p style="text-align: left">
	　　云何菩提分　　觉分从何起</p>
<p style="text-align: left">
	　　云何国土乱　　何故见诸有</p>
<p style="text-align: left">
	　　云何知世法　　云何离文字</p>
<p style="text-align: left">
	　　云何如空花　　不生亦不灭</p>
<p style="text-align: left">
	　　真如有几种　　诸度心有几</p>
<p style="text-align: left">
	　　云何如虚空　　云何离分别</p>
<p style="text-align: left">
	　　云何地次第　　云何得无影</p>
<p style="text-align: left">
	　　何者二无我　　云何所知净</p>
<p style="text-align: left">
	　　圣智有几种　　戒众生亦然</p>
<p style="text-align: left">
	　　摩尼等诸宝　　斯并云何出</p>
<p style="text-align: left">
	　　谁起于语言　　众生及诸物</p>
<p style="text-align: left">
	　　明处与伎术　　谁之所显示</p>
<p style="text-align: left">
	　　伽他有几种　　长行句亦然</p>
<p style="text-align: left">
	　　道理几不同　　解释几差别</p>
<p style="text-align: left">
	　　饮食是谁作　　爱欲云何起</p>
<p style="text-align: left">
	　　云何转轮王　　及以诸小王</p>
<p style="text-align: left">
	　　云何王守护　　天众几种别</p>
<p style="text-align: left">
	　　地日月星宿　　斯等并是何</p>
<p style="text-align: left">
	　　解脱有几种　　修行师复几</p>
<p style="text-align: left">
	　　云何阿阇梨　　<a>弟子</a>几差别</p>
<p style="text-align: left">
	　　如来有几种　　本生事亦然</p>
<p style="text-align: left">
	　　众魔及异学　　如是各有几</p>
<p style="text-align: left">
	　　自性几种异　　心有几种别</p>
<p style="text-align: left">
	　　云何唯假设　　愿佛为开演</p>
<p style="text-align: left">
	　　云何为风云　　念智何因有</p>
<p style="text-align: left">
	　　藤树等行列　　此并谁能作</p>
<p style="text-align: left">
	　　云何象马兽　　何因而捕取</p>
<p style="text-align: left">
	　　云何卑陋人　　此并谁能作</p>
<p style="text-align: left">
	　　云何六时摄　　云何一阐提</p>
<p style="text-align: left">
	　　女男及不男　　此并云何生</p>
<p style="text-align: left">
	　　云何修行进　　云何修行退</p>
<p style="text-align: left">
	　　瑜伽师有几　　令人住其中</p>
<p style="text-align: left">
	　　众生生诸趣　　何形何色相</p>
<p style="text-align: left">
	　　富饶大自在　　此复何因得</p>
<p style="text-align: left">
	　　云何释迦种　　云何<a>甘蔗</a>种</p>
<p style="text-align: left">
	　　仙人长苦行　　是谁之教授</p>
<p style="text-align: left">
	　　何因佛世尊　　一切刹中现</p>
<p style="text-align: left">
	　　异名诸色类　　佛子众围绕</p>
<p style="text-align: left">
	　　何因不食肉　　何因令断肉</p>
<p style="text-align: left">
	　　食肉诸众生　　以何因故食</p>
<p style="text-align: left">
	　　何故诸国土　　犹如日月形</p>
<p style="text-align: left">
	　　须弥及莲花　　卍字师子像</p>
<p style="text-align: left">
	　　何故诸国土　　如因陀罗网</p>
<p style="text-align: left">
	　　覆住或侧住　　一切宝所成</p>
<p style="text-align: left">
	　　何故诸国土　　无垢日月光</p>
<p style="text-align: left">
	　　或如花果形　　箜篌细腰鼓</p>
<p style="text-align: left">
	　　云何变化佛　　云何为报佛</p>
<p style="text-align: left">
	　　真如智慧佛　　愿皆为我说</p>
<p style="text-align: left">
	　　云何于欲界　　不成等正觉</p>
<p style="text-align: left">
	　　何故色究竟　　离染得菩提</p>
<p style="text-align: left">
	　　如来灭度后　　谁当持<a>正法</a></p>
<p style="text-align: left">
	　　世尊住久如　　正法几时住</p>
<p style="text-align: left">
	　　悉檀有几种　　诸见复有几</p>
<p style="text-align: left">
	　　何故立毗尼　　及以诸比丘</p>
<p style="text-align: left">
	　　一切诸佛子　　独觉及声闻</p>
<p style="text-align: left">
	　　云何转所依　　云何得无相</p>
<p style="text-align: left">
	　　云何得世通　　云何得出世</p>
<p style="text-align: left">
	　　复以何因缘　　心住七地中</p>
<p style="text-align: left">
	　　<a>僧伽</a>有几种　　云何成破僧</p>
<p style="text-align: left">
	　　云何为众生　　广说医方论</p>
<p style="text-align: left">
	　　何故大牟尼　　唱说如是言</p>
<p style="text-align: left">
	　　迦叶拘留孙　　拘那含是我</p>
<p style="text-align: left">
	　　何故说断常　　及与我无我</p>
<p style="text-align: left">
	　　何不恒说实　　一切唯是心</p>
<p style="text-align: left">
	　　云何男女林　　诃梨庵摩罗</p>
<p style="text-align: left">
	　　鸡罗娑轮围　　及以金刚山</p>
<p style="text-align: left">
	　　如是处中间　　无量宝庄严</p>
<p style="text-align: left">
	　　仙人乾闼婆　　一切皆充满</p>
<p style="text-align: left">
	　　此皆何因缘　　愿尊为我说</p>
<p style="text-align: left">
	　　尔时世尊。闻其所请大乘微妙诸佛之心最上法门。即告之言。善哉大慧。谛听谛听。如汝所问当次第说。即说颂言</p>
<p style="text-align: left">
	　　若生若不生　　涅槃及空相</p>
<p style="text-align: left">
	　　<a>流转</a>无自性　　波罗蜜佛子</p>
<p style="text-align: left">
	　　声闻辟支佛　　外道无色行</p>
<p style="text-align: left">
	　　须弥巨海山　　洲渚刹土地</p>
<p style="text-align: left">
	　　星宿与日月　　天众阿修罗</p>
<p style="text-align: left">
	　　解脱自在通　　力禅诸三昧</p>
<p style="text-align: left">
	　　灭及如意足　　菩提分及道</p>
<p style="text-align: left">
	　　<a>禅定</a>与无量　　诸蕴及往来</p>
<p style="text-align: left">
	　　乃至灭尽定　　心生起言说</p>
<p style="text-align: left">
	　　心意识无我　　五法及自性</p>
<p style="text-align: left">
	　　分别所分别　　能所二种见</p>
<p style="text-align: left">
	　　诸乘种性处　　金摩尼真珠</p>
<p style="text-align: left">
	　　一阐提大种　　荒乱及一佛</p>
<p style="text-align: left">
	　　智所智教得　　众生有无有</p>
<p style="text-align: left">
	　　象马兽何因　　云何而捕取</p>
<p style="text-align: left">
	　　云何因譬喻　　相应成悉檀</p>
<p style="text-align: left">
	　　所作及能作　　众林与迷惑</p>
<p style="text-align: left">
	　　如是真实理　　<a>唯心</a>无境界</p>
<p style="text-align: left">
	　　诸地无次第　　无相转所依</p>
<p style="text-align: left">
	　　医方工巧论　　伎术诸明处</p>
<p style="text-align: left">
	　　须弥诸山地　　巨海日月量</p>
<p style="text-align: left">
	　　上中下众生　　身各几微尘</p>
<p style="text-align: left">
	　　一一刹几尘　　一一弓几肘</p>
<p style="text-align: left">
	　　几弓俱庐舍　　半由旬由旬</p>
<p style="text-align: left">
	　　兔毫与隙游　　虮羊毛穬麦</p>
<p style="text-align: left">
	　　半升与一升　　是各几穬麦</p>
<p style="text-align: left">
	　　一斛及十斛　　十万暨千亿</p>
<p style="text-align: left">
	　　乃至频婆罗　　是等各几数</p>
<p style="text-align: left">
	　　几尘成芥子　　几芥成草子</p>
<p style="text-align: left">
	　　复以几草子　　而成于一豆</p>
<p style="text-align: left">
	　　几豆成一铢　　几铢成一两</p>
<p style="text-align: left">
	　　几两成一斤　　几斤成须弥</p>
<p style="text-align: left">
	　　此等所应请　　何因问余事</p>
<p style="text-align: left">
	　　声闻辟支佛　　诸佛及佛子</p>
<p style="text-align: left">
	　　如是等身量　　各有几微尘</p>
<p style="text-align: left">
	　　火风各几尘　　一一根有几</p>
<p style="text-align: left">
	　　眉及诸毛孔　　复各几尘成</p>
<p style="text-align: left">
	　　如是等诸事　　云何不问我</p>
<p style="text-align: left">
	　　云何得<a>财富</a>　　云何转轮王</p>
<p style="text-align: left">
	　　云何王守护　　云何得解脱</p>
<p style="text-align: left">
	　　云何长行句　　淫欲及饮食</p>
<p style="text-align: left">
	　　云何男女林　　金刚等诸山</p>
<p style="text-align: left">
	　　幻梦渴爱譬　　诸云从何起</p>
<p style="text-align: left">
	　　时节云何有　　何因种种味</p>
<p style="text-align: left">
	　　女男及不男　　佛菩萨严饰</p>
<p style="text-align: left">
	　　云何诸妙山　　仙闼婆庄严</p>
<p style="text-align: left">
	　　解脱至何所　　谁缚谁解脱</p>
<p style="text-align: left">
	　　云何禅境界　　变化及外道</p>
<p style="text-align: left">
	　　云何无因作　　云何有因作</p>
<p style="text-align: left">
	　　云何转诸见　　云何起计度</p>
<p style="text-align: left">
	　　云何净计度　　所作云何起</p>
<p style="text-align: left">
	　　云何而转去　　云何断诸想</p>
<p style="text-align: left">
	　　云何起三昧　　破三有者谁</p>
<p style="text-align: left">
	　　何处身云何　　云何无有我</p>
<p style="text-align: left">
	　　云何随俗说　　汝问相云何</p>
<p style="text-align: left">
	　　及所问非我　　云何为胎藏</p>
<p style="text-align: left">
	　　及以余支分　　云何断常见</p>
<p style="text-align: left">
	　　云何心一境　　云何言说智</p>
<p style="text-align: left">
	　　戒种性佛子　　云何称理释</p>
<p style="text-align: left">
	　　云何师弟子　　众生种性别</p>
<p style="text-align: left">
	　　饮食及虚空　　聪明魔施设</p>
<p style="text-align: left">
	　　云何树行布　　是汝之所问</p>
<p style="text-align: left">
	　　何因一切刹　　种种相不同</p>
<p style="text-align: left">
	　　或有如箜篌　　腰鼓及众花</p>
<p style="text-align: left">
	　　或有离光明　　仙人长苦行</p>
<p style="text-align: left">
	　　或有好族姓　　令众生尊重</p>
<p style="text-align: left">
	　　或有体卑陋　　为人所轻贱</p>
<p style="text-align: left">
	　　云何欲界中　　修行不成佛</p>
<p style="text-align: left">
	　　而于色究竟　　乃升等正觉</p>
<p style="text-align: left">
	　　云何世间人　　而能获神通</p>
<p style="text-align: left">
	　　何因称比丘　　何故名僧伽</p>
<p style="text-align: left">
	　　云何化及报　　真如智慧佛</p>
<p style="text-align: left">
	　　云何使其心　　得住七地中</p>
<p style="text-align: left">
	　　此及于余义　　汝今咸问我</p>
<p style="text-align: left">
	　　如先佛所说　　一百八种句</p>
<p style="text-align: left">
	　　一一相相应　　远离诸见过</p>
<p style="text-align: left">
	　　亦离于世俗　　言语所成法</p>
<p style="text-align: left">
	　　我当为汝说　　佛子应听受</p>
<p style="text-align: left">
	　　尔时大慧菩萨摩诃萨白佛言。世尊。何者是一百八句。佛言大慧。所谓生句非生句。常句非常句。相句非相句。住异句非住异句。刹那句非刹那句。自性句非自性句。空句非空句。断句非断句。心句非心句。中句非中句。缘句非缘句。因句非因句。烦恼句非烦恼句。爱句非爱句。方便句非方便句。善巧句非善巧句。清净句非清净句。相应句非相应句。譬喻句非譬喻句。弟子句非弟子句。师句非师句。种性句非种性句。三乘句非三乘句。无影像句非无影像句。愿句非愿句。三轮句非三轮句。摽相句非摽相句。有句非有句。无句非无句。俱句非俱句。自证圣智句非自证圣智句。现法乐句非现法乐句。刹句非刹句。尘句非尘句。水句非水句。弓句非弓句。大种句非大种句。算数句非算数句。神通句非神通句。虚空句非虚空句。云句非云句。巧明句非巧明句。伎术句非伎术句。风句非风句。地句非地句。心句非心句。假立句非假立句。体性句非体性句。蕴句非蕴句。众生句非众生句。觉句非觉句。涅槃句非涅槃句。所知句非所知句。外道句非外道句。荒乱句非荒乱句。幻句非幻句。梦句非梦句。阳焰句非阳焰句。影像句非影像句。火轮句非火轮句。乾闼婆句非乾闼婆句。天句非天句。饮食句非饮食句。淫欲句非淫欲句。见句非见句。波罗蜜句非波罗蜜句。戒句非戒句。日月星宿句非日月星宿句。谛句非谛句。果句非果句。灭句非灭句。灭起句非灭起句。医方句非医方句。相句非相句。支分句非支分句。禅句非禅句。迷句非迷句。现句非现句。护句非护句。种族句非种族句。仙句非仙句。王句非王句。摄受句非摄受句。宝句非宝句。记句非记句。一阐提句非一阐提句。女男不男句非女男不男句。味句非味句。作句非作句。身句非身句。计度句非计度句。动句非动句。根句非根句。有为句非有为句。因果句非因果句。色究竟句非色究竟句。时节句非时节句。树藤句非树藤句。种种句非种种句。演说句非演说句。决定句非决定句。毗尼句非毗尼句。比丘句非比丘句。住持句非住持句。文字句非文字句。大慧。此百八句。皆是过去诸佛所说(上正列中少二句应访寻)</p>
<p style="text-align: left">
	　　尔时大慧菩萨摩诃萨复白佛言。世尊。诸识有几种生住灭。佛言。大慧。诸识有二种生住灭。非臆度者之所能知。所谓相续生及相生。相续住及相住。相续灭及相灭。诸识有三相。谓转相业相真相。大慧。识广说有八。略则唯二。谓现识及分别事识。大慧。如明镜中现诸色像。现识亦尔。大慧。现识与分别事识。此二识无异相互为因。大慧。现识以不思议熏变为因。分别事识。以分别境界及无始戏论习气为因。大慧。阿赖耶识虚妄分别种种习气灭即一切根识灭。是名相灭。大慧。相续灭者。谓所依因灭及所缘灭即相续灭。所依因者。谓无始戏论虚妄习气。所缘者。谓自心所见分别境界。大慧。譬如泥团与微尘非异非不异。金与庄严具亦如是。大慧。若泥团与微尘异者。应非彼成而实彼成。是故不异。若不异者。泥团微尘应无分别。大慧。转识藏识若异者。藏识非彼因。若不异者。转识灭藏识亦应灭。然彼真相不灭。大慧。识真相不灭但业相灭若真相灭者藏识应灭。若藏识灭者。即不异外道断灭论。大慧。彼诸外道作如是说。取境界相续识灭。即无始相续识灭。大慧。彼诸外道说相续识从作者生。不说眼识依色光明和合而生。唯说作者为生因故。作者是何。彼计胜性丈夫自在时及微尘。为能作者。复次大慧。有七种自性。所谓集自性。性自性。相自性。大种自性。因自性。缘自性。成自性。复次大慧。有七种第一义。所谓心所行。智所行。二见所行。超二见所行。超子地所行。如来所行。如来自证圣智所行。大慧。此是过去未来现在一切如来应正等觉。法自性第一义心。以此心成就如来世间出世间最上法。以圣慧眼。入自共相种种安立。其所安立不与外道恶见共。大慧。云何为外道恶见。谓不知境界自分别现。于自性第一义。见有见无而起言说。大慧。我今当说。若了境如幻自心所现。则灭妄想三有苦及无知爱业缘。大慧。有诸沙门<a>婆罗门</a>。妄计非有及有于因果外显现诸物。依时而住。或计蕴界处依缘生住。有已即灭。大慧。彼于若相续若作用若生若灭若诸有若涅槃若道若业若果若谛。是破坏断灭论。何以故。不得现法故。不见根本故。大慧。譬如瓶破不作瓶事。又如燋种不能生牙。此亦如是。若蕴界处法已现当灭。应知此则无相续生。以无因故。但是自心虚妄所见。复次大慧。若本无有识三缘合生。龟应生毛沙应出油。汝宗则坏。违决定义。所作事业悉空无益。大慧。三合为缘是因果性可说为有。过现未来从无生有。此依住觉想地者。所有理教及自恶见熏习余气。作如是说。大慧。愚痴凡夫恶见所噬邪见迷醉。无智妄称一切智说。大慧。复有沙门婆罗门。观一切法。皆无自性。如空中云。如旋火轮。如乾闼婆城。如幻如焰。如水中月。如梦所见。不离自心。由无始来虚妄见故取以为外。作是观已断分别缘。亦离妄心所取名义。知身及物并所住处一切皆是藏识境界。无能所取及生住灭。如是思惟恒住不舍。大慧。此菩萨摩诃萨不久当得生死涅槃二种平等。大悲方便无功用行。观众生如幻如影从缘而起。知一切境界离心无得。行无相道渐升诸地住三昧境。了达三界皆唯自心。得如幻定绝众影像。成就智慧证无生法。入金刚喻三昧。当得佛身恒住如如。起诸变化力通自在。大慧。方便以为严饰游众佛国。离诸外道及心意识。转依次第成如来身。大慧。菩萨摩诃萨欲得佛身。应当远离蕴界处心因缘所作生住灭法戏论分别。但住心量观察三有无始时来妄习所起。思惟佛地无相无生自证圣法。得心自在无功用行。如如意宝随宜现身。令达唯心渐入诸地。是故大慧。菩萨摩诃萨于自悉檀应善修学</p>
				</div></div><hr><script charset='utf-8' src='../../js/footer.js'></script></body></html>