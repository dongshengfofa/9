<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大乘入楞伽经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘入楞伽经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大乘入<a>楞伽经</a> 第五卷</strong></p>
<p style="text-align: left">
	　　大周于阗国<a>三藏</a>法师实叉难陀奉　敕译</p>
<p style="text-align: left">
	　　无常品第三之余</p>
<p style="text-align: left">
	　　尔时大慧<a>菩萨</a>摩诃萨复白佛言。<a>世尊</a>。愿为我说如来应正等觉<a>自觉</a>性。令我及诸菩萨摩诃萨而得善巧自悟悟他。佛言。大慧。如汝所问当为汝说。大慧言唯。世尊。如来应供正等觉。为作非作。为果为因。为相所相。为说所说。为觉所觉。如是等为异不异。佛言。大慧。如来应正等觉。非作非非作。非果非因。非相非所相。非说非所说。非觉非所觉。何以故。俱有过故。大慧。若如来是作则是无常。若是无常一切作法应是如来。我及诸佛皆不忍可。若非作法则无体性。所修方便悉空无益。同于兔角石女之子。非作因成故。若非因非果则非有非无。若非有非无则超过四句。言四句者。但随<a>世间</a>而有言说。若超过四句。惟有言说则如石女儿。大慧。石女儿者惟有言说不堕四句。以不堕故不可度量。诸有智者。应如是知如来所有一切句义。大慧。如我所说诸法<a>无我</a>。以诸法中无有我性故说无我。非是无有诸法自性。如来句义应知亦然。大慧。譬如牛无马性马无牛性。非无自性。一切诸法亦复如是。无有自相。而非有即有。非诸凡愚之所能知。何故不知。以分别故。一切法空。一切法无生。一切法无自性。悉亦如是。大慧。如来与蕴非异非不异。若不异者应是无常。<a>五蕴</a>诸法是所作故。若异者。如牛二角有异不异。互相似故不异。长短别故有异。如牛右角异左左角异右。长短不同色相各别。然亦不异。如于蕴于界处等。一切法亦如是。大慧。如来者依<a>解脱</a>说。如来解脱非异非不异。若异者。如来便与色相相应。色相相应即是无常。若不异者。<a>修行</a>者见应无差别。然有差别故非不异。如是智与所知。非异非不异。若非异非不异。则非常非无常。非作非所作。非为非无为。非觉非所觉。非相非所相。非蕴非异蕴。非说非所说。非一非异。非俱非不俱。以是义故超一切量。超一切量故惟有言说。惟有言说故则无有生。无有生故则无有灭。无有灭故则如<a>虚空</a>。大慧。虚空非作非所作。非作非所作故远离攀缘。远离攀缘故出过一切诸戏论法。出过一切诸戏论法。即是如来。如来即是正等觉体。正等觉者永离一切诸根境界。尔时世尊重说颂曰</p>
<p style="text-align: left">
	　　出过诸根量　　非果亦非因</p>
<p style="text-align: left">
	　　相及所相等　　如是悉皆离</p>
<p style="text-align: left">
	　　蕴缘与正觉　　一异莫能见</p>
<p style="text-align: left">
	　　既无有见者　　云何起分别</p>
<p style="text-align: left">
	　　非作非非作　　非因非非因</p>
<p style="text-align: left">
	　　非蕴非不蕴　　亦不离余物</p>
<p style="text-align: left">
	　　非有一法体　　如彼分别见</p>
<p style="text-align: left">
	　　亦复非是无　　诸法性如是</p>
<p style="text-align: left">
	　　待有故成无　　待无故成有</p>
<p style="text-align: left">
	　　无既不可取　　有亦不应说</p>
<p style="text-align: left">
	　　不了我无我　　但着于语言</p>
<p style="text-align: left">
	　　彼溺于二边　　自坏坏世间</p>
<p style="text-align: left">
	　　若能见此法　　则离一切过</p>
<p style="text-align: left">
	　　是名为正观　　不毁大导师</p>
<p style="text-align: left">
	　　尔时大慧菩萨摩诃萨复白佛言。世尊。如<a>佛经</a>中分别摄取不生不灭。言此即是如来异名。世尊。愿为我说不生不灭此则无法。云何说是如来异名。如世尊说。一切诸法不生不灭。当知此则堕有无见。世尊。若法不生则不可取。无有少法谁是如来。惟愿世尊为我宣说。佛言。谛听当为汝说。大慧。我说如来非是无法。亦非摄取不生不灭。亦不待缘亦非无义。我说无生即是如来意生法身别异之名。一切外道声闻独觉七地菩萨不了其义。大慧。譬如帝释地及虚空乃至手足。随一一物各有多名。非以名多而有多体。亦非无体。大慧。我亦如是。于此<a>娑婆世界</a>。有三阿僧祇百千名号。诸凡愚人虽闻虽说。而不知是如来异名。其中或有知如来者。知无师者。知导师者。知胜导者。知普导者。知是佛者。知牛王者。知梵王者。知毗纽者。知<a>自在</a>者。知是胜者。知迦毗罗者。知真实边者。知无尽者。知瑞相者。知如风者。知如火者。知如俱毗罗者。知如月者。知如日者。知如王者。知如仙者。知戌迦者。知因陀罗者。知明星者。知大力者。知如水者。知无灭者。知无生者。知性空者。知真如者。知是谛者。知实性者。知实际者。知法界者。知<a>涅槃</a>者。知<a>常住</a>者。知平等者。知无二者。知无相者。知寂灭者。知具相者。知因缘者。知<a>佛性</a>者。知教导者。知解脱者。知道路者。知一切智者。知最胜者。知意成身者。如是等满足三阿僧祇百千名号。不增不减。于此及余诸世界中。有能知我如水中月不入不出。但诸凡愚心没二边不能解了。然亦尊重承事供义。而不善解名字句义。执着言教昧于真实。谓无生无灭是无体性。不知是佛差别名号如因陀罗释揭罗等。以信言教昧于真实。于一切法如言取义。彼诸凡愚作如是言。义如言说义说无异。何以故。义无体故。是人不了言音自性。谓言即义无别义体。大慧。彼人愚痴。不知言说是生是灭义不生灭。大慧。一切言说堕于文字。义则不堕。离有离无故。无生无体故。大慧。如来不说堕文字法。文字有无不可得故。惟除不堕于文字者。大慧。若人<a>说法</a>堕文字者是虚诳说。何以故。诸法自性离文字故。是故大慧。我经中说。我与诸佛及诸菩萨。不说一字不答一字。所以者何。一切诸法离文字故非不随义而分别说。大慧。若不说者教法则断。教法断者则无声闻缘觉菩萨诸佛。若总无者谁说为谁。是故大慧。菩萨摩诃萨应不著文字随宜说法。我及诸佛皆随众生烦恼解欲。种种不同而为开演。令知诸法自心所见无外境界。舍二分别转心<a>意识</a>。非为成立圣自证处。大慧。菩萨摩诃萨应随于义莫依文字。依文字者堕于恶见。执着自宗而起言说。不能善了一切<a>法相</a>文辞章句。既自损坏亦坏于他。不能令人心得悟解。若能善知一切法相文辞句义悉皆通达。则能令自身受无相乐。亦能令他安住大乘。若能令他安住大乘。则得一切诸佛声闻缘觉及诸菩萨之所摄受。若得诸佛声闻缘觉及诸菩萨之所摄受。则能摄受一切众生。若能摄受一切众生。则能摄受一切<a>正法</a>。若能摄受一切正法则不断佛种。若不断佛种则得胜妙处。大慧。菩萨摩诃萨生胜妙处。欲令众生安住大乘。以十自在力现众色像。随其所宜说真实法。真实法者。无异无别不来不去。一切戏论悉皆息灭。是故大慧。善男子善女人。不应如言执着于义。何以故。真实之法离文字故。大慧。譬如有人以指指物。小儿观指不观于物。愚痴凡夫亦复如是。随言说指而生执着。乃至尽命终不能舍文字之指取第一义。大慧。譬如婴儿应食熟食。有人不解成熟方便。而食生者则发狂乱。不生不灭亦复如是。不方便修则为不善。是故宜应善修方便。莫随言说如观指端。大慧。实义者微妙寂静是涅槃因。言说者与<a>妄想</a>合<a>流转</a><a>生死</a>。大慧。实义者从多闻得。多闻者谓善于义非善言说。善义者不随一切外道恶见。身自不随亦令他不随。是则名曰于义多闻。欲求义者应当亲近。与此相违著文字者宜速舍离</p>
<p style="text-align: left">
	　　尔时大慧菩萨摩诃萨承佛威神。复白佛言。世尊。如来演说不生不灭非为奇特。何以故。一切外道亦说作者不生不灭。世尊亦说虚空涅槃及非数灭不生不灭。外道亦说作者因缘生于世间。世尊亦说无明爱业生诸世间。俱是因缘但名别耳。外物因缘亦复如是。是故佛说与外道说无有差别。外道说言。微尘胜妙自在生主等。如是九物不生不灭。世尊亦说一切诸法不生不灭。若有若无皆不可得。世尊。大种不坏。以其自相不生不灭。周流诸趣。不舍自性。世尊。分别虽稍变异。一切无非外道已说。是故<a>佛法</a>同于外道。若有不同愿佛为演。有何所以佛说为胜。若无别异外道即佛。以其亦说不生不灭故。世尊常说一世界中无有多佛。如向所说是则应有。佛言。大慧。我之所说不生不灭。不同外道不生不灭不生无常论。何以故。外道所说。有实性相不生不变。我不如是堕有无品。我所说法非有非无离生离灭。云何非无。如幻梦色种种见故。云何非有。色相自性非是有故。见不见故。取不取故。是故我说一切诸法非有非无。若觉惟是自心所见。住于自性分别不生。世间所作悉皆永息。分别者是凡愚事非贤圣耳。大慧。妄心分别不实境界。如乾闼婆城幻所作人。大慧。譬如小儿见乾闼婆城及以幻人商贾入出。迷心分别言有实事。凡愚所见生与不生有为无为悉亦如是。如幻人生如幻人灭。幻人其实不生不灭。诸法亦尔离于生灭。大慧凡夫虚妄起生灭见非诸<a>圣人</a>。言虚妄者。不<a>如法</a>性起颠倒见。颠倒见者。执法有性不见寂灭。不见寂灭故。不能远离虚妄分别。是故大慧。无相见胜。非是相见。相是生因。若无有相则无分别。不生不灭则是涅槃。大慧。言涅槃者。见如实处舍离分别心心所法。获于如来内证圣智。我说此是寂灭涅槃。尔时世尊重说颂言</p>
<p style="text-align: left">
	　　为除有生执　　成立无生义</p>
<p style="text-align: left">
	　　我说无因论　　非愚所能了</p>
<p style="text-align: left">
	　　一切法无生　　亦非是无法</p>
<p style="text-align: left">
	　　如干城幻梦　　虽有而无因</p>
<p style="text-align: left">
	　　空无生无性　　云何为我说</p>
<p style="text-align: left">
	　　离诸和合缘　　智慧不能见</p>
<p style="text-align: left">
	　　以是故我说　　空无生无性</p>
<p style="text-align: left">
	　　一一缘和合　　虽现而非有</p>
<p style="text-align: left">
	　　分析无和合　　非如外道见</p>
<p style="text-align: left">
	　　如梦及垂发　　野马与干城</p>
<p style="text-align: left">
	　　无因而妄现　　世事皆如是</p>
<p style="text-align: left">
	　　折伏有因论　　申述无生旨</p>
<p style="text-align: left">
	　　无生义若存　　<a>法眼</a>恒不灭</p>
<p style="text-align: left">
	　　我说无因论　　外道咸惊怖</p>
<p style="text-align: left">
	　　云何何所因　　复以何故生</p>
<p style="text-align: left">
	　　于何处和合　　而作无因论</p>
<p style="text-align: left">
	　　观察有为法　　非因非无因</p>
<p style="text-align: left">
	　　彼生灭论者　　所见从是灭</p>
<p style="text-align: left">
	　　为无故不生　　为待于众缘</p>
<p style="text-align: left">
	　　为有名无义　　愿为我宣说</p>
<p style="text-align: left">
	　　非无法不生　　亦非以待缘</p>
<p style="text-align: left">
	　　非有物而名　　亦非名无义</p>
<p style="text-align: left">
	　　一切诸外道　　声闻及缘觉</p>
<p style="text-align: left">
	　　十住非所行　　此是无生相</p>
<p style="text-align: left">
	　　远离诸因缘　　无有能作者</p>
<p style="text-align: left">
	　　惟心所建立　　我说是无生</p>
<p style="text-align: left">
	　　诸法非因生　　非无亦非有</p>
<p style="text-align: left">
	　　能所分别离　　我说是无生</p>
<p style="text-align: left">
	　　惟心无所见　　亦离于二性</p>
<p style="text-align: left">
	　　如是转所依　　我说是无生</p>
<p style="text-align: left">
	　　外物有非有　　其心无所取</p>
<p style="text-align: left">
	　　一切见咸断　　此是无生相</p>
<p style="text-align: left">
	　　空无性等句　　其义皆如是</p>
<p style="text-align: left">
	　　非以空故空　　无生故说空</p>
<p style="text-align: left">
	　　因缘共集会　　是故有生灭</p>
<p style="text-align: left">
	　　分散于因缘　　生灭则无有</p>
<p style="text-align: left">
	　　若离诸因缘　　则更无有法</p>
<p style="text-align: left">
	　　一性及异性　　凡愚所分别</p>
<p style="text-align: left">
	　　有无不生法　　俱非亦复然</p>
<p style="text-align: left">
	　　惟除众缘会　　于中见起灭</p>
<p style="text-align: left">
	　　随俗假言说　　因缘递钩琐</p>
<p style="text-align: left">
	　　若离因缘琐　　生义不可得</p>
<p style="text-align: left">
	　　我说惟钩琐　　生无故不生</p>
<p style="text-align: left">
	　　离诸外道过　　非凡愚所了</p>
<p style="text-align: left">
	　　若离缘钩琐　　别有生法者</p>
<p style="text-align: left">
	　　是则无因论　　破坏钩琐义</p>
<p style="text-align: left">
	　　如灯能照物　　钩琐现若然</p>
<p style="text-align: left">
	　　此则离钩琐　　别有于诸法</p>
<p style="text-align: left">
	　　无生则无性　　体相如虚空</p>
<p style="text-align: left">
	　　离钩琐求法　　愚夫所分别</p>
<p style="text-align: left">
	　　复有余无生　　众圣所得法</p>
<p style="text-align: left">
	　　彼生无生者　　是则无生忍</p>
<p style="text-align: left">
	　　一切诸世间　　无非是钩琐</p>
<p style="text-align: left">
	　　若能如是解　　此人心得定</p>
<p style="text-align: left">
	　　无明与爱业　　是则内钩琐</p>
<p style="text-align: left">
	　　种子泥轮等　　如为名为外</p>
<p style="text-align: left">
	　　若言有他法　　而从因缘生</p>
<p style="text-align: left">
	　　离于钩琐义　　此则非教理</p>
<p style="text-align: left">
	　　生法若非有　　彼为谁因缘</p>
<p style="text-align: left">
	　　展转而相生　　此是因缘义</p>
<p style="text-align: left">
	　　坚湿暖动等　　凡愚所分别</p>
<p style="text-align: left">
	　　但缘无有法　　故说无自性</p>
<p style="text-align: left">
	　　如医疗众病　　其论无差别</p>
<p style="text-align: left">
	　　以病不同故　　方药种种殊</p>
<p style="text-align: left">
	　　我为诸众生　　灭除烦恼病</p>
<p style="text-align: left">
	　　知其根胜劣　　演说诸法门</p>
<p style="text-align: left">
	　　非烦恼根异　　而有种种法</p>
<p style="text-align: left">
	　　惟有一大乘　　清凉八支道</p>
<p style="text-align: left">
	　　尔时大慧菩萨摩诃萨复白佛言。世尊。一切外道妄说无常。世尊亦言诸行无常是生灭法。未知此说是邪是正。所言无常复有几种。佛言。大慧。外道说有七种无常。非是我法。何等为七。谓有说始起即舍是名无常。生已不生无常性故。有说形处变坏是名无常。有说色即无常。有说色之变异是名无常。一切诸法相续不断。能令变异自然归灭。犹如乳酪前后变异。虽不可见然在法中坏一切法。有说物无常。有说物无物无常。有说不生无常。遍住一切诸法之中。其中物无物无常者。谓能造所造其相灭坏。大种自性本来无起。不生无常者。谓常与无常有无等法。如是一切皆无有起。乃至分析至于微尘亦无所见。以不起故说名无生。此是不生无常相。若不了此则堕外道生无常义。有物无常义有物无常者。谓于非常非无常处。自生分别。其义云何。彼立无常自不灭坏能坏诸法。若无无常坏一切法。法终不灭成于无有。如杖捶瓦石能坏于物而自不坏。此亦如是。大慧。现见无常与一切法。无有能作所作差别。云此是无常。此是所作无差别故。能作所作应俱是常。不见有因。能令诸法成于无故。大慧。诸法坏灭实亦有因。但非凡愚之所能了。大慧。异因不应生于异果。若能生者。一切异法应并相生。彼法此法能生所生应无有别。现见有别。云何异因生于异果。大慧。若无常性是有法者。应同所作自是无常。自无常故。所无常法皆应是常。大慧。若无常性住诸法中。应同诸法堕于三世。与过去色同时已灭。未来不生现在俱坏。一切外道计四大种体性不坏色者。即是大种差别大种造色。离异不异故。其自性亦不坏灭。大慧。三有之中能造所造。莫不皆是生住灭相。岂更别有无常之性。能生于物而不灭耶。始造即舍无常者。非大种互造大种。以各别故。非自相造。以无异故。非复共造。以乖离故。当知非是始造无常。形状坏无常者。此非能造及所造坏。但形状坏。其义云何。谓分柝色乃至微尘。但灭形状长短等见。不灭能造所造色体。此见堕在数论之中。色即是无常者。谓此即是形状无常非大种性。若大种性亦无常者则无世事。无世事者。当知则堕卢迦耶见以见一切法自相生惟有言说故。转变无常者。谓色体变非大种变。譬如以金作庄严具。严具有变而金无改。此亦如是。大慧。如是等种种外道。虚妄分别见无常性。彼作是说。火不能烧诸火自相。但各分散。若能烧者。能造所造则皆断灭。大慧。我说诸法非常无常。何以故。不取外法故。<a>三界</a><a>唯心</a>故。不说诸相故。大种性处种种差别不生不灭故。非能造所造故。能取所取二种体性一切皆从分别起故。如实而知二取性故。了达惟是自心现故。离外有无二种见故。离有无见则不分别能所造故。大慧。世间出世间及出世间上上诸法。惟是自心非常非无常。不能了达堕于外道二边恶见。大慧。一切外道不能解了此三种法。依自分别而起言说着无常性。大慧。此三种法所有语言分别境界。非诸凡愚之所能知。尔时世尊重说颂言</p>
<p style="text-align: left">
	　　始造即便舍　　形状有转变</p>
<p style="text-align: left">
	　　色物等无常　　外道妄分别</p>
<p style="text-align: left">
	　　诸法无坏灭　　诸大自性住</p>
<p style="text-align: left">
	　　外道种种见　　如是说无常</p>
<p style="text-align: left">
	　　彼诸外道众　　皆说不生灭</p>
<p style="text-align: left">
	　　诸大性自常　　谁是无常法</p>
<p style="text-align: left">
	　　能取及所取　　一切惟是心</p>
<p style="text-align: left">
	　　二种从心现　　无有我我所</p>
<p style="text-align: left">
	　　梵天等诸法　　我说惟是心</p>
<p style="text-align: left">
	　　若离于心者　　一切不可得</p>
<p style="text-align: left">
	　　大乘入楞伽经现证品第四</p>
<p style="text-align: left">
	　　尔时大慧菩萨摩诃萨复白佛言。世尊。愿为我说一切声闻缘觉入灭次第相续相。令我及诸菩萨摩诃萨。善知此已于灭尽三昧乐心无所惑。不堕二乘及诸外道错乱之中。佛言。谛听当为汝说</p>
<p style="text-align: left">
	　　大慧。菩萨摩诃萨至于六地。及声闻缘觉入于灭定。七地菩萨念念恒入。离一切法自性相故非诸二乘。二乘有作堕能所取。不得诸法无差别相。了善不善自相共相入于灭定。是故不能念念恒入。大慧。八地菩萨声闻缘觉。心意意识分别想灭。始从初地乃至六地。观察三界一切唯是心意意识自分别起。难我我所不见外法种种诸相。凡愚不知由无始来过恶薰习。于自心内变作能取所取之相而生执着。大慧。八地菩萨所得三昧。同诸声闻缘觉涅槃。以诸佛力所加持故。于三昧门不入涅槃。若不持者便不化度一切众生。不能满足如来之地。亦则断绝如来种性。是故诸佛为说如来不可思议诸大功德。令其究竟不入涅槃。声闻缘觉着三昧乐。是故于中生涅槃想。大慧。七地菩萨善能观察心意意识我我所执生法无我。若生若灭自相共相。四无碍辩善巧决定。于三昧门而得自在。渐入诸地具菩提分法。大慧。我恐诸菩萨不善了知自相共相。不知诸地相续次第。堕于外道诸恶见中故如是说。大慧。彼实无有若生若灭。诸地次第三界往来。一切皆是自心所见。而诸凡愚不能了知。以不知故我及诸佛为如是说。大慧。声闻缘觉至于菩萨第八地中。为三昧乐之所昏醉。未能善了惟心所见。自共相习缠覆其心。着二无我生涅槃觉。非寂灭慧。大慧。诸菩萨摩诃萨见于寂灭三昧乐门。即便忆念本愿大悲。具足修行十无尽句。是故不即入于涅槃。以入涅槃不生果故。离能所取故。了达惟心故。于一切法无分别故。不堕心意及以意识外法性相执着中故。然非不起佛法正因。随智慧行如是起故。得于如来自证地故。大慧。如人梦中方便度河未度便觉。觉已思惟向之所见。为是真实为是虚妄。复自念言非实非妄。如是但是见闻觉知。曾所更事分别习气。离有无念意识梦中之所现耳。大慧。菩萨摩诃萨亦复如是。始从初地。而至七地。乃至增进入于第八得无分别。见一切法如幻梦等离能所取。见心心所广大力用。勤修佛法未证令证。离心意意识妄分别想获无生忍。此是菩萨所得涅槃非灭坏也。大慧。第一义中无有次第亦无相续。远离一切境界分别。此则名为寂灭之法。尔时世尊重说颂言</p>
<p style="text-align: left">
	　　诸住及佛地　　惟心无影像</p>
<p style="text-align: left">
	　　此是去来今　　诸佛之所说</p>
<p style="text-align: left">
	　　七地是有心　　八地无影像</p>
<p style="text-align: left">
	　　此二地名住　　余则我所得</p>
<p style="text-align: left">
	　　自证及清净　　此则是我地</p>
<p style="text-align: left">
	　　摩醯最胜处　　色究竟庄严</p>
<p style="text-align: left">
	　　譬如大火聚　　光焰炽然发</p>
<p style="text-align: left">
	　　化现于三有　　悦意而清凉</p>
<p style="text-align: left">
	　　或有现变化　　或有先时化</p>
<p style="text-align: left">
	　　于彼说诸乘　　皆是如来地</p>
<p style="text-align: left">
	　　十地则为初　　初则为八地</p>
<p style="text-align: left">
	　　第九则为七　　第七复为八</p>
<p style="text-align: left">
	　　第二为第三　　第四为第五</p>
<p style="text-align: left">
	　　第三为第六　　无相有何次</p>
<p style="text-align: left">
	　　大乘入楞伽经如来常无常品第五</p>
<p style="text-align: left">
	　　尔时大慧菩萨摩诃萨复白佛言。世尊。如来应正等觉。为常为无常。佛言。大慧。如来应正等觉。非常非无常。何以故。俱有过故。云何有过。大慧。若如来常者。有能作过。一切外道说能作常若无常者。有所作过。同于诸蕴为相所相。毕竟断灭而成无有。然佛如来实非断灭。大慧。一切所作如瓶衣等。皆是无常。是则如来有无常过。所修福智悉空无益。又诸作法应是如来。无异因故。是故如来非常非无常。复次大慧如来非常。若是常者。应如虚空不待因成。大慧。譬如虚空非常非无常何以故。离常无常若一若异俱不俱等诸过失故复次大慧。如来非常。若是常者。则是不生。同于兔马鱼蛇等角</p>
<p style="text-align: left">
	　　复次大慧。以别义故亦得言常。何以故。谓以现智证常法故。证智是常如来亦常。大慧。诸佛如来所证法性法住法位。如来出世若不出世常住不易。在于一切二乘外道所得法中。非是空无。然非凡愚之所能知。大慧。夫如来者。以清净慧内证法性而得其名。非以心意意识蕴界处法妄习得名。一切三界皆从虚妄分别而生。如来不从妄分别生。大慧。若有于二有常无常。如来无二。证一切法无生相故。是故非常亦非无常。大慧。乃至少有言说分别生。即有常无常过。是故应除二分别觉勿令少在。尔时世尊重说颂言</p>
<p style="text-align: left">
	　　远离常无常　　而现常无常</p>
<p style="text-align: left">
	　　如是恒观佛　　不生于恶见</p>
<p style="text-align: left">
	　　若常无常者　　所集皆无益</p>
<p style="text-align: left">
	　　为除分别觉　　不说常无常</p>
<p style="text-align: left">
	　　乃至有所立　　一切皆错乱</p>
<p style="text-align: left">
	　　若见惟自心　　是则无违诤</p>
<p style="text-align: left">
	　　大乘入楞伽经<a>刹那</a>品第六</p>
<p style="text-align: left">
	　　尔时大慧菩萨摩诃萨复白佛言。世尊。惟愿为我说蕴界处生灭之相。若无有我谁生谁灭。而诸凡夫依于生灭。不求尽苦不证涅槃。佛言。大慧。谛听谛听当为汝说。大慧。如来藏是善不善因。能遍兴造一切趣生。譬如伎儿变现诸趣离我我所。以不觉故三缘和合而有果生。外道不知执为作者。无始虚伪恶习所熏。名为藏识。生于七识无明住地。譬如大海而有波浪。其体相续恒注不断。本性清净离无常过离于我论。其余七识意意识等念念生灭。妄想为因境相为缘和合而生。不了色等自心所现。计著名相起苦乐受。名相缠缚。既从贪生复生于贪。若因及所缘。诸取根灭不相续生。自慧分别苦乐受者。或得灭定。或得四禅。或复善入诸谛解脱。便妄生于得解脱想。而实未舍未转如来藏中藏识之名若无藏识七识则灭。何以故。因彼及所缘而得生故。然非一切外道二乘诸修<a>行者</a>所知境界。以彼惟了人无我性。于蕴界处取于自相及共相故。若见如来藏五法自性诸法无我。随地次第而渐转灭。不为外道恶见所动。住不动地得于十种三昧乐门。为三昧力诸佛所持观察不思议佛法及本愿力。不住实际及三昧乐获自证智。不与二乘诸外道共。得十圣种性道及意生智身离于诸行。是故大慧。菩萨摩诃萨欲得胜法。应净如来藏藏识之名。大慧。若无如来藏名藏识者则无生灭。然诸凡夫及以圣人悉有生灭。是故一切诸修行者虽见内境界住现法乐。而不舍于勇猛精进。大慧。此如来藏藏识本性清净。客尘所染而为不净。一切二乘及诸外道。臆度起见不能现证。如来于此分明现见。如观掌中庵摩勒果。大慧。我为胜鬘夫人及余深妙净智菩萨。说如来藏名藏识与七识俱起。令诸声闻见法无我。大慧。为胜鬘夫人说佛境界。非是外道二乘境界。大慧。此如来藏藏识是佛境界。与汝等比净智菩萨随顺义者所行之处。非是一切执著文字外道二乘之所行处。是故汝及诸菩萨摩诃萨。于如来藏藏识。当勤观察。莫但闻已便生足想。尔时世尊重说颂言</p>
<p style="text-align: left">
	　　甚深如来藏　　而与七识俱</p>
<p style="text-align: left">
	　　执着二种生　　了知则远离</p>
<p style="text-align: left">
	　　无始习所熏　　如像现于心</p>
<p style="text-align: left">
	　　若能如实观　　境相悉无有</p>
<p style="text-align: left">
	　　如愚见指月　　观指不观月</p>
<p style="text-align: left">
	　　计著文字者　　不见我真实</p>
<p style="text-align: left">
	　　心如工伎儿　　意如和伎者</p>
<p style="text-align: left">
	　　五识为伴侣　　妄想观伎众</p>
<p style="text-align: left">
	　　尔时大慧菩萨摩诃萨复白佛言。世尊。愿为我说五法自性诸识无我差别之相。我及诸菩萨摩诃萨。善知此已渐修诸地具诸佛法。至于如来自证之位。佛言。谛听当为汝说。大慧。五法自性诸识无我。所谓名相分别正智如如。若修行者观察此法。入于如来自证境界。远离常断有无等见。得现法乐甚深三昧。大慧。凡愚不了五法自性诸识无我。于心所现见有外物而起分别。非诸圣人。大慧白言。云何不了而起分别。佛言。大慧。凡愚不知名是假立。心随流动见种种相。计我我所染着于色。覆障圣智起贪嗔痴。造作诸业如蚕作茧。妄想自缠堕于诸趣生死大海。如汲水轮循环不绝。不知诸法如幻如焰如水中月自心所见妄分别起离能所取及生住灭。谓从自在时节微尘胜性而生随名相流。大慧。此中相者。谓眼识所见名之为色。耳鼻舌身意识得者。名之为声香味触法。如是等我说为相。分别者。施设众名显示诸相。谓以象马车步男女等名而显其相。此事如是决定不异。是名分别。正智者。谓观其相互为其客。识心不起不断不常。不随外道二乘之地。是名正智。大慧。菩萨摩诃萨以其正智观察名相。非有非无远离损益二边恶见。名相及识本来不起。我说此法名为如如。大慧。菩萨摩诃萨住如如已得无照现境。升<a>欢喜</a>地离外道恶趣。入出世法法相淳熟。知一切法犹如幻等证自圣智所行之法。离臆度见。如是次第乃至法云。至法云已三昧诸力自在<a>神通</a>。开敷满足成于如来。成如来已为众生故。如水中月普现其身。随其欲乐。而为说法。其身清净离心意识。被弘誓甲。具足成满十无尽愿。是名菩萨摩诃萨入于如如之所获得</p>
<p style="text-align: left">
	　　尔时大慧菩萨摩诃萨复白佛言。世尊。为三性入五法中。为各有自相。佛言。大慧。三性<a>八识</a>及二无我悉入五法。其中名及相是妄计性。以依彼分别心心所法俱时而起。如日与光是缘起性。正智如如不可坏故。是圆成性。大慧。于自心所现生执着时。有八种分别起。此差别相皆是不实。惟妄计性。若能舍离二种<a>我执</a>。二无我智即得生长。大慧。声闻缘觉菩萨如来。自证圣智诸地位次。一切佛法悉皆摄入此五法中。复次大慧。五法者。所谓相名分别如如正智。此中相者。谓所见色等形状各别。是名为相。依彼诸相立瓶等名。此如是此不异。是名为名。施设众名显示诸相心心所法。是名分别。彼名彼相毕竟无有。但是妄心展转分别。如是观察乃至觉灭。是名如如大慧。真实决定究竟根本自性可得。是如如相。我及诸佛随顺证入。如其实相开示演说。若能于此随顺悟解。离断离常不生分别入自证处。出于外道二乘境界。是名正智。大慧。此五种法三性八识及二无我。一切佛法普皆摄尽大慧。于此法中汝应以自智善巧通达。亦劝他人令其通达。通达此已心则决定不随他转。尔时世尊重说颂言</p>
<p style="text-align: left">
	　　五法三自性　　及与八种识</p>
<p style="text-align: left">
	　　二种无我法　　普摄于大乘</p>
<p style="text-align: left">
	　　名相及分别　　二种自性摄</p>
<p style="text-align: left">
	　　正智与如如　　是则圆成相</p>
<p style="text-align: left">
	　　尔时大慧菩萨摩诃萨复白佛言。世尊。如经中说。过去未来现在诸佛如恒河沙。此当云何。为如言而受。为别有义</p>
<p style="text-align: left">
	　　佛告大慧。勿如言受大慧。三世诸佛非如恒沙。何以故。如来最胜超诸世间。无与等者非喻所及。唯以少分为其喻耳。我以凡愚诸外道等心恒执着常与无常。恶见增长生死轮回。令其厌离发胜悕望。言佛易成易可逢值。若言难遇如优昙华。彼便退怯不勤精进。是故我说如恒河沙。我复有时观受化者。说佛难值如优昙华。大慧。优昙钵华无有曾见现见当见。如来则有已见当见。大慧。如是譬喻非说自法。自法者内证圣智所行境界。世间无等过诸譬喻。一切凡愚不能信受。大慧。真实如来超心意意识所见之相。不可于中而立譬喻。然亦有时而为建立言。恒河沙等无有相违。大慧。譬如恒沙龟鱼象马之所贱踏。不生分别恒净无垢。如来圣智如彼恒河。力通自在以为其沙。外道龟鱼竞来扰乱。而佛不起一念分别。何以故。如来本愿以三昧乐普安众生。如恒河沙无有爱憎无分别故。大慧。譬如恒沙。是地自性劫尽烧时烧一切地。而彼地大不舍本性。恒与火大俱时生故诸凡愚人谓地被烧。而实不烧。火所因故。如来法身亦复如是。如恒河沙终不坏灭。大慧。譬如恒沙无有限量。如来光明亦复如是。为欲成就无量众生。普照一切诸佛大会。大慧。譬如恒沙住沙自性不更改变而作余物。如来亦尔。于世间中不生不灭。诸有生因悉已断故大慧。譬如恒沙取不知减投不见增。诸佛亦尔。以方便智成熟众生无减无增。何以故。如来法身无有身故。大慧。以有身故而有灭坏。法身无身故无灭坏。大慧。譬如恒沙虽苦压治欲求苏油终不可得。如来亦尔。虽为众生众苦所压。乃至蠢动未尽涅槃。欲令舍离于法界中。深心愿乐亦不可得。何以故。具足成就大悲心故。大慧。譬如恒沙随水而流非无水也。如来亦尔。所有说法莫不随顺涅槃之流。以是说言诸佛如来如恒河沙。大慧。如来说法不随于趣。趣是坏义。生死本际不可得知。既不可知云何说趣。大慧。趣义是断凡愚莫知。大慧菩萨复白佛言。若生死本际不可知者。云何众生在生死中而得解脱。佛言。大慧。无始虚伪过习因灭。了知外境自心所现。分别转依名为解脱。非灭坏也。是故不得言无边际。大慧。无边际者。但是分别异名。大慧。离分别心无别众生以智观察内外诸法。知与所知悉皆寂灭。大慧。一切诸法唯是自心分别所见。不了知故分别心起。了心则灭。尔时世尊重说颂言</p>
<p style="text-align: left">
	　　观察诸导师　　譬如恒河沙</p>
<p style="text-align: left">
	　　非坏亦非趣　　是人能见佛</p>
<p style="text-align: left">
	　　譬如恒河沙　　悉离一切过</p>
<p style="text-align: left">
	　　而恒随顺流　　佛体亦如是</p>
<p style="text-align: left">
	　　尔时大慧菩萨摩诃萨复白佛言。世尊。愿为我说一切诸法刹那坏相。何等诸法名有刹那。佛言。谛听当为汝说。大慧。一切法者。所谓善法不善法。有为法无为法。世间法出世间法。有漏法无漏法。有受法无受法。大慧。举要言之。五取蕴法以心意意识习气为因而得增长。凡愚于此而生分别谓善不善。圣人现证三昧乐住。是则名为善无漏法。复次大慧。善不善者。所谓八识。何等为八。谓如来藏名藏识。意及意识并五识身。大慧。彼五识身与意识俱。善不善相展转差别相续不断。无异体生生已即灭。不了于境自心所现。次第灭时别识生起。意识与彼五识共俱。取于种种差别形相。刹那不住。我说此等名刹那法。大慧。如来藏名藏识。所与意等诸习气俱。是刹那法。无漏习气非刹那法。此非凡愚刹那论者之所能知。彼不能知一切诸法有是刹那非刹那故。彼计无为。同诸法坏堕于断见。大慧五识身非流转。不受苦乐非涅槃因。如来藏受苦乐与因俱有生灭。四种习气之所迷覆。而诸凡愚分别熏心。不能了知起刹那见。大慧。如金金刚佛之<a>舍利</a>。是奇特性终不损坏。若得证法有刹那者。圣应非圣。而彼圣人未曾非圣。如金金刚虽经劫住称量不减。云何凡愚不解于我秘密之说。于一切法作刹那想。大慧菩萨复白佛言。世尊。常说<a>六波罗蜜</a>若得满足便成正觉。何等为六。云何满足</p>
<p style="text-align: left">
	　　佛言。大慧。波罗蜜者。差别有三。所谓世间出世间出世间上上。大慧。世间波罗蜜者。谓诸凡愚着我我所执取二边。求诸有身贪色等境。如是修行檀波罗蜜持戒忍辱精进<a>禅定</a>。成就神通生于梵世。大慧。出世间波罗蜜者。谓声闻缘觉执着涅槃希求自乐。如是修习诸波罗蜜。大慧。出世间上上波罗蜜者。谓菩萨摩诃萨于自心二法。了知惟是分别所现。不起妄想不生执着。不取色相。为欲利乐一切众生。而恒修行檀波罗蜜。于诸境界不起分别。是则修行尸波罗蜜。即于不起分别之时。忍知能取所取自性。是则名为羼提波罗蜜。初中后夜勤修匪懈。随顺实解。不生分别。是则名为毗梨耶波罗蜜。不生分别。不起外道涅槃之见。是则名为禅波罗蜜。以智观察心无分别不堕二边。转净所依而不坏灭。获于圣智内证境界。是则名为般若波罗蜜。尔时世尊重说颂曰</p>
<p style="text-align: left">
	　　愚分别有为　　空无常刹那</p>
<p style="text-align: left">
	　　分别刹那义　　如河灯种子</p>
<p style="text-align: left">
	　　一切法不生　　寂静无所作</p>
<p style="text-align: left">
	　　诸事性皆离　　是我刹那义</p>
<p style="text-align: left">
	　　生无间即灭　　不为凡愚说</p>
<p style="text-align: left">
	　　无间相续法　　诸趣分别起</p>
<p style="text-align: left">
	　　无明为其因　　心则从彼生</p>
<p style="text-align: left">
	　　未能了色来　　中间何所住</p>
<p style="text-align: left">
	　　无间相续灭　　而有别心起</p>
<p style="text-align: left">
	　　不住于色时　　何所缘而生</p>
<p style="text-align: left">
	　　若缘彼而起　　其因则虚妄</p>
<p style="text-align: left">
	　　因妄体不成　　云何刹那灭</p>
<p style="text-align: left">
	　　修行者正受　　金刚<a>佛舍利</a></p>
<p style="text-align: left">
	　　及以光音宫　　世间不坏事</p>
<p style="text-align: left">
	　　如来<a>圆满</a>智　　及<a>比丘</a>证得</p>
<p style="text-align: left">
	　　诸法性常住　　云何见刹那</p>
<p style="text-align: left">
	　　干城幻等色　　何故非刹那</p>
<p style="text-align: left">
	　　大种无实性　　云何说能造</p>
				</div></div><hr><script charset='utf-8' src='../../js/footer.js'></script></body></html>