<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大乘入楞伽经 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘入楞伽经 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大乘入<a>楞伽经</a> 第六卷</strong></p>
<p style="text-align: left">
	　　大周于阗国<a>三藏</a>法师实叉难陀奉　敕译</p>
<p style="text-align: left">
	　　变化品第七</p>
<p style="text-align: left">
	　　尔时大慧<a>菩萨</a>摩诃萨复白佛言。<a>世尊</a>。如来何故授阿<a>罗汉</a>阿耨多罗三藐三菩提记。何故复说无般<a>涅槃</a>法众生得成佛道。又何故说从初得佛至般涅槃于其中间不说一字。又言如来常在于定无觉无观。又言佛事皆是化作。又言诸识<a>刹那</a>变坏。又言金刚神常随卫护。又言前际不可知而说有般涅槃。又现有魔及以魔业。又有余报。谓旃遮<a>婆罗门</a>女。孙陀利外道女。及空钵而还等事。世尊既有如是业障。云何得成一切种智。既已成于一切种智。云何不离如是诸过。佛言。谛听当为汝说。大慧。我为无余涅槃界故。密劝令彼修菩萨行。此界他土有诸菩萨。心乐求于声闻涅槃。令舍是心进修大行。故作是说。又变化佛与化声闻而授记别。非法性佛。大慧。授声闻记是秘密说。大慧。佛与二乘无差别者。据断惑障<a>解脱</a>一味。非谓智障。智障要见法<a>无我</a>性乃清净故。烦恼障者。见人无我<a>意识</a>舍离。是时初断藏识习灭。法障解脱方得永净。大慧。我依本住法作是密语。非异前佛后更有说先具如是诸文字故。大慧。如来正知无有<a>妄念</a>。不待思虑然后<a>说法</a>。如来久已断四种习。离二种死除二种障。大慧。意及意识眼识等七。习气为因是刹那性。离无漏善非<a>流转</a>法。大慧。如来藏者。<a>生死</a>流转及是涅槃苦乐之因。凡愚不知妄着于空。大慧。变化如来。金刚力士常随卫护。非真实佛。真实如来离诸限量。二乘外道所不能知。住现法乐成就智忍。不假金刚力士所护。一切化佛不从业生。非即是佛亦非非佛。譬如陶师众事和合而有所作。化佛亦尔。众相具足而演说法。然不能说自证圣智所行之境</p>
<p style="text-align: left">
	　　复次大慧。诸凡愚人见六识灭起于断见。不了藏识起于常见。大慧。自心分别是其本际故不可得。离此分别即得解脱。四种习断离一切过。尔时世尊重说颂言</p>
<p style="text-align: left">
	　　三乘及非乘　　无有佛涅槃</p>
<p style="text-align: left">
	　　悉授如来记　　说离众过恶</p>
<p style="text-align: left">
	　　成就究竟智　　及无余涅槃</p>
<p style="text-align: left">
	　　诱进怯劣人　　依此密意说</p>
<p style="text-align: left">
	　　诸佛所得智　　演说如是道</p>
<p style="text-align: left">
	　　惟此更非余　　故彼无涅槃</p>
<p style="text-align: left">
	　　欲色有诸见　　如是四种习</p>
<p style="text-align: left">
	　　意识所从生　　藏意亦在中</p>
<p style="text-align: left">
	　　见意识眼等　　无常故说断</p>
<p style="text-align: left">
	　　迷意藏起常　　邪智谓涅槃</p>
<p style="text-align: left">
	　　大乘入楞伽经断食肉品第八</p>
<p style="text-align: left">
	　　尔时大慧菩萨摩诃萨复白佛言。世尊。愿为我说食不食肉功德过失。我及诸菩萨摩诃萨。知其义已为未来现在报习所熏食肉众生而演说之。令舍肉味求于法味。于一切众生起大慈心。更相亲爱如一子想。住菩萨地得阿耨多罗三藐三菩提。或二乘地暂时止息。究竟当成无上正觉。世尊。路迦耶等诸外道辈。起有无见执着断常。尚有遮禁不听食肉。何况如来应正等觉。大悲含育世所依怙。而许自他俱食肉耶。善哉世尊。具大慈悲哀愍<a>世间</a>。等观众生犹如一子。愿为解说食肉过恶不食功德。令我及与诸菩萨等。闻已奉行广为他说。尔时大慧菩萨重说颂言</p>
<p style="text-align: left">
	　　菩萨摩诃萨　　志求无上觉</p>
<p style="text-align: left">
	　　酒肉及与葱　　为食为不食</p>
<p style="text-align: left">
	　　愚夫贪嗜肉　　臭秽无名称</p>
<p style="text-align: left">
	　　与彼恶兽同　　云何而可食</p>
<p style="text-align: left">
	　　食者有何过　　不食有何德</p>
<p style="text-align: left">
	　　惟愿最胜尊　　为我具开演</p>
<p style="text-align: left">
	　　尔时佛告大慧菩萨摩诃萨言。大慧。谛听谛听善思念之。吾当为汝分别解说。大慧。一切诸肉有无量缘。菩萨于中当生悲愍不应啖食。我今为汝说其少分。大慧。一切众生从无始来。在生死中轮回不息。靡不曾作父母兄弟男女眷属乃至朋友亲爱侍使。易生而受鸟兽等身。云何于中取之而食。大慧。菩萨摩诃萨。观诸众生同于己身。念肉皆从有命中来。云何而食。大慧。诸罗刹等闻我此说尚应断肉。况乐法人。大慧。菩萨摩诃萨。在在生处观诸众生皆是亲属。乃至慈念如一子想。是故不应食一切肉。大慧。衢路市肆诸卖肉人。或将犬马人牛等肉。为求利故而贩鬻之。如是杂秽云何可食</p>
<p style="text-align: left">
	　　大慧。一切诸肉皆是精血污秽所成。求清净人云何取食。大慧。食肉之人众生见之悉皆惊怖。修慈心者云何食肉。大慧。譬如猎师及旃陀罗。捕鱼网鸟诸恶人等。狗见惊吠兽见奔走。空飞水住一切众生。若有见之咸作是念。此人气息犹如罗刹。今来至此必当杀我。为护命故悉皆走避。食肉之人亦复如是。是故菩萨为修慈行不应食肉。大慧。夫食肉者。身体臭秽恶名流布。贤圣善人不用亲狎。是故菩萨不应食肉。大慧。夫血肉者。众仙所弃群圣不食。是故菩萨不应食肉。大慧。菩萨为护众生<a>信心</a>。令于<a>佛法</a>不生讥谤。以慈愍故不应食肉。大慧。若我<a>弟子</a>食啖于肉。令诸世人悉怀讥谤。而作是言。云何<a>沙门</a>修净行人。弃舍天仙所食之味。犹如恶兽食肉满腹游行世间。令诸众生悉怀惊怖。坏清净行失沙门道。是故当知佛法之中无调伏行。菩萨慈愍为护众生。令不生于如是之心。不应食肉。大慧。如烧人肉其气臭秽。与烧余肉等无差别。云何于中有食不食。是故一切乐清净者不应食肉。大慧。诸善男女。冢间树下阿兰若处寂静<a>修行</a>。或住慈心或持咒术。或求解脱或趣大乘。以食肉故一切障碍不得成就。是故菩萨欲利自他不应食肉。大慧。夫食肉者。见其形色则已生于贪滋味心。菩萨慈念一切众生犹如己身。云何见之而作食想。是故菩萨不应食肉。大慧。夫食肉者诸天远离。口气常臭。睡梦不安觉已忧悚。夜叉恶鬼夺其精气。心多惊怖。食不知足。增长疾病易生疮癣。恒被诸虫之所唼食。不能于食深生厌离。大慧。我常说言。凡所食啖作子肉想。余食尚然。云何而听弟子食肉。大慧。肉非美好肉不清净。生诸<a>罪恶</a>败诸功德。诸仙<a>圣人</a>之所弃舍。云何而许弟子食耶。若言许食此人谤我。大慧。净美食者。应知则是<a>粳米</a>粟米大<a>小麦</a>豆苏油石蜜。如是等类此是过去。诸佛所许。我所称说。我种性中诸善男女。心怀净信久植善根。于身命财不生贪着。慈愍一切犹如己身。如是之人之所应食。非诸恶习虎狼性者。心所爱重</p>
<p style="text-align: left">
	　　大慧。过去有王名师子生。耽着肉味食种种肉。如是不已遂至食人。臣民不堪悉皆离叛。亡失国位受大苦恼。大慧。释提桓因处天王位。以于过去食肉余习。变身为鹰而逐于鸽。我时作王名曰尸毗。愍念其鸽自割身肉以代其命</p>
<p style="text-align: left">
	　　大慧。帝释余习尚恼众生。况余无惭常食肉者。当知食肉自恼恼他。是故菩萨不应食肉。大慧。昔有一王乘马游猎。马惊奔逸入于山险。既无归路又绝人居。有牝师子与同游处遂行丑行生诸子息。其最长者名曰班足。后得作王领七亿家。食肉余习非肉不食。初食禽兽后乃至人。所生男女悉是罗刹。转此身已。复生师子豺狼虎豹雕鹫等中。欲求人身终不可得。况出生死涅槃之道</p>
<p style="text-align: left">
	　　大慧。夫食肉者。有如是等无量过失。断而不食获大功德。凡愚不知如是损益。是故我今为汝开演。凡是肉者悉不应食。大慧。凡<a>杀生</a>者多为人食。人若不食亦无杀事。是故食肉与杀同罪。奇哉世间贪着肉味于人身肉尚取食之。况于鸟兽有不食者。以贪味故广设方便。罝罗网罟处处安施。水陆飞行皆被杀害。设自不食为贪价直而作是事</p>
<p style="text-align: left">
	　　大慧。世复有人心无慈愍专行惨暴犹如罗刹。若见众生其身充盛。便生肉想言此可食。大慧。世无有肉非是<a>自杀</a>亦非他杀。心不疑杀而可食者。以是义故我许声闻食如是肉。大慧。未来之世有愚痴人。于我法中而为<a>出家</a>。妄说毗尼坏乱<a>正法</a>。诽谤于我言听食肉亦自曾食。大慧。我若听许声闻食肉。我则非是住慈心者。修观<a>行者</a>。行头陀者。趣大乘者。云何而劝诸善男子及善女人。于诸众生生一子想断一切肉。大慧。我于诸处说遮十种许三种者。是渐禁断令其修学。今此经中自死他杀。凡是肉者一切悉断。大慧。我不曾许弟子食肉。亦不现许亦不当许。大慧。凡是肉食于出家人悉是不净</p>
<p style="text-align: left">
	　　大慧若有痴人。谤言如来听许食肉亦自食者。当知是人恶业所缠。必当永堕不<a>饶益</a>处。大慧。我之所有诸圣弟子尚不食于凡夫段食。况食血肉不净之食。大慧。声闻缘觉及诸菩萨尚惟法食。岂况如来。大慧。如来法身非杂食身。大慧。我已断除一切烦恼。我已浣涤一切习气。我已善择诸心智慧。大悲平等普观众生犹如一子。云何而许声闻弟子食于子肉。何况自食。作是说者无有是处。尔时世尊重说颂言</p>
<p style="text-align: left">
	　　悉曾为亲属　　众秽所成长</p>
<p style="text-align: left">
	　　恐怖诸含生　　是故不应食</p>
<p style="text-align: left">
	　　一切肉与葱　　[廿/韭]蒜及诸酒</p>
<p style="text-align: left">
	　　如是不净物　　修行者远离</p>
<p style="text-align: left">
	　　亦常离麻油　　及诸穿孔床</p>
<p style="text-align: left">
	　　以彼诸细虫　　于中大惊怖</p>
<p style="text-align: left">
	　　饮食生放逸　　放逸生邪觉</p>
<p style="text-align: left">
	　　从觉生于贪　　是故不应食</p>
<p style="text-align: left">
	　　邪觉生贪故　　心为贪所醉</p>
<p style="text-align: left">
	　　心醉长爱欲　　生死不解脱</p>
<p style="text-align: left">
	　　为利杀众生　　以财取诸肉</p>
<p style="text-align: left">
	　　二俱是恶业　　死堕叫唤狱</p>
<p style="text-align: left">
	　　不想不教求　　此三种名净</p>
<p style="text-align: left">
	　　世无如是肉　　食者我诃责</p>
<p style="text-align: left">
	　　更互相食啖　　死堕恶兽中</p>
<p style="text-align: left">
	　　臭秽而癫狂　　是故不应食</p>
<p style="text-align: left">
	　　猎师旃茶罗　　屠儿罗刹娑</p>
<p style="text-align: left">
	　　此等种中生　　斯皆食肉报</p>
<p style="text-align: left">
	　　食已无惭愧　　生生常癫狂</p>
<p style="text-align: left">
	　　诸佛及菩萨　　声闻所嫌恶</p>
<p style="text-align: left">
	　　象胁与大云　　涅槃央掘摩</p>
<p style="text-align: left">
	　　及此楞伽经　　我皆制断肉</p>
<p style="text-align: left">
	　　先说见闻疑　　已断一切肉</p>
<p style="text-align: left">
	　　以其恶习故　　愚者妄分别</p>
<p style="text-align: left">
	　　如贪障解脱　　肉等亦复然</p>
<p style="text-align: left">
	　　若有食之者　　不能入圣道</p>
<p style="text-align: left">
	　　未来世众生　　于肉愚痴说</p>
<p style="text-align: left">
	　　言此净无罪　　佛听我等食</p>
<p style="text-align: left">
	　　净食尚如药　　犹如子肉想</p>
<p style="text-align: left">
	　　是故修行者　　知量而行乞</p>
<p style="text-align: left">
	　　食肉背解脱　　及违圣表相</p>
<p style="text-align: left">
	　　令众生生怖　　是故不应食</p>
<p style="text-align: left">
	　　安住慈心者　　我说常厌离</p>
<p style="text-align: left">
	　　师子及虎狼　　应共同游止</p>
<p style="text-align: left">
	　　若于酒肉等　　一切皆不食</p>
<p style="text-align: left">
	　　必生贤圣中　　丰财具智慧</p>
<p style="text-align: left">
	　　大乘入楞伽经陀罗尼品第九</p>
<p style="text-align: left">
	　　尔时佛告大慧菩萨摩诃萨言。大慧。过去未来现在诸佛。为欲拥护持此经者。皆为演说楞伽经咒。我今亦说汝当受持。即说咒曰</p>
<p style="text-align: left">
	　　怛侄他(一)睹吒睹吒(都騃反下同二)杜吒杜吒(三)钵吒钵吒(四)葛吒葛吒(五)阿么隶阿么隶(六)毗么隶毗么隶(七)儞谜儞谜(八)呬谜呬谜(九)缚(扶可反)谜缚谜(十)葛隶葛隶(十一)揭啰葛隶(十二)阿吒末吒(十三)折吒咄吒(十四)耆若(攘舸反二合)吒萨普(二合)吒(十五)葛地(杂计反下同)剌地(十六)钵地(十七)呬谜呬谜(十八)第谜(十九)折隶折隶(二十)钵利钵利(二十一)畔第毗第(二十二)案制满制(二十三)[黑*主](胝户反下同)茶(去声下同)[口*(隶-木+士)](二十四)杜茶[口*(隶-木+士)](二十五)钵茶[口*(隶-木+士)](二十六)遏计遏计(二十七)末计末计(二十八)斫结斫结[口*(隶-木+士)](二合二十九)地(依字呼)谜地谜(三十)呬谜呬谜(三十一)[黑*主] [黑*主][黑*主][黑*主](三十二)楮(笞矩反)楮楮楮(三十三)杜杜杜(三十四)杜虎(二合)杜虎杜虎杜虎(三十五)莎婆诃(三十六)</p>
<p style="text-align: left">
	　　大慧。未来世中。若有善男子善女人。受持读诵为他解说此陀罗尼。当知此人。不为一切人与非人诸鬼神等之所得便。若复有人卒中于恶。为其诵念一百八遍。即时恶鬼疾走而去。大慧。我更为汝说陀罗尼。即说咒曰</p>
<p style="text-align: left">
	　　怛侄他(一)钵头摩第鞞(二)钵头迷(三)醯(去声下同)泥醯祢醯泥(四)隶主罗主隶(五)虎隶虎罗虎隶(六)庾隶庾隶(七)跛隶跛罗跛隶(八)嗔(上声呼)第膑第(九)畔逝末第(十)尼罗迦隶(十一)莎婆诃(十二)</p>
<p style="text-align: left">
	　　大慧。若有善男子善女人。受持读诵为他解说此陀罗尼。不为一切天龙夜叉人非人等诸恶鬼神之所得便。我为禁止诸罗刹故说此神咒。若持此咒则为受持入楞伽经一切文句悉已具足</p>
<p style="text-align: left">
	　　大乘入楞伽经偈颂品第十之初</p>
<p style="text-align: left">
	　　尔时世尊。欲重宣此修多罗中诸广义故。而说偈言</p>
<p style="text-align: left">
	　　诸法不坚固　　皆从分别生</p>
<p style="text-align: left">
	　　以分别即空　　所分别非有</p>
<p style="text-align: left">
	　　由虚妄分别　　是则有识生</p>
<p style="text-align: left">
	　　八九识种种　　如海众波浪</p>
<p style="text-align: left">
	　　习气常增长　　槃根坚固依</p>
<p style="text-align: left">
	　　心随境界流　　如铁于礠石</p>
<p style="text-align: left">
	　　众生所依性　　远离诸计度</p>
<p style="text-align: left">
	　　及离智所知　　转依得解脱</p>
<p style="text-align: left">
	　　得如幻三昧　　超过于十地</p>
<p style="text-align: left">
	　　观见心王时　　想识皆远离</p>
<p style="text-align: left">
	　　尔时心转依　　是则为<a>常住</a></p>
<p style="text-align: left">
	　　在于莲花宫　　幻境之所起</p>
<p style="text-align: left">
	　　既住彼宫已　　<a>自在</a>无功用</p>
<p style="text-align: left">
	　　利益诸众生　　如众色摩尼</p>
<p style="text-align: left">
	　　无有为无为　　惟除妄分别</p>
<p style="text-align: left">
	　　愚夫迷执取　　如石女梦子</p>
<p style="text-align: left">
	　　应知补伽罗　　蕴界诸缘等</p>
<p style="text-align: left">
	　　悉空无自性　　无生有非有</p>
<p style="text-align: left">
	　　我以方便说　　而实无有相</p>
<p style="text-align: left">
	　　愚夫妄执取　　能相及所相</p>
<p style="text-align: left">
	　　一切知非知　　一切非一切</p>
<p style="text-align: left">
	　　愚夫所分别　　佛无觉自他</p>
<p style="text-align: left">
	　　诸法如幻梦　　无生无自性</p>
<p style="text-align: left">
	　　以皆性空故　　无有不可得</p>
<p style="text-align: left">
	　　我惟说一性　　离于妄计度</p>
<p style="text-align: left">
	　　自性无有二　　众圣之所行</p>
<p style="text-align: left">
	　　如四大不调　　变吐见萤光</p>
<p style="text-align: left">
	　　所见皆非有　　世间亦如是</p>
<p style="text-align: left">
	　　犹如幻所现　　草木瓦砾等</p>
<p style="text-align: left">
	　　彼幻无所有　　诸法亦如是</p>
<p style="text-align: left">
	　　非取非所取　　非缚非所缚</p>
<p style="text-align: left">
	　　如幻如阳焰　　如梦亦如翳</p>
<p style="text-align: left">
	　　若欲见真实　　离诸分别取</p>
<p style="text-align: left">
	　　应修真实观　　见佛必无疑</p>
<p style="text-align: left">
	　　世间等于梦　　色资具亦尔</p>
<p style="text-align: left">
	　　若能如是见　　身为世所尊</p>
<p style="text-align: left">
	　　<a>三界</a>由心起　　迷惑妄所见</p>
<p style="text-align: left">
	　　离妄无世间　　知已转染依</p>
<p style="text-align: left">
	　　愚夫之所见　　妄谓有生灭</p>
<p style="text-align: left">
	　　智者如实观　　不生亦不灭</p>
<p style="text-align: left">
	　　常行无分别　　远离心心法</p>
<p style="text-align: left">
	　　住色究竟天　　离诸过失处</p>
<p style="text-align: left">
	　　于彼成正觉　　具力通自在</p>
<p style="text-align: left">
	　　及诸胜三昧　　现化于此成</p>
<p style="text-align: left">
	　　<a>化身</a>无量亿　　遍游一切处</p>
<p style="text-align: left">
	　　令愚夫得闻　　如响难思法</p>
<p style="text-align: left">
	　　远离初中后　　亦离于有无</p>
<p style="text-align: left">
	　　非多而现多　　不动而普遍</p>
<p style="text-align: left">
	　　说众生身中　　所覆之性质</p>
<p style="text-align: left">
	　　迷惑令幻有　　非幻为迷惑</p>
<p style="text-align: left">
	　　由心迷惑故　　一切皆悉有</p>
<p style="text-align: left">
	　　以此相系缚　　藏识起世间</p>
<p style="text-align: left">
	　　如是诸世间　　惟有假施设</p>
<p style="text-align: left">
	　　诸见如暴流　　行于人法中</p>
<p style="text-align: left">
	　　若能如是知　　是则转所依</p>
<p style="text-align: left">
	　　乃为我真子　　成就随顺法</p>
<p style="text-align: left">
	　　愚夫所分别　　坚湿暖动法</p>
<p style="text-align: left">
	　　假名无有实　　亦无相所相</p>
<p style="text-align: left">
	　　身形及诸根　　皆以八物成</p>
<p style="text-align: left">
	　　凡愚妄计色　　迷惑身笼槛</p>
<p style="text-align: left">
	　　凡愚妄分别　　因缘和合生</p>
<p style="text-align: left">
	　　不了真实相　　流转于三有</p>
<p style="text-align: left">
	　　识中诸种子　　能现心境界</p>
<p style="text-align: left">
	　　愚夫起分别　　妄计于二取</p>
<p style="text-align: left">
	　　无明爱及业　　诸心依彼生</p>
<p style="text-align: left">
	　　以是我了知　　为依他起性</p>
<p style="text-align: left">
	　　妄分别有物　　迷惑心所行</p>
<p style="text-align: left">
	　　此分别都无　　迷妄计为有</p>
<p style="text-align: left">
	　　心为诸缘缚　　生起于众生</p>
<p style="text-align: left">
	　　诸缘若远离　　我说无所见</p>
<p style="text-align: left">
	　　已离于众缘　　自相所分别</p>
<p style="text-align: left">
	　　身中不复起　　我为无所行</p>
<p style="text-align: left">
	　　众生心所起　　能取及所取</p>
<p style="text-align: left">
	　　所见皆无相　　愚夫妄分别</p>
<p style="text-align: left">
	　　显示阿赖耶　　<a>殊胜</a>之藏识</p>
<p style="text-align: left">
	　　离于能所取　　我说为真如</p>
<p style="text-align: left">
	　　蕴中无有人　　无我无众生</p>
<p style="text-align: left">
	　　生唯是识生　　灭亦唯识灭</p>
<p style="text-align: left">
	　　犹如画高下　　虽见无所有</p>
<p style="text-align: left">
	　　诸法亦如是　　虽见而非有</p>
<p style="text-align: left">
	　　如乾闼婆城　　亦如热时炎</p>
<p style="text-align: left">
	　　所见恒如是　　智观不可得</p>
<p style="text-align: left">
	　　因缘及譬喻　　以此而立宗</p>
<p style="text-align: left">
	　　干城梦火轮　　阳焰日月光</p>
<p style="text-align: left">
	　　火焰毛等喻　　以此显无生</p>
<p style="text-align: left">
	　　世分别皆空　　迷惑如幻梦</p>
<p style="text-align: left">
	　　见诸有不生　　三界无所依</p>
<p style="text-align: left">
	　　内外亦如是　　成就无生忍</p>
<p style="text-align: left">
	　　得如幻三昧　　及以意生身</p>
<p style="text-align: left">
	　　种种诸<a>神通</a>　　诸力及自在</p>
<p style="text-align: left">
	　　诸法本无生　　空无有自性</p>
<p style="text-align: left">
	　　迷惑诸因缘　　而谓有生灭</p>
<p style="text-align: left">
	　　愚夫妄分别　　以心而现心</p>
<p style="text-align: left">
	　　及现于外色　　而实无所有</p>
<p style="text-align: left">
	　　如<a>定力</a>观见　　佛像与骨锁</p>
<p style="text-align: left">
	　　及分析大种　　假施设世间</p>
<p style="text-align: left">
	　　身资及所住　　此三为所取</p>
<p style="text-align: left">
	　　意取及分别　　此三为能取</p>
<p style="text-align: left">
	　　迷惑妄计着　　以能所分别</p>
<p style="text-align: left">
	　　但随文字境　　而不见真实</p>
<p style="text-align: left">
	　　行者以慧观　　诸法无自性</p>
<p style="text-align: left">
	　　是时住无相　　一切皆休息</p>
<p style="text-align: left">
	　　如以墨涂鸡　　无智者妄取</p>
<p style="text-align: left">
	　　实无有三乘　　愚夫不能见</p>
<p style="text-align: left">
	　　若见诸声闻　　及以辟支佛</p>
<p style="text-align: left">
	　　皆大悲菩萨　　变化之所现</p>
<p style="text-align: left">
	　　三界唯是心　　分别二自性</p>
<p style="text-align: left">
	　　转依离人法　　是则为真如</p>
<p style="text-align: left">
	　　日月灯光焰　　大种及摩尼</p>
<p style="text-align: left">
	　　无分别作用　　诸佛亦如是</p>
<p style="text-align: left">
	　　诸法如毛轮　　远离生住灭</p>
<p style="text-align: left">
	　　亦离常无常　　染净亦如是</p>
<p style="text-align: left">
	　　如着陀都药　　见地作金色</p>
<p style="text-align: left">
	　　而实彼地中　　本无有金相</p>
<p style="text-align: left">
	　　愚夫亦如是　　无始迷乱心</p>
<p style="text-align: left">
	　　妄取诸有实　　如幻如阳焰</p>
<p style="text-align: left">
	　　应观一种子　　与非种同印</p>
<p style="text-align: left">
	　　一种一切种　　是名心种种</p>
<p style="text-align: left">
	　　种种子为一　　转依为非种</p>
<p style="text-align: left">
	　　平等同法印　　悉皆无分别</p>
<p style="text-align: left">
	　　种种诸种子　　能感诸趣生</p>
<p style="text-align: left">
	　　种种众杂苦　　名一切种子</p>
<p style="text-align: left">
	　　观诸法自性　　迷惑不待遣</p>
<p style="text-align: left">
	　　物性本无生　　了知即解脱</p>
<p style="text-align: left">
	　　定者观世间　　众色由心起</p>
<p style="text-align: left">
	　　无始心迷惑　　实无色<a>无心</a></p>
<p style="text-align: left">
	　　如幻与干城　　毛轮及阳焰</p>
<p style="text-align: left">
	　　非有而现有　　诸法亦如是</p>
<p style="text-align: left">
	　　一切法不生　　唯迷惑所见</p>
<p style="text-align: left">
	　　以从迷妄生　　愚妄计着二</p>
<p style="text-align: left">
	　　由种种习气　　生诸波浪心</p>
<p style="text-align: left">
	　　若彼习断时　　心浪不复起</p>
<p style="text-align: left">
	　　心缘诸境起　　如画依于壁</p>
<p style="text-align: left">
	　　不尔<a>虚空</a>中　　何不起于画</p>
<p style="text-align: left">
	　　若缘少分相　　令心得生者</p>
<p style="text-align: left">
	　　心既从缘起　　<a>唯心</a>义不成</p>
<p style="text-align: left">
	　　心性本清净　　犹若净虚空</p>
<p style="text-align: left">
	　　令心还取心　　由习非异因</p>
<p style="text-align: left">
	　　执着自心现　　令心而得起</p>
<p style="text-align: left">
	　　所见实非外　　是故说唯心</p>
<p style="text-align: left">
	　　藏识说名心　　思量以为意</p>
<p style="text-align: left">
	　　能了诸境界　　是则名为识</p>
<p style="text-align: left">
	　　心常为无记　　意具二种行</p>
<p style="text-align: left">
	　　现在识通具　　善与不善等</p>
<p style="text-align: left">
	　　证乃无定时　　超地及诸刹</p>
<p style="text-align: left">
	　　亦越于心量　　而住无相果</p>
<p style="text-align: left">
	　　所见有与无　　及以种种相</p>
<p style="text-align: left">
	　　皆是诸愚夫　　颠倒所执着</p>
<p style="text-align: left">
	　　智若离分别　　物有则相违</p>
<p style="text-align: left">
	　　由心故无色　　是故无分别</p>
<p style="text-align: left">
	　　诸根犹如幻　　境界悉如梦</p>
<p style="text-align: left">
	　　能作及所作　　一切皆非有</p>
<p style="text-align: left">
	　　世谛一切有　　第一义则无</p>
<p style="text-align: left">
	　　诸法无性性　　说为第一义</p>
<p style="text-align: left">
	　　于无自性中　　因诸言说故</p>
<p style="text-align: left">
	　　而有物起者　　是名为俗谛</p>
<p style="text-align: left">
	　　若无有言说　　所起物亦无</p>
<p style="text-align: left">
	　　世谛中无有　　有言无事者</p>
<p style="text-align: left">
	　　颠倒虚妄法　　而实不可得</p>
<p style="text-align: left">
	　　若倒是有者　　则无无自性</p>
<p style="text-align: left">
	　　以有无性故　　而彼颠倒法</p>
<p style="text-align: left">
	　　一切诸所有　　是皆不可得</p>
<p style="text-align: left">
	　　恶习熏于心　　所现种种相</p>
<p style="text-align: left">
	　　迷惑谓心外　　妄取诸色像</p>
<p style="text-align: left">
	　　分别无分别　　分别是可断</p>
<p style="text-align: left">
	　　无分别能见　　实性证真空</p>
<p style="text-align: left">
	　　无明熏于心　　所现诸众生</p>
<p style="text-align: left">
	　　如幻象马等　　及树叶为金</p>
<p style="text-align: left">
	　　犹如翳目者　　迷惑见毛轮</p>
<p style="text-align: left">
	　　愚夫亦如是　　妄取诸境界</p>
<p style="text-align: left">
	　　分别所分别　　及起分别者</p>
<p style="text-align: left">
	　　转所转转因　　因此六解脱</p>
<p style="text-align: left">
	　　由于妄计故　　无地无诸谛</p>
<p style="text-align: left">
	　　亦无诸刹土　　化佛及二乘</p>
<p style="text-align: left">
	　　心起一切法　　一切处及身</p>
<p style="text-align: left">
	　　心性实无相　　无智取种种</p>
<p style="text-align: left">
	　　分别迷惑相　　是名依他起</p>
<p style="text-align: left">
	　　相中所有名　　是则为妄计</p>
<p style="text-align: left">
	　　诸缘法和合　　分别于名相</p>
<p style="text-align: left">
	　　此等皆不生　　是则圆成实</p>
<p style="text-align: left">
	　　十方诸刹土　　众生菩萨中</p>
<p style="text-align: left">
	　　所有法报佛　　化身及变化</p>
<p style="text-align: left">
	　　皆从无量寿　　极乐界中出</p>
<p style="text-align: left">
	　　于方广经中　　应知密意说</p>
<p style="text-align: left">
	　　所有佛子说　　及诸导师说</p>
<p style="text-align: left">
	　　悉是化身说　　非是实报佛</p>
<p style="text-align: left">
	　　诸法无有生　　彼亦非非有</p>
<p style="text-align: left">
	　　如幻亦如梦　　如化如干城</p>
<p style="text-align: left">
	　　种种由心起　　种种由心脱</p>
<p style="text-align: left">
	　　心起更非余　　心灭亦如是</p>
<p style="text-align: left">
	　　以众生分别　　所现虚妄相</p>
<p style="text-align: left">
	　　惟心实无境　　离分别解脱</p>
<p style="text-align: left">
	　　由无始积集　　分别诸戏论</p>
<p style="text-align: left">
	　　恶习之所熏　　起此虚妄境</p>
<p style="text-align: left">
	　　妄计自性故　　诸法皆无生</p>
<p style="text-align: left">
	　　依止于缘起　　众生迷分别</p>
<p style="text-align: left">
	　　分别不相应　　依他即清净</p>
<p style="text-align: left">
	　　所住离分别　　转依即真如</p>
<p style="text-align: left">
	　　勿妄计虚妄　　妄计即无实</p>
<p style="text-align: left">
	　　迷惑妄分别　　取所取皆无</p>
<p style="text-align: left">
	　　分别见外境　　是妄计自性</p>
<p style="text-align: left">
	　　由此虚妄计　　缘起自性生</p>
<p style="text-align: left">
	　　邪见诸外境　　无境但是心</p>
<p style="text-align: left">
	　　如理正观察　　能所取皆灭</p>
<p style="text-align: left">
	　　如愚所分别　　外境实非有</p>
<p style="text-align: left">
	　　习气扰浊心　　似外境而转</p>
<p style="text-align: left">
	　　已灭二分别　　智契于真如</p>
<p style="text-align: left">
	　　起于无影像　　难思圣所行</p>
<p style="text-align: left">
	　　依父母和合　　如苏在于瓶</p>
<p style="text-align: left">
	　　阿赖耶意俱　　令赤白增长</p>
<p style="text-align: left">
	　　闭尸及稠胞　　秽业种种生</p>
<p style="text-align: left">
	　　业风增四大　　出生如果熟</p>
<p style="text-align: left">
	　　五与五及五　　疮窍有九种</p>
<p style="text-align: left">
	　　爪甲齿毛具　　满足即便生</p>
<p style="text-align: left">
	　　初生犹粪虫　　亦如人睡觉</p>
<p style="text-align: left">
	　　眼开见于色　　分别渐增长</p>
<p style="text-align: left">
	　　分别决了已　　唇齶等和合</p>
<p style="text-align: left">
	　　始发于语言　　犹如鹦鹉等</p>
<p style="text-align: left">
	　　随众生意乐　　安立于大乘</p>
<p style="text-align: left">
	　　非恶见行处　　外道不能受</p>
<p style="text-align: left">
	　　自内所证乘　　非计度所行</p>
<p style="text-align: left">
	　　愿说佛灭后　　谁能受持此</p>
<p style="text-align: left">
	　　大慧汝应知　　善逝涅槃后</p>
<p style="text-align: left">
	　　未来世当有　　持于我法者</p>
<p style="text-align: left">
	　　南<a>天竺</a>国中　　大名德<a>比丘</a></p>
<p style="text-align: left">
	　　厥号为龙树　　能破有无宗</p>
<p style="text-align: left">
	　　世间中显我　　无上大乘法</p>
<p style="text-align: left">
	　　得初<a>欢喜</a>地　　往生安乐国</p>
<p style="text-align: left">
	　　众缘所起义　　有无俱不可</p>
<p style="text-align: left">
	　　缘中妄计物　　分别于有无</p>
<p style="text-align: left">
	　　如是外道见　　远离于我法</p>
<p style="text-align: left">
	　　一切法名字　　生处常随逐</p>
<p style="text-align: left">
	　　已习及现习　　展转共分别</p>
<p style="text-align: left">
	　　若不说于名　　世间皆迷惑</p>
<p style="text-align: left">
	　　为除迷惑故　　是故立名言</p>
<p style="text-align: left">
	　　愚分别诸法　　迷惑于名字</p>
<p style="text-align: left">
	　　及以诸缘生　　是三种分别</p>
<p style="text-align: left">
	　　以不生不灭　　本性如虚空</p>
<p style="text-align: left">
	　　自性无所有　　是名妄计相</p>
<p style="text-align: left">
	　　如幻影阳焰　　镜像梦火轮</p>
<p style="text-align: left">
	　　如响及干城　　是则依他起</p>
<p style="text-align: left">
	　　真如空不二　　实际及法性</p>
<p style="text-align: left">
	　　皆无有分别　　我说是圆成</p>
<p style="text-align: left">
	　　语言心所行　　虚妄堕二边</p>
<p style="text-align: left">
	　　慧分别实谛　　是慧无分别</p>
<p style="text-align: left">
	　　于智者所现　　于愚则不现</p>
<p style="text-align: left">
	　　如是智所现　　一切法无相</p>
<p style="text-align: left">
	　　如假金璎珞　　非金愚谓金</p>
<p style="text-align: left">
	　　诸法亦如是　　外道妄计度</p>
<p style="text-align: left">
	　　诸法无始终　　住于真实相</p>
<p style="text-align: left">
	　　世间皆无作　　妄计不能了</p>
<p style="text-align: left">
	　　过去所有法　　未来及现在</p>
<p style="text-align: left">
	　　如是一切法　　皆悉是无生</p>
<p style="text-align: left">
	　　诸缘和合故　　是故说有法</p>
<p style="text-align: left">
	　　若离于和合　　不生亦不灭</p>
<p style="text-align: left">
	　　而诸缘起法　　一异不可得</p>
<p style="text-align: left">
	　　略说以为生　　广说则为灭</p>
<p style="text-align: left">
	　　一是不生空　　一复是生空</p>
<p style="text-align: left">
	　　不生空为胜　　生空则灭坏</p>
<p style="text-align: left">
	　　真如空实际　　涅槃及法界</p>
<p style="text-align: left">
	　　种种意生身　　我说皆异名</p>
<p style="text-align: left">
	　　于诸经律论　　而起净分别</p>
<p style="text-align: left">
	　　若不了无我　　依教不依义</p>
<p style="text-align: left">
	　　众生妄分别　　所见如兔角</p>
<p style="text-align: left">
	　　分别即迷惑　　如渴兽逐焰</p>
<p style="text-align: left">
	　　由于妄执着　　而起于分别</p>
<p style="text-align: left">
	　　若离妄执因　　分别则不起</p>
<p style="text-align: left">
	　　甚深大方广　　知诸刹自在</p>
<p style="text-align: left">
	　　我为佛子说　　非为诸声闻</p>
<p style="text-align: left">
	　　三有空无常　　远离我我所</p>
<p style="text-align: left">
	　　我为诸声闻　　如是总相说</p>
<p style="text-align: left">
	　　不着一切法　　寂净独所行</p>
<p style="text-align: left">
	　　思念辟支果　　我为彼人说</p>
<p style="text-align: left">
	　　身是依他起　　迷惑不自见</p>
<p style="text-align: left">
	　　分别外自性　　而令心妄起</p>
<p style="text-align: left">
	　　报得及加持　　诸趣种类生</p>
<p style="text-align: left">
	　　及梦中所得　　是神通四性</p>
<p style="text-align: left">
	　　梦中之所得　　及以佛威力</p>
<p style="text-align: left">
	　　诸趣种类等　　皆非报得通</p>
<p style="text-align: left">
	　　习气熏于心　　似物而影起</p>
<p style="text-align: left">
	　　凡愚未能悟　　是故说为生</p>
<p style="text-align: left">
	　　随于妄分别　　外相几时有</p>
<p style="text-align: left">
	　　尔所时增妄　　不见自心迷</p>
<p style="text-align: left">
	　　何以说有生　　而不说所见</p>
<p style="text-align: left">
	　　无所见而见　　为谁云何说</p>
<p style="text-align: left">
	　　心体自本净　　意及诸识俱</p>
<p style="text-align: left">
	　　习气常熏故　　而作诸浊乱</p>
<p style="text-align: left">
	　　藏识舍于身　　意乃求诸趣</p>
<p style="text-align: left">
	　　识述似境界　　见已而贪取</p>
<p style="text-align: left">
	　　所见唯自心　　外境不可得</p>
<p style="text-align: left">
	　　若修如是观　　舍妄念真如</p>
<p style="text-align: left">
	　　诸定者境界　　业及佛威力</p>
<p style="text-align: left">
	　　此三不思议　　难思智所行</p>
<p style="text-align: left">
	　　过未补伽罗　　虚空及涅槃</p>
<p style="text-align: left">
	　　我随世俗事　　<a>真谛</a>离文字</p>
<p style="text-align: left">
	　　二乘及外道　　同依止诸见</p>
<p style="text-align: left">
	　　迷惑于唯心　　妄分别外境</p>
<p style="text-align: left">
	　　罗汉辟支佛　　及以佛菩提</p>
<p style="text-align: left">
	　　种子坚成就　　梦佛灌其顶</p>
<p style="text-align: left">
	　　心幻趣寂静　　何为说有无</p>
<p style="text-align: left">
	　　何处及为谁　　何故愿为说</p>
<p style="text-align: left">
	　　迷惑于惟心　　故说幻有无</p>
<p style="text-align: left">
	　　生灭相相应　　相所相平等</p>
<p style="text-align: left">
	　　分别名意识　　及与五识俱</p>
<p style="text-align: left">
	　　如影像暴流　　从心种子起</p>
<p style="text-align: left">
	　　若心及与意　　诸识不起者</p>
<p style="text-align: left">
	　　即得意生身　　亦得于佛地</p>
<p style="text-align: left">
	　　诸缘及蕴界　　人法之自相</p>
<p style="text-align: left">
	　　皆心假施设　　如梦及毛轮</p>
<p style="text-align: left">
	　　观世如幻梦　　依止于真实</p>
<p style="text-align: left">
	　　真实离诸相　　亦离因相应</p>
<p style="text-align: left">
	　　圣者内所证　　常住于无念</p>
<p style="text-align: left">
	　　迷惑因相应　　执世间为实</p>
<p style="text-align: left">
	　　一切戏论灭　　迷惑则不生</p>
<p style="text-align: left">
	　　随有迷分别　　痴心常现起</p>
<p style="text-align: left">
	　　诸法空无性　　而是常无常</p>
<p style="text-align: left">
	　　生论者所见　　非是无生论</p>
<p style="text-align: left">
	　　一异俱不俱　　自然及自在</p>
<p style="text-align: left">
	　　时微尘胜性　　缘分别世间</p>
<p style="text-align: left">
	　　识为生死种　　有种故有生</p>
<p style="text-align: left">
	　　如画依于壁　　了知即便灭</p>
<p style="text-align: left">
	　　譬如见幻人　　而有幻生死</p>
<p style="text-align: left">
	　　凡愚亦如是　　痴故起缚脱</p>
<p style="text-align: left">
	　　内外二种法　　及以彼因缘</p>
<p style="text-align: left">
	　　修行者观察　　皆住于无相</p>
<p style="text-align: left">
	　　习气不离心　　亦不与心俱</p>
<p style="text-align: left">
	　　虽为习所缠　　心相无差别</p>
<p style="text-align: left">
	　　心如白色衣　　意识习为垢</p>
<p style="text-align: left">
	　　垢习之所污　　令心不显现</p>
<p style="text-align: left">
	　　我说如虚空　　非有亦非无</p>
<p style="text-align: left">
	　　藏识亦如是　　有无皆远离</p>
<p style="text-align: left">
	　　意识若转依　　心则离浊乱</p>
<p style="text-align: left">
	　　我说心为佛　　觉了一切法</p>
<p style="text-align: left">
	　　永断三相续　　亦离于四句</p>
<p style="text-align: left">
	　　有无皆舍离　　诸有恒如幻</p>
<p style="text-align: left">
	　　前七地心起　　故有二自性</p>
<p style="text-align: left">
	　　余地及佛地　　悉是圆成实</p>
<p style="text-align: left">
	　　欲色无<a>色界</a>　　及以于涅槃</p>
<p style="text-align: left">
	　　于彼一切身　　皆是心境界</p>
<p style="text-align: left">
	　　随其有所得　　是则迷惑起</p>
<p style="text-align: left">
	　　若觉自心已　　迷惑则不生</p>
<p style="text-align: left">
	　　我立二种法　　诸相及以证</p>
<p style="text-align: left">
	　　以四种理趣　　方便说成就</p>
<p style="text-align: left">
	　　见种种名相　　是迷惑分别</p>
<p style="text-align: left">
	　　若离于名相　　性净圣所行</p>
<p style="text-align: left">
	　　随能所分别　　则有妄计相</p>
<p style="text-align: left">
	　　若离彼分别　　自性圣所行</p>
<p style="text-align: left">
	　　心若解脱时　　则常恒真实</p>
<p style="text-align: left">
	　　种性及法性　　真如离分别</p>
<p style="text-align: left">
	　　以有清净心　　而有杂染现</p>
<p style="text-align: left">
	　　无净则无染　　真净圣所行</p>
<p style="text-align: left">
	　　世间从缘生　　增长于分别</p>
<p style="text-align: left">
	　　观彼如幻梦　　是时即解脱</p>
<p style="text-align: left">
	　　种种恶习气　　与心和合故</p>
<p style="text-align: left">
	　　众生见外境　　不睹心法性</p>
<p style="text-align: left">
	　　心性本清净　　不生诸迷惑</p>
<p style="text-align: left">
	　　迷从恶习起　　是故不见心</p>
<p style="text-align: left">
	　　唯迷惑即真　　真实非余处</p>
<p style="text-align: left">
	　　以诸行非行　　非余处见故</p>
<p style="text-align: left">
	　　若观诸有为　　远离相所相</p>
<p style="text-align: left">
	　　以离众相故　　见世惟自心</p>
<p style="text-align: left">
	　　安住于唯心　　不分别外境</p>
<p style="text-align: left">
	　　住真如所缘　　超过于心量</p>
<p style="text-align: left">
	　　若超过心量　　亦超于无相</p>
<p style="text-align: left">
	　　以住无相者　　不见于大乘</p>
<p style="text-align: left">
	　　行寂无功用　　净修诸大愿</p>
<p style="text-align: left">
	　　及我最胜智　　无相故不见</p>
<p style="text-align: left">
	　　应观心所行　　亦观智所行</p>
<p style="text-align: left">
	　　观见慧所行　　于相无迷惑</p>
<p style="text-align: left">
	　　心所行苦谛　　智所行是集</p>
<p style="text-align: left">
	　　余二及佛地　　皆是慧所行</p>
<p style="text-align: left">
	　　得果与涅槃　　及以八圣道</p>
<p style="text-align: left">
	　　觉了一切法　　是佛清净智</p>
<p style="text-align: left">
	　　眼根及色境　　空明与作意</p>
<p style="text-align: left">
	　　故令从藏识　　众生眼识生</p>
<p style="text-align: left">
	　　取者能所取　　名事俱无有</p>
<p style="text-align: left">
	　　无因妄分别　　是为无智者</p>
<p style="text-align: left">
	　　名义互不生　　名义别亦尔</p>
<p style="text-align: left">
	　　计因无因生　　不离于分别</p>
<p style="text-align: left">
	　　妄谓住实谛　　随见施设说</p>
<p style="text-align: left">
	　　一性五不成　　舍离于谛义</p>
<p style="text-align: left">
	　　戏论于有无　　应超此等魔</p>
<p style="text-align: left">
	　　以见无我故　　不妄求诸有</p>
<p style="text-align: left">
	　　计作者为常　　咒术与诤论</p>
<p style="text-align: left">
	　　实谛离言说　　而见寂灭法</p>
<p style="text-align: left">
	　　依于藏识故　　而得有意转</p>
<p style="text-align: left">
	　　心意为依故　　而有诸识生</p>
<p style="text-align: left">
	　　虚妄所立法　　及心性真如</p>
<p style="text-align: left">
	　　定者如是观　　通达唯心性</p>
<p style="text-align: left">
	　　观意与相事　　不念常无常</p>
<p style="text-align: left">
	　　及以生不生　　不分别二义</p>
<p style="text-align: left">
	　　从于阿赖耶　　生起于诸识</p>
<p style="text-align: left">
	　　终不于一义　　而生二种心</p>
<p style="text-align: left">
	　　由见自心故　　非空非言说</p>
<p style="text-align: left">
	　　若不见自心　　为见网所缚</p>
<p style="text-align: left">
	　　诸缘无有生　　诸根无所有</p>
<p style="text-align: left">
	　　无贪无蕴界　　悉无诸有为</p>
<p style="text-align: left">
	　　本无诸业报　　无作无有为</p>
<p style="text-align: left">
	　　执着本来无　　无缚亦无脱</p>
<p style="text-align: left">
	　　无有无记法　　法非法皆无</p>
<p style="text-align: left">
	　　非时非涅槃　　法性不可得</p>
<p style="text-align: left">
	　　非佛非真谛　　非因亦非果</p>
<p style="text-align: left">
	　　非倒非涅槃　　非生亦非灭</p>
<p style="text-align: left">
	　　亦无十二支　　边无边非有</p>
<p style="text-align: left">
	　　一切见皆断　　我说是唯心</p>
<p style="text-align: left">
	　　烦恼业与身　　及业所得果</p>
<p style="text-align: left">
	　　皆如焰如梦　　如乾闼婆城</p>
<p style="text-align: left">
	　　以住唯心故　　诸相皆舍离</p>
<p style="text-align: left">
	　　以住唯心故　　能见于断常</p>
<p style="text-align: left">
	　　涅槃无诸蕴　　无我亦无相</p>
<p style="text-align: left">
	　　以入于唯心　　转依得解脱</p>
<p style="text-align: left">
	　　恶习为因故　　外现于大地</p>
<p style="text-align: left">
	　　及以诸众生　　唯心无所见</p>
<p style="text-align: left">
	　　身资土影像　　众生习所现</p>
<p style="text-align: left">
	　　心非是有无　　习气令不显</p>
<p style="text-align: left">
	　　垢现于净中　　非净现于垢</p>
<p style="text-align: left">
	　　如云翳虚空　　心不现亦尔</p>
<p style="text-align: left">
	　　妄计性为有　　于缘起则无</p>
<p style="text-align: left">
	　　以妄计迷执　　缘起无分别</p>
<p style="text-align: left">
	　　非所造皆色　　有色非所造</p>
<p style="text-align: left">
	　　梦幻焰干城　　此等非所造</p>
<p style="text-align: left">
	　　若于缘生法　　谓实及不实</p>
<p style="text-align: left">
	　　此人决定依　　一异等诸见</p>
<p style="text-align: left">
	　　声闻有三种　　愿生与变化</p>
<p style="text-align: left">
	　　及离贪嗔等　　从于法所生</p>
<p style="text-align: left">
	　　菩萨亦三种　　未有诸佛相</p>
<p style="text-align: left">
	　　思念于众生　　而现于佛像</p>
<p style="text-align: left">
	　　众生心所现　　皆从习气生</p>
<p style="text-align: left">
	　　种种诸影像　　如星云日月</p>
<p style="text-align: left">
	　　若大种是有　　可有所造生</p>
<p style="text-align: left">
	　　大种无性故　　无能相所相</p>
<p style="text-align: left">
	　　大种是能造　　地等是所造</p>
<p style="text-align: left">
	　　大种本无生　　故无所造色</p>
<p style="text-align: left">
	　　假实等诸色　　及幻所造色</p>
<p style="text-align: left">
	　　梦色干城色　　焰色为第五</p>
<p style="text-align: left">
	　　一阐提五种　　种性五亦然</p>
<p style="text-align: left">
	　　五乘及非乘　　涅槃有六种</p>
<p style="text-align: left">
	　　诸蕴二十四　　诸色有八种</p>
<p style="text-align: left">
	　　佛有二十四　　佛子有二种</p>
<p style="text-align: left">
	　　法门有百八　　声闻有三种</p>
<p style="text-align: left">
	　　诸佛刹惟一　　佛一亦复然</p>
<p style="text-align: left">
	　　解脱有三种　　心流注有四</p>
<p style="text-align: left">
	　　无我有六种　　所知亦有四</p>
<p style="text-align: left">
	　　远离于作者　　及离诸见过</p>
<p style="text-align: left">
	　　内自证不动　　是无上大乘</p>
<p style="text-align: left">
	　　生及与不生　　有八种九种</p>
<p style="text-align: left">
	　　一念与渐次　　证得宗唯一</p>
<p style="text-align: left">
	　　无色界八种　　禅差别有六</p>
<p style="text-align: left">
	　　辟支诸佛子　　出离有七种</p>
<p style="text-align: left">
	　　三世悉无有　　常无常亦无</p>
<p style="text-align: left">
	　　作业及果报　　皆如梦中事</p>
<p style="text-align: left">
	　　诸佛本不生　　为声闻佛子</p>
<p style="text-align: left">
	　　心恒不能见　　如幻等法故</p>
<p style="text-align: left">
	　　故于一切刹　　从兜率入胎</p>
<p style="text-align: left">
	　　初生及出家　　不从生处生</p>
<p style="text-align: left">
	　　为流转众生　　而说于涅槃</p>
<p style="text-align: left">
	　　诸谛及诸刹　　随机令<a>觉悟</a></p>
<p style="text-align: left">
	　　世间洲树林　　无我外道行</p>
<p style="text-align: left">
	　　禅乘阿赖耶　　果境不思议</p>
<p style="text-align: left">
	　　星宿月种类　　诸王诸天种</p>
<p style="text-align: left">
	　　乾闼夜叉种　　皆因业爱生</p>
<p style="text-align: left">
	　　不思变易死　　犹与习气俱</p>
<p style="text-align: left">
	　　若死永尽时　　烦恼网已断</p>
<p style="text-align: left">
	　　财谷与金银　　田宅及僮仆</p>
<p style="text-align: left">
	　　象马牛羊等　　皆悉不应畜</p>
<p style="text-align: left">
	　　不卧穿孔床　　亦不泥涂地</p>
<p style="text-align: left">
	　　金银铜钵等　　皆悉不应畜</p>
<p style="text-align: left">
	　　土石及与铁　　[彖/虫]及颇梨器</p>
<p style="text-align: left">
	　　满于摩竭量　　随钵故听畜</p>
<p style="text-align: left">
	　　常以青等色　　牛粪泥果叶</p>
<p style="text-align: left">
	　　染白钦婆等　　令作<a>袈裟</a>色</p>
<p style="text-align: left">
	　　四指量刀子　　刀如半月形</p>
<p style="text-align: left">
	　　为以割截衣　　修行者听畜</p>
<p style="text-align: left">
	　　勿学工巧明　　亦不应卖买</p>
<p style="text-align: left">
	　　若须使净人　　此法我所说</p>
<p style="text-align: left">
	　　常守护诸根　　善解经律义</p>
<p style="text-align: left">
	　　不狎诸俗人　　是名修行者</p>
<p style="text-align: left">
	　　树下及岩穴　　野屋与冢间</p>
<p style="text-align: left">
	　　草窟及露地　　修行者应住</p>
<p style="text-align: left">
	　　冢间及余处　　三衣常随身</p>
<p style="text-align: left">
	　　若阙衣服时　　来施者应受</p>
<p style="text-align: left">
	　　乞食出游行　　前视一寻地</p>
<p style="text-align: left">
	　　摄念而行乞　　犹如蜂采花</p>
<p style="text-align: left">
	　　闹众所集处　　众杂<a>比丘尼</a></p>
<p style="text-align: left">
	　　活命与俗交　　皆不应乞食</p>
<p style="text-align: left">
	　　诸王及王子　　大臣与长者</p>
<p style="text-align: left">
	　　修行者乞食　　皆不应亲近</p>
<p style="text-align: left">
	　　生家及死家　　亲友所爱家</p>
<p style="text-align: left">
	　　僧尼和杂家　　修行者不食</p>
<p style="text-align: left">
	　　寺中烟不断　　常作种种食</p>
<p style="text-align: left">
	　　及故为所造　　修行者不食</p>
<p style="text-align: left">
	　　行者观世间　　能相与所相</p>
<p style="text-align: left">
	　　皆悉离生灭　　亦离于有无</p>
				</div></div><hr><script charset='utf-8' src='../../js/footer.js'></script></body></html>