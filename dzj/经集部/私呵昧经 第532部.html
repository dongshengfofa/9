<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，私呵昧经 第532部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>私呵昧经 第532部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>私呵昧经 </strong>一名<a>菩萨</a>道树)</p>
<p style="text-align: left">　　吴月氏优婆塞支谦译</p>
<p style="text-align: left">　　闻如是。一时佛在王舍国竹园中。与大<a>比丘</a>众千二百五十人俱</p>
<p style="text-align: left">　　尔时有誓心长者子名私呵昧。与五百<a>弟子</a>俱出王舍大国。欲到竹园中。未至遥见<a>佛经</a>行。身色光明无央数变。非世俗所可闻见。五百弟子自相与语赞叹言。佛端正无比威神乃尔。以何因缘。于世有是。作何等行。积何功德。能得是身。当往问之。五百弟子皆以恭敬意。战栗肃然衣毛起竖。前为佛作礼却住一面。私呵昧便前白佛言。佛身乃尔非世所见。何因致是。本行何等积何功德。佛问私呵昧言。若见何等。言佛身乃尔非世所见。私呵昧便于佛前。而说偈言</p>
<p style="text-align: left">　　持想视不可见　　人中尊经行时</p>
<p style="text-align: left">　　足上下莲花现　　形端正无可不</p>
<p style="text-align: left">　　空身慧能现法　　一切地皆震动</p>
<p style="text-align: left">　　丘墟者悉为平　　地高者则为卑</p>
<p style="text-align: left">　　若举足经行时　　已经行于地时</p>
<p style="text-align: left">　　其身住地右转　　其地转无能知</p>
<p style="text-align: left">　　若下足蹈地时　　于经行便不见</p>
<p style="text-align: left">　　其迹处若如画　　一切相皆悉见</p>
<p style="text-align: left">　　其相轮无有色　　然于地悉为现</p>
<p style="text-align: left">　　今所见非世有　　以是故知甚尊</p>
<p style="text-align: left">　　无有能见其顶　　亦不左亦不右</p>
<p style="text-align: left">　　亦不前亦不后　　一切处不可得</p>
<p style="text-align: left">　　当何因知其意　　当何缘了其智</p>
<p style="text-align: left">　　用是故心所怪　　愿为我分别说</p>
<p style="text-align: left">　　是慧身何从得　　其根本云何致</p>
<p style="text-align: left">　　所施行何等法　　当何作成其实</p>
<p style="text-align: left">　　愿为我断所疑　　解吾等所可疑</p>
<p style="text-align: left">　　其佛慧云何得　　令吾等初发意</p>
<p style="text-align: left">　　愿次第分别说　　菩萨等所当行</p>
<p style="text-align: left">　　可自致成衍事　　得神足到十方</p>
<p style="text-align: left">　　佛言。善哉善哉。私呵昧。所问甚深甚深。多所忧念。多所安隐。诸天及人愍伤十方欲使度脱。起诸菩萨大士意。皆令精进。佛告私呵昧言。我为汝说之。谛听谛受。私呵昧。即言。受教。佛言。若有善男子善女人。当行六事。未起菩萨意便起求。何等。六一者依佛住。二者入正道不复还。三者内意自晓了。四者得善知识因自依。五者常有大愿。六者无怯弱心不厌智慧。是为六。佛尔时说偈言</p>
<p style="text-align: left">　　若有人依<a>佛法</a>　　入正道谛不还</p>
<p style="text-align: left">　　常依附善知识　　便从是得大愿</p>
<p style="text-align: left">　　其内意以晓了　　如是入不怯弱</p>
<p style="text-align: left">　　于智慧悉备足　　如是者能受法</p>
<p style="text-align: left">　　私呵昧白佛言。以起意者。为有几意喜。佛言。以起菩萨意者。有六意喜。何等为六。一者以得喜意不离佛。二者受决语入正道。三者作医王主治人生老病死。四者我作将从<a>生死</a>脱人于五道。五者我作海中大船师主。度脱海流人。六者我在冥中作大明主破坏愚痴。是为六意喜。佛尔时说偈言</p>
<p style="text-align: left">　　以得意不离佛　　受决语入正道</p>
<p style="text-align: left">　　作医王愈一切　　如是行得可意</p>
<p style="text-align: left">　　我于世为尊将　　欲度脱众厄难</p>
<p style="text-align: left">　　诸生死及老病　　一切人诸所著</p>
<p style="text-align: left">　　我所见勤苦人　　展转堕五道中</p>
<p style="text-align: left">　　吾当作大船师　　至度脱海中人</p>
<p style="text-align: left">　　于冥中作大明　　有盲者悉与眼</p>
<p style="text-align: left">　　诸谀谄及愚痴　　一切人与智慧</p>
<p style="text-align: left">　　私呵昧白佛言。以何喜意。为有几功德休息。佛言。以起菩萨意者。有六事身意得休息。何等为六。一者以得从<a>地狱</a>禽兽饿鬼勤苦脱出。身意得休息。二者以得脱于八难处。三者以得脱谛。不复入九十六种道。四者以得度应仪各佛法。五者以得在第一<a>法器</a>不复转。六者以住佛严教不断佛道。是为六功德休息。佛尔时便说偈言</p>
<p style="text-align: left">　　以度脱诸恶道　　身远离八离处</p>
<p style="text-align: left">　　诸外道不受名　　如是辈悉远离</p>
<p style="text-align: left">　　于应仪及各佛　　一切人诸著者</p>
<p style="text-align: left">　　悉过度起尊意　　一切法过其上</p>
<p style="text-align: left">　　我今为诸法器　　一切佛及与法</p>
<p style="text-align: left">　　亦不断佛严教　　以是故得可意</p>
<p style="text-align: left">　　<a>虚空</a>体常可尽　　于影响亦可见</p>
<p style="text-align: left">　　不如是勇猛者　　行无边不可尽</p>
<p style="text-align: left">　　私呵昧白佛言。起菩萨意者。当复行何等法所可作者。佛言。起菩萨意者。当向行六事。何等为六。一者当行布施。二者当持戒。三者当忍辱。四者当精进。五者当一心。六者当行智慧。是为六事行。佛尔时便说偈言</p>
<p style="text-align: left">　　布施者大施与　　若作行当护戒</p>
<p style="text-align: left">　　忍辱者及精进　　以过禅智慧上</p>
<p style="text-align: left">　　即于前受慧语　　于人中为当雄</p>
<p style="text-align: left">　　是功德其独尊　　诸菩萨所当行</p>
<p style="text-align: left">　　如是者于一切　　行特异无有双</p>
<p style="text-align: left">　　所在处为尊雄　　见持过无数供</p>
<p style="text-align: left">　　私呵昧白佛言。菩萨欲得无所从生法忍。当何以致之。佛言。菩萨有六事行。疾得无所从生法忍。何等为六。一者不计有身。二者不计有人。三者不计有寿。四者不计有形。五者不计无有。六者不计常有。是为六事行。菩萨从是疾得无所从生法忍。佛尔时便说偈言</p>
<p style="text-align: left">　　吾我人及与寿　　亦不计有是形</p>
<p style="text-align: left">　　心不念有与无　　智慧者当远离</p>
<p style="text-align: left">　　口所说因缘法　　其因缘无所有</p>
<p style="text-align: left">　　一切法无所起　　以是故得法忍</p>
<p style="text-align: left">　　私呵昧白佛言。菩萨大士。已得无所从生法忍。用几事得一切智。佛言。菩萨大士已得无所从生法忍。有六事得一切智。何等为六。一者得身力。二者得口力。三者得意力。四者得神足力。五者得道力。六者得慧力。私呵昧白佛言。何等为身力。佛言。身力者。牢强如金刚无瑕秽。火不能烧。刀不能断。一切人无能动摇者。是为身力。何等口力。佛言。口力者。有六种声如来口所说声。能遍三千大千日月。是为口力。何等意力佛言。意力者。悉使百千亿魔来不能动摇佛一毛。是为意力。何等为神足力。佛言。神足力者。持一足指能震动三千大千日月。其中人民无有惊怖者。是为神足力。何等为道力。佛言。道力者。十方诸佛为一切人说经法。中无空缺各得其所是为道力。何等为慧力。佛言。慧力者。一切人意所知行所知念可知念。脱知以一时悉合会。弹指顷持智慧。所可知所可见所可学。皆悉知见觉。是为慧力。已得无所从生法忍菩萨大士。以是六事得一切智。佛尔时便说偈言</p>
<p style="text-align: left">　　身勇猛不可计　　无有能破坏者</p>
<p style="text-align: left">　　若以火及与刀　　终不能害是身</p>
<p style="text-align: left">　　一切人及与力　　若以杖亦骂詈</p>
<p style="text-align: left">　　欲危身不能倾　　亦不能动其毛</p>
<p style="text-align: left">　　大音声闻梵天　　<a>常住</a>止无所畏</p>
<p style="text-align: left">　　所<a>说法</a>开三千　　无能有遏是言</p>
<p style="text-align: left">　　意尊贵难可当　　诸菩萨性自然</p>
<p style="text-align: left">　　魔一亿欲娆乱　　终不能动其意</p>
<p style="text-align: left">　　其神足悉以备　　便能动是天地</p>
<p style="text-align: left">　　已成是神足者　　便能觉得为尊</p>
<p style="text-align: left">　　若以得成道觉　　即能觉致尊雄</p>
<p style="text-align: left">　　佛与皆悉具足　　便从是转法轮</p>
<p style="text-align: left">　　私呵昧白佛言已成一切智。如来无所著正真觉。用几法住。佛言成一切智童孺如来。用六法住。何等为六。一者佛十种力。二者四无所畏。三者佛十八法不共。四者有大哀。五者一切无能见佛顶者。六者有三十二大人之相。是为六法住。佛尔时便说偈言</p>
<p style="text-align: left">　　十种力是佛力　　四<a>无畏</a>悉已过</p>
<p style="text-align: left">　　一切度诸法上　　以是故人中将</p>
<p style="text-align: left">　　以得成无盖哀　　无有能见佛顶</p>
<p style="text-align: left">　　亦非天及与龙　　一切人不能见</p>
<p style="text-align: left">　　如是者勇猛相　　以遍布三十二</p>
<p style="text-align: left">　　是一切皆以成　　便得为人中上</p>
<p style="text-align: left">　　私呵昧白佛言。已得一切智。如来无所著正真觉。用几法灭度。佛言。已得一切智童孺如来。用六法灭度。何等为六灭度。时童孺如来便留五分灭度。何等为五。一者戒身。二者定身。三者智慧身。四者度脱身。五者度脱示现身。是为留五分不灭。愍伤一切人故灭度。时童孺如来以无央数事。赞叹称誉比丘僧功德。令人布施。哀愍一切人故灭度。时童孺如来因散身骨。令如芥子。哀伤一切人故灭度。时童孺如来为诸菩萨。说我所以索无上正真道者。但用愍伤一切人故灭度。时童孺如来用十方人故。因说十二部经。令一切人各得其所。何等十二。一者闻经。二者说经。三者听经。四者分别经。五者现经。六者譬喻经。七者所说经。八者生经。九者方等经。十者无比法经。十一者章句经。十二者行经。是为十二部经。哀护一切人故灭度。时如来因广说四自归。何等为四。一者但取要不取识。二者但取法不取识。三者但取慧不取形。四者但取正不取说。是为四自归。已得一切智童孺如来以是六法灭度。佛尔时便说偈言</p>
<p style="text-align: left">　　佛尔时将灭度　　为一切现安隐</p>
<p style="text-align: left">　　为十方留五分　　悉愍伤人非人</p>
<p style="text-align: left">　　住<a>舍利</a>于<a>世间</a>　　为一切破碎骨</p>
<p style="text-align: left">　　如芥子深粟分　　其得者莫不尊</p>
<p style="text-align: left">　　其于是供养者　　人非人快无极</p>
<p style="text-align: left">　　于天上及人中　　所生处无勤苦</p>
<p style="text-align: left">　　如见我供养时　　灭度后及舍利</p>
<p style="text-align: left">　　其有意清净者　　是二事无差特</p>
<p style="text-align: left">　　佛嘱累比丘僧　　于尊贵无有上</p>
<p style="text-align: left">　　在其中大施与　　受福德天与人</p>
<p style="text-align: left">　　留经戒十二部　　佛住此于十方</p>
<p style="text-align: left">　　诸菩萨所当行　　今数习起好心</p>
<p style="text-align: left">　　十道地三箧经　　及普明度无极</p>
<p style="text-align: left">　　哀一切人非人　　于后世作示现</p>
<p style="text-align: left">　　便广说四自归　　一切无持诸法</p>
<p style="text-align: left">　　哀世俗说是经　　佛尔时便灭讫</p>
<p style="text-align: left">　　尔时私呵昧童孺。便于佛前说偈言</p>
<p style="text-align: left">　　我亦当复取佛　　善哉快无上慧</p>
<p style="text-align: left">　　何所人闻是法　　不起生菩萨意</p>
<p style="text-align: left">　　今五百诸弟子　　皆以来在是间</p>
<p style="text-align: left">　　吾当令悉起意　　故劝勉菩萨行</p>
<p style="text-align: left">　　譬若如种树者　　从润泽得生芽</p>
<p style="text-align: left">　　以润泽得长大　　便与茎及与节</p>
<p style="text-align: left">　　次得枝及与叶　　从枝叶故得花</p>
<p style="text-align: left">　　以有华便有实　　然其后便复生</p>
<p style="text-align: left">　　菩萨意亦如是　　从六法便得生</p>
<p style="text-align: left">　　因是意便能信　　以能作是法生</p>
<p style="text-align: left">　　是义谛现是经　　一切佛所可说</p>
<p style="text-align: left">　　次得枝及与叶　　然其后便复生</p>
<p style="text-align: left">　　如是树得长者　　菩萨树无有上</p>
<p style="text-align: left">　　若欲得倚是树　　为一切作安隐</p>
<p style="text-align: left">　　如是法为大树　　以是故为是佛</p>
<p style="text-align: left">　　悉愍伤一切人　　所当行菩萨行</p>
<p style="text-align: left">　　私呵昧白佛言。如来灭度后。有几功德非应仪各佛所能及。佛言。童孺如来灭度后。有六功德非应仪各佛所及也。何等为六。一者如来灭讫后。舍利得供养。诸天龙鬼神。质谅神。执乐神。金鸟神。似人形神。胸臆行神。人非人皆来供养舍利。为作礼无有极。二者如来灭讫后。人皆从<a>三界</a>。得出欲界<a>色界</a>无色界。三者如来灭讫后。四辈弟子行福供养比丘僧。四者如来灭讫后。十二部经悉遍布阎浮提内。五者如来灭讫后。若边地及诸大国。不解经法无义理处。及诸外道法于其中当兴盛。六者如来灭讫后。若有人闻佛所行佛神足佛变化佛智慧。多起爱。清净恭敬起意。从是因缘。得生天上人中受福。是六功德非应仪各佛所能及。佛尔时便说偈言</p>
<p style="text-align: left">　　以供养舍利者　　得为天及与人</p>
<p style="text-align: left">　　若供养比丘僧　　常拥护诸比丘</p>
<p style="text-align: left">　　住于法行法者　　以过度于三界</p>
<p style="text-align: left">　　若闻是法要者　　如其时便当作</p>
<p style="text-align: left">　　若边地及诸国　　人闻是无上法</p>
<p style="text-align: left">　　若人闻佛功德　　便即起菩萨意</p>
<p style="text-align: left">　　私呵昧白佛言。云何无上正真道为谛。佛言。有六法为谛。何等为六。一者眼离色是为谛。耳鼻口身意离色是为谛。佛尔时便说偈言</p>
<p style="text-align: left">　　六非耳声与眼　　于其中了无色</p>
<p style="text-align: left">　　不相视是为谛　　其欲学当如是</p>
<p style="text-align: left">　　耳与鼻不相连　　是身口及与意</p>
<p style="text-align: left">　　莫令心起是事　　无所念是为谛</p>
<p style="text-align: left">　　无所想如为谛　　诸色着当远离</p>
<p style="text-align: left">　　诸所有不相连　　是所谓为正谛</p>
<p style="text-align: left">　　尔时私呵昧。便于佛前说偈言</p>
<p style="text-align: left">　　快善哉无念法　　何人闻不愿乐</p>
<p style="text-align: left">　　诸恐惧皆度脱　　于爱欲无所著</p>
<p style="text-align: left">　　佛尔时便为私呵昧童孺。说偈言</p>
<p style="text-align: left">　　若无礼于诸佛　　亦无敬于<a>正法</a></p>
<p style="text-align: left">　　不亲近于众僧　　闻是教便不喜</p>
<p style="text-align: left">　　若有人无有信　　亦于戒甚狭劣</p>
<p style="text-align: left">　　以怯弱无精进　　于是法便不可</p>
<p style="text-align: left">　　多嗔怒蔽卒暴　　志迷乱不感分</p>
<p style="text-align: left">　　性轻易无智虑　　是曹辈便不乐</p>
<p style="text-align: left">　　若魔子与魔使　　及邪见外道人</p>
<p style="text-align: left">　　坚住疑在罗网　　闻是言不信受</p>
<p style="text-align: left">　　私呵昧白佛言。是曹辈非法器人。我当为作法器。唯愿佛授吾决。便于佛前说偈言</p>
<p style="text-align: left">　　譬若坏器之人　　于大法不能持</p>
<p style="text-align: left">　　当用是过人故　　我为其作法器</p>
<p style="text-align: left">　　唯愿佛授我决　　今至意从内发</p>
<p style="text-align: left">　　当亲近善知识　　求菩萨与同志</p>
<p style="text-align: left">　　其贫者我令富　　不信者教令信</p>
<p style="text-align: left">　　弊恶者令持戒　　为人故皆拥护</p>
<p style="text-align: left">　　常为说忍清净　　开导之使悔过</p>
<p style="text-align: left">　　及普明度无极　　蠕动类皆度脱</p>
<p style="text-align: left">　　以空法教导人　　令一切脱生死</p>
<p style="text-align: left">　　授菩萨发快心　　于法中所当行</p>
<p style="text-align: left">　　分舍利皆悉遍　　令众生得安隐</p>
<p style="text-align: left">　　留经戒于十方　　令一切常习行</p>
<p style="text-align: left">　　佛告私呵昧童孺言。过去诸佛皆授若决已。我今亦当复授若决。今现在无央数国土诸佛转法轮者。是诸佛皆复授若决已。私呵昧童孺。从佛闻所授决。便大<a>欢喜</a>。即住虚空。去地百四十丈。从上下来。以头面着佛足。为佛作礼。时五百弟子见大变化。便于佛前说偈言</p>
<p style="text-align: left">　　傥加教哀吾等　　唯愿佛授我决</p>
<p style="text-align: left">　　后五浊弊恶世　　吾等辈当持法</p>
<p style="text-align: left">　　若数谏及骂詈　　弊恶人加捶杖</p>
<p style="text-align: left">　　尔时世有是人　　我当教自悔责</p>
<p style="text-align: left">　　尔时世我曹等　　诸苦恼皆当忍</p>
<p style="text-align: left">　　为一切人非人　　授吾等以要决</p>
<p style="text-align: left">　　吾等辈悉朽身　　不贪惜于<a>寿命</a></p>
<p style="text-align: left">　　但愿乐在空闲　　于供养无所慕</p>
<p style="text-align: left">　　佛尔时便为五百弟子。说偈言</p>
<p style="text-align: left">　　是五百诸弟子　　今悉来在此间</p>
<p style="text-align: left">　　当尔时于后世　　皆当发菩萨心</p>
<p style="text-align: left">　　犹当更小勤苦　　于寿命当短少</p>
<p style="text-align: left">　　当是时所在处　　见供养无央数</p>
<p style="text-align: left">　　我初发菩萨时　　亦世世忍勤苦</p>
<p style="text-align: left">　　若曹学当如是　　便自致人中王</p>
<p style="text-align: left">　　法本空无吾我　　哀一切数说是</p>
<p style="text-align: left">　　我尔时于彼世　　为若等现形像</p>
<p style="text-align: left">　　诸菩萨皆欢喜　　赞叹言佛常在</p>
<p style="text-align: left">　　为一切作安隐　　示现人佛形像</p>
<p style="text-align: left">　　一切刹与十方　　今现在诸法王</p>
<p style="text-align: left">　　佛为诸菩萨故　　皆悉放大光明</p>
<p style="text-align: left">　　无胜慈弘大士　　今现在第四天</p>
<p style="text-align: left">　　数劝乐诸菩萨　　亦劝勉示深法</p>
<p style="text-align: left">　　尔时世作<a>行者</a>　　多有人皆发意</p>
<p style="text-align: left">　　如<a>宿命</a>有余殃　　若意乱应毕罪</p>
<p style="text-align: left">　　志所索无厌极　　亦不能自饱满</p>
<p style="text-align: left">　　他余事不乐作　　常求佛菩萨行</p>
<p style="text-align: left">　　诸弟子莫愁忧　　虽劝苦不能久</p>
<p style="text-align: left">　　于是世寿终后　　便生上兜术天</p>
<p style="text-align: left">　　当愿生安隐国　　寿无极法王前</p>
<p style="text-align: left">　　妙药王国土中　　无怒<a>佛教</a>授处</p>
<p style="text-align: left">　　常当愿到彼生　　于是世寿终后</p>
<p style="text-align: left">　　便于彼得神足　　悉供养诸佛前</p>
<p style="text-align: left">　　行六法得自成　　今佛时悉授决</p>
<p style="text-align: left">　　皆度脱三恶道　　以远离八难处</p>
<p style="text-align: left">　　诸邪道及大网　　以裂坏得脱去</p>
<p style="text-align: left">　　无所著缘一觉　　于其中悉过上</p>
<p style="text-align: left">　　尔时五百弟子。闻佛授与决。皆大欢喜。即住虚空中去地二十丈。从上来下为佛作礼。白佛言。我等私呵昧。云何得封拜。佛尔时便笑。无央数色色各异从佛口出。光照无央数佛国。还绕身三匝于顶上便不见。尔时阿难从坐起正衣服。右膝着地叉手头面着佛足白佛言。佛何因缘笑。既笑当有意。佛尔时便为阿难说偈言</p>
<p style="text-align: left">　　私呵昧在上头　　弟子中师第一</p>
<p style="text-align: left">　　皆当共同一劫　　于人中为尊雄</p>
<p style="text-align: left">　　当于是贤善劫　　后五浊弊恶世</p>
<p style="text-align: left">　　悉于中毕其罪　　便从是得神足</p>
<p style="text-align: left">　　然其后神足具　　便飞到亿刹土</p>
<p style="text-align: left">　　供养已便得佛　　其佛号莲花上</p>
<p style="text-align: left">　　尔时五百弟子。于佛前赞叹佛说偈言</p>
<p style="text-align: left">　　今佛说吾等辈　　得封拜当为佛</p>
<p style="text-align: left">　　教一切作功德　　无央数不起念</p>
<p style="text-align: left">　　我尔时时法王　　当住于阎浮提</p>
<p style="text-align: left">　　菩萨者道树经　　为一切广说法</p>
<p style="text-align: left">　　若有人闻经问　　便即起菩萨意</p>
<p style="text-align: left">　　吾等辈皆劝佛　　愿尊雄授与决</p>
<p style="text-align: left">　　今佛者一切父　　常愍伤人非人</p>
<p style="text-align: left">　　用子故加慈哀　　大尊将分别说</p>
<p style="text-align: left">　　当尔时于是经　　然于后起恭敬</p>
<p style="text-align: left">　　便即起菩萨意　　为人故问其义</p>
<p style="text-align: left">　　大尊雄为具说　　菩萨意有何德</p>
<p style="text-align: left">　　若黠人闻是法　　便发起菩萨意</p>
<p style="text-align: left">　　佛尔时五百弟子。说偈言</p>
<p style="text-align: left">　　若有闻便信者　　菩萨树无上尊</p>
<p style="text-align: left">　　我一切授与决　　皆当得人中王</p>
<p style="text-align: left">　　意所愿勇猛大　　发菩萨便直前</p>
<p style="text-align: left">　　其志意甚清净　　便得生清净实</p>
<p style="text-align: left">　　于<a>色欲</a>出三界　　便即起菩萨意</p>
<p style="text-align: left">　　持是意作功德　　疾得度三界去</p>
<p style="text-align: left">　　一切人所作行　　皆着于三界中</p>
<p style="text-align: left">　　若其意无所著　　菩萨者无有上</p>
<p style="text-align: left">　　若菩萨起经意　　为一切说道树</p>
<p style="text-align: left">　　有功德便教导　　持是经能示现</p>
<p style="text-align: left">　　菩萨事以具说　　所当教悉以遍</p>
<p style="text-align: left">　　其余法不可数　　其法微不可说</p>
<p style="text-align: left">　　无量慧悉具足　　用是故得为佛</p>
<p style="text-align: left">　　哀愍伤一切人　　常修习菩萨行</p>
<p style="text-align: left">　　尔时阿难白佛言。是经名为何等。当云何奉行之。佛语阿难。是经名菩萨道树经。若当讽诵持之。阿难白佛言。何因名为菩萨道树经。佛语阿难。譬如种树稍稍生芽后生茎节枝叶花实。如是阿难。于是经初发意菩萨。便得喜。从喜身意得休息。具足<a>六度</a>无极行变谋明德。便得无所从生法忍。具足一切智慧。转于法轮乃至灭度。便分布舍利住后后法用。是故阿难。是名菩萨道树经</p>
<p style="text-align: left">　　佛说已。私呵昧童孺及五百弟子。诸比丘僧及<a>天人</a>龙鬼资谅神。闻经皆大欢喜。前以头面着地。为佛作礼而去私呵昧经</p>
<p style="text-align: left">　</p>
				</div></div><hr><script charset='utf-8' src='../../js/footer.js'></script></body></html>