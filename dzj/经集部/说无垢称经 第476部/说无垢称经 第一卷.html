<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修说无垢称经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>说无垢称经 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>说无垢称经 第一卷</strong></p>
<p style="text-align: left">
	　　大唐<a>三藏</a>法师玄奘奉　诏译</p>
<p style="text-align: left">
	　　序品第一</p>
<p style="text-align: left">
	　　如是我闻。一时薄伽梵。住广严城庵罗卫林。与大苾刍众八千人俱。<a>菩萨</a>摩诃萨三万二千。皆为一切众望所识。大<a>神通</a>业修已成办。诸佛威德常所加持。善<a>护法</a>城能摄<a>正法</a>。为大师子吼声敷演。美音遐振周遍十方。为诸众生不请善友。绍三宝种能使不绝。降伏魔怨制诸外道。永离一切障及盖缠。念定总持无不<a>圆满</a>。建立无障<a>解脱</a>智门。逮得一切无断<a>殊胜</a>。念慧等持陀罗尼辩。皆获第一布施调伏。寂静尸罗安忍正勤静虑般若方便善巧。妙愿力智波罗蜜多。成无所得不起法忍。已能随转不退法轮。咸得无相妙印所印。善知有情诸根胜劣。一切大众所不能伏。而能调御得无所畏。已积无尽福智资粮。相好严身色像第一。舍诸<a>世间</a>所有饰好。名称高远踰于帝释。意乐坚固犹若金刚。于诸<a>佛法</a>得不坏信流法宝光澍<a>甘露</a>雨。于众言音微妙第一。于深法义广大缘起。已断二边见习相续。演法<a>无畏</a>犹师子吼。其所讲说乃如雷震。不可称量过称量境。集法宝慧为大导师。正直审谛柔和微密。妙达诸法难见难知。甚深实义随入一切。有趣无趣意乐所归。获无等等佛智灌顶。近力无畏不共佛法。已除所有怖畏恶趣。复超一切险秽深坑。永弃缘起金刚刀仗。常思示现诸有趣生。为大医王善知方术。应病与药愈疾施安。无量功德皆成就。无量佛土皆严净。其见闻者无不蒙益。诸有所作亦不唐捐。设经无量百千俱胝那庾多劫。赞其功德亦不能尽。其名曰等观菩萨。不等观菩萨。等不等观菩萨。定神变王菩萨。法<a>自在</a>菩萨。法幢菩萨。光幢菩萨。光严菩萨。大严菩萨。宝峰菩萨。辩峰菩萨。宝手菩萨。宝印手菩萨。常举手菩萨。常下手菩萨。常延颈菩萨。常喜根菩萨。常喜王菩萨。无屈辩菩萨。<a>虚空藏菩萨</a>。执宝炬菩萨。宝吉祥菩萨。宝施菩萨。帝网菩萨。光网菩萨。无障静虑菩萨。慧峰菩萨。天王菩萨。坏魔菩萨。电天菩萨。现神变王菩萨。峰相等严菩萨。师子吼菩萨。云雷音菩萨。山相击王菩萨。香象菩萨。大香象菩萨。常精进菩萨。不舍善轭菩萨。妙慧菩萨。妙生菩萨。莲花胜藏菩萨。三摩地王菩萨。莲花严菩萨。观自在菩萨。得大势菩萨。梵网菩萨。宝杖菩萨。无胜菩萨。胜魔菩萨。严土菩萨。金髻菩萨。珠髻菩萨。慈氐菩萨。妙吉祥菩萨。珠宝盖菩萨。如是等上首菩萨摩诃萨三万二千。复有万梵。持髻梵王而为上首。从本无忧四大洲界为欲瞻礼供养<a>世尊</a>及听法故。来在会坐。复有万二千天帝。各从余方四大洲界。亦为瞻礼供养世尊及听法故。来在会坐。并余大威力诸天．龙．药叉．健达缚．阿素洛．揭路荼．紧捺洛．莫呼洛伽．释．梵．护世等。悉来会坐。及诸四众苾刍．苾刍尼．邬波索迦．邬波斯迦。俱来会坐</p>
<p style="text-align: left">
	　　尔时世尊。无量百千诸来大众。恭敬围绕而为<a>说法</a>。譬如大宝妙高山王处于大海巍然逈出。踞大师子胜藏之座。显耀威光蔽诸大众。时广严城有一菩萨离呫毗种。名曰宝性。与离呫毗五百童子。各持一盖七宝庄严。往庵罗林诣如来所。各以其盖奉上世尊。奉已顶礼世尊双足。右绕七匝却住一面。佛之威神令诸宝盖合成一盖。遍覆三千<a>大千世界</a>。而此世界广长之相悉于中现。又此三千大千世界。所有大宝妙高山王。一切雪山。目真邻陀山。摩诃目真邻陀山。香山宝山。金山黑山。轮围山。大轮围山。大海江河。陂泉池沼。及百拘胝四大洲渚。日月星辰。天宫龙宫。诸尊神宫。并诸国邑王都聚落。如是皆现此宝盖中。又十方界诸佛如来所说正法皆如响应。于此盖内无不见闻</p>
<p style="text-align: left">
	　　时诸大众睹佛神力。<a>欢喜</a>踊跃叹未曾有。合掌<a>礼佛</a>瞻仰尊颜。目不暂舍默然而住</p>
<p style="text-align: left">
	　　尔时宝性即于佛前。右膝着地合掌恭敬。以妙伽他而赞佛曰</p>
<p style="text-align: left">
	　　目净修广妙端严　　皎如青绀莲花叶</p>
<p style="text-align: left">
	　　已证第一净意乐　　胜奢摩陀到<a>彼岸</a></p>
<p style="text-align: left">
	　　久积无边清净业　　获得广大胜名闻</p>
<p style="text-align: left">
	　　故我稽首大<a>沙门</a>　　开导希夷寂路者</p>
<p style="text-align: left">
	　　既见大圣以神变　　普现十方无量土</p>
<p style="text-align: left">
	　　其中诸佛演说法　　于是一切悉见闻</p>
<p style="text-align: left">
	　　法王法力超群生　　常以法财施一切</p>
<p style="text-align: left">
	　　能善分别诸<a>法相</a>　　观第一义摧怨敌</p>
<p style="text-align: left">
	　　已于诸法得自在　　是故稽首此法王</p>
<p style="text-align: left">
	　　说法不有亦不无　　一切皆得因缘立</p>
<p style="text-align: left">
	　　<a>无我</a>无造无受者　　<a>善恶</a>之业亦不亡</p>
<p style="text-align: left">
	　　始在佛树降魔力　　得甘露灭胜菩提</p>
<p style="text-align: left">
	　　此中非心意受行　　外道群邪所不测</p>
<p style="text-align: left">
	　　三转法轮于大千　　其轮能寂本性寂</p>
<p style="text-align: left">
	　　希有法智<a>天人</a>证　　三宝于是现世间</p>
<p style="text-align: left">
	　　以斯妙法济群生　　无思无怖常安寂</p>
<p style="text-align: left">
	　　度生老死大医王　　稽首无边功德海</p>
<p style="text-align: left">
	　　八法不动如山王　　于善不善俱慈愍</p>
<p style="text-align: left">
	　　心行如空平等住　　孰不承敬此能仁</p>
<p style="text-align: left">
	　　以斯微盖奉世尊　　于中普现三千界</p>
<p style="text-align: left">
	　　诸天龙神宫殿等　　故礼智见功德身</p>
<p style="text-align: left">
	　　十力神变示世间　　一切皆如光影等</p>
<p style="text-align: left">
	　　众睹惊叹未曾有　　故礼十力大智见</p>
<p style="text-align: left">
	　　众会瞻仰大牟尼　　靡不心生清净信</p>
<p style="text-align: left">
	　　各见世尊在其前　　斯则如来不共相</p>
<p style="text-align: left">
	　　佛以一音演说法　　众生随类各得解</p>
<p style="text-align: left">
	　　皆谓世尊同其语　　斯则如来不共相</p>
<p style="text-align: left">
	　　佛以一音演说法　　众生各各随所解</p>
<p style="text-align: left">
	　　普得受行获其利　　斯则如来不共相</p>
<p style="text-align: left">
	　　佛以一音演说法　　或有恐畏或欢喜</p>
<p style="text-align: left">
	　　或生厌离或断疑　　斯则如来不共相</p>
<p style="text-align: left">
	　　稽首十力谛勇猛　　稽首已得无怖畏</p>
<p style="text-align: left">
	　　稽首至定不共法　　稽首一切大导师</p>
<p style="text-align: left">
	　　稽首能断众结缚　　稽首已住于彼岸</p>
<p style="text-align: left">
	　　稽首普济苦群生　　稽首不依<a>生死</a>趣</p>
<p style="text-align: left">
	　　已到有情平等趣　　善于诸趣心解脱</p>
<p style="text-align: left">
	　　牟尼如是善修空　　犹如莲花不着水</p>
<p style="text-align: left">
	　　一切相遣无所遣　　一切愿满无所愿</p>
<p style="text-align: left">
	　　大威神力不思议　　稽首如空无所住</p>
<p style="text-align: left">
	　　尔时宝性。说此伽他赞世尊已。复白佛言。如是五百童子菩萨。皆已发趣阿耨多罗三藐三菩提。彼咸问我严净佛土。唯愿如来哀愍为说净佛土相。云何菩萨修净佛土。作是语已。佛言。宝性。善哉善哉。汝今乃能为诸菩萨。请问如来净佛土相。及问菩萨修净佛土。汝今谛听善思念之。当为汝等分别解说。于是宝性及诸菩萨。咸作是言。善哉世尊。唯愿为说。我等今者皆希听受。尔时世尊。告众菩萨。诸有情土是为菩萨严净佛土。所以者何。诸善男子。一切菩萨随诸有情增长<a>饶益</a>。即便摄受严净佛土。随诸有情发起种种清净功德。即便摄受严净佛土。随诸有情应以如是严净佛土而得调伏。即便摄受如是佛土。随诸有情应以如是严净佛土悟入佛智。即便摄受如是佛土。随诸有情应以如是严净佛土起圣根行。即便摄受如是佛土。所以者何。诸善男子。菩萨摄受严净佛土。皆为有情增长饶益。发起种种清净功德。诸善男子。譬如有人欲于空地造立宫室。或复庄严随意无碍。若于<a>虚空</a>终不能成。菩萨如是。知一切法皆如虚空。唯为有情增长饶益生净功德。即便摄受如是佛土。摄受如是净佛土者非于空也</p>
<p style="text-align: left">
	　　复次宝性。汝等当知。发起无上菩提心土。是为菩萨严净佛土。菩萨证得大菩提时。一切发起大乘有情来生其国纯意乐土。是为菩萨严净佛土。菩萨证得大菩提时。所有不谄不诳有情来生其国善加行土。是为菩萨严净佛土。菩萨证得大菩提时。发起住持妙善加行一切有情来生其国上意乐土。是为菩萨严净佛土。菩萨证得大菩提时。具足成就善法有情来生其国修布施土。是为菩萨严净佛土。菩萨证得大菩提时。一切能舍财法有情来生其国修净戒土。是为菩萨严净佛土。菩萨证得大菩提时。圆满成就十善业道。意乐有情来生其国修安忍土。是为菩萨严净佛土。菩萨证得大菩提时。三十二相庄严其身堪忍柔和寂静有情来生其国修精进土。是为菩萨严净佛土。菩萨证得大菩提时。诸善勇猛精进有情来生其国修静虑土。是为菩萨严净佛土。菩萨证得大菩提时。具足成就<a>正念</a>正知正定有情来生其国修般若土。是为菩萨严净佛土。菩萨证得大菩提时。一切已入正定有情来生其国四无量土。是为菩萨严净佛土。菩萨证得大菩提时。<a>常住</a>慈悲喜舍有情来生其国四摄事土。是为菩萨严净佛土。菩萨证得大菩提时。诸有解脱所摄有情来生其国巧方便土。是为菩萨严净佛土。菩萨证得大菩提时。善巧观察诸法有情来生其国修三十七菩提分土。是为菩萨严净佛土。菩萨证得大菩提时。通达一切念住正断神足根力觉支道支圆满有情来生其国修回向土。是为菩萨严净佛土。菩萨证得大菩提时。其国具足众德庄严。善说息除八无暇土。是为菩萨严净佛土。菩萨证得大菩提时。其国永离恶趣无暇。自守戒行不讥彼土。是为菩萨严净佛土。菩萨证得大菩提时。其国无有犯禁之名。十善业道极清<a>净土</a>。是为菩萨严净佛土。菩萨证得大菩提时。寿量决定大富梵行。所言诚谛常以软语眷属不离。善宣密意离诸贪欲心无嗔恚。<a>正见</a>有情来生其国</p>
<p style="text-align: left">
	　　诸善男子。如是菩萨随发菩提心则有纯净意乐。随其纯净意乐则有妙善加行。随其妙善加行则有增上意乐。随其增上意乐则有止息。随其止息则有发起。随其发起则有回向。随其回向则有寂静。随其寂静则有清净有情。随其清净有情则有严净佛土。随其严净佛土则有清净法教。随其清净法教即有清净妙福。随其清净妙福则有清净妙慧。随其清净妙慧则有清净妙智。随其清净妙智则有清净妙行。随其清净妙行则有清净自心。随其清净自心则有清净诸妙功德</p>
<p style="text-align: left">
	　　诸善男子。是故菩萨若欲勤修严净佛土。先应方便严净自心。所以者何。随诸菩萨自心严净。即得如是严净佛土</p>
<p style="text-align: left">
	　　尔时<a>舍利子</a>。承佛威神作如是念。若诸菩萨心严净故佛土严净。而我世尊行菩萨时。心不严净故。是佛土杂秽若此。佛知其念即告之言。于意云何。世间日月岂不净耶。而盲不见。对曰不也。是盲者过非日月咎。佛言。如是众生罪故不见世尊佛土严净。非如来咎。<a>舍利</a>子。我土严净而汝不见</p>
<p style="text-align: left">
	　　尔时持髻梵王语舍利子。勿作是意谓此佛土为不严净。所以者何。如是佛土最极严净舍利子言。大梵天王。今此佛土严净云何。持髻梵言。唯舍利子。譬如他化自在天宫。有无量宝功德庄严。我见世尊<a>释迦牟尼佛</a>土严净。有无量宝功德庄严亦复如是。舍利子言。大梵天王。我见此土其地高下。丘陵坑坎毒刺沙砾。土石诸山秽恶充满。持髻梵言。唯大尊者。心有高下不严净故。谓佛智慧意乐亦尔。故见佛土为不严净。若诸菩萨于诸有情其心平等功德严净。谓佛智慧意乐亦尔。便见佛土最极严净。尔时世尊知诸大众心怀犹豫。便以足指按此大地。即时三千大千世界无量百千妙宝庄严。譬如功德宝庄严佛无量功德宝庄严土。一切大众叹未曾有。而皆自见坐宝莲华</p>
<p style="text-align: left">
	　　尔时世尊告舍利子。汝见如是众德庄严净佛土不。舍利子言。唯然世尊。本所不见本所不闻。今此佛土严净悉现。告舍利子。我佛国土常净若此。为欲成熟下劣有情。是故示现无量过失杂秽土耳。舍利子。譬如三十三天共宝器食。随业所招其食有异。如是舍利子。无量有情生一佛土。随心净秽所见有异。若人心净便见此土无量功德妙宝庄严。当佛现此严净土时。宝性所将五百童子。一切皆得无生法忍。八万四千诸有情类。皆发无上正等觉心。时佛世尊即摄神足。于是世界还复如故。求声闻乘三万二千诸天及人。知有为法皆悉无常。远尘离垢得<a>法眼</a>净。八千苾刍永离诸漏心善解脱</p>
<p style="text-align: left">
	　　说无垢称经显不思议方便善巧品第二</p>
<p style="text-align: left">
	　　尔时广严城中有大菩萨离呫毗种名无垢称。已曾供养无量诸佛。于诸佛所深殖善根。得妙辩才具无生忍。逮诸总持游戏神通。获无所畏摧魔怨力。入深法门善于智度。通达方便大愿成满。明了有情意乐及行。善知有情诸根胜劣。智度成办说法淳熟。于大乘中决定修习。于所作业能善思量。住佛威仪入心慧海。诸佛咨嗟称扬显说。释梵护世常所礼敬。为欲成熟诸有情故。以善方便居广严城。具无尽财。摄益贫穷无依无怙。具清净戒。摄益一切有犯有越。以调顺忍。摄益嗔恨暴嫉楚毒。以大精进。摄益一切<a>懈怠</a>懒惰。安住静虑正念解脱等持等至。摄益一切诸有乱心。以正决择。摄益一切妄见恶慧。虽为白衣而具沙门威仪功德。虽处居家不着<a>三界</a>。示有妻子常修梵行。现有眷属常乐远离。虽服宝饰而以相好庄严其身。虽现受食而以静虑等至为味。虽同乐着博弈嬉戏。而实恒为成熟有情。虽禀一切外道轨仪而于佛法意乐不坏。虽明一切世间书论。而于内苑赏玩法乐。虽现一切邑会众中。而恒为最说法上首。为随世教于尊卑等。所作事业示无与乖。虽不希求世间财宝。然于俗利示有所习。为益含识游诸市衢。为护群生理诸王务。入讲论处导以大乘。入诸学堂诱开童蒙。入诸淫舍示欲之过。为令建立正念正知游诸伎乐。若在长者。长者中尊为说胜法。若在<a>居士</a>。居士中尊断其贪着。若在刹帝利。刹帝利中尊教以忍辱。若在<a>婆罗门</a>。婆罗门中尊除其我慢。若在大臣。大臣中尊教以正法。若在王子。王子中尊示以忠孝。若在内官。内官中尊化正宫女。若在庶人。庶人中尊修相似福殊胜意乐。若在梵天梵天中尊。示诸梵众静虑差别。若在帝释帝释中尊。示现自在悉皆无常。若在护世护世中尊。守护一切利益安乐。是无垢称。以如是等不可思议无量善巧方便慧门饶益有情。其以方便现身有疾。以其疾故。国王大臣长者居士婆罗门等。及诸王子并余官属。无数千人皆往问疾。时无垢称。因以身疾广为说法。言诸仁者。是四大种所合成身。无常无强无坚无力。朽故迅速不可保信。为苦为恼众病之器。多诸过患变坏之法。诸仁者。如此之身。其聪慧者所不为怙。是身如聚沫不可撮摩。是身如浮泡不得久立。是身如阳焰从诸烦恼渴爱所生。是身如<a>芭蕉</a>都无有实。是身如幻从颠倒起。是身如梦为虚妄见。是身如影从业缘现。是身如响属诸因缘。是身如云须臾变灭。是身如电念念不住。是身无主为如地。是身无我为如水。是身无有情为如火。是身无命者为如风。是身无有补特伽罗与虚空等。是身不实四大为家。是身为空离我我所。是身无知如草木等。是身无作风力所转。是身不净秽恶充满。是身虚伪虽假覆蔽饮食将养必归磨灭。是身多患四百四病之所集成。是身易坏如水隧级。常为朽老之所逼迫。是身无定为要当死。是身如怨害周遍毒蛇之所充满。是身如空聚诸蕴界处所共合成。诸仁者。于如是身应生厌离。于如来身应起欣乐。所以者何。如来身者。无量善法共所集成。从修无量殊胜福德智慧所生。从修无量胜<a>戒定慧</a>解脱解脱知见所生。从修慈悲喜舍所生。从修布施调伏寂静戒忍精进静虑解脱等持等至般若方便愿力智生。从修一切到彼岸生。修六通生。修三明生。修三十七菩提分生。修止观生。从修十力四无畏生。从修十八不共法生。从断一切不善法集一切善法生。从修谛实不放逸生。从修无量清净业生。诸仁者。如来之身功德如是。汝等皆应发心求证。汝等欲得如是之身息除一切有情病者。当发阿耨多罗三藐三菩提心。是无垢称。为诸集会来问疾者如应说法。令无数千人皆发阿耨多罗三藐三菩提心</p>
				</div></div><hr><script charset='utf-8' src='../../js/footer.js'></script></body></html>