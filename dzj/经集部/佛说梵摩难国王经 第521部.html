<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说梵摩难国王经 第521部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说梵摩难国王经 第521部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说梵摩难国王经</strong></p>
<p style="text-align: left">　　失译人名今附西晋录</p>
<p style="text-align: left">　　闻如是。一时佛在舍卫国祇树给孤独园。与千二百五十<a>比丘</a>俱。时有国王。号名梵摩难。常供养佛及众僧。每得斋日。王辄宿敕群臣严驾。王便导从数千人到佛所。五体投地。稽首佛足。佛每为诸<a>天人</a>民说经法。王辄<a>欢喜</a>恭敬听经。王宫内亦奉事三尊。清净斋戒。王有太子。名均邻儒至心精进。觉世非常。无生不死者。不贪时荣。白王言佛世难值。经法难闻我今乞欲随佛作<a>沙门</a>。王即听之。均邻儒。便辞王到佛所。乞为比丘。佛便以手摩其头。发堕<a>袈裟</a>自然着身。均邻儒。奉持重戒。精进勤修。昼夜不倦。三月日。便得<a>罗汉</a>道。王时不知其已得道。见其勤苦饭食粗蔬。每往供养。异于众僧。其心不同。辄谓之言。我国中珍琦七宝饭食甘肴。无所不有。汝何故正当乐为沙门乎。佛知王用恩爱故。佛便语均邻儒。起现威神均邻儒。即承<a>佛教</a>。头面着地。为佛作礼。轻举上住空中。飞行变化。分身散体。出入无间毕已。头面着佛足。王见其<a>道德</a>乃尔。便悲喜交集。五体投地。为均邻儒作礼。佛时令均邻儒为王说苦空非常<a>四谛</a>之要。王于是意解。即得须陀洹道。佛语阿难。比丘有四事。受人施饮食美味衣服。<a>善恶</a>不得有逆。一者欲福布施家。二者不欲逆施者意。三者或年老。或身体有病。四者恐人行道勤苦。夫欲食美。当存念重戒。一切众生皆我亲属。但展转久远。各更<a>生死</a>。不识其本耳。譬如人身体。有疮及病者。服药趣令其愈。不得贪着。夫欲施者。皆当平心不问大小。佛于是令阿难临饭说僧跋。僧跋者众僧饭皆悉平等(准品次录二纸八行诸本皆阙)佛说梵摩难国王经</p>
				</div></div><hr><script charset='utf-8' src='../../js/footer.js'></script></body></html>