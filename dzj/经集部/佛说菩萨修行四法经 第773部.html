<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说菩萨修行四法经 第773部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说菩萨修行四法经 第773部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说<a>菩萨</a><a>修行</a>四法经</strong></p>
<p style="text-align: left">　　大唐<a>天竺</a><a>三藏</a>地婆诃罗译</p>
<p style="text-align: left">　　如是我闻。一时佛在舍卫国祇树给孤独园。与大<a>比丘</a>众千二百五十人俱。尔时<a>世尊</a>告诸比丘。汝等已得无量善利。当求无上佛大菩提。何以故。佛菩提者。世出<a>世间</a>无等等故。若未来世诸众生等。发意欲求佛菩提者。当修四法。何等为四。一者当发大菩提心。宁失身命不应退转。二者应当亲近善友。宁失身命不应远离。三者应修忍辱柔和。宁失身命不生嗔恚。四者当依寂静之处。宁失身命不思愦闹。诸善男子。如是四法。菩萨摩诃萨应当修学。尔时世尊。即说偈言</p>
<p style="text-align: left">　　诸欲求胜果　　当发菩提心</p>
<p style="text-align: left">　　策勤精进行　　须依善知识</p>
<p style="text-align: left">　　忍辱佛所赞　　称为有力人</p>
<p style="text-align: left">　　空闲圣所居　　<a>无畏</a>犹师子</p>
<p style="text-align: left">　　尔时世尊说此偈已。复作是言。诸有智慧大慈悲者。能修如上四种之法。其人则能<a>解脱</a><a>生死</a>出离魔网。成等正觉得大<a>涅槃</a>。尔时世尊说此经已。彼诸比丘及诸菩萨。闻佛所说皆大<a>欢喜</a>。信受奉行作礼而去</p>
				</div></div><hr><script charset='utf-8' src='../../js/footer.js'></script></body></html>