<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说温室洗浴众僧经 第701部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说温室洗浴众僧经 第701部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说温室洗浴众僧经</strong></p>
<p style="text-align: left">　　后汉安息<a>三藏</a>安世高译</p>
<p style="text-align: left">　　阿难曰。吾从佛闻如是。一时佛在摩竭国因沙崛山中。王舍城内。有大长者。奈女之子。名曰耆域。为大医王。疗治众病。少小好学。才艺过通。智达五经。天文地理。其所治者。莫不除愈。死者更生。丧车得还。其德甚多。不可具陈。八国宗仰。见者<a>欢喜</a></p>
<p style="text-align: left">　　于是耆域。夜欻生念。明至佛所。当问我疑。晨旦敕家大小眷属。严至佛所。到精舍门。见佛炳然。光照天地。众坐四辈。数千万人。佛为<a>说法</a>。一心静听。耆域眷属。下车直进。为佛作礼。各坐一面</p>
<p style="text-align: left">　　佛慰劳曰。善来医王。欲有所问。莫得疑难。耆域长跪白佛言。虽得生世。为人疎野。随俗众流。未曾为福。今欲请佛及诸众僧<a>菩萨</a>大士。入温室澡浴。愿令众生长夜清净秽垢消除不遭众患。唯佛圣旨。不忽所愿</p>
<p style="text-align: left">　　佛告医王。善哉妙意。治众人病。皆蒙除愈。远近庆赖。莫不欢喜。今复请佛及诸众僧。入温室洗浴。愿及十方众药疗病。洗浴除垢。其福无量。一心谛听。吾当为汝先说澡浴众僧反报之福。佛告耆域。澡浴之法。当用七物除去七病。得七福报。何谓七物。一者然火。二者净水。三者澡豆。四者苏膏。五者淳灰。六者杨枝。七者内衣。此是澡浴之法。何谓除去七病。一者四大安隐。二者除风病。三者除湿痹。四者除寒冰。五者除热气。六者除垢秽。七者身体轻便。眼目精明。是为除去众僧七病。如是供养。便得七福。何谓七福。一者四大无病。所生常安。勇武丁健。众所敬仰。二者所生清净。面目端正。尘水不着。为人所敬。三者身体常香。衣服洁净。见者欢喜。莫不恭敬。四者肌体濡泽。威光德大。莫不敬叹。独步无双。五者多饶人从。拂拭尘垢。自然受福。常识<a>宿命</a>。六者口齿香好。方白齐平。所说教令。莫不肃用。七者所生之处。自然衣裳光饰珍宝。见者悚息</p>
<p style="text-align: left">　　佛告耆域。作此洗浴众僧开士。七福如是。从此因缘。或为人臣。或为帝王。或为日月四天神王。或为帝释转轮圣王。或生梵天。受福难量。或为菩萨。发意持地。功成志就。遂致作佛。斯之因缘。供养众僧。无量<a>福田</a>。旱涝不伤。于是<a>世尊</a>。重为耆域。而作颂曰</p>
<p style="text-align: left">　　观诸<a>三界</a>中　　<a>天人</a>受景福</p>
<p style="text-align: left">　　<a>道德</a>无限量　　谛听次说之</p>
<p style="text-align: left">　　夫人生处世　　端正人所敬</p>
<p style="text-align: left">　　体性常清净　　斯由洗众僧</p>
<p style="text-align: left">　　若为大臣子　　<a>财富</a>常吉安</p>
<p style="text-align: left">　　勇健忠贤良　　出入无挂碍</p>
<p style="text-align: left">　　所说人奉用　　身体常香洁</p>
<p style="text-align: left">　　端正色<a>从容</a>　　斯由洗众僧</p>
<p style="text-align: left">　　若生天王家　　生即常洁净</p>
<p style="text-align: left">　　洗浴以香汤　　苾芬以熏身</p>
<p style="text-align: left">　　形体与众异　　见者莫不欣</p>
<p style="text-align: left">　　斯造温室浴　　洗僧之福报</p>
<p style="text-align: left">　　第一四天王　　典领四方域</p>
<p style="text-align: left">　　光明身端正　　威德护四镇</p>
<p style="text-align: left">　　日月及星宿　　光照除阴冥</p>
<p style="text-align: left">　　斯由洗众僧　　福报如影响</p>
<p style="text-align: left">　　第二忉利天　　帝释名曰因</p>
<p style="text-align: left">　　六重之宝城　　七宝为宫殿</p>
<p style="text-align: left">　　勇猛天中尊　　端正寿延长</p>
<p style="text-align: left">　　斯由洗众僧　　其报无等伦</p>
<p style="text-align: left">　　<a>世间</a>转轮王　　七宝导在前</p>
<p style="text-align: left">　　周行四海外　　兵马八万四</p>
<p style="text-align: left">　　明宝照昼夜　　玉女随时供</p>
<p style="text-align: left">　　端正身香洁　　斯由洗众僧</p>
<p style="text-align: left">　　第六化应天　　欲界中独尊</p>
<p style="text-align: left">　　天相光影足　　威灵震六天</p>
<p style="text-align: left">　　自然食<a>甘露</a>　　妓女常在边</p>
<p style="text-align: left">　　众德难称誉　　斯由洗众僧</p>
<p style="text-align: left">　　梵魔三钵天　　净居修自然</p>
<p style="text-align: left">　　行净无垢秽　　又无女人形</p>
<p style="text-align: left">　　梵行修洁己　　志淳在泥洹</p>
<p style="text-align: left">　　得生彼天中　　斯由洗众僧</p>
<p style="text-align: left">　　佛为三界尊　　<a>修道</a>甚苦勤</p>
<p style="text-align: left">　　积行无数劫　　今乃得道真</p>
<p style="text-align: left">　　金体玉为璎　　尘垢不着身</p>
<p style="text-align: left">　　圆光相具足　　斯由洗众僧</p>
<p style="text-align: left">　　诸佛从行得　　种种不劳勤</p>
<p style="text-align: left">　　所施三界人　　无所不周遍</p>
<p style="text-align: left">　　众僧之圣尊　　四道良福田</p>
<p style="text-align: left">　　道德从中出　　是行最妙真</p>
<p style="text-align: left">　　佛说偈已。重告耆域。观彼三界。人天品类。高下长短。福德多少。皆由先世用心不等。是以所受各异。不同如此。受诸福报。皆由洗浴圣众得之耳。佛说经已。阿难白佛言。当何名此经。以何劝诲之</p>
<p style="text-align: left">　　佛告阿难。此经名曰温室洗浴众僧经。诸佛所说。非我独造。<a>行者</a>得度。非神授与。求清净福。自当奉行。佛说是经竟。耆域眷属。闻经欢喜。皆得须陀洹道。<a>礼佛</a>求退。严办洗具。众坐大小。各得道迹。皆共稽首。礼佛而去</p>
				</div></div><hr><script charset='utf-8' src='../../js/footer.js'></script></body></html>