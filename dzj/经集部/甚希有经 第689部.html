<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，甚希有经 第689部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>甚希有经 第689部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>甚希有经</strong></p>
<p style="text-align: left">　　大唐<a>三藏</a>法师玄奘奉　诏译</p>
<p style="text-align: left">　　如是我闻。一时薄伽梵在王舍城住鹫峰山。与大苾刍众千二百五十人俱。及无量<a>菩萨</a>诸<a>天人</a>等。尔时尊者阿难。于日初分为乞食故。着衣持钵入王舍城次第行乞。遥见一所有大层阁。营构初成严丽绮饰甚可爱乐。既见是已内自思惟。若有诸善男子或善女人。能造如是高广层阁。严丽绮饰甚可爱乐。奉施四方大德僧众。复有诸善男子或善女人。于诸如来般<a>涅槃</a>后起窣堵波。其量下如阿摩洛果。以佛驮都如芥子许安置其中。树以表刹量如大针。上安相轮如小枣叶。或造佛像下如穬麦。如是二种所生福聚何者为多。尔时尊者阿难。即作是念。于王舍城次第乞已出还本处。饭食讫收衣钵洗足已。于食后时往如来所。到已顶礼<a>世尊</a>双足。却住一面白佛言。世尊。惟我向者于日初分。为乞食故着衣持钵。入王舍城次第行乞。遥见一所有大层阁。营构初成严丽绮饰甚可爱乐。既见是已内自思惟。若有诸善男子或善女人。能造如是高广层阁。严丽绮饰甚可爱乐。奉施四方大德僧众。复有诸善男子或善女人。于诸如来般涅槃后起窣堵波。其量下如阿摩洛果。以佛驮都如芥子许安置其中。树以表刹量如大针。上安相轮如小枣叶。或造佛像下如穬麦。如是二种所生福聚何者为多。故我今者请问世尊。惟愿如来哀愍为说</p>
<p style="text-align: left">　　尔时世尊以妙<a>梵音</a>告阿难曰。善哉善哉。汝今为欲利益安乐无量众生。哀愍<a>世间</a>诸天人等。令得大义利益安乐。请问如来如是大义。汝今谛听极善思惟。吾当为汝分别解说。阿难白佛。唯然世尊。愿乐欲闻</p>
<p style="text-align: left">　　尔时世尊告阿难曰。即于此方南赡部洲。纵广周匝七千踰缮那。北阔南狭。形如车箱。人面亦尔。假使于中合为一段。或<a>甘蔗</a>林或芦苇林或竹林等。或复稻田胡麻田等。侧塞充满无有间隙。如是假使遍赡部洲。或预流果或一来果或不还果或阿<a>罗汉</a>或诸独觉。侧塞充满亦无间隙如甘蔗等。若有一家于彼圣众尽形恭敬承事供养。奉施上妙衣服饮食卧具医药及诸资缘。于彼一一般涅槃后。<a>如法</a>焚身收其遗骨。起窣堵波高广严饰。涂香末香熏香花鬘。上妙幡盖宝幢音乐。灯炬光明赞叹供养。汝意云何。由是因缘彼所生福宁为多不。阿难白佛。甚多世尊甚多善逝。尔时世尊。复告阿难。且置此方南赡部洲。于此东方毗提诃洲。纵广周匝八千踰缮那。形如半月人面亦尔。假使于中合为一段。成甘蔗林或芦苇林或竹林等。或复稻田胡麻田等。侧塞充满无有间隙。如是假使遍彼东方毗提诃洲。成预流果或一来果或不还果或阿罗汉或诸独觉。侧塞充满亦无间隙如甘蔗等。若有一家于彼圣众尽形恭敬承事供养。奉施上妙衣服饮食卧具医药及诸资缘。于彼一一般涅槃后。如法焚身收其遗骨。起窣堵波高广严饰。涂香末香熏香花鬘。上妙幡盖宝幢音乐。灯炬光明赞叹供养。汝意云何。由是因缘彼所生福宁为多不。阿难白佛。甚多世尊。甚多善逝</p>
<p style="text-align: left">　　尔时世尊复告阿难。且置东方毗提诃洲。于此西方瞿陀尼洲。纵广周匝九千踰缮那。形如日轮人面亦尔。假使于中合成一段。或甘蔗林或芦苇林或竹林等。或复稻田胡麻田等。侧塞充满无有间隙。如是假使遍彼西方瞿陀尼洲。或预流果或一来果或不还果或阿罗汉或诸独觉。侧塞充满亦无间隙如甘蔗等。若有一家于彼圣众尽形恭敬承事供养。奉施上妙衣服饮食卧具医药及诸资缘。于彼一一般涅槃后。如法焚身收其遗骨。起窣堵波高广严饰。涂香末香薰香花鬘。上妙幡盖宝幢音乐。灯炬光明赞叹供养。汝意云何。由是因缘彼所生福宁为多不。阿难白佛。甚多世尊。甚多善逝</p>
<p style="text-align: left">　　尔时世尊复告阿难。且置西方瞿陀尼洲。于此北方大俱卢洲。纵广周匝十千踰缮那。地形四方人面亦尔。假使于中合成一段。或甘蔗林或芦苇林或竹林等。或复稻田胡麻田等。侧塞充满无有间隙。如是假使遍彼北方大俱卢洲。或预流果或一来果或不还果或阿罗汉或诸独觉。侧塞充满亦无间隙如甘蔗等。若有一家于彼圣众尽形恭敬承事供养。奉施上妙衣服饮食卧具医药及诸资缘。于彼一一般涅槃后。如法焚身收其遗骨。起窣堵波高广严饰。涂香末香薰香花鬘。上妙幡盖宝幢音乐。灯炬光明赞叹供养。汝意云何。由是因缘彼所生福宁为多不。阿难白佛。甚多世尊。甚多善逝</p>
<p style="text-align: left">　　尔时世尊复告阿难。且置北方大俱卢洲。天主帝释有大层台。其台依止八万四千众妙宝柱。一一宝柱。笼以种种天青琉璃妙宝珠网。布以金砂洒以香水。此台周匝八万四千妙宝窓牖。一一窓牖。垂以种种天青琉璃妙宝珠帘。布以金砂洒以香水。此台复有八万四千众妙宝敌。一一宝敌覆以种种天青琉璃妙法珠网。布以金砂洒以香水。假使若有诸善男子或善女人。造妙层阁高广严丽。似天帝释妙宝层台。奉施四方大德僧众。汝意云何。是善男子或善女人。由此因缘彼所生福宁为多不。阿难白佛。甚多世尊。甚多善逝</p>
<p style="text-align: left">　　尔时世尊告阿难曰。且置四洲及天帝释大宝层台。假使若有诸善男子或善女人。能造百千俱胝层阁。高广严丽皆如帝释妙宝层台。奉施四方大德僧众。复有诸善男子或善女人。于诸如来般涅槃后起窣堵波。其量下如阿摩洛果。以佛驮都如芥子许安置其中。树以表刹量如大针。上安相轮如小枣叶。或造佛像下如穬麦。以前福聚比此福聚。于百分中不及其一。于千分中亦不及一。于百千分数分算分计分喻分乃至邬波尼杀昙分亦不及一。何以故。阿难。如前福聚其量虽多然不及者。为诸如来于三大劫阿僧仚耶。修集无量胜<a>戒定慧</a>。及以<a>解脱</a>解脱知见皆<a>圆满</a>故。如来无量慈悲喜舍。十方六趣<a>教化</a><a>神通</a>皆圆满故。如来无量布施持戒忍辱精进静虑智慧。及余功德皆圆满故。以是当知。造佛形像及窣堵波。所获福聚不可思议不可比喻</p>
<p style="text-align: left">　　尔时世尊告阿难曰。汝当敬受如是法门。阿难白佛。我已敬受。未审如是所<a>说法</a>门。其名何等我当奉持。佛告阿难。今此法门名甚希有。能令众生种植一切圆净白法。以是名字汝当奉持。阿难当知。我自昔来数数曾为天龙药叉广说。乃至人非人等宣说开示如是法门。何以故。世尊欲令如是种类诸众生等。于如来所无倒恭敬种诸善根。长夜获得利益安乐。速成无上佛菩提故</p>
<p style="text-align: left">　　时薄伽梵说是经已。尊者阿难。大苾刍众无量菩萨及诸天人阿素洛等。闻佛所说皆大<a>欢喜</a>。信受奉行</p>
<p style="text-align: left">　　甚希有经</p>
				</div></div><hr><script charset='utf-8' src='../../js/footer.js'></script></body></html>