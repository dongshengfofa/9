<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说四无所畏经 第775部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说四无所畏经 第775部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说四无所畏经</strong></p>
<p style="text-align: left">　　西天译经<a>三藏</a>朝散大夫试鸿胪卿传法大师臣施护奉　诏译</p>
<p style="text-align: left">　　如是我闻。一时佛在舍卫国祇树给孤独园。尔时<a>世尊</a>告诸苾刍。汝等谛听。如来应正等觉。成就四无所畏。于大众中。转大法轮。如师子吼。<a>自在</a><a>无畏</a>。时诸苾刍。闻是语已。五体投地。顶<a>礼佛</a>足。合掌白言。云何如来四无所畏</p>
<p style="text-align: left">　　佛告苾刍。我于往昔。在大众中。而作是言。如来成就正等正觉。如是说时。<a>沙门</a><a>婆罗门</a>。魔梵<a>天人</a>。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。又复告言。我身清净。诸漏已尽。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。复次告言。一障杂染。能障<a>道果</a>。此障若灭。圣道自现。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏</p>
<p style="text-align: left">　　复次告言。修戒定等。能出<a>生死</a>。尽诸苦报。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。佛告苾刍。是名如来转大法轮四无所畏。复次苾刍。亦于八大众中。具足成就。四无所畏。云何为八。昔于一处。有无数百沙门众。或住或立或行或坐。互相言曰。往昔佛说如是<a>法相</a>。甚深难解。未曾见闻。为是为非。为虚为实</p>
<p style="text-align: left">　　尔时如来。闻彼言已。心无怯惧。身无毛竖。自在无畏。如山不动。复次无数百婆罗门众。无数百刹帝利众。无数百<a>居士</a>众。无数百四天王众。无数百忉利天众。无数百魔王众。无数百梵天众。如是八众。或住或立或行或坐。互相言曰。往昔佛说如是法相。甚深难解。未曾见闻。为是为非。为虚为实</p>
<p style="text-align: left">　　尔时如来。闻彼言已。心无怯惧。身无毛竖。自在无畏。如山不动。佛言。苾刍。是名八部大众之中。得无所畏。即说颂曰</p>
<p style="text-align: left">　　如来自在转法轮　　昔能成就四无畏</p>
<p style="text-align: left">　　天人魔梵及沙门　　闻师章句怀犹豫</p>
<p style="text-align: left">　　身心不动得无畏　　利乐一切诸有情</p>
<p style="text-align: left">　　令发无上菩提心　　恭敬<a>修行</a>到<a>彼岸</a></p>
<p style="text-align: left">　　尔时诸大苾刍。闻佛所说。信受奉行</p>
				</div></div><hr><script charset='utf-8' src='../../js/footer.js'></script></body></html>