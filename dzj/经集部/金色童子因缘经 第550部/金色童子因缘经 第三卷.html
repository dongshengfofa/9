<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修金色童子因缘经 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>金色童子因缘经 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>金色童子因缘经 第三卷</strong></p>
<p style="text-align: left">
	　　译经<a>三藏</a>朝散大夫试鸿胪卿光梵大师赐紫<a>沙门</a>臣惟净等奉　诏译</p>
<p style="text-align: left">
	　　尔时诸巡警官相与议言。众所共观今此童子仪相调善。谅其不能发斯重业。又复于今无余异状。我等随处遇斯艰苦。今者云何理行其事。中一人言。此事状者。诚非我等所能参议。国有刑司大臣掌法。今宜监领童子女人诣彼详辩。众议定已。举彼女人卧置竹舆。执持童子俱诣法司</p>
<p style="text-align: left">
	　　尔时勇戾大臣职当掌法。与诸法官共会一处。遥见彼诸巡警官来渐至其前。即发问言。汝等诸官斯来何为。有何事耶。诸官答言。今此女人于日照商主园中。不知何人杀害其命。我等审谛于三伺察。于其园内唯见金色童子。余无事状。我等即时询童子言。今此女人谁致杀耶。童子答言。诸官明察。我于是事虽睹其状。而实不知何人所杀。我等今时监领至此。愿赐明辩</p>
<p style="text-align: left">
	　　时大臣言。汝等。小待须臾俟当审察。后诣王所求从理断</p>
<p style="text-align: left">
	　　是时掌法大臣即诣阿阇世王宫。见守门者监护王门。即前问言。王止何处复何所作。守门者言。王今登殿召诸宫女鼓吹歌音方当娱乐。是时大臣即于宫门求掌执者。托以其事陈奏于王。今有日照商主之子。于自园中杀害迦尸孙那利妓女。若今不受王者诏命。我等诸臣莫能宰判。是时掌执宫嫔速诣王所具陈上事。王正娱乐未暇审详。乃敕宫嫔。汝往语彼勇戾大臣。宜当审细如实详察。女使受命出宣王敕。令勇戾大臣等诸法官审明其事。遍宣示已。时勇戾大臣还复法司。谓诸巡警官言。汝可往召脍宰之人令速至此到已谓言。今此童子于自园中杀害迦尸孙那利妓女。汝今宜往执缚其人。击鼓告令四衢巷陌普使闻知。出城南门往诣弃尸林中。投以铁叉使令命绝。然后同其死女置于柴积举火焚之。是时脍宰之人虽闻是命。睹其金色童子色相严好犹如金山。痛切其心互相谓曰。汝等云何斯人可杀。今此童子人中难得容止可观。我等虽预脍宰亦有悲心。如斯辈人岂忍害耶。宁使我等自坏其命。终不于斯敢行刑戮</p>
<p style="text-align: left">
	　　是时勇戾大臣。闻脍宰人议已。复作怒言。汝等何故稽延时久。而不速疾从其命耶</p>
<p style="text-align: left">
	　　时脍宰人合掌趋前。咸哀告言。大臣王者愿今止息。我等虽预脍宰之人。而亦不能勇行其事。何以故。今此童子色相端严人所爱念。如何今时忍致杀耶。大臣闻已转复嗔恚。告彼人言。汝等若不从王命者。定于今日汝等所有妻子眷属悉同其死。诸脍宰人闻是言已。咸生惊怖。复相谓言。今此何故掌法大臣不依<a>正法</a>如理而行。此童子者。色相严好人中难得。坚令弃置使害其命复谓我等若不杀者妻子眷属悉同其死。何故我等受斯艰苦。我等今时云何所行。是时诸脍宰人死怖所逼即生计智。今此童子众所爱念宜应引诣四衢巷陌多人聚处。众观其事。而是童子旋踵之间。彼多人众应起悲念。不忍观瞩。必为设其方计救护。其后诸脍宰人身心逼迫如切如割。皆悉涕泪咸作是言。苦哉我等作何罪业。如是逼切使我成办无义利事</p>
<p style="text-align: left">
	　　尔时勇戾大臣后极增恚。谓脍宰言。汝等何故加复延久。诸脍宰人闻是语已。而悉涕泣勉抑而为。乃诣童子执取其衣系缚双臂。彼系缚已。勇戾大臣具观其事。即时驱离掌法之司。往诣弃尸林中。时诸人众观者。皆生别离忿恚而悉堕泪。咸作是言。苦哉危逼。今此童子人中难得。即期殒谢。诸脍宰人监执童子。周行巷陌时中容缓虑其可救。又复引诣阛阓之所。是时王舍城中内外所居男女大小。及余方处所来人众。而悉会聚。共观金色童子执缚其臂。见已咸生苦切悲念荒惑其心。俱发问言。此人何故如是执缚。时诸脍宰哽咽悲泣。答众人言。或谓此童子杀害迦尸孙那利女。故此执持将欲弃置。遍一切处众所共闻。今诣弃尸林中而后非久即当殒谢。众人闻已咸生悲苦。异口同音唱如是言。苦哉苦哉。一何危逼。而此童子色相端严众所乐见。身支圆具有金色光。悦目适心众共瞻睹。仪相调寂智慧明利。悲心具足爱念众生。常起法欲具大威德。如是之人岂可杀耶。贤圣彰明今何隐没。覆蔽正法非法炽然。王者统临现居尊极。一何如是枉横逼人</p>
<p style="text-align: left">
	　　是时人众说伽陀曰</p>
<p style="text-align: left">
	　　色相谦恭复尊贵　　最上增胜所庄严</p>
<p style="text-align: left">
	　　我等如是观复观　　殊妙爱乐昔未有</p>
<p style="text-align: left">
	　　我等皆见此童子　　今为脍宰所执持</p>
<p style="text-align: left">
	　　最极悲苦众咸生　　破坏摧毁诸身意</p>
<p style="text-align: left">
	　　能开多人悦意目　　复为多人所爱乐</p>
<p style="text-align: left">
	　　云何于此妙身中　　王者严刑可能及</p>
<p style="text-align: left">
	　　大众若常观瞩时　　彼欣乐心皆无足</p>
<p style="text-align: left">
	　　云何弃已付法人　　苦哉臣辅无悲愍</p>
<p style="text-align: left">
	　　口中常说诸法律　　随其所说善能行</p>
<p style="text-align: left">
	　　审观如是调善人　　何能起发斯罪业</p>
<p style="text-align: left">
	　　此即乃行于非法　　正法隐没或灭亡</p>
<p style="text-align: left">
	　　若今运用此功能　　我等咸生离散苦</p>
<p style="text-align: left">
	　　时诸人众说伽陀已。城中复有诸女人众。于此童子极生爱念。是中或有一类女人。以别离苦所逼恼故宛转于地。或有女人拊膝伤痛。或有女人心识痴迷。一一皆如离散亲子受大苦恼</p>
<p style="text-align: left">
	　　是时王舍城中内外所有一切人众。以此童子将期命殒。咸生别离逼切之苦。互相叫唱声言杂乱。战怖慞惶悲苦无救</p>
<p style="text-align: left">
	　　时日照商主舍中有一童女。因适衢市窃闻其事。即时悲泣速还自舍。诣金色童子母所。到已趋前举身投地。是时金色童子之母。疑惑迷乱即发问言。汝有何事宜今速说。童女白言。尊母当知。金色童子执缚其臂脍宰监逐。众皆谓言。于自园中杀彼迦尸孙那利女。非久即诣弃尸林中命将殒谢。四衢巷陌一切人众咸悉闻知。时童子母闻是语已。忧苦极深闷绝躃地。以水洒面良久乃苏。从地而起唱如是言。苦哉我子苦哉我子。即时战怖惊惶失次。拊膝轸悲头发蓬乱。自舍而出奔诣四衢及诸巷陌。以子别离忧苦所逼。力劣心疲举声叫唱。凡所见者皆发问言。我子金色童子今何所在。苦哉今时不见我子。汝诸仁者。愿赐救护愿赐救护。令我于今得见其子。如是悲泣周遍街巷随处而住</p>
<p style="text-align: left">
	　　是时日照商主之妻。以不见其金色童子。最极忧苦所逼切故。周行迷乱高声叫唱。凡所见者而悉礼奉合掌告言。愿速救护愿速救护。乃至我子未到林所。其中容受令我得见。又复告言。汝应悲念为令我子未至破坏。使我得见</p>
<p style="text-align: left">
	　　时童子母发苦切言。告诸人已。未见子间又复唱言。苦哉云何不见我子。是时举身自投于地。盘桓宛转地中跳踯。如鱼出水在枯涸地。踧踖周慞不遑安处。心如割切悲复增悲。犹如新生犊子失其牛母。多种惊惶危逼唱言。苦哉我之子。苦哉意所乐。苦哉善忍者。苦哉大孝人。苦哉多愿求所获之爱子。苦哉妙相人所乐观。苦哉身支<a>圆满</a>具足。苦哉[礼*色]赫金色之身。苦哉人众悦目瞻睹。苦哉众中开[烈-列+(〡*(颐-页+已))]怡目。苦哉聪利有智之者。广出<a>无畏</a>悦意善言。苦哉广有悲愍心者。法欲具足爱念众生。苦哉最上焕耀家族。苦哉我之族中明炬。苦哉我心所爱乐者。苦哉我之心中大宝。苦哉我之集真实者。苦哉我之妙<a>甘露</a>眼。苦哉我之相续深爱。苦哉我之族中大宝。苦哉苦哉。云何如是掌法之官不审伺察。而置我子将殒命耶</p>
<p style="text-align: left">
	　　是时童子之母。重复合掌再陈哀告一切人众。力劣心疲。说伽陀曰</p>
<p style="text-align: left">
	　　苦哉我今无告语　　云何令我今所行</p>
<p style="text-align: left">
	　　我今如梦亦如痴　　逼切我心大迷乱</p>
<p style="text-align: left">
	　　为子忧苦深逼迫　　最极哀危散乱心</p>
<p style="text-align: left">
	　　我今恳祷一切人　　数数哀声增涕泣</p>
<p style="text-align: left">
	　　意不调寂非色容　　我心都无所爱乐</p>
<p style="text-align: left">
	　　我子将置弃尸林　　汝等今时愿救护</p>
<p style="text-align: left">
	　　汝等若有悲愍心　　即有善护者功能</p>
<p style="text-align: left">
	　　如我心意实所求　　愿今得见于我子</p>
<p style="text-align: left">
	　　我今一切无所乐　　紫栴檀等妙涂香</p>
<p style="text-align: left">
	　　乃至多种众庄严　　以悲苦救悉捐弃</p>
<p style="text-align: left">
	　　手钏等诸庄严具　　令悉非我所严身</p>
<p style="text-align: left">
	　　爱子将离困苦深　　不获抱持亲抚惜</p>
<p style="text-align: left">
	　　我今不复三旋绕　　亦不礼奉于双足</p>
<p style="text-align: left">
	　　未晓今时以何缘　　置我子于弃尸所</p>
<p style="text-align: left">
	　　我观十方皆空廓　　唯睹破坏及焚烧</p>
<p style="text-align: left">
	　　我心烧爇亦复然　　情意痴迷无所措</p>
<p style="text-align: left">
	　　速疾置于弃尸林　　为执法者所刑戮</p>
<p style="text-align: left">
	　　后不复见大苦哉　　为子心中极爱乐</p>
<p style="text-align: left">
	　　非我现生所作罪　　必以他生有余殃</p>
<p style="text-align: left">
	　　我今为子忧苦深　　犹如猛火烧轻草</p>
<p style="text-align: left">
	　　若复我心真实者　　怨亦如亲无罪业</p>
<p style="text-align: left">
	　　我子因缘若实时　　愿今脱免斯危难</p>
				</div></div><hr><script charset='utf-8' src='../../js/footer.js'></script></body></html>