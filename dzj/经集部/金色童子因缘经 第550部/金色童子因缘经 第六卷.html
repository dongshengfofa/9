<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修金色童子因缘经 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>金色童子因缘经 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>金色童子因缘经 第六卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿传梵大师赐紫<a>沙门</a>臣法护等奉　诏译</p>
<p style="text-align: left">
	　　尔时金色童子闻诸脍宰互言议已。见叉在地间掘举立。即作是言。苦哉我今受斯危逼。即于<a>生死</a>广大过失深生厌离。忻乐希求<a>解脱</a>胜道。身无依托。心中现起险恶怖畏。于<a>刹那</a>间。又复号哭唱言。苦哉我今捍劳其力极难所得。是日人身不能当作大利益事。苦哉我于生死海中又复<a>流转</a>。又复我今住生死行。又复我于生死旷野诸险难中盘旋踧踖。又复我今还入生死极险恶处。又复我今还坠生死大堕落处。又复我今还投生死大罗网中。又复我当于彼等活众合黑绳[口*睾]叫大[口*睾]叫炎热极炎热阿鼻等诸<a>地狱</a>中生。又复我当于彼象牛群兽飞禽杂类畜趣中生。又复我当于彼常受饥渴等苦。不得少分残弃饮食及大小便利。诸类饿鬼是趣中生。斯等诸趣皆受苦恼。我昔闻佛如来应供正等正觉出现<a>世间</a>。如优昙钵花最胜难得。彼佛<a>世尊</a>知诸法律。能为世间宣说开悟。难得之法刹那具足。又复我今人身难得现生胜处。诸根不缺不聋不痖。亦不挛躄身力具足。亦复能知善说恶说诸有法义。我今离佛世尊当无救护。又若不离八难。虽得人身虚无果利。我于今时当何所作。彼佛世尊大悲愍者。今在何所。惟愿大慈思念于我。悲愍我今无所依托。无主无救。无归无向。复无照烛。险恶艰苦渐大逼迫。世尊大悲。因垂警悟愿来救护。又自惟忖。我之薄祐罪业深重。一何世尊速入<a>涅槃</a>。当是思惟悚怖之时。善慧忽生。又作是念。若佛世尊已入涅槃。<a>佛弟子</a>中大威德者。尊者大迦叶。如来付嘱任持教法。又已涅槃。我闻尊者阿难今现任持如来教法。有大神力具大威德。能为一切众生广作利益。荷负众生曾无休息。而彼尊者有大悲愍。应念于我受斯艰苦惟愿尊者悲心如佛速来救护。念已即时涕泪悲泣。转复于彼生死怖中深极毁责。发起上品求出离心。遥向尊者阿难痛切哀诉。说伽陀曰</p>
<p style="text-align: left">
	　　生死怖中堪大惧　　我常不生于<a>欢喜</a></p>
<p style="text-align: left">
	　　尊者阿难悉了知　　惟愿今时听此说</p>
<p style="text-align: left">
	　　佛一切智大悲者　　应化入般涅槃后</p>
<p style="text-align: left">
	　　利益众生<a>正法</a>门　　付嘱尊者大迦叶</p>
<p style="text-align: left">
	　　而彼尊者作利乐　　化事圆成次涅槃</p>
<p style="text-align: left">
	　　复以世间利益门　　付嘱阿难大威德</p>
<p style="text-align: left">
	　　尊者迦叶大名称　　彼涅槃后迄于今</p>
<p style="text-align: left">
	　　尊者世间同一亲　　广为众生作利乐</p>
<p style="text-align: left">
	　　<a>三界</a>无主作主宰　　诸怖畏者施<a>无畏</a></p>
<p style="text-align: left">
	　　疲者置于止息方　　无归向者作归向</p>
<p style="text-align: left">
	　　尊者世间同一亲　　大师所作悉能作</p>
<p style="text-align: left">
	　　佛<a>弟子</a>中近侍尊　　今善任持佛正法</p>
<p style="text-align: left">
	　　尊者今于苦难地　　若不为我垂救拔</p>
<p style="text-align: left">
	　　此外别无主所依　　即见我今极破坏</p>
<p style="text-align: left">
	　　生者决定皆归死　　智者不应怀死怖</p>
<p style="text-align: left">
	　　尊者能于生死轮　　善知出离诸要道</p>
<p style="text-align: left">
	　　若能出离于八难　　所作有利甘趣死</p>
<p style="text-align: left">
	　　刹那成事斯极难　　由此缘故我悲苦</p>
<p style="text-align: left">
	　　诸佛出世示众法　　斯即最上极难得</p>
<p style="text-align: left">
	　　尊者今时应念来　　如过去佛亲化度</p>
<p style="text-align: left">
	　　尊者悲心大坚固　　为诸众生而出现</p>
<p style="text-align: left">
	　　不舍于我大慈悲　　我今趣求解脱道</p>
<p style="text-align: left">
	　　尊者有大功德力　　常起利益众生心</p>
<p style="text-align: left">
	　　我今艰苦逼恼中　　惟愿慈悲善观察</p>
<p style="text-align: left">
	　　我今危苦无救护　　愿尊天眼所照明</p>
<p style="text-align: left">
	　　尊者慈悲速降临　　今应为我救斯苦</p>
<p style="text-align: left">
	　　金色童子说是伽陀时。尊者阿难广为世间成利乐故。发起悲念。普遍观察无量无边众生乐欲。行利益心相续不断。即以天眼观见金色童子极大苦恼无所依托。作是观已。开发悲心放微妙光。周遍国城宫殿方处。一切境界皆悉昭曜。即与五百大阿<a>罗汉</a>眷属。各运神力俱时腾空。如云如盖住<a>虚空</a>中。普遍一切吉祥相现。周匝光明广照一切。盘旋向于弃尸林所。尔时国主阿阇世王。处于严洁高广楼阁之上。瞻见尊者阿难与苾刍众。如半月相。尊者处中加趺而坐。高涌虚空如云如盖。种种庄严殊妙可爱。渐来向于弃尸林所。国主见已即作是念。尊者阿难决定为彼金色童子故来至此。彼尊来已。斯必广现希有瑞相。欲为宣说未曾有法。我今宜应速往于彼。即时阿阇世王乃向尊者及阿罗汉眷属。恭敬顶礼已。从高楼下。与无数百千眷属围绕。导从徒步前趋出向弃尸林所</p>
<p style="text-align: left">
	　　尔时四监逐官。咸起嗔恚执剑期克。诸脍宰人作是告言。汝等何故斯事延久。不速为彼金色童子安布其叉。诸脍宰人闻其言已咸生惊怖。即为金色童子安立其叉</p>
<p style="text-align: left">
	　　时金色童子又复发起极生厌离。生死过失无所依托。作是唱言。苦哉苦哉。尊者阿难今时若不摄受于我。我必弃置。当其童子发是言时。尊者阿难自远而来。遍发其声安慰一切。即复安慰金色童子谓其言曰。子今勿怖。汝是调善知法律者。我今为汝止其非法。犹如蛇毒。极恶之人令不生害。是故我今令汝脱免如是危难。我今为汝如佛世尊<a>圆满</a>意愿。我于今时如佛知见随应宣示。又如如来应供正等正觉。以其正法付嘱尊者大迦叶已。我如其教。真实所作今为汝说。上首声闻大威德者所说之法。我今为汝圆满意乐。我今为汝止其死怖及轮回中一切怖畏。我今为汝拔除疑惑戏论之箭。汝以恶见盖覆净眼。我以智药治令清净。今汝恚火我令息灭。我今令汝离贪清净。我今令汝广植善种。我今拔汝出生死泥。我今令汝渡于<a>苦海</a>。我今令汝出离一切艰险边际。我今为汝解烦恼缚。我今为汝破盖障门。总略而言。我今为汝随应所作。汝于俱胝那庾多百千劫中。积集难得最胜上者。所谓断尽烦恼证阿罗汉。以智慧火遍烧一切烦恼之薪。增上所得离疑惑病。如彼千岁经久大树极难除断。以智金刚连根而断</p>
<p style="text-align: left">
	　　尔时尊者。复说伽陀曰</p>
<p style="text-align: left">
	　　贪嗔憍慢常相续　　流注三有海无穷</p>
<p style="text-align: left">
	　　乘彼精进智慧舟　　我今为汝令枯涸</p>
<p style="text-align: left">
	　　生为大苦老为根　　死即是极巇险处</p>
<p style="text-align: left">
	　　胜慧金刚大利坚　　破诸苦山悉摧碎</p>
<p style="text-align: left">
	　　经千俱胝劫数中　　勤苦积集所未得</p>
<p style="text-align: left">
	　　极难得者于今时　　谓令汝得无漏法</p>
<p style="text-align: left">
	　　尔时金色童子得闻尊者阿难如是语已。如还命人。身心安隐生大欢喜。仰观虚空专注一心。向彼尊者瞪目观视。是时四监逐官谓诸脍宰言。汝等当知。此诸苾刍是悲心人。今从空来。或于我等作障难事。汝等宜今速以童子置在叉上。将非我等越王教令。招其罪咎成无义利</p>
<p style="text-align: left">
	　　彼诸脍宰闻是语已。咸为妻子眷属怖其断命。即时举起金色童子欲置叉上</p>
<p style="text-align: left">
	　　尊者阿难速以神力。于彼叉上布净月轮。光明皎洁。轮中出现妙莲花台。其量广阔。尊者神力所加持故。自然令其金色童子处莲花上加趺而坐。登其坐已周遍观察。时虚空中有无数百千那庾多贤圣。俱发声言。奇哉奇哉。说伽陀曰</p>
<p style="text-align: left">
	　　奇哉正教大威力　　佛一切智未曾有</p>
<p style="text-align: left">
	　　声闻弟子今亦然　　能作如来神变事</p>
<p style="text-align: left">
	　　尊者阿难于今时　　大威德力斯明显</p>
<p style="text-align: left">
	　　善逝所作事悉同　　广大正法未曾有</p>
<p style="text-align: left">
	　　佛日光明虽已没　　尊者威光复照明</p>
<p style="text-align: left">
	　　诸苦逼恼悉蠲除　　奇哉吉祥大欢喜</p>
<p style="text-align: left">
	　　自智慧德大威神　　光明焕赫大严饰</p>
<p style="text-align: left">
	　　尊者犹如妙月轮　　出现空中而清净</p>
<p style="text-align: left">
	　　善逝光明既已没　　暗冥普覆诸世间</p>
<p style="text-align: left">
	　　尊者神光复照明　　正法于今极彰显</p>
<p style="text-align: left">
	　　佛宝最上今虽隐　　不思议德悉周圆</p>
<p style="text-align: left">
	　　世间髻宝大吉祥　　尊者阿难能开显</p>
<p style="text-align: left">
	　　尔时尊者阿难高处虚空。犹如秋天清净月轮。光明皎洁普照一切。复如云盖。现吉祥相周遍清净。以自威光映夺于日。与五百大阿罗汉眷属围绕住虚空中。为金色童子说伽陀曰</p>
<p style="text-align: left">
	　　如来大师出世间　　是即最上大希有</p>
<p style="text-align: left">
	　　最胜为彼<a>天人</a>师　　五眼清净无障碍</p>
<p style="text-align: left">
	　　如佛世尊昔所说　　离苦清净妙法门</p>
<p style="text-align: left">
	　　是法若能知苦因　　彼一切苦悉能断</p>
<p style="text-align: left">
	　　由知苦故能断集　　即能超越于苦法</p>
<p style="text-align: left">
	　　圣八正道如理修　　趣向涅槃获安乐</p>
<p style="text-align: left">
	　　我今如佛所说时　　一切苦法悉除灭</p>
<p style="text-align: left">
	　　正智能破无智心　　此灭不复受后有</p>
<p style="text-align: left">
	　　尊者阿难说是伽陀。时金色童子闻是法已。有身见山高二十峰。以智金刚而悉摧破。即证须陀洹果</p>
<p style="text-align: left">
	　　是时金色童子证是果已。譬如商人大获其利。又如耕人所种成熟。复如战阵勇猛得胜。又如得成转轮圣王。而生最上适悦欢喜。即时合掌恭敬向尊者阿难宣说伽陀而伸赞叹</p>
<p style="text-align: left">
	　　阿难尊者我归命　　归命最上大尊者</p>
<p style="text-align: left">
	　　又复归命诸佛子　　建立牟尼大法幢</p>
<p style="text-align: left">
	　　希有悲心极广大　　希有悲心复最上</p>
<p style="text-align: left">
	　　我今苦逼极颠危　　尊者慈悲善救度</p>
<p style="text-align: left">
	　　尊者阿难于是处　　普能闻彼一切声</p>
<p style="text-align: left">
	　　我所逼恼无归投　　尊者救已得解脱</p>
<p style="text-align: left">
	　　苦恼道中极增炽　　尊者力故得清凉</p>
<p style="text-align: left">
	　　慈悲心如净月轮　　出现牟尼清净月</p>
<p style="text-align: left">
	　　我今所得所作事　　非由父母及诸亲</p>
<p style="text-align: left">
	　　尊者善友斯降临　　故令我得极善利</p>
<p style="text-align: left">
	　　尊者善闭诸恶趣　　亦复能开解脱门</p>
<p style="text-align: left">
	　　枯涸一切生死流　　积骨如山善摧破</p>
<p style="text-align: left">
	　　生死本无初中后　　烦恼积集诸怖畏</p>
<p style="text-align: left">
	　　以智金刚平等门　　尊者善出诸边际</p>
<p style="text-align: left">
	　　无始时来深陷没　　忧箭入心未拔除</p>
<p style="text-align: left">
	　　今遇最上大医王　　从法口生离诸病</p>
<p style="text-align: left">
	　　是时空中彼诸贤圣。即向尊者阿难注意瞻仰已于刹那间彼弃尸林所。自然除去内外一切土石砂砾触处。遍洒旃<a>檀香</a>水。烧众名香竖立幢幡及宝楼阁。复有真珠所严众衣。遍散种种可爱妙花。是处忽然清净严饰。犹如诸天欢喜之园。时诸贤圣为尊者阿难。布设种种殊妙珍宝行列庄严。安施一切金宝所成大师子座及承足宝几。复为五百阿罗汉众。各各排设宝庄严座</p>
<p style="text-align: left">
	　　是时尊者阿难从空而下。处于师子之座。五百大阿罗汉亦从空下。各登其座</p>
				</div></div><hr><script charset='utf-8' src='../../js/footer.js'></script></body></html>