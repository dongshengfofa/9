<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修金色童子因缘经 第七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>金色童子因缘经 第七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>金色童子因缘经 第七卷</strong></p>
<p style="text-align: left">
	　　译经<a>三藏</a>朝散大夫试鸿胪卿光梵大师赐紫<a>沙门</a>臣惟净等奉　诏译</p>
<p style="text-align: left">
	　　尔时国主阿阇世王。与无数百千臣佐眷属。既至会已。睹诸胜相。乃至见彼金色童子。净月轮中光明皎絜。莲花台上安处其座。如云散空秋天满月。复如金幢其光焰赫吉祥殊特。时王观已戄然惊异。发生最上希奇之心。身毛喜竖面目熙怡。如海波相深增净信。即向尊者阿难全身委地恪恭拜奉。举口就足复伸歍敬。然后跪膝合掌。谛诚瞻仰尊者阿难。说伽陀曰</p>
<p style="text-align: left">
	　　归命最上大圣者　　汝于今日善所作</p>
<p style="text-align: left">
	　　普能救度此会人　　而复拯拔于我等</p>
<p style="text-align: left">
	　　今此我等诸人众　　若非尊者所摄受</p>
<p style="text-align: left">
	　　若声广震于会中　　我等一切皆破坏</p>
<p style="text-align: left">
	　　若非尊者所救护　　利益众生事皆息</p>
<p style="text-align: left">
	　　我等大众于今时　　大火逼迫皆焚爇</p>
<p style="text-align: left">
	　　奇哉尊者大胜智　　具足最上悲愍心</p>
<p style="text-align: left">
	　　希有如是胜所行　　显明宣演而奇特</p>
<p style="text-align: left">
	　　汝今所现神变云　　我等咸观未曾有</p>
<p style="text-align: left">
	　　最上寂静大威光　　与如来光等无异</p>
<p style="text-align: left">
	　　<a>世间</a>危苦咸皆集　　尊者为主为归救</p>
<p style="text-align: left">
	　　汝能广利诸众生　　如佛悲心普爱念</p>
<p style="text-align: left">
	　　<a>世尊</a>普观诸世间　　我等皆获大喜乐</p>
<p style="text-align: left">
	　　今汝尊者照世间　　任持能仁清净教</p>
<p style="text-align: left">
	　　尔时阿阇世王说是伽陀伸赞叹已。<a>圆满</a>意愿心生<a>欢喜</a>。速起前诣先安布彼铁叉所。即舒二手承接金色童子。最极欢喜如获爱子。是时童子从莲花座自然而下。王以怜爱增深。趋前持抱再三抚惜。瞪目观瞻喜色盈眸。说伽陀曰</p>
<p style="text-align: left">
	　　如我往昔得王位　　我于彼时喜不深</p>
<p style="text-align: left">
	　　见今逼迫艰苦中　　得<a>解脱</a>者倍增喜</p>
<p style="text-align: left">
	　　面轮出生清净目　　犹如优钵罗花叶</p>
<p style="text-align: left">
	　　光明晃曜映月光　　我等今时获瞻睹</p>
<p style="text-align: left">
	　　色相圆满复柔软　　功德具足众庄严</p>
<p style="text-align: left">
	　　一切身分悉周圆　　光润莹明咸观见</p>
<p style="text-align: left">
	　　汝昔逢值于何等　　无悲愍心极恶者</p>
<p style="text-align: left">
	　　以汝众所爱念人　　将令杀害而弃置</p>
<p style="text-align: left">
	　　汝所施作甚调寂　　出言闻者欢喜生</p>
<p style="text-align: left">
	　　色相端严世亦希　　举世何人不爱乐</p>
<p style="text-align: left">
	　　于有德人何生恚　　功德岂容过失随</p>
<p style="text-align: left">
	　　同彼金刚真实心　　云何是中起差别</p>
<p style="text-align: left">
	　　诸有铁石为心者　　及彼都无思虑人</p>
<p style="text-align: left">
	　　此等破坏于识心　　应于汝子不生爱</p>
<p style="text-align: left">
	　　坚固金刚大炽焰　　如人举置于我顶</p>
<p style="text-align: left">
	　　复如利剑断颈胸　　见破坏汝亦如是</p>
<p style="text-align: left">
	　　复如猛恶大雷雹　　从空堕击于我心</p>
<p style="text-align: left">
	　　今汝众所爱乐人　　何人教敕令杀害</p>
<p style="text-align: left">
	　　苦哉何人猛恶语　　于汝造作如是业</p>
<p style="text-align: left">
	　　何等极恶怨缚心　　今时于汝不爱乐</p>
<p style="text-align: left">
	　　何故死王来触娆　　何人故起厌恶心</p>
<p style="text-align: left">
	　　昔时杀汝是何人　　汝今速应为我说</p>
<p style="text-align: left">
	　　尔时金色童子闻阿阇世王如是语已。即起思念。若我今时以其前事具白于王。岂非我于勇戾大臣造恶业邪。何以故。王性暴急斯须显明。即于今时害其性命。又复惟忖。但自审观宿业。我于先世历诸生中。决定自造诸不善业。作已成熟<a>报应</a>斯明。是知先世业因不能忘报。故我今时实无过咎。为他欲杀而使弃置。作是念已决定无疑。即诣王前说伽陀曰</p>
<p style="text-align: left">
	　　如我昔于先世中　　自所造作不善业</p>
<p style="text-align: left">
	　　业成果熟理昭然　　而今报应当发现</p>
<p style="text-align: left">
	　　今日所招非爱果　　皆由自作不善因</p>
<p style="text-align: left">
	　　此时受报必无疑　　王应为我善伺察</p>
<p style="text-align: left">
	　　童子说是伽陀已。前诣尊者阿难所。全身委地顶礼双足。退住一面</p>
<p style="text-align: left">
	　　是时尊者阿难告童子言。童子。此迦尸孙那利童女。先为蛇毒隐覆支体。汝以真实加持之力。令今起止速获轻安平复如故。亦使此会一切大众咸生净信</p>
<p style="text-align: left">
	　　尔时金色童子闻尊者语已。乃于一切众生深心坚固。即起思念。勇发真实加持之力。若法真实所说真实。我于迦尸孙那利童女。决定不曾生起微细烦恼。若贪若嗔若痴若害。及余别别心所随烦恼等。即法真实所言真实。令此女人身毒销散平复如故。童子作是真实加持思念已。彼迦尸孙那利童女身毒销散即时苏省。回旋升举安乐如故。宛转四瞻即见一切大众集会</p>
<p style="text-align: left">
	　　是时一切无数百千人天大众。异口同音发如是言。奇哉希有。金色童子心意清净。有大神用具大威力令能如是。以彼真实加持力故。令其迦尸孙那利童女升举轻安还所爱命</p>
<p style="text-align: left">
	　　时彼迦尸孙那利童女。审复四顾普观众会。乃至见彼弃尸林中。有尊者阿难。与大苾刍众处半月相。众宝光明广大微妙。师子座中次第而坐。及见国主阿阇世王与无数百千臣佐眷属俱在会中。又见自身先卧竹舁之上。青黄赤白缯彩所严。童女见已心生疑怖。我今或是梦所见邪。心迷乱邪。又或应知自业所感致如是邪。其后彼之亲族。即为如实广说前事。谓言童女。此诸事相。悉是尊者阿难降临于此。以威神力令汝还命</p>
<p style="text-align: left">
	　　是时童女闻此语已。即于尊者阿难发起最上清净信奉希奇之心。乃自惟忖。先在园中。为彼勇戾大臣起破坏意。死怖逼迫心日迷乱。恶分位时深自厌患。省觉女身多为损恼。苦哉苦哉。女人之名。比于余类而极卑贱。众苦所集。我今云何而能舍此志所厌恶女人分位。作是念已。速起离会求一妙衣。持捧前诣尊者阿难所。顶礼双足以衣奉上。发生最上清净<a>信心</a>。思念尊者阿难最上功德前以真实加持之力令我轻安。汝法真实汝言真实。汝于如来诸<a>弟子</a>中多闻第一。胜中胜上。上中最上。声闻中龙。声闻中师子。声闻中大仙。声闻中调善者。声闻中钵讷摩花。声闻中俱母陀花。声闻中白莲花。声闻中调御者。声闻中导师。声闻中月。声闻中日。声闻中宝。声闻中髻珠。法中多闻者。任持教法者。是阿<a>罗汉</a>诸漏已尽所作已办。去除重担逮得己利。尽诸有结心善解脱。有大神用具大威德。及大光明为大施田。尊者如是有大功德。若法真实言真实者。令我今日转女人身成男子相。发是言时。以尊者真实加持力故。迦尸孙那利童女于<a>刹那</a>间即转女身成男子相。所成男身色相具足。端正殊妙人所乐观。诸妙衣服及庄严具而为严身。是时空中自然雨出种种殊妙悦意天衣。其衣广大遍空如轮普覆一切。于须臾间彼弃尸林中。衣轮映蔽日光不现</p>
<p style="text-align: left">
	　　尔时彼会人天大众见是事已。咸生惊异。尊者阿难有大威神功德如是。即时空中有无数百千俱胝那臾多<a>天人</a>。咸作是言。奇哉奇哉。广大殊特实未曾有。尊者阿难具大威德。最上清净作大施田。彼迦尸孙那利童女。持以一衣行净施持。愿力相续乃转女身成男子相。大哉行愿。<a>殊胜</a>若斯。时诸天人俱生净信。即于空中雨众天花。复奏清妙可爱天乐</p>
<p style="text-align: left">
	　　尔时迦尸孙那利男子。以尊者阿难大威德力。随自所欲圆满意愿。显观如是现果报已。发生最上庆悦之心。身毛喜竖。即起前诣尊者阿难所。双膝着地合掌恭敬。谛诚赞叹说伽陀曰</p>
<p style="text-align: left">
	　　归命难得不思议　　净妙功德所庄严</p>
<p style="text-align: left">
	　　我于今日无所依　　由尊者故得还命</p>
<p style="text-align: left">
	　　若我今时不得汝　　清净智眼所救护</p>
<p style="text-align: left">
	　　我之余命不能存　　尊者今还施我命</p>
<p style="text-align: left">
	　　奇哉功德大力势　　奇哉普施众生喜</p>
<p style="text-align: left">
	　　今于色逼苦难中　　善为多人作救护</p>
<p style="text-align: left">
	　　奇哉汝为应供者　　最极难得善清净</p>
<p style="text-align: left">
	　　我以一衣表施心　　威神转小成大利</p>
<p style="text-align: left">
	　　又复一衣至微小　　持奉尊者大牟尼</p>
<p style="text-align: left">
	　　随自乐欲得圆成　　由汝善力现招果</p>
<p style="text-align: left">
	　　如我意者女人身　　积集广大诸过失</p>
<p style="text-align: left">
	　　尊者威力所加持　　得转女身成男子</p>
<p style="text-align: left">
	　　转转还同天人相　　天庄严具以严身</p>
<p style="text-align: left">
	　　空中复雨妙天衣　　缤纷而坠增欢悦</p>
<p style="text-align: left">
	　　如是功德妙<a>福田</a>　　若人不能如实作</p>
<p style="text-align: left">
	　　斯人鲜福果利虚　　痴等烦恼怨所缚</p>
<p style="text-align: left">
	　　说是伽陀伸赞叹已。时彼男子显观如是现果报事。即自思念。我今所转色相若斯。又复具观爱非爱果。理事彰明。我今不复处白衣舍。应求<a>出家</a>。作是念已。前诣尊者阿难所。顶礼双足白言。尊者。我今愿于尊者法中清净出家。受具足戒成苾刍相。于尊者所誓修梵行</p>
<p style="text-align: left">
	　　是时尊者阿难即为教授出家之法。乃至成苾刍已。断诸烦恼证阿<a>罗汉果</a>。当于尔时日照商主并其妻室。先为金色童子离别忧苦慞惶驰逐。于王舍城中街衢巷陌。偃仆于地施起旋伏。进止盘桓惊忧迷乱。举手击身高声唱言。苦哉我子。苦哉我子。哀声逼迫而复涕泣。即时商主忽闻人言。尊者阿难自空而来弃尸林中。为救护彼金色童子。广为施作诸希有事。日照商主并其妻室。闻是言已。如<a>甘露</a>水灌注心顶。发生极大欢喜之心。又如转轮圣王受灌顶位最胜悦乐。即时从地宛转而起。速疾奔行出王舍大城诣弃尸林。到已乃见金色童子。如秋满月清净皎然。云翳散空罗睺去障。近于尊者阿难安庠而坐。又见尊者大威德力。能生希有殊胜事相。天人惊异广大神化。商主见已。即于尊者阿难发生最上清净信奉奇特之心。全身委地礼尊者足。起已重复双膝着地。合掌恭敬谛诚瞻仰。大喜增极满目泪流。乃向尊者阿难一心赞叹。说伽陀曰</p>
<p style="text-align: left">
	　　奇哉尊者大福力　　广大威神极显彰</p>
<p style="text-align: left">
	　　我今危逼恶难中　　尊者善为作救护</p>
<p style="text-align: left">
	　　奇哉悲愍大胜德　　奇哉妙智悉具圆</p>
<p style="text-align: left">
	　　汝一切智等世尊　　最上清净而明显</p>
<p style="text-align: left">
	　　如我今时为子故　　沉没艰危<a>苦海</a>中</p>
<p style="text-align: left">
	　　尊者智慧大威光　　方便善为我救拔</p>
<p style="text-align: left">
	　　若我今时不得值　　尊者悲心为摄受</p>
<p style="text-align: left">
	　　我及妻子久已投　　忧苦网中无出离</p>
<p style="text-align: left">
	　　尊者今时来降此　　大悲威力所出生</p>
<p style="text-align: left">
	　　子已得渡忧海中　　亦复出离忧险处</p>
<p style="text-align: left">
	　　忧绳昔缚今得脱　　忧行迁流今亦停</p>
<p style="text-align: left">
	　　忧惑怖畏今已除　　忧笼拘絷而今出</p>
<p style="text-align: left">
	　　不为忧泥所陷溺　　不为忧刺所伤身</p>
<p style="text-align: left">
	　　不被忧蛇恶毒侵　　不遭忧箭而射击</p>
<p style="text-align: left">
	　　不使忧剑所断割　　不与忧怨相值遇</p>
<p style="text-align: left">
	　　忧恼大鱼不相吞　　不遭忧火而焚爇</p>
<p style="text-align: left">
	　　尊者今日善所作　　妙光普照大众会</p>
<p style="text-align: left">
	　　众生净眼悉开明　　一切心意咸欢悦</p>
<p style="text-align: left">
	　　尊者其名庆喜尊　　众生利乐喜中生</p>
<p style="text-align: left">
	　　如是善开救度门　　我今获得大欢喜</p>
<p style="text-align: left">
	　　尔时日照商主说是伽陀赞尊者已。即同妻室前诣金色童子所。以子育之心增剧怜爱。趋前持抱再三抚惜。大喜增盈满目垂泪。父母同时举[烈-列+(〡*(颐-页+已))]怡目谛观童子。说伽陀曰</p>
<p style="text-align: left">
	　　秋天满月吉祥相　　清净身光普照明</p>
<p style="text-align: left">
	　　多种意愿悉圆成　　父母欣复见汝面</p>
<p style="text-align: left">
	　　绀目睛光赤铜相　　修广殊妙极端严</p>
<p style="text-align: left">
	　　斯由尊者所降临　　父母欣复见汝面</p>
				</div></div><hr><script charset='utf-8' src='../../js/footer.js'></script></body></html>