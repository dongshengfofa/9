<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修金色童子因缘经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>金色童子因缘经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>金色童子因缘经 第五卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿传梵大师赐紫<a>沙门</a>臣法护等奉　诏译</p>
<p style="text-align: left">
	　　尔时日照商主。闻说如是多种事已。心意破坏。极大忧苦之所逼恼闷绝躃地。以水洒面良久乃苏。徐坐涕泣发如是言。苦哉苦哉。我唯一子。今将命殒。言已又复举声号哭。说伽陀曰</p>
<p style="text-align: left">
	　　苦哉我子[烈-列+(〡*(颐-页+已))]怡眼　　苦哉族中大庄严</p>
<p style="text-align: left">
	　　我为汝父福鲜微　　为害汝故大号哭</p>
<p style="text-align: left">
	　　我为汝故心离散　　于今迷转于诸方</p>
<p style="text-align: left">
	　　与汝别离火炽然　　苦哉焚烧我心意</p>
<p style="text-align: left">
	　　汝是调善有智人　　增上爱乐悲愍者</p>
<p style="text-align: left">
	　　我为汝父极恶人　　招汝今时多厄难</p>
<p style="text-align: left">
	　　汝子当日初生时　　我获喜乐无等比</p>
<p style="text-align: left">
	　　而今与汝将别离　　忧火烧心极炎炽</p>
<p style="text-align: left">
	　　苦哉王者及臣辅　　无悲愍心无分别</p>
<p style="text-align: left">
	　　见斯具足法律人　　不能为此审详辩</p>
<p style="text-align: left">
	　　苦哉大国为人主　　无悲愍心具显彰</p>
<p style="text-align: left">
	　　不能如是审详明　　因汝轻弃于我子</p>
<p style="text-align: left">
	　　<a>世间</a>最胜贤善人　　终不隐昧于心意</p>
<p style="text-align: left">
	　　有德之子众所知　　为害汝故大号哭</p>
<p style="text-align: left">
	　　此大城隍诸圣贤　　于今离散当何在</p>
<p style="text-align: left">
	　　照烛如是有德人　　临刑戮时愿放舍</p>
<p style="text-align: left">
	　　<a>帝释天</a>主并护世　　及余大威德诸天</p>
<p style="text-align: left">
	　　咸愿少开悲愍心　　今为我子善救护</p>
<p style="text-align: left">
	　　大力成就禁戒仙　　及余寂默诸仙等</p>
<p style="text-align: left">
	　　顶礼为开悲愍心　　今为我子作救护</p>
<p style="text-align: left">
	　　尔时日照商主说是伽陀已。善慧忽生乃自惟忖。我今悲号唐捐无益。我闻有佛<a>世尊</a>功德无量。普尽世间同一亲爱。起大悲心<a>随念</a>而应。彼佛世尊诸无主者为作主宰。无救护者为作救护。无归投者为作归投。无趣向者为作趣向。又佛世尊世间一切难苦险难逼恼众生。彼等常生极大怖畏。我佛慈悲善为救度。如彼海中涉渡商客。遇摩竭大鱼极生怖畏。当怖畏时彼思<a>念佛</a>。而佛应念即为救度。又如央掘摩罗。杀害千人唯一不杀。而后欲杀其母母怖断命。佛以方便善为救度。又如宿世怨缚强力受夜叉身。所谓旷野夜叉执持夜叉等。为饮食故行于世间。杀害无数百千众生。是诸夜叉食人血肉贪其恶味。[口*尃] [口*(一/巾)]舐掠现恶舌相。坚长利牙蹙頞丑面。近逼于人甚可怖畏。彼等众生佛善救度。彼佛世尊善为我子度斯艰苦。若佛世尊以大悲心最上爱念诸众生者。惟愿自然知我所念。日照商主作是念时。其傍有一信善优婆塞。商主问言。仁者。今佛世尊当何所在。时优婆塞即审思念佛世尊已。涕泪悲泣哽咽其声。即说伽陀答商主言</p>
<p style="text-align: left">
	　　今此世间大导师　　能与世间最上乐</p>
<p style="text-align: left">
	　　于诸世间同一亲　　彼佛大师已入灭</p>
<p style="text-align: left">
	　　无明照者作明照　　无归向者为所归</p>
<p style="text-align: left">
	　　佛日光明已暗冥　　油尽灯然所不及</p>
<p style="text-align: left">
	　　是时日照商主闻佛世尊已入<a>涅槃</a>。倍复悲苦忧箭射心。闷绝躃地以水洒面良久乃苏。扶持渐起向佛世尊涅槃方处。高声号哭说伽陀曰</p>
<p style="text-align: left">
	　　苦哉法王一切智　　能除过失众怨聚</p>
<p style="text-align: left">
	　　今已弃舍无归人　　世尊已灭我何作</p>
<p style="text-align: left">
	　　苦哉最上胜所行　　一切众生同一爱</p>
<p style="text-align: left">
	　　悉能和合诸别离　　导师开示涅槃路</p>
<p style="text-align: left">
	　　苦哉云何此世间　　无明盖覆于净眼</p>
<p style="text-align: left">
	　　众生若离于世尊　　<a>生死</a>轮转无穷尽</p>
<p style="text-align: left">
	　　佛从寂灭道中来　　最上悲愍大勇猛</p>
<p style="text-align: left">
	　　若此世间今无依　　复何主宰为依怙</p>
<p style="text-align: left">
	　　一切皆从<a>正法</a>生　　从法出生诸佛子</p>
<p style="text-align: left">
	　　佛子今已离世间　　复有何人作依怙</p>
<p style="text-align: left">
	　　众生多种真实意　　佛能拔苦悉圆成</p>
<p style="text-align: left">
	　　开明众生所爱周　　还复<a>虚空</a>归寂默</p>
<p style="text-align: left">
	　　一切人众皆同等　　闻佛所说勇锐生</p>
<p style="text-align: left">
	　　今佛世尊已涅槃　　复有何人宣正法</p>
<p style="text-align: left">
	　　苦哉世间人天等　　悉无光明皆破坏</p>
<p style="text-align: left">
	　　圣尊出世最极难　　佛大牟尼今已逝</p>
<p style="text-align: left">
	　　闻佛圣尊已涅槃　　所爱正法亦随灭</p>
<p style="text-align: left">
	　　一切众生乐法深　　复有何人善施作</p>
<p style="text-align: left">
	　　悲心一味大<a>无畏</a>　　大悲愍者所依止</p>
<p style="text-align: left">
	　　一切功德普能成　　灭已后复何所得</p>
<p style="text-align: left">
	　　何名<a>三界</a>作利益　　所谓发起大悲心</p>
<p style="text-align: left">
	　　悲愍即是真实智　　平等依止于舍行</p>
<p style="text-align: left">
	　　苦哉佛大功德宝　　经俱胝劫所积集</p>
<p style="text-align: left">
	　　依止难地即销亡　　所有正法亦坠堕</p>
<p style="text-align: left">
	　　世尊导师离世间　　苦哉无明所闇蔽</p>
<p style="text-align: left">
	　　此世此生险难中　　勤力所成皆破坏</p>
<p style="text-align: left">
	　　大哉最胜即佛宝　　一何今时悉离散</p>
<p style="text-align: left">
	　　深可伤悲诸世间　　发起一切破坏事</p>
<p style="text-align: left">
	　　佛灭苾刍众亦空　　譬如群牛失其母</p>
<p style="text-align: left">
	　　诸有智者睹斯缘　　谁不心生大悲恼</p>
<p style="text-align: left">
	　　全身委地伸敬奉　　顶礼世尊离尘足</p>
<p style="text-align: left">
	　　佛日光明已暗冥　　我等后无所归向</p>
<p style="text-align: left">
	　　无常大事极惨毒　　一切众生平等受</p>
<p style="text-align: left">
	　　佛亦今时被汝侵　　故令我今无救护</p>
<p style="text-align: left">
	　　八正道法如妙药　　能治烦恼病根源</p>
<p style="text-align: left">
	　　大师大悲大医王　　于今亦堕无常数</p>
<p style="text-align: left">
	　　苦哉无悲极迅速　　世尊慈父已入灭</p>
<p style="text-align: left">
	　　一切世间悉暗冥　　何人为开明照眼</p>
<p style="text-align: left">
	　　苦哉世尊已入灭　　我子心宝将不还</p>
<p style="text-align: left">
	　　今子临当刑戮时　　愿佛来救斯厄难</p>
<p style="text-align: left">
	　　世尊普救诸苦恼　　一切最胜所归趣</p>
<p style="text-align: left">
	　　我子无依命欲亡　　惟愿今时垂救度</p>
<p style="text-align: left">
	　　若我今日得善利　　如大威德之所说</p>
<p style="text-align: left">
	　　令我诸爱不散离　　是即获得最上语</p>
<p style="text-align: left">
	　　日照商主以如是等悲切语言说伽陀已。复谓优婆塞言。佛诸<a>弟子</a>大声闻中。佛以教法付何人已入般涅槃。优婆塞言。商主谛听。我佛世尊以其教法付嘱尊者大迦叶已入般涅槃。彼尊者大迦叶如世尊敕。以其教法付嘱尊者。阿难已。次入涅槃。今时即是尊者阿难大威德者。任持教法。而彼尊者悲心如佛。能于彼彼国城聚落一切方处。调伏摄化一切众生。于众生中若有未种诸善根者。方便摄化令种善根已能积集一切善根得相续者。使令成熟。已能成熟诸善根者。使其得度。若有萦缠烦恼病者。为说正法胜<a>甘露</a>药令其除愈。犹如医王。又为一切烦恼黑暗所覆众生宣说正法。清净光明破烦恼暗。譬如日天出语光明和合调顺。状俱母陀花开发可爱。犹如月天。常以正法教授调伏诸小国王。如转轮圣王。以自智慧胜妙辩才。摄伏一切邪异外道群鹿之众犹如师子。指示法律开导一切。犹如导师。广为众生宣说正法增益法财。犹如商主。普令一切种植善种覆荫增长。犹如大云。教示损益犹如父母。诸有一切难调众生善为调伏。未得度者令其得度。未安隐者令得安隐。未涅槃者令住涅槃。一切险恶艰苦逼迫彼彼众生大怖畏者令其脱免。总略而言。彼圣尊者有大威力。一切佛事皆悉能作。随念能应。如汝今时子之厄难随汝所念能为救度</p>
<p style="text-align: left">
	　　尔时日照商主闻是语已。如还命人宛转惊惶即作是言。仁者。彼尊者阿难今在何处。优婆塞言。商主。尊者阿难今在毗耶离城庵罗树园。如是言已。日照商主即起恭敬膝轮着地。向毗耶离城合掌顶礼满目泪流作是白言。尊者大慈。我子今时有别离苦。忧恼逼迫无所伸告。我今罄以极切心诚悲泣哀祈尊者阿难。愿垂救护即时商主说伽陀曰</p>
<p style="text-align: left">
	　　今此尊者最胜上　　众生心意悉明解</p>
<p style="text-align: left">
	　　如意如愿普能知　　愿今听我说是事</p>
<p style="text-align: left">
	　　我佛世尊已入灭　　佛诸弟子有大威</p>
<p style="text-align: left">
	　　尊者多闻无等伦　　能持如来清净教</p>
<p style="text-align: left">
	　　善安慰我逼恼心　　复为世间所归向</p>
<p style="text-align: left">
	　　常乐利益于众生　　愿今观察如是事</p>
<p style="text-align: left">
	　　今时我子以何缘　　云何如是将致害</p>
<p style="text-align: left">
	　　我今危逼子无依　　愿师威神作救护</p>
<p style="text-align: left">
	　　若或圣者不任世　　无复可得利众生</p>
<p style="text-align: left">
	　　信善之人欲害时　　非师何人能放舍</p>
<p style="text-align: left">
	　　留身住世利群品　　能善任持佛正法</p>
<p style="text-align: left">
	　　现前应起悲愍心　　摄受救护于我子</p>
<p style="text-align: left">
	　　我诸方计无所成　　今无归趣复无救</p>
<p style="text-align: left">
	　　父子同陷忧泥中　　尊者悲心愿提拔</p>
<p style="text-align: left">
	　　我今悚怖深启告　　师利世间余何有</p>
<p style="text-align: left">
	　　释迦牟尼师所言　　今如闇中现光照</p>
<p style="text-align: left">
	　　唯除尊者作善利　　余复无人能救护</p>
<p style="text-align: left">
	　　惟愿尊者速降临　　应起悲心救我子</p>
<p style="text-align: left">
	　　为子忧心如怨执　　恶人侵娆难堪任</p>
<p style="text-align: left">
	　　我及妻子悉无依　　愿<a>欢喜</a>尊施欢喜</p>
<p style="text-align: left">
	　　日照商主说是伽陀。时尊者阿难悲心增益。昼三夜三即为思念。以声闻中所得天眼普观世间。何法是增。何法是减。何者险恶。何者难苦。何者逼迫。何者具有险恶艰苦逼迫等事。何者微小。何者渐增。何者广大。何者恶趣道中。我当提拔。何者天中善趣及<a>解脱</a>道。我当安立。何者欲泥所陷没处。我当亲手随与拔除。何者远离圣财。我当令其圣财增广。尊者阿难常为众生如是观察。与尊者<a>舍利子</a>等无有异</p>
<p style="text-align: left">
	　　即时尊者以净天眼观彼金色童子。昔种善根胜行成熟。然为险恶艰苦逼恼萦缠。见已即时尊者乃舒如象王臂。速于国主阿阇世王所居宫阙殿宇之上隐身不现。但于空中弹指警觉。其王尔时方处殿中欢娱沈惑。忽闻空中有声作如是言。大王。汝作不善。彼金色童子都无过失。王自不能审细详察。今时遣出王舍大城。诣弃尸林中而令弃置将欲杀害。大王宜今速止斯事</p>
<p style="text-align: left">
	　　尔时阿阇世王闻其空中尊者阿难语已。即速旋动惊惧顶礼尊者阿难。乃起于殿举发大声。普告四方作如是言。汝等审听。速往弃尸林中宣示我语。彼金色童子当勿杀害。速宜放舍。汝等众中能往告者。我当出彼金藏而赐于汝。及当于汝五大聚落</p>
<p style="text-align: left">
	　　时多人众闻王宣示。人所爱念金色童子令其放舍。时百千人奔走而出竞欲告语。当如是时四监逐官同诸脍宰。驱行金色童子。已到弃尸林中。时彼迦尸孙那利女有自亲识知友。具以种种青黄赤白妙好之衣而为庄严。安布舆乘入弃尸林中。时彼知识于是方处聚积其柴欲布柴笼</p>
<p style="text-align: left">
	　　是时诸脍宰言。汝等于今未宜安布所用柴笼。小待须臾。当俟我等为其童子安布叉已我即杀之。然后以此金色童子。与彼迦尸孙那利女同处焚烧。如是言已。时诸脍宰即举其叉安之在地</p>
<p style="text-align: left">
	　　尔时金色童子观见彼叉既在地已。即思念母。极大逼切满目垂泪。我今与母即见别离。我母今时在何方处。我母昔时或于中夜失其怀抱。暂不见我即生极苦。又念我母唯我一子。今既别离母命何存。苦哉我今实无福力。招感于母与我别离。子母今时俱受大苦。时诸脍宰开掘于地将立其叉。互相议言。汝诸脍宰何人能为金色童子举叉安立。互各推排。汝当安立。中一人言我今头痛风恙所侵不能举立。中一人言。我今背痛。一言。我今两胁疼痛。一言。我今腹有所痛。彼诸脍宰各言所苦互欲避之。不忍施作无义利事</p>
				</div></div><hr><script charset='utf-8' src='../../js/footer.js'></script></body></html>