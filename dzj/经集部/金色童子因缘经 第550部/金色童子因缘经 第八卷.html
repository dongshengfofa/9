<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修金色童子因缘经 第八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>金色童子因缘经 第八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>金色童子因缘经 第八卷</strong></p>
<p style="text-align: left">
	　　译经<a>三藏</a>朝散大夫试鸿胪卿光梵大师赐紫<a>沙门</a>臣惟净等奉　诏译</p>
<p style="text-align: left">
	　　尔时金色童子于<a>生死</a>过失心极厌离。即时告白其父母已。前诣尊者阿难所。顶礼双足。作是白言。我今愿于尊者法中清净<a>出家</a>。受具足戒成苾刍相。于尊者所誓修梵行</p>
<p style="text-align: left">
	　　是时尊者阿难即为教授出家之法。乃至成苾刍已。于须臾间断诸烦恼。证阿<a>罗汉果</a>。证是果已。以<a>宿命</a>智谛观先世相续业因。乃见自身极具<a>殊胜</a>大福威力。即作是念。我今虽获如是福力。然其福命有所尽限。今我所得如斯之报。应由往昔造诸福因。我今宜应为诸众生。开发福门令生尊重。亦复显明自福威力。作是念已。即时脱自身所著衣持用净施。以神力故。一衣脱已一衣旋复自然出现。如是数数旋脱旋现。脱已还生其数广多。于尊者阿难之前积而成聚。其所积衣殊妙无价。光明晃曜如初生日。又如阎浮檀金焰赫光聚。返覆观瞻其光益丽。尔时在会一切大众。见是事已心生惊异。咸作是言。奇哉希有。奇哉希有。奇哉福者有胜威力。奇哉能作如是广大威神福事。若此尊者所脱之衣相续不断。即彼无价广大妙衣。而应不能得其边际</p>
<p style="text-align: left">
	　　时金色尊者即以此衣先奉父母。然后以衣净施尊者阿难等诸苾刍众。乃至弃尸林中所共集会一切大众。人各二衣施以被体。以其金色苾刍威神力故。如是普施。即彼衣聚而亦不尽</p>
<p style="text-align: left">
	　　是时金色尊者以自神力踊身<a>虚空</a>。往诣王舍大城。普遍一切街衢巷中。脱自所著金色妙衣。数量广大积而成聚。然后普遍王舍大城。高声唱言。诸人当知。我今脱自所著之衣普施一切。汝等随应欲受用者恣其所取。诸人闻已。于<a>刹那</a>间乃有无数百千人众广大集会。咸共瞻睹遍王舍城街衢巷中金色妙衣积广大聚。如初生日光明照触。又如阎浮檀金宝光晃曜彼金色尊者高处空中威光焰赫。犹如金山吉祥炽盛。一切大众睹是相已咸生惊异。面目[烈-列+(〡*(颐-页+已))]怡如海波相。俱作是念。奇哉奇哉。是事希有。此修何因果招如是。威神德力而悉殊特。我等若能知所修因如实作者。当所获果威神亦然。是诸人众随乐欲心。既生疑念乃相议言。今此尊者威神德力殊特若斯。此为久修戒禁行邪。为具天眼智邪。我等今时宜应请问。时诸人众互言议已。举[烈-列+(〡*(颐-页+已))]怡目合掌向空谛诚瞻仰。归命顶礼金色尊者。异口同音说伽陀曰</p>
<p style="text-align: left">
	　　尊者所具大胜福　　而应获得天眼智</p>
<p style="text-align: left">
	　　能施如是大威神　　尊者今应为我说</p>
<p style="text-align: left">
	　　若于此世或他世　　欲求富乐及功德</p>
<p style="text-align: left">
	　　修何胜行得圆成　　尊者今应为我说</p>
<p style="text-align: left">
	　　时彼尊者大正士　　发起增胜悲愍心</p>
<p style="text-align: left">
	　　开明广大<a>欢喜</a>言　　妙音普遍诸方处</p>
<p style="text-align: left">
	　　我今宣说如是义　　显明开示汝诸人</p>
<p style="text-align: left">
	　　如其次第广敷扬　　汝等谛听我所说</p>
<p style="text-align: left">
	　　我于此世及他世　　所获成就众福门</p>
<p style="text-align: left">
	　　富乐功德等希奇　　由修福故获如是</p>
<p style="text-align: left">
	　　汝等厌离于诸苦　　乐欲成就快乐者</p>
<p style="text-align: left">
	　　应当速修诸福因　　即得福乐咸臻集</p>
<p style="text-align: left">
	　　诸有求成于乐果　　此世或复他世中</p>
<p style="text-align: left">
	　　一切获得定无疑　　由修福故彼有果</p>
<p style="text-align: left">
	　　长者<a>居士</a>及商主　　<a>婆罗门</a>等众类人</p>
<p style="text-align: left">
	　　受诸富乐广随心　　由修福故彼有果</p>
<p style="text-align: left">
	　　若于人中乐欲得　　妻妾子息等眷属</p>
<p style="text-align: left">
	　　善和<a>圆满</a>适悦心　　由修福故彼有果</p>
<p style="text-align: left">
	　　色相谦恭众殊胜　　开悦意目普观瞻</p>
<p style="text-align: left">
	　　人中获得妙威光　　由修福故彼有果</p>
<p style="text-align: left">
	　　若于人中欲成就　　眷属圆具不破坏</p>
<p style="text-align: left">
	　　财宝受用悉无穷　　由修福故彼有果</p>
<p style="text-align: left">
	　　欲具胜福及宿命　　出言闻者皆信顺</p>
<p style="text-align: left">
	　　人中常得众所钦　　由修福故彼有果</p>
<p style="text-align: left">
	　　若欲成就广大福　　在在生中常所随</p>
<p style="text-align: left">
	　　人中受用称悦心　　由修福故彼有果</p>
<p style="text-align: left">
	　　人中若欲得成就　　无数财宝悉丰盈</p>
<p style="text-align: left">
	　　久固无减复周圆　　由修福故彼有果</p>
<p style="text-align: left">
	　　若欲北俱卢洲生　　彼所生<a>无我</a>我所</p>
<p style="text-align: left">
	　　人中寿量数决定　　由修福故彼有果</p>
<p style="text-align: left">
	　　所有田苗谷米等　　不种自然能广成</p>
<p style="text-align: left">
	　　人中受用得丰饶　　由修福故彼有果</p>
<p style="text-align: left">
	　　劫波树衣极殊妙　　彼衣自然非造作</p>
<p style="text-align: left">
	　　随意所用覆身支　　由修福故彼有果</p>
<p style="text-align: left">
	　　又欲北俱卢洲生　　人中受报无间断</p>
<p style="text-align: left">
	　　殁已得生于天中　　由修福故彼有果</p>
<p style="text-align: left">
	　　龙王胜报如天子　　所食饭等苏陀味</p>
<p style="text-align: left">
	　　地中受用天福因　　由修福故彼有果</p>
<p style="text-align: left">
	　　王者威光胜吉祥　　所得具足天无异</p>
<p style="text-align: left">
	　　人主尊崇胜福增　　由修福故彼有果</p>
<p style="text-align: left">
	　　转轮圣王及小王　　随应所获地中主</p>
<p style="text-align: left">
	　　同彼天主大威光　　由修福故彼有果</p>
<p style="text-align: left">
	　　若欲人中尽无余　　一切七宝等成就</p>
<p style="text-align: left">
	　　转轮圣王用无穷　　由修福故彼有果</p>
<p style="text-align: left">
	　　毗摩质多罗王等　　一切阿修罗王众</p>
<p style="text-align: left">
	　　受用常同<a>帝释天</a>　　由修福故彼有果</p>
<p style="text-align: left">
	　　最胜毗沙门天等　　守护<a>世间</a>四天王</p>
<p style="text-align: left">
	　　种种受用欢喜增　　由修福故彼有果</p>
<p style="text-align: left">
	　　天中欢喜妙园苑　　是即天中胜受用</p>
<p style="text-align: left">
	　　常同天女戏园中　　由修福故彼有果</p>
<p style="text-align: left">
	　　所有种种天王等　　帝释天主胜具足</p>
<p style="text-align: left">
	　　受用殊妙喜随增　　由修福故彼有果</p>
<p style="text-align: left">
	　　天中一切随所欲　　富乐受用悉无穷</p>
<p style="text-align: left">
	　　变化宫殿妙安居　　由修福故彼有果</p>
<p style="text-align: left">
	　　天中十种胜功德　　<a>寿命</a>色相势力等</p>
<p style="text-align: left">
	　　一天增胜于一天　　由修福故彼有果</p>
<p style="text-align: left">
	　　欲界种种胜上事　　天中富乐等具圆</p>
<p style="text-align: left">
	　　<a>自在</a>受用欲界中　　由修福故彼有果</p>
<p style="text-align: left">
	　　随所悕望妙欲乐　　天中受用悉如意</p>
<p style="text-align: left">
	　　所得不假勤力营　　由修福故彼有果</p>
<p style="text-align: left">
	　　所有梵众等诸天　　修定<a>行者</a>居定地</p>
<p style="text-align: left">
	　　获得离生喜乐门　　由修福故彼有果</p>
<p style="text-align: left">
	　　修定者获定生乐　　爱尽妙乐复增胜</p>
<p style="text-align: left">
	　　得乐寂静舍念成　　由修福故彼有果</p>
<p style="text-align: left">
	　　所有诸佛声闻众　　各具第一胜功德</p>
<p style="text-align: left">
	　　威神广大悉圆成　　由修福故彼有果</p>
<p style="text-align: left">
	　　于百劫中勤修习　　得证缘觉菩提果</p>
<p style="text-align: left">
	　　圆成胜妙福威神　　由修福故彼有果</p>
<p style="text-align: left">
	　　最胜无量无比喻　　一切功德普庄严</p>
<p style="text-align: left">
	　　圆成正等正觉尊　　由修福故彼有果</p>
<p style="text-align: left">
	　　美容盛年众殊妙　　高胜种族德庄严</p>
<p style="text-align: left">
	　　妓女眷属福所招　　随意适悦而无碍</p>
<p style="text-align: left">
	　　修胜福故得生天　　具天女等众福果</p>
<p style="text-align: left">
	　　获诸悦意福所生　　一切所欲皆成就</p>
<p style="text-align: left">
	　　由修福故得不断　　清净胜慧所庄严</p>
<p style="text-align: left">
	　　因福能生净<a>信心</a>　　捷辩记念悉具足</p>
<p style="text-align: left">
	　　因福能宣可爱语　　因福故获大名称</p>
<p style="text-align: left">
	　　一切皆由福所生　　殊胜善妙众功德</p>
<p style="text-align: left">
	　　不有世间妙乐事　　不因福故而能成</p>
<p style="text-align: left">
	　　是故常求妙乐人　　应当修集诸福聚</p>
<p style="text-align: left">
	　　我昔因修少福故　　得值毗婆尸如来</p>
<p style="text-align: left">
	　　随其乐欲得圆成　　毕竟广大胜成就</p>
<p style="text-align: left">
	　　我昔曾生六欲天　　为彼天中自在主</p>
<p style="text-align: left">
	　　经历多千俱胝生　　彼彼天中受胜乐</p>
<p style="text-align: left">
	　　曾无苦恼无缺减　　人中胜上亦复然</p>
<p style="text-align: left">
	　　转轮王等最极尊　　受诸富乐皆具足</p>
<p style="text-align: left">
	　　故知福有大威力　　于彼在在所生中</p>
<p style="text-align: left">
	　　处处随应我悉成　　受诸福乐大自在</p>
<p style="text-align: left">
	　　色相多闻皆圆具　　口出优钵罗花香</p>
<p style="text-align: left">
	　　妙音闻者适悦生　　所发语言人爱乐</p>
<p style="text-align: left">
	　　我由往昔愿力故　　今所得福亦复然</p>
<p style="text-align: left">
	　　色相功德等具圆　　见者咸生欢悦意</p>
<p style="text-align: left">
	　　此生家族极广大　　珍<a>财富</a>乐数难量</p>
<p style="text-align: left">
	　　阎浮檀金妙色衣　　覆体庄严而可爱</p>
<p style="text-align: left">
	　　身诸分位广周遍　　馥郁犹如旃<a>檀香</a></p>
<p style="text-align: left">
	　　其香胜妙众普熏　　随风闻者生爱乐</p>
<p style="text-align: left">
	　　凡我所有诸求愿　　衣服珍宝等乐具</p>
<p style="text-align: left">
	　　彼彼随起思念时　　我即一切皆成就</p>
<p style="text-align: left">
	　　大释师子净教中　　我今已具出家法</p>
<p style="text-align: left">
	　　阿<a>罗汉</a>果妙证成　　居清凉地而寂静</p>
<p style="text-align: left">
	　　我今只度于此生　　而复不受于后有</p>
<p style="text-align: left">
	　　亦不还复来此间　　已证无漏<a>涅槃</a>乐</p>
<p style="text-align: left">
	　　由宿业因所发起　　现受果报极广大</p>
<p style="text-align: left">
	　　我今所感事虽然　　果报边际亦不见</p>
<p style="text-align: left">
	　　时金色尊者说是伽陀已。有无数百千俱胝广多人众。得闻如是昔未曾有无限量不思议诸福事已。咸皆惊异发生最上希奇之心。即于<a>世尊</a>大师清净教法至诚尊重。如其所欲随自力能而行布施。发大誓愿作诸福事</p>
<p style="text-align: left">
	　　尔时金色尊者。普为一切城中大众无数种类。开发福行令生信重。如应宣说诸福事已。即运神力自空而还弃尸林中。向尊者阿难等诸苾刍众。次第礼足退坐一面</p>
<p style="text-align: left">
	　　尔时国主阿阇世王。闻勇戾大臣先于园中以憎嫉事于彼迦尸孙那利童女作无义利。金色童子本无过咎构成<a>罪恶</a>。将令杀害而使弃置。闻已悖然极生恚怒。观视近臣而告敕曰。汝今当知。此极恶人造斯恶行。汝应执往殒弃其命。时勇戾大臣随从于王亦在会中。忽闻如是王告敕已。惧死怀怖举身颤掉。心目迷乱如火所焚。即起趋前忙然奔走。是时王之臣佐及无数百千人众俱生恚怒。竞共驰走奔逐执取。是时多人既执持已。增剧嫌恚众共打击。<a>痛苦</a>逼身不能制止</p>
<p style="text-align: left">
	　　尔时勇戾大臣以其危逼涕泣。前告尊者阿难言。惟愿尊者。起救护心救我此苦。我今无主无救无归。众所厌弃命将殒谢</p>
<p style="text-align: left">
	　　是时尊者阿难即告众言。汝等且止。勿应致杀。我当告语国主大王。时诸人众闻尊者阿难如是语已。即时放舍不复执持</p>
<p style="text-align: left">
	　　是时尊者阿难即当顾视阿阇世王。王审其意白尊者言。若此勇戾大臣能于尊者法中清净出家。乃至尽寿而为近事。我即如其尊者教敕今当放舍。尊者答言。其事如是。时诸人众闻是语已。其所打击苦恼等事而悉制止</p>
<p style="text-align: left">
	　　复次尊者阿难告金色尊者言。汝以真实加持之力。令此勇戾大臣身诸痛苦悉得销散轻安如故。即时金色尊者广起利乐一切众生深固之心。乃发真实加持之力。作如是言。若法真实所言真实。今此勇戾大臣。虽于我所作不<a>饶益</a></p>
<p style="text-align: left">
	　　我实于彼不起微细损害之意。此法真实言真实者。速令此人身诸痛苦悉得轻安。作是言时。彼勇戾大臣诸苦销散轻安如故。即能升举。乃于如来清净教中深生信乐。前诣尊者阿难所。顶礼双足作是白言。我今愿于尊者法中清净出家。受具足戒成苾刍相。于尊者所。誓修梵行</p>
<p style="text-align: left">
	　　是时尊者阿难即为教授出家之法。乃至成苾刍已。于须臾间断诸烦恼。证阿罗汉果。证是果已。即时踊身处虚空中。出现种种神变事等。普使一切在会大众身意泰然。是时勇戾苾刍从空而下。诣尊者阿难等苾刍众前。次第礼足退坐一面</p>
<p style="text-align: left">
	　　尔时一切大众见尊者阿难广作如是大威神力希有事已。是诸大众于尊者所极生最上清净信重。咸皆欢喜谛诚瞻仰</p>
<p style="text-align: left">
	　　尊者阿难普为大众随其种类如应<a>说法</a>。是时会中无数百千人众。闻所说已。其获果利成证有差。会中或有证须陀洹果者。乃至或有证阿罗汉果者。有发声闻菩提心者。乃至或有归向佛者。信乐法者。尊重僧者。各各蒙益如应而住彼日照商主并其妻室。于此会中见谛开悟</p>
<p style="text-align: left">
	　　复有无数百千<a>天人</a>。发生清净信重之心。雨天宝衣奏天妙乐。又复雨诸天中妙花。谓优钵罗花。钵讷摩花。俱母陀花。奔拏利迦花。曼陀罗花等。数量广大积至于膝。又复普散种种天花。周遍充满弃尸林中。起尊重心以伸供养</p>
				</div></div><hr><script charset='utf-8' src='../../js/footer.js'></script></body></html>