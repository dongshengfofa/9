<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大树紧那罗王所问经 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大树紧那罗王所问经 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大树紧那罗王所问经 第三卷</strong></p>
<p style="text-align: left">
	　　姚秦龟兹<a>三藏</a>鸠摩罗什译</p>
<p style="text-align: left">
	　　◎尔时<a>世尊</a>。知紧那罗王诸子之心所欲乐已。上升<a>虚空</a>高七多罗树。放大光明。是光遍照于此三千<a>大千世界</a>。欲界诸天所有伎乐。乾闼婆紧那罗等所有伎乐。不鼓自鸣出微妙音。香山王中所有树木。亦皆悉出微妙乐音。尔时世尊。复于身上诸毛孔中。各放无量万亿光明。一一光端各有莲花一一花中各有<a>菩萨</a>。三十二相而自庄严坐花台中。于时世尊以<a>神通</a>力。令诸伎乐演出智偈问诸所疑。令诸花台所有菩萨。以一一偈。答其所问</p>
<p style="text-align: left">
	　　云何而发起　　无上菩提心</p>
<p style="text-align: left">
	　　终不忘此心　　乃至觉菩提</p>
<p style="text-align: left">
	　　专至心成就　　为诸众生故</p>
<p style="text-align: left">
	　　起大悲庄严　　不忘菩提心</p>
<p style="text-align: left">
	　　彼志意云何　　彼当云何行</p>
<p style="text-align: left">
	　　所说大悲心　　云何生起是</p>
<p style="text-align: left">
	　　志意无谄伪　　所<a>修行</a>无诈</p>
<p style="text-align: left">
	　　住众生<a>涅槃</a>　　彼大悲如是</p>
<p style="text-align: left">
	　　云何行于施　　施已心无热</p>
<p style="text-align: left">
	　　亦不悕望报　　回向于菩提</p>
<p style="text-align: left">
	　　所施一切舍　　彼施已无悔</p>
<p style="text-align: left">
	　　趣向菩提道　　是不望果报</p>
<p style="text-align: left">
	　　云何住于戒　　不生于戒慢</p>
<p style="text-align: left">
	　　救于毁禁者　　大乘无有上</p>
<p style="text-align: left">
	　　戒是菩提心　　空无不起慢</p>
<p style="text-align: left">
	　　起于大慈心　　救诸毁禁者</p>
<p style="text-align: left">
	　　云何忍众生　　骂詈及呵咥</p>
<p style="text-align: left">
	　　心终不起嗔　　倍增生<a>欢喜</a></p>
<p style="text-align: left">
	　　我为众生医　　疗治众病患</p>
<p style="text-align: left">
	　　若闻恶言已　　不起于嗔恚</p>
<p style="text-align: left">
	　　云何彼行进　　云何修集行</p>
<p style="text-align: left">
	　　云何心无倦　　修于菩提行</p>
<p style="text-align: left">
	　　精进护众生　　<a>护法</a>常勤进</p>
<p style="text-align: left">
	　　善根悉充足　　彼心无疲倦</p>
<p style="text-align: left">
	　　云何修<a>正念</a>　　勇健胜进行</p>
<p style="text-align: left">
	　　云何修<a>禅定</a>　　心无有驰散</p>
<p style="text-align: left">
	　　无有驰想念　　慧无有谄伪</p>
<p style="text-align: left">
	　　以方便行禅　　彼心无驰散</p>
<p style="text-align: left">
	　　云何得智慧　　云何见正直</p>
<p style="text-align: left">
	　　云何作决定　　云何分别法</p>
<p style="text-align: left">
	　　修闻增智慧　　本习正直心</p>
<p style="text-align: left">
	　　决定行法施　　随义而修行</p>
<p style="text-align: left">
	　　云何彼求闻　　云何得多闻</p>
<p style="text-align: left">
	　　云何闻如说　　大人云何去</p>
<p style="text-align: left">
	　　彼恭敬故听　　习近多闻者</p>
<p style="text-align: left">
	　　说不为财利　　大人如是去</p>
<p style="text-align: left">
	　　云何彼行慈　　云何行大悲</p>
<p style="text-align: left">
	　　喜舍悉成就　　云何住梵道</p>
<p style="text-align: left">
	　　慈心悉平等　　大悲无疲倦</p>
<p style="text-align: left">
	　　<a>随喜</a>名为喜　　是能至梵道</p>
<p style="text-align: left">
	　　云何得见佛　　见已生<a>信心</a></p>
<p style="text-align: left">
	　　云何彼闻法　　云何除断疑</p>
<p style="text-align: left">
	　　修行念于佛　　得见世导师</p>
<p style="text-align: left">
	　　信心得具足　　闻法已无疑</p>
<p style="text-align: left">
	　　云何福庄严　　云何智庄严</p>
<p style="text-align: left">
	　　若定及与慧　　彼云何庄严</p>
<p style="text-align: left">
	　　庄严福无厌　　学问庄严智</p>
<p style="text-align: left">
	　　心寂名为定　　知法名为智</p>
<p style="text-align: left">
	　　云何彼行处　　居住止何相</p>
<p style="text-align: left">
	　　彼行处云何　　彼云何修行</p>
<p style="text-align: left">
	　　彼行法空处　　舍是<a>彼岸</a>句</p>
<p style="text-align: left">
	　　彼行住四禅　　修行脱众生</p>
<p style="text-align: left">
	　　云何是魔业　　佛正业云何</p>
<p style="text-align: left">
	　　造作何等业　　得于菩提护</p>
<p style="text-align: left">
	　　下乘为魔业　　大乘为胜道</p>
<p style="text-align: left">
	　　舍离一切恶　　得于菩提护</p>
<p style="text-align: left">
	　　云何近善友　　恶友何等相</p>
<p style="text-align: left">
	　　云何平等去　　舍离于邪见</p>
<p style="text-align: left">
	　　若赞菩提道　　善亲近彼人</p>
<p style="text-align: left">
	　　菩提心善净　　舍离恶知识</p>
<p style="text-align: left">
	　　知诸业行已　　修行正直见</p>
<p style="text-align: left">
	　　舍离邪相应　　此不失<a>正见</a></p>
<p style="text-align: left">
	　　云何护<a>正法</a>　　及<a>教化</a>众生</p>
<p style="text-align: left">
	　　彼方便云何　　能得成菩提</p>
<p style="text-align: left">
	　　精进护正法　　方便能教化</p>
<p style="text-align: left">
	　　舍离二边流　　能得胜菩提</p>
<p style="text-align: left">
	　　云何作智业　　云何适意业</p>
<p style="text-align: left">
	　　云何速受教　　常恭敬右绕</p>
<p style="text-align: left">
	　　无诤是智业　　不起于诤讼</p>
<p style="text-align: left">
	　　口柔软善语　　恭敬而右绕</p>
<p style="text-align: left">
	　　道是何等相　　云何是非道</p>
<p style="text-align: left">
	　　云何能安彼　　叵思众住道</p>
<p style="text-align: left">
	　　<a>六度</a>为正道　　下乘为非道</p>
<p style="text-align: left">
	　　学方便智已　　令众生住道</p>
<p style="text-align: left">
	　　云何得大富　　云何获大利</p>
<p style="text-align: left">
	　　宝藏为何在　　云何满众生</p>
<p style="text-align: left">
	　　七财为大富　　寂静为大利</p>
<p style="text-align: left">
	　　陀罗尼宝藏　　辩说令充满</p>
<p style="text-align: left">
	　　彼父母是谁　　亲族何等相</p>
<p style="text-align: left">
	　　侍从有何相　　严饰智慧者</p>
<p style="text-align: left">
	　　慧母度彼岸　　助道法亲族</p>
<p style="text-align: left">
	　　诸善根侍从　　庄严于智者</p>
<p style="text-align: left">
	　　解法<a>无我</a>已　　慈心普遍世</p>
<p style="text-align: left">
	　　无我及与慈　　是义云何等</p>
<p style="text-align: left">
	　　若解知于空　　彼自了无我</p>
<p style="text-align: left">
	　　是为最上慈　　今世知于空</p>
<p style="text-align: left">
	　　未来无有来　　诸行性如是</p>
<p style="text-align: left">
	　　业报亦如是　　云何而有生</p>
<p style="text-align: left">
	　　第一义无是　　亦无有去者</p>
<p style="text-align: left">
	　　入于世谛道　　说业及业报</p>
<p style="text-align: left">
	　　若空与无相　　及无愿<a>解脱</a></p>
<p style="text-align: left">
	　　一相同无相　　云何而生道</p>
<p style="text-align: left">
	　　空即是无相　　以无相故得</p>
<p style="text-align: left">
	　　一相同一义　　故说解脱门</p>
<p style="text-align: left">
	　　云何观于空　　云何观众生</p>
<p style="text-align: left">
	　　空及与众生　　云何而得生</p>
<p style="text-align: left">
	　　智慧观于空　　方便观众生</p>
<p style="text-align: left">
	　　大悲以教化　　趣向于涅槃</p>
<p style="text-align: left">
	　　无生无有起　　一切法如是</p>
<p style="text-align: left">
	　　云何生诸行　　应当解此义</p>
<p style="text-align: left">
	　　无生与无灭　　是智所行处</p>
<p style="text-align: left">
	　　从于誓愿生　　此方便所建</p>
<p style="text-align: left">
	　　云何得授记　　云何不退转</p>
<p style="text-align: left">
	　　云何忍所缘　　云何得决定</p>
<p style="text-align: left">
	　　住平等授记　　法界不退转</p>
<p style="text-align: left">
	　　无生是忍缘　　知法得决定</p>
<p style="text-align: left">
	　　道场何所场　　菩提何等相</p>
<p style="text-align: left">
	　　谁名为如来　　云何佛得明</p>
<p style="text-align: left">
	　　虚空名道场　　菩提虚空相</p>
<p style="text-align: left">
	　　不依于身心　　如如名如来</p>
<p style="text-align: left">
	　　尔时大树紧那罗王诸子。闻说如是法已。得柔顺法忍。各各以自所著璎珞。供上如来而作是言。世尊。今我等为佛出世。我等今日乃得闻是甚深之法。希有世尊乃能令诸伎乐音中说偈问疑。令菩萨像答其所问。能断一切诸大众疑。我等闻已得大法明。世尊。是谁所持。时佛答言。诸贤士等当知皆是如来之力。佛力如是不可思议。尔时大树紧那罗王子白言。世尊。愿令一切诸众生等得如是力。尔时大树紧那罗王。夫人婇女八万四千。其手各各持真珠贯。往世尊所。到已头顶敬<a>礼佛</a>足。各以珠贯供散佛上。当其散时佛神力故。于虚空中化成八万四千真珠大台。四方四柱庄校分明。诸宝台中各有床座众宝璎珞百千天衣。是诸座上各有如来结加趺坐。三十二相八十种好而自庄严。尔时紧那罗王。八万四千诸夫人等。见佛神力欢喜踊跃得未曾有。皆以深心发阿耨多罗三藐三菩提心。得不退转。既发心已欢喜踊跃。皆共同声以偈歌咏赞叹如来</p>
<p style="text-align: left">
	　　最胜无上应供养　　其所利益叵思议</p>
<p style="text-align: left">
	　　善学利益调伏法　　我今顶礼于胜人</p>
<p style="text-align: left">
	　　离贪嗔痴及谄伪　　离烦恼习<a>无畏</a>声</p>
<p style="text-align: left">
	　　从大宝藏开示法　　稽首赞礼离欲尊</p>
<p style="text-align: left">
	　　五眼清净无结垢　　善能降伏诸怨敌</p>
<p style="text-align: left">
	　　不染三有如莲花　　得到彼岸我顶礼</p>
<p style="text-align: left">
	　　能与<a>世间</a>明慧眼　　能蔽日月诸光明</p>
<p style="text-align: left">
	　　出生转轮圣王种　　持于轮相我赞礼</p>
<p style="text-align: left">
	　　心常不染着诸色　　导师作归作救护</p>
<p style="text-align: left">
	　　无与尊等况有胜　　妙音演说我顶礼</p>
<p style="text-align: left">
	　　于利无利等无著　　悉知一切诸世法</p>
<p style="text-align: left">
	　　堕爱网者令解脱　　导师世尊我赞礼</p>
<p style="text-align: left">
	　　常调伏心住禅定　　烧诸结使住十方</p>
<p style="text-align: left">
	　　演<a>说法</a>施非食施　　无上<a>福田</a>我顶礼</p>
<p style="text-align: left">
	　　所说微妙具相好　　弃舍远离于左道</p>
<p style="text-align: left">
	　　语声柔软如雷音　　稽首超过于<a>三界</a></p>
<p style="text-align: left">
	　　人尊已离燋热恼　　神通游至无量土</p>
<p style="text-align: left">
	　　造坚牢船度世间　　我稽首礼赞如来</p>
<p style="text-align: left">
	　　世尊演说信及进　　度脱世间诸结碍</p>
<p style="text-align: left">
	　　声闻所有六通行　　离于<a>六道</a>稽首赞</p>
<p style="text-align: left">
	　　我今稽首金山色　　稽首调伏寂定根</p>
<p style="text-align: left">
	　　我今稽首满月面　　稽首侍德人中上</p>
<p style="text-align: left">
	　　摧伏一切众生结　　<a>超度</a>四流难度河</p>
<p style="text-align: left">
	　　我等今者归命是　　调根世尊我敬礼</p>
<p style="text-align: left">
	　　尊本世时大布施　　施乞求者心欢喜</p>
<p style="text-align: left">
	　　最妙珍爱悉施他　　健施善断我顶礼</p>
<p style="text-align: left">
	　　见诸痴慢醉众生　　善知是等所造因</p>
<p style="text-align: left">
	　　得道最胜无有上　　尊善导引安是处</p>
<p style="text-align: left">
	　　阴界本性常空寂　　诸结无实虚伪有</p>
<p style="text-align: left">
	　　导师断世诸疑悔　　时语世尊我赞礼</p>
<p style="text-align: left">
	　　<a>常住</a>实法诸三昧　　于法<a>自在</a>到彼岸</p>
<p style="text-align: left">
	　　智慧调御最无上　　我稽首礼大商主</p>
<p style="text-align: left">
	　　离于幻伪诸欺诳　　大力降伏诸魔军</p>
<p style="text-align: left">
	　　明智善道人中上　　犹大猛风无碍着</p>
<p style="text-align: left">
	　　尽诸流底到彼岸　　人尊宝藏无穷尽</p>
<p style="text-align: left">
	　　如恒河沙诸如来　　尊本行时常供养</p>
<p style="text-align: left">
	　　得于世中不动摇　　离爱过患到彼岸</p>
<p style="text-align: left">
	　　亲近诸佛住善处　　是故敬礼人中上</p>
<p style="text-align: left">
	　　弃生老病死畏怖　　忆念千亿本生处</p>
<p style="text-align: left">
	　　极大爱网甚可畏　　慧日光照令枯干</p>
<p style="text-align: left">
	　　导师独<a>觉悟</a>诸法　　手足轮有吉祥相</p>
<p style="text-align: left">
	　　吉祥奉施柔软草　　吉祥世尊我顶礼</p>
<p style="text-align: left">
	　　自在超出陀罗尼　　常以法施非财施</p>
<p style="text-align: left">
	　　仁尊击于大法鼓　　法王世尊我赞礼</p>
<p style="text-align: left">
	　　从释王种中出生　　诸根常寂心亦寂</p>
<p style="text-align: left">
	　　三有导师常寂灭　　寂静心者我赞礼</p>
<p style="text-align: left">
	　　魔王执持利剑来　　及诸魔众树王下</p>
<p style="text-align: left">
	　　不能令尊一毛竖　　不动如山稽首赞</p>
<p style="text-align: left">
	　　人尊到彼精进岸　　为诸众生荷忍苦</p>
<p style="text-align: left">
	　　<a>生死</a>都尽不受有　　说忍世尊我赞礼</p>
<p style="text-align: left">
	　　得大势力无倾动　　善住无畏处非处</p>
<p style="text-align: left">
	　　安无量众住菩提　　世尊善住我赞礼</p>
<p style="text-align: left">
	　　知诸有为不坚牢　　舍离眷属行<a>出家</a></p>
<p style="text-align: left">
	　　三有知最无有上　　智到彼岸我赞礼</p>
<p style="text-align: left">
	　　众生苦恼无救护　　以三宝法充足之</p>
<p style="text-align: left">
	　　安置住于无难道　　实救世尊我顶礼</p>
<p style="text-align: left">
	　　尊修智力知诸根　　破坏恶魔诸军众</p>
<p style="text-align: left">
	　　所说音声最尊妙　　善修诸根我赞礼</p>
<p style="text-align: left">
	　　听闻正法欲为根　　复以此欲欲菩提</p>
<p style="text-align: left">
	　　平等普阴不择亲　　实覆世者我赞礼</p>
<p style="text-align: left">
	　　善逝<a>自觉</a>了诸法　　自转无上圣法轮</p>
<p style="text-align: left">
	　　知诸行相犹如梦　　令诸众生识真实</p>
<p style="text-align: left">
	　　尔时大树紧那罗王诸夫人等。偈赞佛已白言。世尊。我等皆发无上道心。终不以是女人之身成阿耨多罗三藐三菩提。善哉世尊。愿为我等如应说法。令我等辈转舍女身得男子身。疾成无上正真之道。尔时世尊。语紧那罗王诸夫人等。诸姊谛听善思念之。吾当演说转舍女身成男子身。疾得无上正真之道。善哉世尊。受教而听。佛言。诸姊。女人成就于一法行。舍女人形得男子身。疾得无上正真之道。何等为一。谓菩提心。一切智心同为一心。一切三界最胜之心。不忘一切善根庄严。诸姊。是为女人成就一法。转舍女身得男子身。疾成无上正真之道。复次诸姊。女人成就二法。转舍女身得男子身。疾成无上正真之道。何等二。谓亲近佛非事余天。离于邪见。是为二。转舍女身乃至疾成无上正真之道。复次诸姊。女人成就三法。转舍女身得成男子。何等三。所谓身戒口戒意戒。是为三。复次诸姊。女人成就四法。转女人身得成男子。何等四。谓无为心而行布施。不以诈伪修持于戒。以恭敬意趣向贤圣。听受正法。是为四。复次诸姊。女人成就五法。转女人身得成男子。何等五。谓爱法乐法。欲法听法。既闻法已正念观察。秽厌女身常喜欲得成男子身。是为五。复次诸姊。女人成就六法。转女人身得男子身。何等六。谓速疾柔软质直无伪无幻无诈正直之心。是为六。复次诸姊。女人成就七法。转女人身得成男子。何等七。所谓<a>念佛</a>欲得佛身故。常念正法欲得<a>佛法</a>故。常恒念僧自得僧故。常恒念戒誓愿净故。常恒念舍舍诸烦恼故。常恒念天明了菩提心故。观诸众生欢喜心故。是为七。复次诸姊。女人成就八法转女人身成男子身。何等八。不贪着食。不贪饮宴。不贪丈夫。不贪末香涂香。不贪游观园林。不贪戏笑。不贪歌音及诸伎乐。不贪舞戏。不贪交酒会乐。是为八。复次诸姊。女人成就九法。转女人身得男子身。何等九。不说有我不说有众生。不说有<a>寿命</a>及人丈夫。不说断见。不说常见。不著有见。不着无见。善解因缘法。是为九。复次诸姊。女人成就十法。转女人身得男子身。疾得阿耨多罗三藐三菩提。何等十。于诸众生修行慈心。于他财封不生贪爱。不思念他男子之人。失命因缘终不妄语。不作两舌。不粗恶语。不无义语。不起无明。不为嗔牵。有正直见依于业报。诸姊。是为女人成就十法转女人身得男子身。疾得阿耨多罗三藐三菩提。复次诸姊。女人应当观察深法。观色如水沫。不贪醉色。观受如泡。于乐受中不生贪着。于苦受中而不舍离。于不苦不乐受中不生痴结。观想如焰。是中不起男想女想。观行如<a>芭蕉</a>。解知诸行无有坚实。如是观已。不住诸法不起想着。观识如幻。解知心识如幻人来。如是知已。于一切法都无所染。观知此身地水火风四大和合。诸大所成假多为身。犹如草木墙壁瓦砾。是身如影。无我众生。无命无人。无有丈夫。因业所作而自回转。诸界<a>妄想</a>犹如空聚。如实观眼唯是肉段其性空寂。如是正观耳鼻舌身意性空寂。解身如镜像解知言说犹如响声。观心如幻。如是诸姊。女人观察如是诸法。速转女身成男子身。疾得阿耨多罗三藐三菩提。是时大树紧那罗王夫人婇女。闻佛说此转女身法。闻此法门欢喜踊跃得未曾有。顶礼佛足至心不起。是时世尊。知紧那罗王诸夫人等心所念已。即便微笑。佛之常法若微笑时。若干百千青黄赤白红紫等光从面门出。遍照无量无边世界。上至梵世蔽日月光。还来在于佛前而住。绕佛三匝从顶上入。尔时大德阿难。即从坐起正衣服。偏袒右肩右膝着地。合掌向佛而说偈言</p>
<p style="text-align: left">
	　　我问无垢喜见面　　我问无垢特威德</p>
<p style="text-align: left">
	　　我问善能断诸疑　　为何缘故而见笑</p>
<p style="text-align: left">
	　　我问持净最妙色　　我问能利益世间</p>
<p style="text-align: left">
	　　我问人天中最上　　为哀念谁而现笑</p>
<p style="text-align: left">
	　　我问乐施善调伏　　我问乐持清净戒</p>
<p style="text-align: left">
	　　我问乐忍得忍力　　何所利故而现笑</p>
<p style="text-align: left">
	　　我问住于精进力　　我问住禅具神通</p>
<p style="text-align: left">
	　　我问其智等虚空　　无等何缘而现笑</p>
<p style="text-align: left">
	　　我问善逝大慈心　　我问大悲哀世间</p>
<p style="text-align: left">
	　　我问乐喜及大舍　　以何因缘而现笑</p>
<p style="text-align: left">
	　　我问度到三垢边　　我问无垢净三眼</p>
<p style="text-align: left">
	　　我问常乐三脱门　　以何缘故而现笑</p>
<p style="text-align: left">
	　　我问能摧伏他众　　我问能说<a>甘露</a>法</p>
<p style="text-align: left">
	　　我问能闇蔽诸魔　　大悲愿说笑因缘</p>
<p style="text-align: left">
	　　我问能持胜十力　　我问犹如金山色</p>
<p style="text-align: left">
	　　我问得到功德顶　　为何利益而现笑</p>
<p style="text-align: left">
	　　尔时佛告大德阿难。汝今见是大树紧那罗王诸夫人不。今于我所种善根已。志诚发于阿耨多罗三藐三菩提心。欲转女身取男子身顶礼我足。阿难白言。已见。世尊。佛告阿难。紧那罗王诸夫人等。以此志诚殖诸善根。于此命终舍女人身。得成男子生兜率天。与<a>弥勒</a>菩萨。共守护我无量阿僧祇劫。所集无上正真道法。弥勒成佛复当供养。如是次第贤劫千佛皆悉供养。渐次满足助菩提法。是大树紧那罗王得成佛时。是诸女等当生其国。彼佛如来当授其记。尔时大树紧那罗王白言。世尊。今佛世尊。已为我等大作佛事。除净恶道安住善道示菩提道。住于智慧大宝之藏。成办一切出世善根说助成就波罗蜜伴。示善方便劝菩提心闻法充足。得示教利喜爱乐深法。悉得安住不退转地。世尊。我等今者。当作知恩非不知恩。世尊。我等今者。若以肉血髓脑尚不报恩。况余珍宝。尔时会中有余菩萨。作如是念。是大树紧那罗王。几时当得阿耨多罗三藐三菩提。得成佛已号字何等。其佛国土庄严云何。诸菩萨众以何庄严。所受用物复何相类。尔时世尊。知是菩萨心之所念即便微笑。无量百千种种色光从面门出。普照十方恒河沙等诸佛世界。休息一切众生苦已。遍至天世还来绕佛。满千匝已从顶相入。尔时阿难。即从坐起顶礼佛足。右绕七匝在如来前。合掌住立而说偈言</p>
<p style="text-align: left">
	　　我礼善逝未曾见　　如是事相之微笑</p>
<p style="text-align: left">
	　　遍照无量亿世界　　十方犹如恒河沙</p>
<p style="text-align: left">
	　　帝释梵王及护世　　日月珠火星光明</p>
<p style="text-align: left">
	　　人尊光明普隐蔽　　愿说以何因缘笑</p>
<p style="text-align: left">
	　　寂灭三恶诸苦恼　　众生离结得欢悦</p>
<p style="text-align: left">
	　　人天得乐及余众　　清净众生何缘笑</p>
<p style="text-align: left">
	　　谁有人天住大乘　　谁当得证转法轮</p>
<p style="text-align: left">
	　　谁为得满上菩提　　勇健放斯净妙光</p>
<p style="text-align: left">
	　　法王愿为我断疑　　及余诸天得无疑</p>
<p style="text-align: left">
	　　大众欢喜愿欲闻　　为谁故现是微笑</p>
<p style="text-align: left">
	　　尔时阿难偈问佛已。右绕三匝还复本座。尔时世尊犹如大龙。顾视十方告阿难言。阿难。汝今见是大树紧那罗王作广博供养如来不。阿难白言。已见世尊。佛告阿难。是大树紧那罗王。过六十八百千亿劫已。当得作佛号功德王光明如来应供正遍觉明行足善逝世间解无上土调御丈夫<a>天人</a>师佛世尊。国名无垢月。劫名有宝。阿难。是无垢月世界之地平等如掌。白琉璃为地。犹如月色极净无垢。无诸荆棘瓦砾沙石。有妙宝台住虚空中。诸菩萨等在地经行。时两边有功德王光明如来世尊像现。是诸菩萨见如来像即得是念。一切诸法亦皆如像。若有众生于法有疑即问佛像。问佛像已便能受持得无生忍。一切众生皆依虚空宝台而住。彼佛国土无女人名。其国众生皆悉化生。是国土中无饮食名纯法喜食。彼国土中无有余乘纯一大乘。一切众生决定大乘。彼诸众生无有毁禁及与威仪破正见者。一切众生决定佛法。彼国无魔及与魔天外道尼干诸异道等。不着诸见。乃至不住着于善见。一切众生皆为深行空印所印。彼诸众生人天无别。所受用物皆悉同等。是功德王光明如来寿十中劫。多所利益多所安乐利安天人。多有无量菩萨眷属皆不退转。是功德王光明如来欲涅槃时。授上精进菩萨记言。是上精进菩萨。次于我后当得作佛号大庄严如来乃至佛世尊。于是劫中佛宝法宝僧宝不断。是故此劫名曰有宝。尔时大树紧那罗王。自闻受记欢喜踊跃得未曾有。以大菩萨善根神力。欲令大众发欢喜心增善根故。上升虚空高七多罗树。以佛神力及己言辩。说是偈言</p>
<p style="text-align: left">
	　　实性普摄一切法　　其性如空无垢秽</p>
<p style="text-align: left">
	　　知于如是妙道已　　是一切佛最长子</p>
<p style="text-align: left">
	　　犹如梦中有所见　　无实可见悉虚妄</p>
<p style="text-align: left">
	　　知解诸法如梦已　　是于诸行无忧厌</p>
<p style="text-align: left">
	　　犹如幻化之所现　　象马车步等兵众</p>
<p style="text-align: left">
	　　第一义中无有实　　此阴如幻无坚实</p>
<p style="text-align: left">
	　　色之体性如水沫　　诸受犹如水泡现</p>
<p style="text-align: left">
	　　其想犹如热时焰　　诸行无实如芭蕉</p>
<p style="text-align: left">
	　　三有心意及与识　　如来说是如幻化</p>
<p style="text-align: left">
	　　知阴性空无所有　　于诸行中无疲厌</p>
<p style="text-align: left">
	　　四大诸界<a>如法</a>界　　诸入喻如空聚落</p>
<p style="text-align: left">
	　　如是解知诸法已　　能持诸佛空法藏</p>
<p style="text-align: left">
	　　善自调伏于财施　　以空净戒自调伏</p>
<p style="text-align: left">
	　　忍性常尽无有相　　精进胜妙常寂灭</p>
<p style="text-align: left">
	　　禅性寂静无戏论　　智亦空寂无戏论</p>
<p style="text-align: left">
	　　若有能入如是法　　是名为度到彼岸</p>
<p style="text-align: left">
	　　慈心无我无众生　　大悲清净如虚空</p>
<p style="text-align: left">
	　　大喜大舍悉空寂　　是道梵道常最胜</p>
<p style="text-align: left">
	　　是四所摄为最胜　　如来说是能普摄</p>
<p style="text-align: left">
	　　此摄所摄永解脱　　彼得摄法之彼岸</p>
<p style="text-align: left">
	　　众生无我无众生　　不得寿命及士夫</p>
<p style="text-align: left">
	　　六根常自寂静相　　能如是知名菩萨</p>
<p style="text-align: left">
	　　无有菩萨有众生　　亦复不生无我慢</p>
<p style="text-align: left">
	　　离二无著无戏论　　是名无著实菩萨</p>
<p style="text-align: left">
	　　诸法无实犹浮云　　无有来者无去者</p>
<p style="text-align: left">
	　　其体常住法界性　　善逝如如而觉了</p>
<p style="text-align: left">
	　　诸法非有亦非无　　以因缘故诸法有</p>
<p style="text-align: left">
	　　如电暂现寻复灭　　其心常乐如是观</p>
<p style="text-align: left">
	　　心行非色不可捉　　世间如是同叵捉</p>
<p style="text-align: left">
	　　若知心性本清净　　无有结使诸闇冥</p>
<p style="text-align: left">
	　　说身如木如墙壁　　痴无有主如瓦砾</p>
<p style="text-align: left">
	　　能如是知本性已　　更不作心依倚身</p>
<p style="text-align: left">
	　　口说清净犹如风　　犹如山谷中响声</p>
<p style="text-align: left">
	　　知说音声亦如是　　于诸音声不染欲</p>
<p style="text-align: left">
	　　住在空虚不堕落　　虚空无住亦无处</p>
<p style="text-align: left">
	　　知于诸法如空已　　如是众生住于如</p>
<p style="text-align: left">
	　　虚空本无生及烧　　千万亿劫而不烧</p>
<p style="text-align: left">
	　　知于诸法如虚空　　彼至百千界离烧</p>
<p style="text-align: left">
	　　须弥轮围及诸山　　大城村邑及草木</p>
<p style="text-align: left">
	　　能知是等如虚空　　神通远至千亿界</p>
<p style="text-align: left">
	　　地大水火及风大　　四大犹之如虚空</p>
<p style="text-align: left">
	　　能知此等皆平等　　勇健乘空千亿界</p>
<p style="text-align: left">
	　　三界所有诸音声　　胜妙增上及中下</p>
<p style="text-align: left">
	　　无量百千亿劫说　　不见本性知所在</p>
<p style="text-align: left">
	　　彼胜无有别异相　　虽知不能觉于心</p>
<p style="text-align: left">
	　　心意等同入寂静　　诸如来等同于法</p>
<p style="text-align: left">
	　　百千万劫修善根　　本为菩萨修行时</p>
<p style="text-align: left">
	　　知菩提同一切法　　彼得受记大名称</p>
<p style="text-align: left">
	　　诸法境界性自净　　如来境界无有量</p>
<p style="text-align: left">
	　　如是知于平等已　　持德如是得授记</p>
<p style="text-align: left">
	　　今我无有色受阴　　想思行阴亦如是</p>
<p style="text-align: left">
	　　解知菩提得授记　　不受阴记界入记</p>
<p style="text-align: left">
	　　其所得忍本空寂　　忍及与尽等无二</p>
<p style="text-align: left">
	　　是无量名无生忍　　如是则得于授记</p>
<p style="text-align: left">
	　　无有能尽于无尽　　尽问不起一切法</p>
<p style="text-align: left">
	　　通达忍已得授记　　无句入句无有相</p>
<p style="text-align: left">
	　　实无有数无二边　　无有异作当作实</p>
<p style="text-align: left">
	　　若如是者佛授记　　今我性等一切法</p>
<p style="text-align: left">
	　　己性无我等空性　　菩提之性犹虚空</p>
<p style="text-align: left">
	　　若能如是得授记　　是名邪行非正行</p>
<p style="text-align: left">
	　　若以心意而修行　　平等法中行胜行</p>
<p style="text-align: left">
	　　是等皆悉在地住　　我今在上空中住</p>
<p style="text-align: left">
	　　知住地者不同等　　不着三界智转增</p>
<p style="text-align: left">
	　　是故得授无上记</p>
<p style="text-align: left">
	　　尔时大树紧那罗王。说此偈已从虚空下。顶礼佛足合掌向佛。如是白言。世尊。为我已作佛事。授我满足无上道记。世尊。我于过世所修诸行则为不空。我为不诳所作诸行。尔时大众中。有菩萨摩诃萨。作是念言。是大树紧那罗王。于何佛所初种善根。彼佛如来号字何等。是时天冠菩萨。知诸菩萨心之所念白言。世尊。是大树紧那罗王。于何佛所初种善根发菩提心。彼佛世尊号字何等。尔时佛告天冠菩萨。善男子。乃往过世无量无边阿僧祇劫。复过无量无边阿僧祇劫。彼时有佛。号曰宝聚如来应供正遍觉乃至佛世尊。是佛世界名净庄严。劫名净洁。是宝聚如来应正遍觉。其菩萨众有六十亿。一切皆是无量精进。得陀罗尼。不退无上正真之道。其佛寿命六十亿岁。彼国土中所受用物。皆悉具足琉璃所成。如兜率天饮食丰多。土无余乘纯一大乘。尔时有转轮大王。名尼泯陀罗。四域自在。有四万夫人千子具足。勇健妙色能伏他众。是时尼泯陀罗王。请宝聚如来及菩萨僧。满一亿岁施诸所安。衣服饮食床敷医药一切乐具。作于如是无量供养。供如来已成此善根。及四万夫人并诸千子。复有八万四千众生。同发无上正真道心。发道心已。复更满于一亿岁中。以诸乐具恒常供养宝聚如来。过是后已舍于王位。授最长子名曰净戒。自舍国位。彼佛法中剃除须发以信出家。如是千子。转相禅位各各出家。唯除最小王子名曰觉悲。正法治国不加兵仗。善得自在统领国土。善男子。尔时尼泯陀罗王。及其诸子既出家已。宝聚如来初中及后。所说诸法悉能受持。善男子。汝意云何。谓异人乎勿有疑也。彼转轮王尼泯陀罗。即今大树紧那罗王是。其王诸子。今皆修行于菩萨道善男子是。大树紧那罗王。于彼宝聚如来法中。初发无上菩提心。自是之后。不离见佛闻法供僧。教化众生。而不速疾取于无上正真之道。我今授是无上道记。当得作佛号功德王光明如来。时天冠菩萨白言。世尊。未曾有也。如来智慧不可思议。乃能知于如是久远。佛言如是。善男子。如汝所言。如来知见无量无边。何以故。善男子。过去无量一切众生。如来悉能知彼诸心。如是十方。如是处处。如是所作。若善不善及无记业。如是一切所有心转。如来悉知。若现在起心。若善不善若无记心。如是十方。如是处处。如是所作。如来悉知。如来应正遍觉。所有知见如是无碍。若未来世一切众生当起诸心。如来悉知。说是如来无碍智时三万二千众。生本未发心今始殷重。发阿耨多罗三藐三菩提心◎</p>
<p style="text-align: left">
	　　◎尔时大树紧那罗王。请佛供养及诸菩萨声闻大众七夜已讫。复更以诸所须乐具及其宫殿园林场地悉以奉施。作如是言。愿佛世尊。屈意数来怜愍我故。当大安乐。当大利益。诸乾闼婆紧那罗摩睺罗伽。尔时大树紧那罗王子名无垢眼。以宝珠网奉上如来白言。世尊。我紧那罗耽醉华香。耽醉歌舞。耽醉欢喜。唯愿世尊。当为我等说所入法门。当令我等舍离狂醉。修集菩提助道之法</p>
<p style="text-align: left">
	　　尔时世尊。告紧那罗王子无垢眼。贤士自尔已去。我当护汝令诸伎乐出六十四。护助菩提妙法之音。何等六十四。所谓演出布施之声。戒声。忍声。进声。禅声。智慧之声。慈声。悲声。喜声。舍声。四摄法声。不忘无上菩提心声。不厌生死声。集善根声。佛声。法声。<a>比丘</a>僧声。念处声。正断声。神足声。根声。力声。觉声。道声。定声。慧声。无常声。苦声。无我声。寂声。无行声。静声。无生声。无起声。如声。法性声。实际声。无我声。无众生声。无命声。无丈夫声无人声。无来声。无去声。无处声。无住声。空声。无相声。无愿声。离声。灭声。无所有声。因缘声。无物声。无聚声。无依声。护正法声。降魔声。善方便声。教化众生声。如幻如化如电水月梦响之声。法界破坏声。如说如作声。集诸善根而不忘失无放逸声。如是贤士当令汝等诸乐音中出如是等六十四种护助菩提道法之声当令汝等得不放逸满助菩提法◎</p>
				</div></div><hr><script charset='utf-8' src='../../js/footer.js'></script></body></html>