<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说华手经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说华手经 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　</p>
<p id="cke_pastebin" style="position: absolute; width: 1px; height: 1px; overflow: hidden; top: 12px; left: -1000px">
	<p style="text-align: left">
		　　佛说华手经卷第一(亦名摄诸善根经)</p>
	<p style="text-align: left">
		　　后秦龟兹国<a>三藏</a>鸠摩罗什奉　诏译</p>
	<p style="text-align: left">
		　　序品第一</p>
	<p style="text-align: left">
		　　如是我闻。一时佛在王舍城迦兰陀竹园。其中闲静宜修远离。行空无相无愿定者所应住处。尔时慧命<a>舍利弗</a>。于日晡时。从<a>禅定</a>起往诣佛所。头面礼足却坐一面。大目揵连。摩诃迦旃延。摩诃俱絺罗。摩诃劫宾那。摩诃均陀。<a>须菩提</a>。无诃罗阇婆耆舍难陀难提伽跋难陀阿难金毗罗那罗陀婆私诧。无醯罗。优波离。有如是等五百<a>比丘</a>。皆于晡时。从禅定起往诣佛所。头面礼足却坐一面。尔时复有名闻比丘。护国比丘。天敬比丘。乐名闻比丘。乐众比丘。乐欲比丘。有如是等五百比丘。于舍卫国夏安居已。趣王舍城诣竹园中。顶<a>礼佛</a>足却坐一面</p>
	<p style="text-align: left">
		　　尔时<a>弥勒</a><a>菩萨</a>与三万菩萨。于瞻婆国夏安居已。来诣竹园。顶礼佛足却坐一面。跋陀婆罗菩萨。宝积菩萨。导师菩萨。星得菩萨。那罗达菩萨。因陀达菩萨。水天菩萨。梵天菩萨。善力菩萨。大意菩萨。胜意菩萨。增意菩萨。不虚见菩萨。善发菩萨。大力菩萨。常精进菩萨。不休息菩萨。日藏菩萨。持世菩萨。持地菩萨。持<a>甘露</a>味菩萨。善住意菩萨。无量意菩萨。坚意菩萨。越<a>三界</a>菩萨。无边力菩萨。无量力菩萨。金刚力菩萨。无等力菩萨。无动力菩萨。疾辩菩萨。利辩菩萨。深辩菩萨。无边辩菩萨。无量辩菩萨。文殊师利法王子。华德藏法王子。昙无竭菩萨。宝手菩萨。持宝菩萨。转无量劫庄严菩萨。转女相愿菩萨。转男相愿菩萨。转众生相愿菩萨。无边<a>自在</a>菩萨。无量自在菩萨。坏自生缘自在菩萨。是诸菩萨能随无量众生行愿。而度脱之。各于其处夏安居已。游行诸国遇集中路。俱诣佛所头面作礼却坐一面。尔时<a>世尊</a>知诸大众皆悉云集。以<a>神通</a>力。令摩伽陀国旧住比丘<a>比丘尼</a>优婆塞优婆夷皆诣竹园。顶礼佛足却坐一面</p>
	<p style="text-align: left">
		　　尔时长老摩诃迦叶。在韦提诃山帝释石室。五百比丘俱止其中。皆行头陀乞食纳衣。受常坐法随敷树下。少欲知足乐远离行。时大迦叶以佛神力。于彼石室忽然不现。现于竹园行诣佛所。世尊遥见告诸比丘。汝等且观。是大迦叶今从彼来。是人常修阿兰若行。乞食纳衣粗弊三衣。边外远住。少欲知足乐远离行。于一切法心不与合。声闻<a>德行</a>皆悉具足。我诸<a>弟子</a>于是法中无能及者。汝等当知。是大迦叶尚不乐与诸天言说。何况人耶。尔时世尊遥命之曰。善来迦叶。久乃相见。汝当就此如来半坐。佛移身时。<a>大千世界</a>六种震动。有大光明遍照世界。大音普闻如击金钟。摩诃迦叶偏袒右肩。右膝着地长跪合掌白世尊曰。佛是大师我为弟子。佛之所有衣钵坐处。为弟子法不应受用。所以者何。如来衣者。一切<a>世间</a>诸天及人供养恭敬如宗塔庙。我昔从佛受<a>僧伽</a>梨。恭敬尊重未曾敢着。我从是来不生欲觉嗔觉恼觉。不生欲热恚热痴热以自烧恼。世尊。以要言之。我于学地受世尊衣。以顶戴时即成无学。我为顺教受如来衣。而实不敢生高下心。但手执持不亲余身。若未澡手亦不敢捉。岂敢轻慢枕于头下。常与身俱未曾远离。我持此衣敬如<a>舍利</a>。佛舍与我我不敢着。自持衣来心常<a>念佛</a>。除入余定。入余定时。无有地相水火风相。亦无今世后世之相。于诸所有见闻觉知心之所行。于中无想亦无无想。世尊。诸无想行及无想定。过诸想行。过诸想定及众想行。我于是中。不见学行若无学行。不见如来若如来法及如来行。譬如<a>虚空</a>有种种名名曰虚空。虚诳无住亦无所有。无取无舍无诤无受。又名如实亦称清净。无色无形不可得见。虽以是等种种名字。名字虚空。而虚空相不可得示。若大若小若高若下有边无边。世尊。圣智慧名能知一切。而是圣慧亦不能知虚空分数若干形色如是相缘。世尊。如来亦尔。或言为佛或言大师。又称世尊为炬为灯。为归为救为世间舍。为照明者为将导者。疗众病者示说道者。究竟道者一切智者。虽以是等世俗假名称赞如来。我于是中不见有法。无受无得。所以者何。一切诸法本自空故。譬如幻师幻作灌顶转轮圣王。有四种兵七宝具足游四天下。其诸民众见有种种差别形相若干言音。世尊。是转轮王不作是念。我为尊贵统四种兵游诸天下。是四种兵亦复不念。王是我主我为从者。虽有所为而<a>无心</a>念。世尊。此诸<a>法相</a>亦复如是。无有如来。亦无声闻若学无学。无辟支佛亦无凡夫。世尊。是法相中。若如来法及如来相。皆不可得亦不可知不可得取。辟支<a>佛法</a>辟支佛相。若声闻法及声闻相。凡夫心法及凡夫人相。皆不可得亦不可知不可得取。是法相中色相色法。皆不可得无知无取。受想行识识法识相。亦不可得无知无取。世尊。又是相中所谓色空以是故空。是处色空皆不可得。受想行识空以是故空。是处识空亦不可得。世尊。又是相中谓如来空如来法空以是故空。及此处空皆不可得。乃至凡夫凡夫法空以是故空。及此处空皆不可得。犹如幻化转轮圣王及四种兵。是中实无转轮圣王。无四种兵。无幻幻事。无地地种无水火风。水火风种。无虚空识虚空识种。世尊。我观诸法皆亦如是。我从本来不在此法。于是法中亦无分别。我以此法念佛功德。是名正道。世尊。若善男子善女人。入如是道而行余法。随顺余师敬从教诲。谓有<a>正见</a>则无有处。世尊。我于此法无有所疑。我入此门知一切法皆是一相。所谓离相无所受相。我于帝释石室中住。承世尊命故来到此。欲于佛法请质所疑。而今如来顾命分坐。大千世界六种震动。我即惟曰如来希有。成就甚深清净大法。自然无师成无上道。住大慈悲摧憍慢幢。今乃顾命弟子分坐。如贫贱人以尊敬心见转轮王。时转轮王命之共坐。是贫贱人生希有心。我见圣王尚以为难。况复得与分床共坐。佛亦如是。一切智人有大威德。法王无师自然逮觉。一切声闻及辟支佛无能胜者。况余世间一切<a>天人</a>阿修罗等。我今得见亲近咨请已为大利。况乃见命分床共坐。甚为希有。我作是念。如来深具大慈大悲大喜大舍。不自矜高。我为最尊世间中上。如来功德而自显现。是名不与一切声闻辟支佛共。尔时世尊赞迦叶言。善哉善哉。如汝所言。如来无量亦能成就无量大法。谓不可量。尔所布施施波罗蜜。尔所持戒戒波罗蜜。尔所忍辱忍波罗蜜。尔所精进精进波罗蜜。尔所禅定禅定波罗蜜。尔所般若般若波罗蜜。尔所三昧三昧波罗蜜。尔所功德功德波罗蜜。尔所行愿行愿波罗蜜。尔所方便方便波罗蜜。尔所<a>解脱</a>解脱波罗蜜。尔所解脱知见知见波罗蜜。迦叶。如来成就四无等智。能于大众正师子吼。何谓为四。戒品无等。定品无等。慧品无等。佛法无等。是名如来四无等智。尔时世尊欲明此义。而说偈言</p>
	<p style="text-align: left">
		　　诸佛智无等　　世所难思议</p>
	<p style="text-align: left">
		　　心业清净故　　能正师子吼</p>
	<p style="text-align: left">
		　　当作师子吼　　怖畏诸外道</p>
	<p style="text-align: left">
		　　闻佛甚深法　　当坠于大坑</p>
	<p style="text-align: left">
		　　若人住我相　　及住众生相</p>
	<p style="text-align: left">
		　　是人于佛法　　我说为外道</p>
	<p style="text-align: left">
		　　若人依法相　　依我我所相</p>
	<p style="text-align: left">
		　　是人于佛法　　我说为外道</p>
	<p style="text-align: left">
		　　若人贪着戒　　及余诸功德</p>
	<p style="text-align: left">
		　　着多闻自高　　我说为外道</p>
	<p style="text-align: left">
		　　若人着小欲　　知足远离行</p>
	<p style="text-align: left">
		　　及粗弊纳衣　　我说为外道</p>
	<p style="text-align: left">
		　　如空无触阂　　烟尘所不污</p>
	<p style="text-align: left">
		　　我说<a>沙门</a>法　　无染亦如是</p>
	<p style="text-align: left">
		　　如人以名华　　涂香及<a>烧香</a></p>
	<p style="text-align: left">
		　　供养于虚空　　虚空不生喜</p>
	<p style="text-align: left">
		　　若污以埃尘　　不染虚空性</p>
	<p style="text-align: left">
		　　以本性净故　　沙门法亦尔</p>
	<p style="text-align: left">
		　　若以恶口毁　　虚空无恚恨</p>
	<p style="text-align: left">
		　　沙门法无染　　其喻亦如是</p>
	<p style="text-align: left">
		　　若人于是法　　已学今当学</p>
	<p style="text-align: left">
		　　其心无染着　　是名真沙门</p>
	<p style="text-align: left">
		　　如空无障碍　　烟尘不能污</p>
	<p style="text-align: left">
		　　沙门法如是　　本净无变异</p>
	<p style="text-align: left">
		　　如月在空中　　其明无翳阂</p>
	<p style="text-align: left">
		　　亦不生是念　　我光能悉照</p>
	<p style="text-align: left">
		　　比丘入他家　　不染世八法</p>
	<p style="text-align: left">
		　　亦如月无念　　我能无所染</p>
	<p style="text-align: left">
		　　比丘入他家　　不应怀憍慢</p>
	<p style="text-align: left">
		　　自大自高心　　若生皆当灭</p>
	<p style="text-align: left">
		　　当以慈愍心　　无欲无所求</p>
	<p style="text-align: left">
		　　<a>说法</a>广<a>饶益</a>　　净行于世间</p>
	<p style="text-align: left">
		　　神力品第二</p>
	<p style="text-align: left">
		　　尔时世尊告迦叶曰。汝且就座请问所疑。当为汝说令得悦解。尔时迦叶即从地起。顶礼佛足随次而坐。是时世尊复现神力。令诸国土所有比丘比丘尼优婆塞优婆夷。皆承佛力来诣竹园。顶礼佛足却坐一面。时四部众天龙夜叉乾闼婆阿修罗迦楼罗紧陀罗摩睺罗伽人非人等来入竹园。皆见广博不相逼碍。尔时世尊又现神力。令此三千大千世界诸四天王帝释梵王光音诸天遍净天广果天无诳天无热天喜见天善见天阿迦腻吒天皆承佛力。至王舍城行诣竹园。合掌礼佛却住一面。尔时世尊复以神力。令娑伽罗龙王阿耨达龙王欠婆罗龙王输陀罗龙王桥陀龙王难陀龙王跋难陀龙王摩那斯龙王德叉迦龙王孙陀罗龙王伊罗钵龙王。有如是等亿千龙王。承佛神力来诣竹园。顶礼佛足却住一面。尔时三千大千世界。天龙夜叉乾闼婆阿修罗迦楼罗紧陀罗摩睺罗伽等。上至阿迦尼吒天。皆承佛力来入竹园。并先在坐诸菩萨众。比丘比丘尼优婆塞优婆夷。皆悉容受不相妨阂。尔时世尊告目连曰。汝与如来敷置高座。吾今当说断众生疑经。悉知一切众生深心。皆令<a>欢喜</a>得入法海。说诸菩萨摩诃萨行及净佛国化众生业。亦说成就檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜。亦说成就诸法门行。能知一切众生诸根及处非处。令诸比丘比丘尼优婆塞优婆夷。天龙夜叉乾闼婆阿修罗迦楼罗紧陀罗摩睺罗伽人非人等皆得欢喜。我于过去业缘果报及心所愿。智无有碍。当为汝等说其少分。时大目连即从坐起。顶礼佛足为佛敷座。高至梵天。又于空中作经行处。七宝庄严柔软细滑。如加陵伽。长千世界广七百由旬。经行坐处皆有窓牖七重行列。七重宝窟七重栏楯。七重宝网罗列围绕。其座左右宝树行列。金银琉璃颇梨所成。金树银叶颇梨为华琉璃为果。银树金叶琉璃为华颇梨为果。琉璃树者银叶金华颇梨为果。颇梨树者金叶银华琉璃为果。诸宝树间皆有浴池。八功德水充满其中。其池四边有四宝阶。金银琉璃颇梨所成。底有金沙。青黄赤白杂色莲华弥覆水上。鸳鸯众鸟相和而鸣七宝罗网覆诸池上。竖诸幢幡烧众名香。于经行处华深七仞。其众华上有化比丘。皆如目连。尔时目连。以神通力。化作座讫还诣佛所。白世尊曰。我已敷座。唯圣知时。佛告目连。虽设此座。如来不于变化座上为众说法。尔时佛告示无量缘菩萨。汝为如来敷置法座。我今当坐说断众生疑经。时示无量缘菩萨承<a>佛教</a>已。欲敷法座。于时三千大千世界其中菩萨。各以上衣积为高座。于时如来而作是念。我今当现神通之力。令诸菩萨自知所愿发心行道净佛国土成就众生。及成佛时国土严净声闻菩萨众数如是。演说<a>正法</a>度人如是。<a>寿命</a>长短佛法如是。形色相好正行如是。灭度之后法住久近。令诸菩萨各于衣中见如是事得断所疑。尔时世尊安详而起。升于高坐入佛三昧。其三昧名示无量缘。时诸菩萨各于衣中。自见所得严净国土成无上道。声闻菩萨众数如是。寿命长短色相如是。精进正行功德如是。演说正法度人如是。灭后舍利流布如是。法住不坏久近如是。各于衣中见如是事。时诸菩萨同时发声。而说偈言</p>
	<p style="text-align: left">
		　　净行最高尊　　诸法中自在</p>
	<p style="text-align: left">
		　　以功德庄严　　禅<a>定力</a>无碍</p>
	<p style="text-align: left">
		　　圣主无谄曲　　无憍慢戏调</p>
	<p style="text-align: left">
		　　得圣明解脱　　住深三昧故</p>
	<p style="text-align: left">
		　　住佛深三昧　　现无上圣通</p>
	<p style="text-align: left">
		　　以无碍智慧　　悉现未来事</p>
	<p style="text-align: left">
		　　我等得见己　　其心安不动</p>
	<p style="text-align: left">
		　　则为坐道场　　降魔具三昧</p>
	<p style="text-align: left">
		　　我等便为得　　诸佛无上眼</p>
	<p style="text-align: left">
		　　以是无上眼　　见诸法皆空</p>
	<p style="text-align: left">
		　　名眼而无阂　　名见而无见</p>
	<p style="text-align: left">
		　　达诸法无碍　　是名无上眼</p>
	<p style="text-align: left">
		　　等心于有无　　因是得佛眼</p>
	<p style="text-align: left">
		　　能于三界中　　普见无障碍</p>
	<p style="text-align: left">
		　　佛入三昧故　　令我得是眼</p>
	<p style="text-align: left">
		　　及诸总持门　　遍入一切法</p>
	<p style="text-align: left">
		　　我等始于今　　见佛无尽智</p>
	<p style="text-align: left">
		　　因本修无量　　清净行所得</p>
	<p style="text-align: left">
		　　非少施戒慧　　能逮是果报</p>
	<p style="text-align: left">
		　　故处师子座　　光明照十方</p>
	<p style="text-align: left">
		　　令诸天龙神　　皆知我作佛</p>
	<p style="text-align: left">
		　　亦悉知我等　　本行业因缘</p>
	<p style="text-align: left">
		　　佛处<a>无畏</a>座　　说法断众疑</p>
	<p style="text-align: left">
		　　犹如师子王　　处林而独吼</p>
	<p style="text-align: left">
		　　本从无量劫　　修集是智慧</p>
	<p style="text-align: left">
		　　今以三昧力　　普令天人知</p>
	<p style="text-align: left">
		　　本求兼利故　　修无量施戒</p>
	<p style="text-align: left">
		　　忍辱进定慧　　行是为众生</p>
	<p style="text-align: left">
		　　以是行因缘　　故处师子座</p>
	<p style="text-align: left">
		　　我等今合掌　　唯愿断所疑</p>
	<p style="text-align: left">
		　　随法住久近　　令众得法明</p>
	<p style="text-align: left">
		　　悉断诸疑网　　通达一切法</p>
	<p style="text-align: left">
		　　于时众中有法王子。名华德藏。即从坐起偏袒右肩右膝着地。合掌向佛作是念言。我欲从佛问诸法门金刚句门重句门不断句门修集一切诸法句门。若善男子善女人学是句门。于一切法门。当得无阂眼智方便。唯愿如来。观我先世所种善根深心求道发大庄严。于时如来观此菩萨从初发意所种善根深心求道大庄严已。顾视众会口出妙光明如炽焰。遍照无量无边世界。山林墙壁地水火风及虚空界皆一金色。八方上下流演无阂。尔时三千大千世界所有众生。皆自见身如真金色。众生多为欲火所烧。<a>自觉</a>其身淫欲意息。多为嗔恚火所烧者。自觉其身嗔恚意息。多为愚痴火所烧者。自觉其身愚痴意息。普此三千大千世界大<a>地狱</a>中苦恼众生。以佛神通本愿力故。暂得休息。尔时三千大千世界其中众生业障报障烦恼障所覆。以佛神力及华德藏本愿力故。皆得暂废。尔时如来身诸毛孔。普放无量业报光明。皆令众生增长善根。所放光明过于东方无量无边恒河沙等阿僧祇国。南西北方四维上下亦复如是。佛放光已举声謦欬。其声遍闻一切世界</p>
	<p style="text-align: left">
		　　网明品第三</p>
	<p style="text-align: left">
		　　尔时东方过无量无边阿僧祇世界。国民一盖。是中有佛号一宝严。现在说法。与网明菩萨摩诃萨。授阿耨多罗三藐三菩提记。作如是言。今是菩萨摩诃萨。次于我后当得作佛。尔时网明白彼佛言。今此大光及大音声谁之所为。彼佛答言。西方去此。过于无量阿僧祇国。有世界名娑婆。佛号释迦牟尼。今现在为菩萨。说摄一切法断众生疑令众欢喜菩萨藏经。彼有菩萨名华德藏。欲问彼佛摄一切法能起无量功德法门。网明当知。彼世界中所有菩萨。皆发大愿无限之行。俱集彼会。余诸世界鲜有如是大庄严者。彼菩萨众若有得见闻其名者。尚得大利。况复供养亲近咨问。尔时网明白彼佛言。唯然世尊。我欲诣彼<a>娑婆世界</a>供养礼觐<a>释迦牟尼佛</a>。及见彼土具足庄严诸菩萨众。彼佛报言。汝自知时。当以一心游于彼国。所以者何。彼诸菩萨威德难胜。一宝严佛以众莲华与网明言。汝以是华供养彼佛。并称我意致敬问讯。少恼少病起居轻利气力安耶。网明菩萨礼彼佛足右绕三匝。即与无数菩萨大众前后围绕。如大力士屈伸臂顷。于彼国土忽然不现。到此世界行诣竹园。顶礼佛足而白佛言。唯然世尊。我是网明。佛言善哉。今汝安隐。网明菩萨头面礼已却住一面。白世尊曰。一宝严佛问讯世尊。少恼少病起居轻利气力安耶。以此莲华奉上世尊。佛即受之转与弥勒。弥勒受已。告跋陀婆罗等五百菩萨言。诸善知识。如来与我此众莲华。今与汝等。时跋陀婆罗菩萨。宝积菩萨。导师菩萨。星得菩萨。水天菩萨。善力菩萨。大意菩萨。胜意菩萨。增意菩萨。不虚见菩萨。住意菩萨。过力菩萨。常精进菩萨。不休息菩萨。日藏菩萨。持世菩萨。持地菩萨。越三界菩萨。无量力菩萨。金刚力菩萨。坚意菩萨。无边自在菩萨。有如是等五百菩萨。皆从弥勒受莲华已。白世尊曰。我等本愿。若有众生得闻我名及见我者。皆得必定于阿耨多罗三藐三菩提。世尊。弥勒菩萨与我此华。我等今以散于东方过去未来现在诸佛。亦以供养南西北方四维上下过去未来现在诸佛。愿所散华遍到十方无量世界。其中众生若见此华闻其香者。当随我等本所志愿深心所行。不舍一切众生力故。皆当必得阿耨多罗三藐三菩提。时诸菩萨以此莲华欲散十方。佛以手摩一一华中佛身悉现。此诸化佛从空而去。亦作是言。若有众生不信诸法空如幻化无相<a>无缘</a>。是诸众生佛不为师非<a>佛弟子</a>。即说偈言</p>
	<p style="text-align: left">
		　　诸法空无相　　无取无所缘</p>
	<p style="text-align: left">
		　　一切如幻化　　亦如水中月</p>
	<p style="text-align: left">
		　　不以空故空　　性本常自尔</p>
	<p style="text-align: left">
		　　是名佛所说　　最上微妙法</p>
	<p style="text-align: left">
		　　诸法空无相　　亦复无有我</p>
	<p style="text-align: left">
		　　若人如是知　　则为无贪诤</p>
	<p style="text-align: left">
		　　若人乐是法　　佛则是其师</p>
	<p style="text-align: left">
		　　我等以佛力　　当游于十方</p>
	<p style="text-align: left">
		　　时诸化佛。各说此偈遍至十方。网明菩萨白佛言。世尊。此诸菩萨本愿清净至未曾有。能令此土苦恼众生并余世界多恼患者。闻其名字皆得必定阿耨多罗三藐三菩提。但为如来及诸菩萨。不应生此杂恶世界。所以者何。譬如无价宝摩尼珠。能除一切众生衰恼得安隐乐。若有智人善识宝相。闻此宝珠有大功德。心念想像周行推觅。见在不净粪秽坑中。有诸工巧贫穷下役弊恶之人。止住其边。犹尚不识此宝珠名。况复能知所有功德。时求宝者见如是已。即作此言。是珠不应在斯秽处。时贫贱者语此人言。何等是珠今为所在。时求宝者指珠示之。其人无智不识宝相。便作此言。汝虽如是赞此宝珠。我等不见是珠功德。汝言无实谁当信者。时求宝人即于其处出珠持去。其后贫人遭诸衰恼。疾病诤讼众苦不安。世尊娑婆世界亦复如是。皆相残食贫穷下贱成就恶法。亦如宝珠。所住之处秽恶充满。世尊。是摩尼珠能灭衰恼与众安乐。当知是佛及此世界。具足庄严诸菩萨众。宝珠四边贫穷下贱。当知是为娑婆世界诸恶众生。其诸男女闻珠功德便行求觅见在秽处。作如是言。此珠不应在是处者。则是我等闻十方国现在诸佛。称扬世尊及此世界具足庄严大菩萨众。故来欲见礼敬问讯。而见此土多诸苦恼浊乱罪垢薄福众生。充满其中。世尊。如此宝珠在不净处光明不现。犹如如来及大庄严诸菩萨众今在此土功德不现。如摩尼珠虽在秽处亦能少利诸贫贱者。如今世尊于此世界但现大光。如来真实光明色相功德势力自在神通及本愿力。皆悉不现。世尊。此土众生善根薄少。尚不能信如来所现光明功德。何况能信诸大菩萨所有功德。则无是处。世尊。如求宝者。从不净处出此宝珠持之而去。其后贫人遭诸衰恼疾病诤讼众苦不安。佛灭度后读诵修集如是经者。生余国已。此世界中有大衰恼。乃至不闻佛法名字。所以者何。是诸众生乐处恶法共相残食。没在种种诸大衰恼。无有净行福行慧行。则失大利。世尊。若善男子及善女人。欲求善利成佛道者。不应生此。求声闻者。犹尚不应生此世界。何况菩萨。所以者何。如阿鼻地狱等活地狱黑绳地狱大热地狱热地狱等。其中众生无须臾乐。世尊。彼土如来及诸菩萨。见此娑婆世界众生。犹如在此诸地狱中受众苦恼。彼土众生生便常乐。我若说之未曾受故无能信者。世尊。我为闻法入净法门。来诣佛所。何用称说彼土乐为。所以者何。一切苦乐皆悉无常无决定相。我等欲闻无苦无乐。无常非常。无想分别。无修非修。非为无为。无说非说。无有世间及出世间。无漏非漏。无实无虚。无有菩提及菩提分。无力非力。无闇无明。无道非道。无果非果。无发无住。无所至处。唯然世尊。我等今者欲闻是法。所以者何。一切乐事皆从虚妄福德因缘。现于世间。如来法空无形无相。无有十力四无所畏。无诸神通亦无说法。无苦无乐。离诸动念及心所行。得是如相故名如来。诸动念者。是实是虚是漏无漏。是名世间是出世间。是戒非戒。是力非力。是畏无畏。是圣<a>福田</a>是非福田。是名如来是菩萨众。是诸声闻是辟支佛。是通是愿。如来悉断此诸戏论。以是无碍无畏力故。能于大众作师子吼现佛大音。世尊。如来亦能于厌恶中生无厌想。净不厌中生厌离想。又能俱离一心行舍。是名佛行圣自在行不共声闻辟支佛行。世尊。不共<a>行者</a>。余无能及亦不能坏。所以者何。余人智力不能及知。诸佛世尊。如是诸行若干分数。如是深远。如是因缘。如是寂灭如是安乐。世尊。如来诸行无行众生所不能行。是故世尊。如来诸行一切声闻及辟支佛非所能行。非所行者。非行非不行。一切声闻及辟支佛。于是法中本无行力。是故世尊。如来所行名无边行。无边行者。诸佛如来本所志乐无有边际。世尊。是法不可以文字说。以文字说则离此行。是法名为义趣法门。能开六万六千法门。皆令照明。世尊一宝严佛常为众生说是法门。说是门时七万七千诸菩萨众。皆逮得是无阂法门。便能随顺如来之行。此诸菩萨同声唱言。我等今者则为已逮无上正觉。六万众生皆发无上正觉之心。即时如来便为授记。八百亿万那由他众。于诸法中远尘离垢得<a>法眼</a>净。复有三万比丘尼众。不受诸法漏尽意解。时佛微笑。放大光明普照世界。地大震动。尔时阿难即从坐起。偏袒右肩右膝着地。白世尊曰。何因何缘而现微笑。放大光明普照世界。地大震动。佛告阿难。网明菩萨说是法门。七万七千诸菩萨众皆得是门。网明菩萨于此世界虚空分中。曾从八万诸如来所。闻是法门。闻已逮此无阂法门。逮此门已常能游化无量佛国</p>
	<p style="text-align: left">
		　　如相品第四</p>
	<p style="text-align: left">
		　　尔时东方过七百八万阿僧祇国。有世界名一宝聚。有佛号曰无边宝力。今现在无量大众恭敬围绕。而为说法。是无边宝力佛。与不虚行力菩萨摩诃萨。授阿耨多罗三藐三菩提记。作如是言。今是菩萨次于我后当得作佛。时不虚行力菩萨。于彼众中见大光明闻大音声。白彼佛言。是为何<a>佛光</a>明音声。彼佛报言。西方去此过七百八万阿僧祇国。有世界名娑婆。彼中有佛号释迦文。今现在为大庄严诸菩萨。说断众生疑令众欢喜菩萨藏经。时不虚行力菩萨。白彼佛言。我欲诣彼娑婆世界供养礼觐释迦文佛。及见彼土具大庄严诸菩萨众。彼佛报言。汝自知时。当以一心游彼世界。所以者何。彼诸菩萨有大威德难胜难及。汝以我言问讯彼佛。少恼少病起居轻利气力安耶。以此莲华供养彼佛。时不虚行力菩萨从坐而起。顶礼佛足右绕三匝。即与七万八千菩萨。于彼佛土忽然不现。到此世界。令此三千大千国土树木非时皆生华实。雨众名华香气普熏。上妙伎乐同时俱作。时不虚行力菩萨。行诣竹园头面作礼。手摩佛足三自称言。我是不虚行力菩萨。佛言且止。明汝至心。时不虚行力菩萨头面礼已。而白佛言。无边宝力佛问讯世尊。少病少恼起居轻利气力强耶。以此莲华供养世尊。佛受华已而问之曰。无边宝力佛安隐无恙气力康耶。答言世尊。无边宝力佛少恼少病安隐无为。佛以此华与弥勒菩萨。尔时弥勒手执莲华。作如是言。以此莲华善根福德因缘力故。令善男子若善女人发阿耨多罗三藐三菩提心者。得净佛土成就众生。所以者何。若诸众生不种善根难可<a>教化</a>。善根不具难可教化。善根微浅难可教化。乐小法者难可教化。所以者何。是众华中若人欲见十方诸佛。即皆得见。亦能得见无边宝力佛宝聚世界诸菩萨众。及见彼土得共解脱三明六通大声闻众。世尊。是华从深善根因缘报生。是故我今以供诸佛。令众发心求佛道者得无障阂。未发心者亦令得发。如如来通达诸法无所坏相得无上道。我以是心持华供养。尔时佛告跋陀婆罗。何谓为法。如来以如通达不坏得无上道。跋陀婆罗白佛言。世尊。无有是法。如来以如通达不坏得成佛道。所以者何。如来不得是诸法相。若佛不得。是不名法不名非法。世尊。无所得中若有法者。则为如来起此法相。所以者何。诸相所生皆因六入。如来尚自不得诸入。况无得中而得相耶。有如是观即复为相。是故佛说一切诸法。无取无舍亦无随顺。如应行者得是相故。名为如来。所以者何。佛所欲法皆于如中。若取诸法则为坏如。如无如来。而因如故名为如来。是如无相。因无相故名为如来。是如无尽。因无尽故名为如来。是如不坏。因不坏故名为如来。诸法如实。因如实故名为如来。是故世尊。一切法如即是如来。如来即是一切法如。是故世尊。无所住处是如来义。于正通达亦不住故。是故佛说。若人于法无取无舍无顺无诤。是名一切世间福田。佛告跋陀婆罗。汝住何处能作是说。答言世尊。一切世间。诸所住处我住其中。作如是说。世尊。我不贪着如凡夫住。所以者何。凡夫所住即是贪着败坏之相。若着坏相。是人即为败坏变异。世尊。实相不如世间所住。贤圣于此世间相中无诤无二。名住世间。凡夫于此无有行处。世间如焰过诸入故。世间无常从缘生故。世间不净起恶业故。是故世间世间住处世间坏相。皆悉住于无所住中。是故我住无二法中。能作是说。尔时佛告跋陀婆罗。汝住此法作是说耶。答言世尊。佛所得法。自舍如来无能知者。跋陀婆罗。吾得何法。唯然世尊。佛坐道场所得之法。若法非法无有是处</p>
	<p style="text-align: left">
		　　佛告跋陀婆罗。善哉善哉。如汝所说。如来道场所得法者。是法非法亦非非法。我于此法智不能行。目不能见无有行处。慧所不通明不能了。问无有答。于此法中无受无取无垢无净。若我说是自所得法。若以相行行是法者。则皆迷闷。跋陀婆罗。我于是法唯除诸佛无证明者。现身菩萨一生菩萨。于我是法亦不能证。闻如是法尚怀惊怖。况斯已下能证明者</p>
	<p style="text-align: left">
		　　不信品第五</p>
	<p style="text-align: left">
		　　佛告跋陀婆罗。来世当有比丘比丘尼优婆塞优婆夷。不修身不修心不修戒不修慧。闻是经说诸佛菩提无得无失无有分别无垢无明随顺于如佛所嘱累惊疑怖畏坠大深坑。作是念言。如来名为得一切智。而今此经。说智不行慧不能通明不能了问无有答无可知相。是诸人等。见有读诵说是经者。反加怜愍。或生恚慢起怨贼心。跋陀婆罗。汝观末世。有是颠倒违逆我者。是法中贼反得尊贵。能说如来正智慧者。而被轻贱。不得住止僧坊精舍。我以是法自然无师。于大众中作师子吼。是诸恶人不识如来及如来法。以不识故。可呵事中生称赞想。可誉事中生呵责想。何谓可呵。若人于法有所贪取乃至善法。是名如来之所呵责。是人以此所呵责事而生称赞。是则名为沙门中贼污沙门者。于沙门中为旃陀罗。僧中败坏众之糟糠。随逐外道深计断常。起贪着法分别之心。跋陀婆罗。如来所说世间正见。可戏论法顺<a>生死</a>理。欲令众生知业果报。此诸痴人于是法中生第一想。跋陀婆罗。结发梵志亦说世间罪福因缘。若如是知名菩提者。则是梵志应得菩提。跋陀婆罗。如是梵志我灭度后。自于所知见有过失生厌离心。于我法中而求<a>出家</a>。既出家已能得佛法。跋陀婆罗。汝观来世。是诸痴人尚不能及事火梵志。如是痴人当如末迦梨富兰那等。以我所说世间正见顺生死理业缘果报可戏论法。为上智慧。是人则为毁谤如来及如来法。不能见知出生死要。我说此人不堪道器。所以者何。是人于我无量无边阿僧祇劫所集佛法。以微因缘而毁坏之。是人则为生如来过如来之贼。跋陀婆罗。何等名为称赞如来随如来意而说法者。若于诸法无贪无诤。无起无作无相无为。出过三世而演说法。是人名为称赞如来随意行者。是名佛子。从佛口生从法化生。跋陀婆罗。是人即能读诵问答如是等经。是则名为随意行者<a>如法</a>说者随法行者。我加神力。是人昔曾受我教诲。我所劝请。能建法幢吹大法贝。击大法鼓张设法幡。为诸如来之所知识。是人则着功德华鬘。住常乐处降诸魔怨。世间希有见者获利。堪任受持无上道器。为诸菩萨诸佛所念。能净法眼。于一切法无所障碍。悦可佛意。佛听是人亲近礼事咨受正法。以诸功德而自庄严。智慧深远。为诸学者雨大法雨。增长佛法敷觉意华。成解脱果为坐道场。得佛菩提示众生道。能演法施满众生愿。跋陀婆罗。我今略说是人功德若广说者少能信受。是人名为称扬如来赞佛法者。跋陀婆罗。如人未见阿耨达池。若见余池作如是言。与彼大池等无有异。是人虽欲赞美彼池。乃更毁损。跋陀婆罗。此诸痴人无是功德。无如是法如是智慧。以诸世间有漏正见。生死染着而称赞我。作如是言。如来智慧于此法中无有障阂。虽欲赞我而实毁辱。又如愚人闻金色黄。后闻人说阎浮檀金<a>殊胜</a>相貌。不肯信受语其人曰。汝止勿言。真金色黄不如汝说。此诸痴人亦复如是。无目盲冥。若闻人说佛名法名。又闻如来三十二相八十种好生在王家眷属具足出家学道戒定具足。不闻真实佛法身相及真法相。但以是法名一切智。名为如来。又亦不闻如来演说以何相故诸法非法。是人或时。闻是等经说佛真身如实法相。则生疑怪。有是法耶为如是不。如彼盲人闻金色黄。后闻人说阎浮檀金。生疑不信为如是不。又如愚人闻说大海。其量弥广三万由旬。渊深八万四千由旬。有无量宝其水一味不增不减。是人不信作是念言。众流皆注云何不溢。深广如是。虽有珍宝谁能得者。便谓大海无如是德。痴人亦尔。但闻人说佛名法名。不闻甚深功德智慧真实法相。或闻人说如是等经究竟<a>涅槃</a>无量法宝。得大解脱。令众生得佛无碍眼。于一切法无增无减。一切智慧无边无际。功德甚深难得崖底。一切余众无能测量。亦无坏者。譬如大海不宿死尸。佛法亦尔。邪见恶人失慧命者不得止住。又如大海同一醎味。佛法亦尔。同趣涅槃一解脱味。痴人闻是不能信解。谓无斯事非真实法。跋陀婆罗。观是痴人。尚不自知生从何来死至何所。于过去世为行何行。不知业缘不知果报。于将来世当行何法得何果报。为行智道为行识道。若是痴人于是法中生非法想。我所呵法生真实想。于我灭后不能依止如是等经。跋陀婆罗。我经中说。如来灭后若人毁谤佛法僧者。汝等不应嗔恨忧恼。应作是念。我等若生嗔恨心者。则非沙门非沙门法。不随顺道。若为沙门而不随法。终不能得信解通达阿耨多罗三藐三菩提法</p>
	<p style="text-align: left">
		　　佛说华手经卷第一</p>
	<p style="text-align: left">
		　　佛说华手经卷第二</p>
	<p style="text-align: left">
		　　后秦龟兹国三藏鸠摩罗什奉　诏译</p>
	<p style="text-align: left">
		　　念处品第六</p>
	<p style="text-align: left">
		　　佛告跋陀婆罗。于尔时世诸善人等应作是念。我等当自依四念处。四念处者。于圣法中一切诸法皆名念处。所以者何。一切诸法<a>常住</a>自性。无能坏故。是念处门。法所住门入法初门。八圣道门三解脱门。解脱门者。以不二法舍离二边得圣解脱。不二法者是无所有。若无所有即是无尽。是名正见。远离二边。边即自空无有真实。跛陀婆罗。当知如来不以见边而得离边。本无有边故曰离边。诸佛世尊离一切法。智者不如凡夫所受。跋陀婆罗。求法真相实不可得。故名为离。是法虚妄无得无失。跋陀婆罗。以是义故。昔曾有天来问我言。沙门喜耶。我即答言。我得何事而有喜耶。又问。忧耶。我又答言。为失何事而有忧耶。又问。不喜不忧耶。答言如是。天言善哉。不喜不忧。又问天曰。得吾何意。天曰。我谓沙门安处寂灭。跋陀婆罗。汝观是天速得我法。彼时天者。今在此会知一切法本性寂灭。当知是天昔曾供养五百佛故。于我法中速得通达。是故佛说。不种善根善根未熟。于声闻法尚不能解。况于我法能速通达。跋陀婆罗。若闻是法能速解者。功德极少犹于千佛殖诸善本。所以者何。善根广大。乃能通达甚深智慧。时跋陀婆罗菩萨。宝积菩萨。导师菩萨。星得菩萨。那罗达菩萨。帝天菩萨。水天菩萨。善力菩萨。大意菩萨。益意菩萨。增意菩萨。不虚见菩萨。善住意菩萨。过力菩萨。常精进菩萨。不休息菩萨。日藏菩萨等。五百菩萨各以众华供散佛上。而作是言。世尊。若有众生。求是等经及得闻者。皆令必定佛菩提道。又以是缘。当令十方现在诸佛。得请久住及说法者。令众具足助菩提法。尔时佛问跋陀婆罗。众生于汝有何等利。而能为之发是大愿。及为请佛久住说法。令众具足助菩提道。跋陀婆罗白世尊曰。不以众生损益我故。而发庄严。不作是念。此诸众生利益我故。令住佛法。于我有损不住佛法。诸菩萨等不以如是分别庄严。譬如世尊。波梨质多拘毗罗树华叶盛时。忉利诸天见其敷荣。心大欢喜于此树下五乐自娱。世尊。忉利诸天于此树王有何损益。而令诸天心生爱乐。常诣其下五欲自娱。见之便得无比喜乐。诸菩萨等亦复如是。不以众生有利有损而发庄严。但作是念。何时当得具佛智慧。为十方界无量众生之所归趣。如彼天树其华敷开诸天所乐。当令众生以佛五根法喜自娱。如彼树王诸天于下五乐自娱。复次世尊。离众生故而发庄严。非得众生。以离我故而发庄严。非得我也。以离法故而发庄严。非得诸法。以离阴故而发庄严。非得诸阴。以离界故而发庄严。非得诸界。以离入故而发庄严。非得诸入。世尊。是庄严中无有诸果。庄严离故。以是果空。当于诸法无取无舍而发庄严。世尊。如是庄严相不可得。是庄严处庄严所为皆不可得。世尊。若有所得则为得我。是故菩萨不贪不受若我<a>无我</a>。若受无我则为是我。不名无我无所受者。世尊。以如此义。是大庄严现于世间。是庄严中无此彼相。佛告跋陀婆罗。如是庄严见有何利。答言世尊。我发庄严。不见凡夫及学人法。于我为远佛法为近。我亦不见是诸佛法如是佛法。世尊。我发庄严。于中不见有利有损。如是庄严以此相故现于世间。时诸菩萨所散众华现神通力。遍到十方供养诸佛。教化众生令住佛法</p>
	<p style="text-align: left">
		　　发心即转法轮品第七</p>
	<p style="text-align: left">
		　　尔时东方去此世界。过无量无边阿僧祇国。有世界名相德聚。佛号无相音。现在说法。为发心即转法轮菩萨。授无上道记。作如是言。今此菩萨次于我后。当得阿耨多罗三藐三菩提。时此菩萨见大光明闻大音声。白彼佛言。世尊。是为何佛光明音声。彼佛答言。西方去此过于无量阿僧祇国。有世界名娑婆。佛号释迦牟尼。今现在。是为彼佛光明音声。今彼如来为菩萨。说断众生疑令众欢喜菩萨藏经。彼诸菩萨成就无量具足庄严。时发心即转法轮菩萨白彼佛言。世尊。我欲诣彼娑婆世界供养礼觐释迦牟尼佛及诸菩萨摩诃萨众。所以者何。是诸大士尚难得见。何况亲近。彼佛报言。汝自知时。时彼菩萨既蒙听许。即从坐起。顶礼佛足右绕已去。时无相音佛与一莲华。而告之言。汝持此华与释迦牟尼。此莲华中。见无相音佛本为菩萨所修功德。如是等华遍彼世界。令诸众生皆得受用。时彼菩萨从佛受华来诣此土。时此世界所有卉木。华叶果实乃至毫末。皆悉于发心即转法轮菩萨手中现。及诸众生所有音声。皆出法音无常苦空无我之音。根力觉道禅定解脱诸三昧音。时舍利弗。白佛言世尊。今见如来大神通力。佛告舍利弗。非我所为。从此东方过于无量阿僧祇国。有世界名相德聚。佛号无相音。现在说法。有菩萨名发心即转法轮。从彼发来至此世界。是彼菩萨本愿果报神通之力。舍利弗白佛言。世尊。发心即转法轮菩萨。于过去世种何善根。能有如是果报神力。佛告舍利弗。善哉善哉。汝以佛力能问如来。发心即转法轮菩萨。从过去佛种诸善根汝今一心听。是菩萨于过去世所殖德本。若十方佛坐于道场初始得佛。时此菩萨或为梵王转轮圣王五通仙人。来诣道场供养诸佛。请转法轮其数多少。舍利弗。如我初得无上道时。有梵天王来请我言。唯愿世尊。转于法轮有诸众生于过去世深行善法。利根智慧能知佛意。若不闻法则为永失。舍利弗。是发心即转法轮菩萨。劝请诸佛转于法轮。此诸功德更无所为。但为请佛转于法轮。舍利弗。我今当说譬喻以明此义。智者有以譬喻得解。假使三千大千世界。百亿日月四百亿大海。百亿四天下。四百亿那由他属四天下诸小国土。百亿须弥山王。百亿铁围山。皆为一器状若海坑。满中芥子若麻若米。有大力士尽能把持洒散四方。大风普吹令一芥子堕一世界。汝意云何。是诸芥子所堕世界宁为多不。答言世尊。甚多无量不可称数。舍利弗。我今为汝明了此事。尔许芥子所堕世界。合为一器。纵广正等高亦如是。其壁坚固。如是大器满中细沙。如以升斛堆量米面。如是沙数宁为多不。甚多世尊。不可称数。佛告舍利弗。是诸沙数尚可数知。而此菩萨所可劝请道场诸佛。转于法轮度脱众生。是不可数。此诸善根犹不回向阿耨多罗三藐三菩提。又以七宝珠轮上佛请转法轮。其数倍多。又以众宝华轮上佛请转法轮。数复倍多。又以香轮上佛请转法轮。数亦转多。况以金银彩画木轮。供养诸佛请转法轮。而是善根亦不回向佛菩提道。但为请佛转于法轮。又舍利弗。是后有佛名过智力时有转轮圣王。号名闻力。大千世界威势自在。后宫园馆五欲自娱。诸婇女等歌咏称赞随五欲事。而自然出无常苦空不净之音。王即怖畏生厌离心。时便往诣过智力佛。过智力佛令自忆本所种善根。王闻佛言。便作是念。诸佛如来至未曾有智慧无阂。令我得知若干佛所种诸善根。我以自恣五欲覆心。统理国事众务所缠。尚不自知于一佛所种诸善根。我昔虽从尔所诸佛殖众善本。而不回向佛无上道。令此善根在不定中。我今当以所集善根。为无上道利益众生。在所生处游诸佛国。其中所有众生语言。皆是无常苦空无我之音。及诸世界卉木<a>丛林</a>华叶果实。皆出无常苦空无我之音。我此善根与众生共。当得如今过智力佛所得智慧。作是念已。即从坐起于佛前立。发如是言。世尊。今我所有一切国土奉佛及僧。唯愿受用。既奉施已出家为道。四兵闻已亦随出家。四十那由他诸婇女等皆随出家。及八十亿那由他人亦随出家。过智力佛诸四部众。于是增广。是诸出家皆得五通。各以神力至于东方恒沙佛土。劝请无量坐道场佛。转尊法轮度脱众生。南西北方四维上下。劝请无量恒沙诸佛。转于法轮度脱众生。皆亦如是。名闻力王。从是已后更不受胎。亦常不生不净国土。所游世界其中众生卉木丛林。皆出无常苦空无我之音。舍利弗。汝谓尔时名闻力王。于过智力佛。自闻先世所种善根。出家<a>修道</a>得五神通。游于十方无量世界。劝请诸佛转于法轮度众生者。岂异人乎。今此发心即转法轮菩萨是也</p>
	<p style="text-align: left">
		　　现变品第八</p>
	<p style="text-align: left">
		　　尔时发心即转法轮菩萨。至王舍城诣竹园中。顶礼佛足却住一面。而白佛言。无相音佛问讯世尊。少恼少病起居轻利气力康耶。以大莲华奉上世尊。佛即受华而告之曰。无相音佛安隐无恙善教化耶。答言世尊。无相音佛气力康强众生易度。所以者何。彼世界中大众集会。有四净法。何谓为四。善根清净为菩提故。无量戒净正发愿故。无量见净不得法故。所观清净不取相故。世尊。彼众无有毁禁<a>破戒</a>坏威仪者。亦无有是三毁之名。彼国土众。观此世界所有众生如狱拷掠。我今请还。唯愿如来至彼世界。时佛告言。止善男子。至彼世界欲何所为。我今于此亦化众生。发心即转法轮菩萨殷勤三请。唯愿如来至彼世界。若不临顾。我当自以报得神力接此世界。如一念顷置于彼土虚空分中。时佛默然。听此菩萨现大神通自在之力。欲令众生具足善根亦为示现度知见力。时此菩萨。即以右手断取三千大千世界。犹如陶师以杖转轮。持之而去。时舍利弗觉此三千大千世界皆大摇动。白世尊曰。持此世界并我等去。持此世界并我等去。尔时世尊。以随智音柔软和雅悦可众心。具足深远不高不下。简要不乱能示义趣。答舍利弗。非我所为。其音普闻大千世界。时有众生贪着我心依止有见。皆大惊怖得厌离心。余诸四众。但见如来菩萨围绕而为说法。如转轮王安处正座。如大梵王在众梵中。时发心即转法轮菩萨。皆持十方无量世界令集一处以示众生。尔时世尊以神通力。令大风起吹诸世界。互相触搏坏裂破碎。皆悉散灭。佛现神力。诸大梵王及诸梵天。于见闻法计常不坏。所谓梵王诸梵宫殿。今皆自见宫殿散坏。甚大惊怖生厌离心。各作是念。此诸宫殿先自成立。而今皆悉相搏毁坏如水波荡鼓浪成沫。若水竭尽日曝风飃皆悉磨灭。则是我等无常相也。俱怀战悚合掌礼佛。尔时世尊告舍利弗。我从昔来常为汝说。世间虚妄无有真实。譬如有人与空共诤。世间如是。但从忆想分别故有。无牢无固犹如聚沫。世间如幻能诳众生。世间如炎无实体相。不除渴爱。世间如影不可得取。世间如响虚诳起业。世间如实性无颠倒。舍利弗。我坐道场如实通达。知世间相空无所有无所依止。以无障阂得世间相。舍利弗。我本未知世间味世间患世间出。不自唱言我得佛道。我既如实知世间相及世间集。知世间灭世间灭道。便自唱言我得佛道。舍利弗何谓世间其世间者。所谓五阴。何谓为五。色阴受阴想行识阴。舍利弗。何谓色阴。或有众生作如是念。若过去者不名为色。未来现在不名为色。是故佛说诸所有色。若于过去未来现在。若内若外若粗若细。若好若丑若近若远。皆名色阴。而是色阴实无有相。譬如空阴风阴火阴水阴地阴。但有是名。色阴受阴想行识阴亦复如是。以此因缘说有诸阴。舍利弗。凡夫痴冥贪着于身不知色相。谓色是我是我所有。取相分别而生着心。受想行识亦复如是。舍利弗。我坐道场。于此事中。不谓是有不谓是无而生法眼。凡夫于此无所有法。生渴爱心。是法散坏便生忧恼。是人深着失所著故。转增痴惑重起黑业。若以瓦石杖楚刀矟种种兵器。共相加害。以痴惑故起是罪业如来通达诸法平等。诸见平等故说正见。谓正见者。平等正直无有高下。正行道者。正修习者。正解脱者。得是见故名为正见。舍利弗。佛说正见。不可以言为汝等说。但可随顺如说<a>修行</a>。舍利弗。汝等皆当如法修习。当得无量无边智慧。是则名为八万四千诸法藏中一法藏门。谓诸起作非起作相。如来说此法藏门时。七万七千那由他数诸梵天王。于诸法中远离尘垢得法眼净。欲界诸天八万四千那由他众。于诸法中远离尘垢得法眼净。及无量人亦于诸法远尘离垢得法眼净。百亿阎浮提中百千万亿诸菩萨众。皆于此会得无生忍。及余无量无边众生。皆发阿耨多罗三藐三菩提心。尔时世尊还摄神力。诸四部众梵世梵住梵众诸天。及欲界中天龙夜叉乾闼婆阿修罗迦楼罗紧陀罗摩睺罗伽人非人等。皆自见身还此世界</p>
	<p style="text-align: left">
		　　如来力品第九</p>
	<p style="text-align: left">
		　　尔时大目揵连从坐而起。偏袒右肩合掌向佛。白世尊曰。未曾有也。是发心即转法轮菩萨。有大神力接此忍界及以如来。置于他方世界中间。世尊。持我至彼及还来此我于尔时神尚不在。何况有通。我复生念。今此菩萨具大神通接我往还。都不觉知迟速远近。我又生念。今此菩萨未成佛道。有是神力。何况成佛。佛告目连。汝或谓是发心即转法轮菩萨能接如来有往还耶。勿造斯念。所以者何。我不见有沙门<a>婆罗门</a>阿<a>罗汉</a>辟支佛及余众生天龙夜叉乾闼婆阿修罗迦楼罗紧陀罗摩睺罗伽人非人等能动如来衣一角者。何况接举至余世界及还置此。无有是处。目连。置是世间一切天人。若此三千大千世界所有众生。有色无色有想无想非有想非无想。若可见若不可见。假令一时皆得人身。以信出家得阿罗汉。具六神通皆如目连。于意云何。是等所有神通智力。宁为大不。甚大世尊。佛告目连。是诸罗汉手接三千大千世界。游于十方恒沙国土。假令如来以一芥子置于空中。是大神通众阿罗汉。尚不能动如毫末许。目连。且复置此大神通众。假令一人有大神力。佛听此人。能以一吹吹大千界皆使散坏。令诸微尘散遍无量恒沙世界。又以一吹令诸微尘还成三千大千世界。目连。于意云何。是人具足大神力不。甚大世尊。目连。假使有人皆得如是大神通力。满此三千大千世界。犹如<a>甘蔗</a>稻麻丛林。皆同一心尽现神力。尚不能动如来衣角。况举如来置于余界而复还耶。目连。我处此座。能动东方无量无边不可思议阿僧祇界。其中众生都不自觉有往来想。是诸众生不能觉知世间成败及以散灭。目连。当知如来所现神力。随众所应而为说法。或有众生应见佛身而得度者。或有众生应见天身而得度者。或有众生应见龙身而得度者。或有众生应见夜叉乾闼婆阿修罗迦楼罗紧那罗摩睺罗伽身而得度者。或有应见男身女身而得度者。或有应见大身小身而得度者。目连。如来所有力无所畏自在神通。当知皆悉摄在此经。南西北方四维上下皆悉如是。目连。汝若得见如来所行及大神力。汝则不能有所问答。目连。我教阿难陀罗尼门。为令受持十二部经。修多罗。祇夜。阇伽罗那。伽陀。优陀那。尼陀那。阿波陀那。伊帝目多伽。阇多伽。广经。未曾有经。优波提舍。令不忘失。而今阿难尚不能知如来神力。所以者何。佛以一言一字一句。一切声闻及辟支佛。若于一劫百千万劫。乃至无量阿僧祇劫。尚不能尽读诵受持思量演说。况能悉知如来所为大神通力。无有是处。目连。如来所为种种因缘。种种威仪种种道门。教化众生及演说法。但着衣时。一切声闻及辟支佛。尚不能知其中所益几所众生云何说法。况能尽知如来所行如来神通如来智慧。无有是处。尔时世尊从发心即转法轮菩萨取莲花已。告跋陀婆罗菩萨。宝积菩萨。导师菩萨。星得菩萨。那罗达菩萨。帝得菩萨。水天菩萨。善力菩萨。如是等能于后世<a>护法</a>藏者。诸善男子。汝等能护如来法藏。善能信解如来所行。而演说耶。唯然世尊。我等皆能。佛言。汝等从今若有所说。先观如来所行意趣所入法门。然后乃说。若有人言。何者名为具足佛智。汝等当于如是等经。观如来行然后乃答。汝等若闻诸所说门。皆应观察如来意行。为是事故说如是法。汝等若见众生所行。亦当应观如来法藏。谓诸众生有如是行。佛以是行如是转除。众生行者。谓有九万九千诸根。如来悉知贪欲多者有如是根。嗔恚多者有如是根。愚痴多者有如是根。似多欲者有如是根。似多恚者有如是根。似多痴者有如是根。似多贪恚有如是根。似多贪痴有如是根。似多恚痴有如是根。似多贪嗔痴有如是根。如是诸根能清净道能起诸事。如是诸根从本缘生。如是诸根从习行得。有作业根是起黑业。是起白业。起黑白业。是根顺道。是根顺定。是根顺慧。是顺尽智。顺无生智是根随顺。尽无生智是根顺谛。诸善男子。是中有二万诸根。和合先世因缘力故能起诸业。若黑若白。以是业缘得种种色。若黑若白不黑不白。若上若离。如是等色有二万根。能生诸身。若长若短若粗若细若中容等。有二十万根能表内相。若于眼耳鼻舌身中。知是贪心是人嗔心是人痴心是人离贪是人离嗔是人离痴。有三万根差别业报。谓人死时情识迷闷。形色变异手足[病-丙+卷]缩。诸根错乱支节相离。临抒气时。知是诸根应入地狱。如是诸根应堕畜生。如是诸根应生饿鬼。是根应生天上人中。是根应生他方佛土得见诸佛。是根应断生死相续不受后身。有七万根。以信解力能摄善本。二万诸根摄不善法。死时可知。诸善男子。是名佛力。如来所行如来法藏。如来住此能演诸法不增不减</p>
	<p style="text-align: left">
		　　功德品第十</p>
	<p style="text-align: left">
		　　尔时会中有一菩萨名曰坚意。从坐而起恭敬合掌。白佛言。世尊。我于此门得法光明。是故我当修是法门令得具足。所以者何。我今当发如是庄严。推求习行具足是法终不懈息。于未来世还复得闻如来法藏。佛告坚意。善哉善哉。汝能勤求诸佛如来无量无边阿僧祇劫所集大法。坚意。若此三千大千世界所有众生。若色无色有想无想非有想非无想。假令一时皆得人身。若善男子及善女人。给此众生一切乐具。随其所须色香味触即皆能与。持此众生悉置掌中。若至一劫若减一劫。又以一手除其臭秽远弃他处。坚意。于汝意云何。是人所为宁为大不。甚大世尊。坚意。若复有人发阿耨多罗三藐三菩提心。若佛现在若灭度后。能求是等助菩提法菩萨藏经。作如是念。我修集此大乘法藏。为众生说断贪恚痴。离生老死忧悲苦恼。如是求时。若得是经一四句偈。能为众生读诵解说。比前功德。百分千分百千万分尚不及一。乃至譬喻所不能及。如是菩萨以求此等深法因缘。能大利益一切众生。坚意。是事谁能信者。唯有诸佛究竟通了。若圣弟子及余发心求佛道者。乃能信受。所以者何。诸菩萨等。初发阿耨多罗三藐三菩提时。自愿当为无救众生而作救护。无洲者作洲。无道者作道。我当修习是大乘法佛之智慧。当令无量无数众生住无漏法。坚意。假使此人从旦至食。以诸珍宝积若须弥。与一一人。中时晡时初中后夜。尽其形寿。昼夜六时以此宝聚施与众生。坚意。于意云何。是众生心得满足不。不也世尊。或因是故堕三恶道。菩萨念言。我当勤求无上妙法。与诸众生令观三千大千世界珍宝之聚。犹如涕唾生怖畏心。大智菩萨观此宝聚。皆是三毒烦恼众生。生死往来地狱畜生饿鬼人中苦恼之本。求时苦本。守护苦本。怨憎诤讼起诸罪业众苦之本。菩萨如是。于大宝聚生厌离心。又作是念。此非宝聚但是恶道苦恼之聚。或有众生贪着是故堕三恶道。坚意。置是三千大千世界所有众生。十方无量恒河沙等国土众生。若色无色有想无想非有想非无想。假令一时皆得人身。若有一人。发心欲与一切乐具。随其所须色声香味等。即皆能与。若置头上若肩荷负。若至一劫若减一劫。随意坐卧。亦以一手除其臭秽远弃他处。坚意。于汝意云何。是人所为宁为多不。甚多世尊。坚意。我今告汝诚言。若善男子若善女人。发阿耨多罗三藐三菩提心。求如是等助菩提法菩萨藏经。发足一步福不可量。至得阿耨多罗三藐三菩提。犹不能尽。比前功德百分千分百千万分尚不及一。乃至譬喻所不能及。所以者何。前乐具者。是诸结使有漏因缘。不能离苦毕竟安隐。诸菩萨等求法因缘。增长戒品定品慧品。亦能具足一切佛法。能得无量不可思议方便之力。成就众生净佛国土。是故坚意。佛说菩萨求法因缘。得阿耨多罗三藐三菩提。复次坚意。若四天下满中如来。犹如甘蔗稻麻丛林。若有一人尽其形寿。供养衣服卧具汤药种种所须。是诸如来般涅槃后。起七宝塔方一由旬。表刹庄严华香幡盖然灯供养。若至百劫若过百劫。坚意。于汝意云何。是人得福宁为多不。甚多世尊。无量无边。坚意。我今告汝诚言。是人供养尔所如来。起尔所塔。于尔所劫种种供养。若善男子及善女人。发阿耨多罗三藐三菩提心。求如是等助菩提法菩萨藏经受持读诵。比前福德百分千分百千万分尚不及一。乃至譬喻所不能及。所以者何。于诸施中法施第一。于诸求中求法第一。是故坚意。汝等于后五百岁中。受持读诵如是等经。所得功德无量无边。至得阿耨多罗三藐三菩提。犹不能尽。坚意。我今欲说譬喻粗明此事。汝当信受。譬如三千大千国土以为一器。满中芥子如黑麻米。汝意云何。是中芥子为有几数。甚多世尊。不可数也。坚意。假使复数如此芥子等大千世界。合为一器满中细沙。此诸细沙为有几数。甚多世尊。无量无边。坚意。有大力人。持是细沙洒散四方。时大风起吹此诸沙。一一各堕一世界中。汝意云何。是诸世界为有几数。甚多世尊。无量无边不可称数。坚意。我今明了告汝。如来具足无量神通持戒禅定智慧之力。能以一步越尔所界。而处本坐威仪不动。于神通力犹不尽现。坚意。如来以此一沙为一劫。尔所劫为一日。尔所日为一月。尔所月为一岁。如是千岁东行不息。南西北方四维上下。亦复如是。若善男子及善女人。欲闻是经受持读诵。发足一步所得功德。假使有形。如来所经尔所国土不能容受。如来但知是人福德无量无边不可思议。坚意。此福不可文字算数之所能知。是福摄在无量数中</p>
	<p style="text-align: left">
		　　发心品第十一</p>
	<p style="text-align: left">
		　　尔时东方过阿僧祇国。有世界名大名闻。佛号须弥肩。今现在为光明威德聚菩萨。授阿耨多罗三藐三菩提记。作如是言。是光明威德聚菩萨。次于我后当得作佛尔时彼佛大众围绕而为说法。是光明威德聚菩萨。时在彼会见大光明。闻謦欬声见地大动。问彼佛言世尊是为何佛光明音声。彼佛答言。西方去此过阿僧祇国。有世界名娑婆。佛号释迦牟尼。今现在说菩萨藏经。彼会菩萨具大庄严。今于十方恒沙国土。少有如是大菩萨众。若闻是等菩萨名者。尚得大利。何况目见亲近供养。即时光明威德聚菩萨。白须弥肩佛言。世尊。我欲诣彼娑婆世界见释迦牟尼佛礼事供养。亦欲见彼具足庄严大菩萨众。彼佛答言。欲往随意。时彼佛与光明威德聚菩萨七枚莲华。而告之曰。汝持此华与释迦牟尼佛。并以我言问讯彼佛。少病少恼起居轻利气力强耶。时彼菩萨即持此华。顶礼佛足绕已而去。如大力士屈伸臂顷。从彼佛土忽然不现。到此世界至王舍城。行诣竹园顶礼佛足。于一面立。而白佛言。须弥肩佛问讯世尊。少病少恼起居轻利气力康耶。以此莲华供养世尊。时佛受华而问之曰。须弥肩佛少病少恼气力康耶。答言世尊。须弥肩佛。于彼世界安隐无恙。佛以此华与弥勒言。阿逸多。汝持此华种助佛道善根因缘。时弥勒菩萨从佛受华。与跋陀婆罗菩萨。宝积菩萨。导师菩萨。星得菩萨。那罗达菩萨。帝得菩萨。水天菩萨。善力菩萨。日藏菩萨。持世菩萨。持地菩萨。住意菩萨。无边意菩萨。越三界行菩萨。无边行菩萨。无量力菩萨。普现缘菩萨。坚意菩萨。无边力菩萨。不虚力菩萨。师子力菩萨。疾辩菩萨。利辩菩萨。深辩菩萨。无边辩菩萨。无量辩菩萨。文殊师利法王子。华德藏法王子。无边手菩萨。无著手菩萨。宝手菩萨。宝臂菩萨。不虚德菩萨。不动行菩萨。无忧菩萨。离忧菩萨。发无分别行菩萨。离诸难菩萨。离男相菩萨。离女相菩萨。离众生相菩萨。网明菩萨。不入胎菩萨。佛华手菩萨。华手菩萨。香象菩萨。成利菩萨。上德菩萨。宝德菩萨。珠缨菩萨。珠髻菩萨。华耳菩萨。云音菩萨。毕竟思菩萨。无边舍(丹有华)菩萨。善思行菩萨。不虚愿菩萨。过愿菩萨。转愿菩萨。深行愿菩萨。愿离难菩萨。演华菩萨。宝华菩萨。不虚称菩萨。不虚赞菩萨。普愿菩萨。诸道不乱菩萨。常喜严菩萨。常悲严菩萨。化无知愿菩萨。具戒愿菩萨。执炬菩萨。乐众菩萨。善众菩萨。乐行菩萨。爱天菩萨。乐佛菩萨。愿不离佛菩萨。愿转法轮菩萨。愿转无碍法轮菩萨。愿舍一切菩萨。愿无悭菩萨。愿无差别菩萨。愿绍佛种菩萨。愿不乱菩萨。月菩萨。法菩萨。德海菩萨。善戒菩萨。导师菩萨。大导师菩萨。上众菩萨。增上菩萨。宝严菩萨。普利菩萨。普德菩萨。<a>袈裟</a>相菩萨。无染菩萨。灭相菩萨。寂灭菩萨。善意菩萨。喜见菩萨。乐胜菩萨。上严菩萨。常胜菩萨。胜众菩萨。胜数菩萨。坏魔菩萨。坏怨菩萨。胜怨菩萨。普名闻菩萨。日宝菩萨。转法菩萨。增法菩萨。善知识菩萨。天善友菩萨。增友菩萨。一盖菩萨。宝盖菩萨。善宿王菩萨。星宿菩萨。法天菩萨。净门菩萨。净勇菩萨。勇行菩萨。无边行菩萨(再出)。不虚行菩萨。香德菩萨。智德菩萨。无边眼菩萨。帝(丹本作常)德菩萨。梵上菩萨。持法菩萨。法德菩萨。自在力菩萨。无迹行菩萨。善行菩萨。等行菩萨。与如是等七万七千诸菩萨等。作如是言。诸善知识。我从佛所受得此华。今以相与。汝等取华为助佛道。皆当一心俱发大愿。时七万七千菩萨取此莲华。一时俱发方便大愿。还以上佛。佛愍受已。告弥勒曰。我今安隐能使汝等种大善根。阿逸多。诸佛难值。诸菩萨等亦复难遇。所以者何。我所得法。一切皆从菩萨行生。于汝意云何。若如来本不发阿耨多罗三藐三菩提心者。当有十力出世间不。不也世尊。阿逸多。于汝意云何。若如来本不发阿耨多罗三藐三菩提心。当有四无所畏出世间不。不也世尊。阿逸多。若如来本不发阿耨多罗三藐三菩提心。当有大慈大悲大喜大舍。出世间不。不也世尊。若如来本不发阿耨多罗三藐三菩提心。当有十八不共法出世间不。不也世尊。若如来本不发阿耨多罗三藐三菩提心。当有不虚行法出世间不。不也世尊。若如来本不发阿耨多罗三藐三菩提心。当有象王观法出世间不。不也世尊。若如来本不发阿耨多罗三藐三菩提心。当有师子奋迅三昧出世间不。不也世尊。若如来本不发阿耨多罗三藐三菩提心。当有无见顶相出世间不。不也世尊。若如来本不发阿耨多罗三藐三菩提心。当有三转十二行法轮出世间不。不也世尊。若如来本不发阿耨多罗三藐三菩提心。当有三十二大人相出世间不。不也世尊。若如来本不发阿耨多罗三藐三菩提心。当有百千无量法具出世间不。不也世尊。若如来本不发阿耨多罗三藐三菩提心。当有声闻大众出世间不。不也世尊。是故阿逸多。当知诸佛一切功德。皆在初发调伏心中。是故菩萨世间难遇。佛亦难值。阿逸多。譬如无牛则无醍醐。如是若无菩萨发心则无佛种。若有牛则有醍醐。如是若有菩萨发心则佛种不断。阿逸多。譬如有种则有华实。如是若有菩萨发心则佛种不断。是故当知发心为难。发心难故佛亦难得。阿逸多。譬如海宝无价者少余宝甚多。如是众生少有能发菩萨心者。多起声闻辟支佛意。是故当知。菩萨心者第一难得。如优昙华时时一现。是珍宝心以无价故。是心如须弥极高大故。是心如空不可坏故。是心如海深难测故。是心无比。胜满三千大千世界摩尼珠故。阿逸多。假使是心有形色者。世间天人阿修罗等皆应敬礼。是故汝等。为发此心。当勤精进深生欲乐</p>
	<p style="text-align: left">
		　　佛说华手经卷第二</p>
	<p style="text-align: left">
		　　佛说华手经卷第三</p>
	<p style="text-align: left">
		　　后秦龟兹国三藏鸠摩罗什奉　诏译</p>
	<p style="text-align: left">
		　　无忧品第十二</p>
	<p style="text-align: left">
		　　尔时佛告弥勒菩萨言。阿逸多。何等名为真菩萨心。菩萨心者。不可思量不可宣示。我今欲说譬喻证明此心。阿逸多。乃往过去无量无边阿僧祇劫。尔时有佛。号曰安王如来应供正遍知明行足善逝世间解无上士调御丈夫天人师佛世尊。是安王佛寿八万四千岁。有三大会。初会说法七十亿人得阿罗汉。第二大会九十亿人得阿罗汉。第三大会满百亿人得阿罗汉。诸漏已尽所作已办。弃舍重担逮得己利。尽诸有结正智解脱。时有灌顶大王名师子德王。大夫人有二太子。一名无忧。二名离忧。一时俱生。是二王子共戏殿上。见安王佛大众围绕入憙见城。即时无忧谓离忧曰。见安王佛从彼来耶。离忧言见。时无忧言。我等可作如安王佛。即为离忧而说偈言</p>
	<p style="text-align: left">
		　　离忧汝且观　　是安王世尊</p>
	<p style="text-align: left">
		　　大众所敬绕　　安祥从彼来</p>
	<p style="text-align: left">
		　　我生如是心　　欲求无上道</p>
	<p style="text-align: left">
		　　度生老病死　　一切苦众生</p>
	<p style="text-align: left">
		　　贪嫉恚慢故　　而作众罪业</p>
	<p style="text-align: left">
		　　作众罪业已　　轮转诸恶趣</p>
	<p style="text-align: left">
		　　我当求佛道　　度此等众生</p>
	<p style="text-align: left">
		　　离忧汝亦当　　发此无上心</p>
	<p style="text-align: left">
		　　诸佛甚难值　　如忧昙钵华</p>
	<p style="text-align: left">
		　　尔时离忧。以偈答言</p>
	<p style="text-align: left">
		　　言说无所成　　世多说不行</p>
	<p style="text-align: left">
		　　我不以言说　　但心行菩提</p>
	<p style="text-align: left">
		　　世多言作佛　　不能如说行</p>
	<p style="text-align: left">
		　　是人皆虚言　　终无实果报</p>
	<p style="text-align: left">
		　　若但以言说　　而能得佛道</p>
	<p style="text-align: left">
		　　一切言说者　　皆应得作佛</p>
	<p style="text-align: left">
		　　尔时无忧。重说偈言</p>
	<p style="text-align: left">
		　　若如汝发心　　是则为悭贪</p>
	<p style="text-align: left">
		　　畏诸乞求故　　发心而无言</p>
	<p style="text-align: left">
		　　大人请众生　　等施财法分</p>
	<p style="text-align: left">
		　　一切无所吝　　但欲成菩提</p>
	<p style="text-align: left">
		　　若如是发心　　名为<a>懈怠</a>者</p>
	<p style="text-align: left">
		　　恐不如说行　　是则为可耻</p>
	<p style="text-align: left">
		　　汝疑无上道　　无量难独成</p>
	<p style="text-align: left">
		　　豫生如是心　　故不敢发言</p>
	<p style="text-align: left">
		　　时离忧言。当共往问安王如来。我等发心谁为是真。若从佛闻自当知之。作是语已。即时离忧从梯而下。为供养故。持真珠屐及上宝衣价直一亿。往诣佛所。于时无忧即从殿上自投而下。身无所损安隐而立。往诣佛所。脱身宝衣解髻明珠。奉安王佛。佛愍受之。离忧从后来到佛所。时见无忧在佛边立。即问之曰。从何道来。无忧答言。我于殿上自投而下。身无伤损安立佛所。离忧即以无价宝衣及摩尼屐。奉安王佛。而说偈言</p>
	<p style="text-align: left">
		　　我得见世尊　　而从非道行</p>
	<p style="text-align: left">
		　　今当修正道　　诸佛之所赞</p>
	<p style="text-align: left">
		　　尔时无忧。又说偈言</p>
	<p style="text-align: left">
		　　若人惜身命　　犹汝来求道</p>
	<p style="text-align: left">
		　　是人为自利　　不能益众生</p>
	<p style="text-align: left">
		　　我不惜身命　　愿受诸勤苦</p>
	<p style="text-align: left">
		　　为利益众生　　度众苦恼者</p>
	<p style="text-align: left">
		　　见佛即是道　　不应更余求</p>
	<p style="text-align: left">
		　　凡夫行正道　　实堕邪径中</p>
	<p style="text-align: left">
		　　众生在邪道　　见是正是邪</p>
	<p style="text-align: left">
		　　贪着即魔缚　　则远离世道</p>
	<p style="text-align: left">
		　　我愿常值佛　　常愿得出家</p>
	<p style="text-align: left">
		　　常净修梵行　　世世度众生</p>
	<p style="text-align: left">
		　　常安住善法　　常持佛法藏</p>
	<p style="text-align: left">
		　　以是所持法　　大利益众生</p>
	<p style="text-align: left">
		　　常发行精进　　闻法即解义</p>
	<p style="text-align: left">
		　　常住于禅定　　功德故高尊</p>
	<p style="text-align: left">
		　　阿逸多。是二王子说此偈已。于安王佛所出家修道。各相谓言。我先作佛。时无忧比丘谓离忧曰。汝以何行欲先作佛离忧答言。我发心为一一众生。于万亿劫受地狱苦而心无悔。至得阿耨多罗三藐三菩提。我以如是坚固庄严。又以堪忍柔和之心。假使有人从东方来。持诸粪火屎尿毒瓶。系我头上。我于尔时。不生嗔恨不恶眼视亦不呵骂。但作是念。我今行忍为求佛法生佛智慧。欲令此人得灭度故。若我嗔恨与彼何异。我是行人彼非行者。我不应起非行者业。行者之业我所应起。所谓自断嗔恨。亦断无量众生嗔恨而为说法。我为阿耨多罗三藐三菩提故如是庄严。尔时无忧问离忧曰。汝见是心以知是心发庄严耶。离忧答言。若无是心则无庄严。若无庄严云何当有菩萨修道。是故当知。有是心故。菩萨修道出于世间。无忧比丘。语离忧言。莫作此说。有是心故故有庄严。所以者何。心空如幻念念生灭。若空如幻念念生灭。是法无相亦无无相。离忧。若有若无皆名为见。若有是见皆是邪见。若是邪见即是邪道。不名菩提。是人远离菩提之道。无所悕望。是故当知。有无等法皆是戏论。戏论法者。菩萨不应亲近修习。何法菩萨所应习近。无法菩萨所应习近。所以者何。若法可习是则非法。是故菩萨于一切法不应乐着。所以者何。是阿耨多罗三藐三菩提。非着法故。若菩萨如是得解亦是非法。所以者何。非得解相是名菩提。又菩萨如是知如是观者。亦堕非法。所以者何。无解脱相是名菩提。若菩萨如是修习。我于是法当如是证。即堕非法。所以者何。无性无说是名菩提。尔时离忧。谓无忧言。若菩提有汝当言有。无应言无。汝以何故。于阿耨多罗三藐三菩提中。都无所说。无忧答言。汝善知识。菩提名为非戏论法。汝莫戏论若有若无。所以者何。诸有戏论皆非菩提。若无戏论即是菩提。时离忧言。善知识。我于汝说不解义趣。谓诸戏论皆非菩提。无戏论法是即菩提。无忧答言。汝善知识。可共诣佛请决所疑。时二比丘俱诣佛所。顶礼佛足于一面坐。离忧比丘以先所论具向佛说。时安王佛可无忧言。善哉善哉。既印可已。告离忧曰。如无忧言。谓有戏论皆非菩提。无戏论法是则菩提。所以者何。离诸戏论是名菩提。云何为离。一切戏论皆悉寂灭。何名戏论。色阴戏论。受想行识阴戏论。戒品定品慧品戏论。少欲知足苦行头陀易满易养空闲静处。皆是戏论。是诸戏论从何处起。皆从忆想分别故起。何谓分别。谓分别色受想行识。分别戒品定品慧品少欲知足诸功德等。若分别色即是非色。是分别中。则无戒品定品慧品少欲知足行头陀等。是分别中亦无色空。又若分别受想行识即是非识。是分别中。则无戒品定品慧品少欲知足行头陀等。是分别中亦无识空。能如此知是慧亦空。如是空中。无有诸相若一若异。是名菩提。尔时离忧。闻说是法逮无生忍。又亦得知是菩提心。以是心故名为菩萨。时二菩萨。观如是法信解随顺。八万岁中常勤精进。经行不息未曾睡卧。八万岁中不生贪欲恚痴之心。是二菩萨于此命终。即生下方第千世界妙肩佛所俱共出家。自识<a>宿命</a>精进如前。如是展转从一佛所至一佛所。得值六百八千万亿诸佛世尊。于诸佛法。常得出家精进如前。然后无忧先得作佛号上众严。离忧菩萨于余佛国。后得作佛号日上众。佛告弥勒。是二佛法广宣流布。寿命无量阿僧祇劫。阿逸多。是名菩萨摩诃萨心。无来无去无所贪着无生无灭无住无动。若有众生起是心者。则为希有。尔时世尊。欲明此义。而说偈言</p>
	<p style="text-align: left">
		　　佛灯出于世　　万亿劫难值</p>
	<p style="text-align: left">
		　　如优昙钵华　　时时乃一现</p>
	<p style="text-align: left">
		　　深发菩提心　　正行佛道者</p>
	<p style="text-align: left">
		　　如是大菩萨　　世间亦难遇</p>
	<p style="text-align: left">
		　　是故若有人　　能发此大心</p>
	<p style="text-align: left">
		　　斯人当作佛　　处众师子吼</p>
	<p style="text-align: left">
		　　自在师子吼　　能转净法轮</p>
	<p style="text-align: left">
		　　佛神通无碍　　皆在初心中</p>
	<p style="text-align: left">
		　　佛相三十二　　十八不共法</p>
	<p style="text-align: left">
		　　是法及诸相　　皆在初心中</p>
	<p style="text-align: left">
		　　诸佛不虚行　　象王回观法</p>
	<p style="text-align: left">
		　　及无见顶相　　皆在初心中</p>
	<p style="text-align: left">
		　　布施持戒忍　　精进禅智慧</p>
	<p style="text-align: left">
		　　此诸波罗蜜　　皆在初心中</p>
	<p style="text-align: left">
		　　如是诸功德　　及诸余佛法</p>
	<p style="text-align: left">
		　　当知是一切　　皆在初心中</p>
	<p style="text-align: left">
		　　声闻<a>戒定慧</a>　　及众神通力</p>
	<p style="text-align: left">
		　　如是等诸法　　亦在初心中</p>
	<p style="text-align: left">
		　　若我本不发　　无上菩提心</p>
	<p style="text-align: left">
		　　今则不能得　　一切佛智慧</p>
	<p style="text-align: left">
		　　尚不能自得　　况令众生闻</p>
	<p style="text-align: left">
		　　声闻弟子众　　亦不出世间</p>
	<p style="text-align: left">
		　　若深行因缘　　证辟支佛道</p>
	<p style="text-align: left">
		　　为世作福田　　入无余泥洹</p>
	<p style="text-align: left">
		　　是等诸功德　　亦在初心中</p>
	<p style="text-align: left">
		　　世间出世间　　一切诸乐具</p>
	<p style="text-align: left">
		　　当知此等事　　皆因菩提心</p>
	<p style="text-align: left">
		　　汝等观是心　　所得之果报</p>
	<p style="text-align: left">
		　　无量无数劫　　不能尽其边</p>
	<p style="text-align: left">
		　　汝等观是心　　念念常生灭</p>
	<p style="text-align: left">
		　　如幻无所有　　而得大果报</p>
	<p style="text-align: left">
		　　是心属诸缘　　无一决定相</p>
	<p style="text-align: left">
		　　如是不定心　　能得大果报</p>
	<p style="text-align: left">
		　　是心不在缘　　亦不离众缘</p>
	<p style="text-align: left">
		　　非有亦非无　　而能起大果</p>
	<p style="text-align: left">
		　　智者知是心　　能生佛智慧</p>
	<p style="text-align: left">
		　　谁当不贵重　　唯除贪著者</p>
	<p style="text-align: left">
		　　若人依止色　　依受想行识</p>
	<p style="text-align: left">
		　　于法作二相　　以虚诳自缚</p>
	<p style="text-align: left">
		　　如人在虚空　　自谓我有缚</p>
	<p style="text-align: left">
		　　是人自系故　　常缚果报中</p>
	<p style="text-align: left">
		　　是故知心性　　虚诳无所有</p>
	<p style="text-align: left">
		　　不应生疑见　　是心非定相</p>
	<p style="text-align: left">
		　　是心及众缘　　皆空无自性</p>
	<p style="text-align: left">
		　　若人如是知　　终不退菩提</p>
	<p style="text-align: left">
		　　若法性自空　　是法即无生</p>
	<p style="text-align: left">
		　　一切无生法　　是名真智种</p>
	<p style="text-align: left">
		　　若人如是知　　我授菩提记</p>
	<p style="text-align: left">
		　　不以阴离阴　　而可得受记</p>
	<p style="text-align: left">
		　　若知法无相　　亦不取此慧</p>
	<p style="text-align: left">
		　　如是正智者　　是名真发心</p>
	<p style="text-align: left">
		　　得是坚固心　　斯人则能忍</p>
	<p style="text-align: left">
		　　恶口诸毁辱　　刀杖等众苦</p>
	<p style="text-align: left">
		　　若人得是忍　　则无贪恚心</p>
	<p style="text-align: left">
		　　自得利不高　　亦不嫉他人</p>
	<p style="text-align: left">
		　　能建于是忍　　灭有无二边</p>
	<p style="text-align: left">
		　　斯人于世间　　能行不坏智</p>
	<p style="text-align: left">
		　　是故当修此　　空无性法忍</p>
	<p style="text-align: left">
		　　我本亦修集　　故得成菩提</p>
	<p style="text-align: left">
		　　中说品第十三</p>
	<p style="text-align: left">
		　　尔时东方。过六万八千阿僧祇界。有世界名上意。是中有佛号曰空性。今现在。是空性佛与月菩萨摩诃萨。授阿耨多罗三藐三菩提记。时月菩萨见大光明闻大音声。问空性佛言。是为何佛光明音声。彼佛答言。西方去此。过六万八千阿僧祇界。有世界名娑婆。佛号释迦文。今现在说菩萨藏经。是为彼佛光明音声。时月菩萨白空性佛言。世尊。我欲诣彼娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时月菩萨即从坐起。顶礼佛足绕已欲去。时空性佛。持白莲华与月菩萨。作如是言。汝持此华与释迦文。并称我言问讯彼佛。少恼少病起居轻利气力强耶。时月菩萨如大力士屈伸臂顷。于彼佛土忽然不现。到此世界至王舍城。行诣竹园。顶礼佛足于一面立。而白佛言。空性如来问讯世尊。少病少恼起居轻利游步安耶。以此莲华持与世尊。时佛受华问月菩萨言。善男子。彼空性佛少病少恼气力安不。时月菩萨白世尊曰。空性如来于彼世界安隐无恙。东方去此过于四万阿僧祇界。有世界名妙陀罗尼。是中有佛号名闻力王。今现在为智流布菩萨摩诃萨。授阿耨多罗三藐三菩提记。时此菩萨见大光明闻大音声。问名闻力王佛言。世尊。今此光明及大音声。是谁所为。彼佛答言。西方去此。过于四万阿僧祇界。有世界名娑婆。佛号释迦文。今现在为诸菩萨说断众生疑令众欢喜菩萨藏经。是为彼佛光明音声。时智流布菩萨。白彼佛言。世尊。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时智流布既蒙听许。顶礼佛足绕已欲去。时名闻力王佛。即以一裹赤末栴<a>檀香</a>。而与之曰。汝持此香与释迦文。并以我言问讯彼佛。少恼少病起居轻利气力安耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足于一面立。而白佛言。名闻力王佛问讯世尊。少病少恼起居轻利游步安耶。以此末香持与世尊。佛受香已而问之曰。名闻力王佛少恼少病气力安不。彼菩萨言。名闻世尊于彼世界安隐无恙。东方去此。过三万九千阿僧祇界。有世界名月出光。是中有佛号曰放光。今现在为明轮菩萨摩诃萨。授阿耨多罗三藐三菩提记。时明轮菩萨。见大光明闻謦欬声。问放光佛言。世尊。是为何佛光明音声。彼佛答言。西方去此。度三万九千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时明轮菩萨。白放光佛言。世尊我欲诣彼娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时明轮菩萨既蒙听许。顶礼佛足绕已欲去。彼佛即以一大莲华与明轮曰。汝持此华与释迦文。并称我言问讯彼佛。少病少恼起居轻利游步强耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足于一面立。而白佛言。放光如来问讯世尊。少病少恼气力安不。以此莲华持与世尊。佛受华已。而问之曰。放光如来游步康耶。明轮答言。放光世尊于彼世界安隐无恙。东方去此。度三万八千阿僧祇界。有世界名袈裟相。是中有佛号曰离垢。今现在为无边宝严菩萨摩诃萨。授阿耨多罗三藐三菩提记。时无边宝严菩萨。见大光明闻謦欬声。问离垢佛言。是为何佛光明音声。彼佛答言。西方去此。过三万八千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时无边宝严菩萨。白离垢佛言。世尊。我欲往诣娑婆世界见释迦文佛礼事供养。及欲见彼具足庄严大菩萨众。离垢佛言。欲往随意。即时彼佛以一袈裟而与之言。汝持此衣与释迦文。并称我言问讯彼佛。少病少恼起居轻利游步安耶。时彼菩萨如大力士屈伸臂顷。于彼佛土忽然不现到此世界至王舍城。行诣竹园顶礼佛足于一面立。而白佛言。离垢如来问讯世尊。少病少恼气力安不。持此袈裟以与世尊。佛受衣已而问之曰。离垢如来于彼世界游步安耶。彼菩萨言。离垢世尊于彼世界安隐无恙。东方去此。过三万七千阿僧祇界。有世界名莲华。是中有佛号杂华生德。今现在为无量精进菩萨摩诃萨。授阿耨多罗三藐三菩提记。时无量精进菩萨。见大光明闻謦欬声。问杂华生德佛言。是为何佛光明音声。彼佛答言。西方去此。过三万七千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时无量精进菩萨白杂华生德佛言。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。彼佛即以一大莲华而与之曰。汝持此华与释迦文。并称我言问讯彼佛。少病少恼起居轻利游步强耶。时彼菩萨如大力士屈伸臂顷。于彼佛土忽然不现。到此世界至王舍城。诣竹园中顶礼佛足于一面立。而白佛言。杂华生德佛。问讯世尊。少病少恼气力安不。以此莲华持与世尊。佛受华已而问之曰。杂华生德如来。在彼世界游步康耶。彼菩萨言。杂华世尊于彼世界安隐无恙。东方去此过三万七千阿僧祇界。有世界名一盖。是中有佛号离怖畏。今现在为网明菩萨摩诃萨。授阿耨多罗三藐三菩提记。时网明菩萨见大光明闻謦欬声。问离怖畏佛言。世尊。是为何佛光明音声。彼佛答言。西方去此过三万七千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时网明菩萨白离怖畏佛言。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时彼如来。即以百茎五色众华与网明曰。汝持此华与释迦文。并称我言问讯彼佛。少病少恼起居轻利游步安耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足却住一面。而白佛言。离怖畏佛问讯世尊。少病少恼气力安不。以此众华持与世尊。佛受华已问网明言。离怖畏如来在彼世界游步康耶。网明答言。离怖畏世尊于彼世界安隐无恙。东方去此过三万六千阿僧祇界。有世界名上清净。是中有佛号曰智聚。今现在为智力菩萨摩诃萨。授阿耨多罗三藐三菩提记。时智力菩萨见大光明闻大音声。问智聚佛言。世尊。是为何佛光明音声。彼佛答言。西方去此度三万六千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时智力菩萨白智聚佛言。我欲往诣娑婆世界见释迦文佛礼事供养。及见彼土具足庄严大菩萨众。智聚佛言。欲往随意。时智聚佛持众莲华。而与之曰。汝以此华与释迦文。并称我言问讯彼佛。少恼少病气力轻强耶。时智力菩萨顶礼佛足绕已而去。余如上说</p>
	<p style="text-align: left">
		　　东方去此过三万五千阿僧祇界。彼有世界名曰香聚。是中有佛号栴檀香。今现在为离垢菩萨摩诃萨。授阿耨多罗三藐三菩提记。时离垢菩萨见大光明闻謦欬声。问栴檀香佛言。世尊。是为何佛光明音声。彼佛答言。西方去此过三万五千阿僧祇界。彼有世界名曰娑婆。是中有佛号释迦文。今现在说菩萨藏经。时离垢菩萨白栴檀香佛言。世尊。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。彼佛即以末栴檀裹而与之曰。汝持此香与释迦文。时彼菩萨顶礼佛足绕已而去。余如上说</p>
	<p style="text-align: left">
		　　东方去此过三万五千阿僧祇界。有世界名阿竭流香。是中有佛号大声眼。今现在为利世菩萨摩诃萨。授阿耨多罗三藐三菩提记。时利世菩萨见大光明闻大音声。问大声眼佛言。世尊。是为何佛光明音声。彼佛答言。西方过此三万五千阿僧祇界。彼有世界名曰娑婆。是中有佛名释迦文。今现在为菩萨说断众生疑令众欢喜菩萨藏经。是为彼佛光明音声。时利世菩萨白大声眼佛言。世尊。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。彼佛以一高大莲华而与之曰。汝持此华与释迦文。并称我言问讯彼佛。少病少恼气力强耶。时利世菩萨顶礼佛足绕已而去。余如上说</p>
	<p style="text-align: left">
		　　东方去此度三万四千阿僧祇界。彼有世界名无边聚。是中有佛号曰宝积。今现在为重智菩萨摩诃萨。授阿耨多罗三藐三菩提记。时重智菩萨见大光明闻大音声。问宝积佛言。世尊。是为何佛光明音声。彼佛答言。西方去此过三万四千阿僧祇界。彼有世界名曰娑婆。是中有佛号释迦文。今现在为菩萨说断众生疑令众欢喜菩萨藏经。是为彼佛光明音声。时重智菩萨白宝积佛言。世尊。我欲往诣娑婆世界见释迦文佛礼事供养。及欲见彼大菩萨众。彼佛答言。欲往随意。时宝积佛。即以一茎五色莲华。而与之曰。汝持此华与释迦文并称我言问讯彼佛。少病少恼起居轻利游步强耶。时彼菩萨顶礼佛足绕已而去。余如上说</p>
	<p style="text-align: left">
		　　东方去此过于三万阿僧祇界。彼有世界名曰众香。是中有佛号曰香象。今现在为宝象菩萨摩诃萨。授阿耨多罗三藐三菩提记。时宝象菩萨见大光明闻大音声。问香象佛言。此为何佛光明音声。彼佛答言。西方去此过于三万阿僧祇界。有世界名娑婆。佛号释迦文。今现在。是为彼佛光明音声。余如上说</p>
	<p style="text-align: left">
		　　总相品第十四</p>
	<p style="text-align: left">
		　　东方去此过于二(丹作三)万阿僧祇界。彼有世界名曰广妙。是中有佛号曰上众。今现在为智众菩萨摩诃萨。授无上道记。余如上说</p>
	<p style="text-align: left">
		　　东方去此过三万二千阿僧祇界。有世界名杂相。是中有佛号弥楼肩。今现在为自在力菩萨摩诃萨。授无上道记。余如上说</p>
	<p style="text-align: left">
		　　东方去此过三万二千阿僧祇界。有世界名华盖。是中有佛号曰一盖。今现在为一宝藏菩萨摩诃萨。授无上道记。余如上说</p>
	<p style="text-align: left">
		　　东方去此度三万二千阿僧祇界。有世界名普明。是中有佛号无阂眼。今现在为智自在菩萨摩诃萨。授无上道记。余如上说</p>
	<p style="text-align: left">
		　　东方去此过三万一千阿僧祇界。有世界名善。是中有佛号栴檀窟。今现在为重智菩萨摩诃萨。授无上道记。余如上说</p>
	<p style="text-align: left">
		　　东方去此过三万一千阿僧祇界。有世界名善意。是中有佛号曰妙肩。今现在为益意菩萨摩诃萨。授无上道记。余如上说</p>
	<p style="text-align: left">
		　　				</div></div><hr><script charset='utf-8' src='../../js/footer.js'></script></body></html>