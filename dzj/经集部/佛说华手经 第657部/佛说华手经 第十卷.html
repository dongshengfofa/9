<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说华手经 第十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说华手经 第十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说华手经 第十卷</strong></p>
<p style="text-align: left">
	　　后秦龟兹国<a>三藏</a>鸠摩罗什奉　诏译</p>
<p style="text-align: left">
	　　◎法门品第三十四</p>
<p style="text-align: left">
	　　佛告坚意。法名无思无虑无相无作无忆无念。净妙<a>无缘</a>无有文字。亦无言说不可显示。坚意。诸法不会诸根不可以智知。不可以无智知。非可知非不可知。复次坚意。法名众缘所成。如来能知。而如来知不可言说。而如来以不可<a>说法</a>。说是诸法。所有说道即是法门。何以故。以诸行印印一切法令一味故。坚意。诸法无尽尽际无尽故。坚意。诸法毕竟不增不减入尽际故。以是义故。如来以语言文字分别解说。坚意。阿字门入一切法。以阿字门分别诸法。先入阿字门。然后余字次第相续。是故言从阿字边变出诸字。从诸字边会成诸句。以诸句故能成诸义。是故如来。说阿字门入一切法。坚意。此是法门何等是法。坚意所谓法者。本来无作无说无示。无知故知无说故说无示故示。如是阿字。能作是一切语言。是名法门。若善男子善女人入是门者。得无尽慧及无尽辩。其无尽者过去无尽无尽尽中无相无说。诸有所知皆为无知。诸有所示皆为无示。有所分别皆无分别。故名无尽。坚意。是名为门。是为何门。是诸法门。何等是法佛所不得。又此门者观一切法入无思虑。何以故。一切语言皆非语言。一切言说皆无有尽一切言语皆如不离如。一切智皆非智。坚意是名金刚句也。何以故。名为金刚句耶。若法无作则不可坏。不可坏故名金刚句。诸法无业。若无有业则无有报。是故如来说一切法无业无报。是名法印。如来所可说业说报皆以是印。是印不可破坏。坚意。若善男子善女人欲知业报当入是门。坚意。一切诸法无来无去是入法门。我因是门为众生说<a>生死</a>差别。坚意。若善男子善女人欲入众生生死智者。以是印入是名法印。名无文字印无障碍印。坚意。如来有所言说。皆以是印。一切有身皆如来身。何以故。是诸身性不相违背。佛以是印说众生身相。是名身印。又以是印显示演说一切身相。何以故。坚意。诸法无门不可入故。法不可入以不出故。诸法无出不可入故。是故如来若有所说皆不离是无碍际说。以无碍际说一切法。亦以是际知诸众生随宜为说。坚意。无碍际者即无边际。无边际者即是一切众生性也。是名际门。入是际门则能开演千亿法藏。此法藏者即非藏也。坚意。如来众法藏中有所说法皆说是际。复有色藏受想行识藏。是藏非藏不<a>自在</a>藏。是名诸藏以阿字门入。尔时坚意白佛言。<a>世尊</a>。是门甚深。佛言。坚意。我不生念是深是浅。世尊。佛说法耶。坚意。不如凡夫所贪着说。随智者所解。名为如来说法如。如来如实所知无示无说。何以故。一切诸法不可说相。唯智者能知。凡夫若有所知皆著文辞。是故佛说文字语言即非语言。佛复告坚意。一切诸法如日明净。随所正观皆入无际。坚意。一切诸法皆能照明。能起一切智慧光故。坚意。一切诸法无所障碍。如<a>虚空</a>故。坚意。随着二法。是中如来行无碍眼。坚意。是名<a>法眼</a>。佛以是眼见一切法无障碍相。坚意。是名诸法无障碍门。善男子善女人若入是门。诸所言说皆有利益。皆无障碍皆示义趣。皆说深义无所贪着。复次坚意。诸法无垢不染不离。坚意。法无所属。以不受故。坚意。一切法无边。本末不可得故。坚意。诸有所说文字语言。当知是中无有文字亦无语言。坚意。是文字门云何有入。但说是法无有障碍。是名为入。坚意。如是入者即名非入。入法性故。坚意。如来所说诸三昧门为何者是。坚意。有一相三昧。有众相三昧。一相三昧者。有<a>菩萨</a>闻某世界有某如来现在说法。菩萨取某佛相以现在前。若坐道场得无上菩提。若转法轮。若与大众围绕说法。取如是相。以不乱念守摄诸根。心不驰散专念一佛不舍是缘。亦念是佛世界之相。而是菩萨于如来相及世界相了达无相。常如是行常如是观不离是缘。是时佛像即现在前而为说法。菩萨尔时深生恭敬听受是法。随所信解若深若浅。转加宗敬尊重如来。菩萨住是三昧闻说诸法皆坏败相。闻已受持从三昧起。能为四众演说是法。坚意。是名入一相三昧门。复次坚意。菩萨住是三昧。还能坏灭是佛相缘亦坏自身。以是坏相坏一切法。坏一切法故入一相三昧。从是三昧起能为四众解说是法。坚意。是名为入一相三昧门方便。复次坚意。菩萨缘是佛像而作是念。是像从何所来我何所趣。即知佛像无所从来我无所至。菩萨尔时作是念言。一切诸法亦复如是。无所从来去无所至。菩萨如是行如是念。不久当得无碍法眼。得法眼已便为诸佛之所知念。诸甚深法皆现在前。以是深法得无碍辩。虽讲说法而不见法。坚意。如来于过去世无碍智慧。亦诸相中智无障碍。于过去世亦不作缘。亦非不知不随忆想。坚意。菩萨亦如是。住是三昧虽演说法不见是法。菩萨住是三昧深修习故。随所闻因缘第二佛。取相现前。若坐道场得无上菩提。若转法轮。若于大众围绕说法。菩萨亦受持是第二<a>佛法</a>。亦不舍本佛相。亦见是佛。而是菩萨俱缘二佛。取相现前听受说法。坚意。是亦名为入一相三昧门。复次坚意。菩萨以善修习一佛相故。随意自在欲见诸佛皆能现前。坚意。譬如<a>比丘</a>心得自在观一切入取青色相。能得信解一切世界皆一青相。是人所缘唯一青色。观内外法皆一青色。于是缘中得自在力故。坚意。菩萨亦复如是。随其所闻。诸佛名字在何世界。即取是佛及世界相皆缘现前。菩萨善修习此念<a>佛缘</a>故。观诸世界尽皆作佛。常善修习是观力故。便能了达一切诸缘皆为一缘。谓现在佛缘。是名得一相三昧门。坚意白佛言。世尊。以何方便。得是三昧。佛告坚意。于是佛缘系念不散不离是缘。是名三昧门。坚意。以是一缘了达诸法。见一切法皆悉等相。是名一相三昧。菩萨住是三昧又入法门。谓一切语皆如来语。一切有身皆如来身。不离如故。复次坚意。菩萨闻诸佛名。若二若三若四若五。若十二十三十四十五十。若百若千若万若过是数。一时专念尽现在前。及诸世界<a>弟子</a>众数。皆现在前恭敬尊重。亦念是佛具足妙身形色相好。尽现在前恭敬尊重。亦复一一取三十二大人之相及不虚行相。师子奋迅相。无见顶相。象王观相。取大光相。以信解观作无量相。亦取诸佛世界之相。以信解观作无量净相。亦取弟子众。以信解观作无量相。尔时作是思惟。如是诸佛从何所来我何所至。即知诸佛及以己身无所从来亦无所至。如是观知如是信解。尔时菩萨作如是念。如是事中无有定法。名为如来。如是观时知一切法空无所有一相无相。用无相门入一切法。如是信解达知一切诸法一相。坚意。菩萨能缘诸佛系念一处。是名众相三昧门。坚意。若是菩萨入是三昧。了达诸法一相无相。是名众相三昧。菩萨住是三昧所知所见无非如来。又亦不见不知如来。所知所见无非是法。亦不见法。所有知见皆<a>佛弟子</a>。亦不见不知佛弟子众。所知所见无非说法。亦复不见不知说法所有见知无非是缘。亦不见缘。所有见知无非是辩。亦不见辩。诸有所见无非佛土。亦不见佛土。诸所有见无非世界。亦不见世界。诸所有见无非众会。亦不见众会。无法不说而无所说。无法不现亦无所现。无不信解亦无信解。无不分别亦无分别。无法不坏亦无所坏。无法不出亦无所出。无法不照亦无所照。坚意。是名诸菩萨三昧门。入是门者当于诸法得无碍智。能如是观名无碍眼。于是事中亦不贪着。是名法眼。坚意。菩萨以是三昧能得无碍无边辩才。尔时坚意菩萨白佛言。世尊。几所菩萨于当来世成是三昧。能得无量无边辩才。何等菩萨于当来世成是三昧。能得无量无边辩才。坚意。菩萨若于后世从比丘所闻是三昧。当知是比丘成是三昧。能得无边无量辩才。坚意。如汝所问几所菩萨成是三昧。得无边辩。若人常修是三昧者。此则能成得是三昧。亦得无量无边辩才。坚意。是门能开八百法藏。于今现在阿閦佛土诸菩萨者常用是门。坚意。于是一门摄一切法门诸三昧门。是名重句门。是故坚意。若人<a>如法</a>欲入法门是三昧门重句门者。应当亲近诸善知识问。云何行云何观察云何修习。当随其教如说<a>修行</a>。坚意。若有四法当知是为善知识也。何等为四。一能令人入善法中。二能障碍诸不善法。三能令人住于<a>正法</a>。四常能随顺<a>教化</a>。有是四法当知即是善知识也。尔时世尊欲明此义。而说偈言</p>
<p style="text-align: left">
	　　当近善知识　　能障恶法者</p>
<p style="text-align: left">
	　　能说佛所赞　　是人应亲近</p>
<p style="text-align: left">
	　　随佛道教化　　能生人善法</p>
<p style="text-align: left">
	　　如所闻安住　　能增益智慧</p>
<p style="text-align: left">
	　　可近法当近　　应远法当离</p>
<p style="text-align: left">
	　　离于恶法已　　当修佛所赞</p>
<p style="text-align: left">
	　　若欲得辩才　　亦欲演自智</p>
<p style="text-align: left">
	　　当疾修是定　　常随善知识</p>
<p style="text-align: left">
	　　随所教修行　　于法无秘吝</p>
<p style="text-align: left">
	　　自所得善法　　亦应为他说</p>
<p style="text-align: left">
	　　深心行是法　　舍离诸谄曲</p>
<p style="text-align: left">
	　　常近善知识　　修行如是法</p>
<p style="text-align: left">
	　　故近善知识　　应离恶知识</p>
<p style="text-align: left">
	　　从是得多闻　　疾得是三昧</p>
<p style="text-align: left">
	　　复次坚意。若有四法。当知是为善知识相。何等为四。善知教化。善知<a>修道</a>。知教化过。知修道过。坚意。有是四法。当知是为善知识也。尔时世尊而说偈言</p>
<p style="text-align: left">
	　　知教化修道　　亦知是过失</p>
<p style="text-align: left">
	　　既知是法已　　今住无碍法</p>
<p style="text-align: left">
	　　坚意。复有四法。当知是为善知识相。何谓为四。知地知说知人知行。云何知地。随人知地。云何知人。随其所行能知。是人住多欲地。是人住多恚地。是人住多痴地。是人住定欲地。是人住定恚地。是人住定痴地。是人住定欲恚地。是人住定欲痴地。是人住定恚痴地。是人住定欲恚痴地。众生若在三不善等诸地。皆悉能知。知已随所住地如应教化。随诸菩萨种种欲乐。皆悉能知。坚意。若人成是四法者。当知是为善知识也。坚意。复有四法。当知是为善知识相。何谓为四。能调伏语令人住甚深法中。能随时教随时消息。尔时世尊即说偈言</p>
<p style="text-align: left">
	　　知随人所行　　诸地有差别</p>
<p style="text-align: left">
	　　知随地教化　　故能速得成</p>
<p style="text-align: left">
	　　能说法调伏　　令住甚深法</p>
<p style="text-align: left">
	　　随时而呵责　　亦随时消息</p>
<p style="text-align: left">
	　　虽有善好言　　非时则不受</p>
<p style="text-align: left">
	　　是故有智者　　随时而从舍</p>
<p style="text-align: left">
	　　坚意。复有四法。当知是为善知识相。则能令人修是三昧。何等为四。能令弟子<a>出家</a>行离。又能令人入深法观。能令住定。于一切缘而无所碍离于诸相。坚意。有是四法。当知是为善知识也。佛说偈言</p>
<p style="text-align: left">
	　　若人赞出家　　及行离住处</p>
<p style="text-align: left">
	　　令弟子住中　　是名善知识</p>
<p style="text-align: left">
	　　令住第一义　　甚深妙法中</p>
<p style="text-align: left">
	　　令住无相定　　是真善知识</p>
<p style="text-align: left">
	　　复次坚意。菩萨若成四法。能修习是三昧何谓为四。舍离自心随顺师意离于诸缘。为是三昧常勤精进终不懈息。亦为欲得是三昧故。乐住闲处离众愦闹。菩萨若成是四法者。能得习是三昧。坚意。菩萨复有四法。能疾得是三昧。何谓为四。善取佛相乃至梦中亦见诸佛。善取说<a>法相</a>乃至梦中亦得闻法。为众生说而不疲惓。得深法忍坏诸法故。行无依定随离心故。坚意。菩萨有是四法。能疾得是三昧。尔时世尊说此偈言</p>
<p style="text-align: left">
	　　是人不舍　　诸世尊相　　常缘佛相</p>
<p style="text-align: left">
	　　不离目前　　具足见佛　　相三十二</p>
<p style="text-align: left">
	　　听佛说法　　谛取是相　　于深必定</p>
<p style="text-align: left">
	　　法中得忍　　不依<a>禅定</a>　　乐随离心</p>
<p style="text-align: left">
	　　非灭法故　　坏裂诸法　　诸法非法</p>
<p style="text-align: left">
	　　是人所乐　　观诸相时　　无所分别</p>
<p style="text-align: left">
	　　信解诸法　　皆是佛身　　不着言辞</p>
<p style="text-align: left">
	　　不随他语　　自知是相　　亦为人说</p>
<p style="text-align: left">
	　　菩萨若得　　如是法忍　　是名智者</p>
<p style="text-align: left">
	　　逮是三昧　　近善知识　　修佛赞法</p>
<p style="text-align: left">
	　　教化众生　　住深定法　　坚意菩萨</p>
<p style="text-align: left">
	　　若有四法　　则能修习　　逮是三昧</p>
<p style="text-align: left">
	　　何谓为四。善知缘相善分别缘。善知转缘。善知本行。有是四法。则能速成了达是定。尔时世尊而说偈言</p>
<p style="text-align: left">
	　　菩萨多闻有智者　　应为他说是三昧</p>
<p style="text-align: left">
	　　又从诸佛闻善法　　亦应为人而演说</p>
<p style="text-align: left">
	　　以缘佛身谛取相　　修是寂灭妙三昧</p>
<p style="text-align: left">
	　　又于诸世尊身相　　深取种种差别相</p>
<p style="text-align: left">
	　　三十二相及身相　　形相色相光明相</p>
<p style="text-align: left">
	　　面貌眉间白毫峙　　当取如是人尊相</p>
<p style="text-align: left">
	　　取是诸相在现前　　常当观察差别相</p>
<p style="text-align: left">
	　　亦缘各各诸身分　　不以一法为佛身</p>
<p style="text-align: left">
	　　以心分析诸佛身　　是心无形本性净</p>
<p style="text-align: left">
	　　杂杂<a>随缘</a>念念灭　　在缘会生各异相</p>
<p style="text-align: left">
	　　既知心相不暂停　　当知是缘亦生灭</p>
<p style="text-align: left">
	　　是法皆从分别生　　若无分别是最乐</p>
<p style="text-align: left">
	　　善知心性是转相　　亦知诸缘是转相</p>
<p style="text-align: left">
	　　知世界空皆如炎　　能知是已念不乱</p>
<p style="text-align: left">
	　　能如是知诸法义　　即能变化多佛相</p>
<p style="text-align: left">
	　　而于佛相无所著　　知诸世界皆空故</p>
<p style="text-align: left">
	　　于诸缘中不取相　　当知身心是转相</p>
<p style="text-align: left">
	　　如是法中能了达　　故能疾得是三昧</p>
<p style="text-align: left">
	　　于说法时现神力　　亦于所说无错谬</p>
<p style="text-align: left">
	　　能令众生起善福　　亦能疾得如是法</p>
<p style="text-align: left">
	　　坚意。菩萨有四法能成是三昧。成已能为他说。何谓为四。为得是三昧故勤行不息昼夜经行。若欲坐时先念诸佛坐于道场今现在前。法施众生无所吝惜。于说法者现如世尊。分析自身不依于法。以无依止为众说法。菩萨能如是行如是念如是缘。安处法座广行法施得是三昧。或有菩萨从法座起得是三昧。复次坚意。菩萨若成四法得是三昧。何谓为四。菩萨为出家人修远离行舍愦闹故。但畜三衣离贪着故。于在家众及出家众不作诸缘。离非时过故。得深法忍乐空寂故。坚意。菩萨成是四法得是三昧。坚意。在家菩萨若成四法能得是三昧。何谓为四。菩萨若在居家受持<a>五戒</a>。常日一食依于塔庙。广学多闻达知诸论。亦应亲近诸善知识善能教化是三昧者。坚意。在家菩萨有是四法能得是三昧。复次坚意。在家出家菩萨若成四法得是三昧。何谓为四。具足持戒净行活命离诸疑悔。为是三昧不贪身命不依于法。随所从闻及能教化是三昧者。于是人中生世尊想。修习如是<a>念佛</a>三昧时。应离悭心。坚意。若有在家出家菩萨。有此四法得是三昧。坚意。若人发大乘心欲得是三昧。当修四益法。何谓为四。应顺观身不生身觉。应顺观受不生受觉。应顺观心不生心觉。应顺观法不生法觉。坚意。菩萨成是四法者助是三昧。尔时世尊欲明此义。而说偈言</p>
<p style="text-align: left">
	　　菩萨应修习　　佛所赞念处</p>
<p style="text-align: left">
	　　比丘自行处　　能得是三昧</p>
<p style="text-align: left">
	　　当应分析身　　亦不应依止</p>
<p style="text-align: left">
	　　以无依止心　　当得是三昧</p>
<p style="text-align: left">
	　　于受心法中　　亦无所依止</p>
<p style="text-align: left">
	　　是法不思议　　当得是三昧</p>
<p style="text-align: left">
	　　应修习四禅　　及修四正勤</p>
<p style="text-align: left">
	　　不依止是法　　当得是三昧</p>
<p style="text-align: left">
	　　于四如意足　　及四无碍智</p>
<p style="text-align: left">
	　　当修习是法　　莫生悭吝心</p>
<p style="text-align: left">
	　　应安住戒中　　亲近善知识</p>
<p style="text-align: left">
	　　说是三昧者　　应生世尊想</p>
<p style="text-align: left">
	　　以多闻为本　　从是起三昧</p>
<p style="text-align: left">
	　　随诸佛所说　　如教而修学</p>
<p style="text-align: left">
	　　是名为上眼　　法眼无有上</p>
<p style="text-align: left">
	　　是中无障碍　　以教化众生</p>
<p style="text-align: left">
	　　是众经之本　　能生多闻法</p>
<p style="text-align: left">
	　　菩提从此成　　是故常修学</p>
<p style="text-align: left">
	　　佛所有十方　　及四无碍智</p>
<p style="text-align: left">
	　　皆从是中出　　是故当修学</p>
<p style="text-align: left">
	　　菩萨能得是　　佛所说三昧</p>
<p style="text-align: left">
	　　是人说法时　　辩才不可尽</p>
<p style="text-align: left">
	　　是人于诸法　　能达知等相</p>
<p style="text-align: left">
	　　如海无增减　　无能穷竭者</p>
<p style="text-align: left">
	　　若得是三昧　　不随他人教</p>
<p style="text-align: left">
	　　若听受法时　　不观他人说</p>
<p style="text-align: left">
	　　诸天鬼龙王　　夜叉紧陀罗</p>
<p style="text-align: left">
	　　人非人众等　　观菩萨所说</p>
<p style="text-align: left">
	　　(　　此下丹乡有　　皆言云何住　　云何而修学</p>
<p style="text-align: left">
	　　从何得此法　　今为我等说)</p>
<p style="text-align: left">
	　　住是三昧故　　知众生深心</p>
<p style="text-align: left">
	　　亦知心所乐　　随宜为说法</p>
<p style="text-align: left">
	　　今我是经中　　有所说诸佛</p>
<p style="text-align: left">
	　　住是三昧故　　悉知其名字</p>
<p style="text-align: left">
	　　亦能知诸佛　　所说种种法</p>
<p style="text-align: left">
	　　随心所缘念　　即时皆能知</p>
<p style="text-align: left">
	　　一切诸世尊　　所有弟子众</p>
<p style="text-align: left">
	　　住是三昧故　　皆悉能见知</p>
<p style="text-align: left">
	　　知诸佛世界　　种种庄严事</p>
<p style="text-align: left">
	　　亦知彼受量　　得是三昧故</p>
<p style="text-align: left">
	　　知诸劫岁数　　及日月时节</p>
<p style="text-align: left">
	　　十方世界中　　诸佛两足尊</p>
<p style="text-align: left">
	　　皆知是诸佛　　亦知是佛土</p>
<p style="text-align: left">
	　　亦知诸世尊　　若干差别名</p>
<p style="text-align: left">
	　　善修是三昧　　故能悉知见</p>
<p style="text-align: left">
	　　亦知诸世尊　　所有弟子众</p>
<p style="text-align: left">
	　　为众所说法　　皆悉能知见</p>
<p style="text-align: left">
	　　一切佛所行　　及诸深妙法</p>
<p style="text-align: left">
	　　善习三昧故　　皆悉能知见</p>
<p style="text-align: left">
	　　于未来世中　　无量诸世尊</p>
<p style="text-align: left">
	　　字名及种姓　　一切悉见知</p>
<p style="text-align: left">
	　　亦知其寿量　　及诸弟子众</p>
<p style="text-align: left">
	　　所说诸经法　　皆能悉了知</p>
<p style="text-align: left">
	　　知诸佛世界　　及种种庄严</p>
<p style="text-align: left">
	　　诸佛灭度后　　法住之久近</p>
<p style="text-align: left">
	　　住是三昧中　　皆悉知此事</p>
<p style="text-align: left">
	　　故求多闻者　　当修是三昧</p>
<p style="text-align: left">
	　　常修是三昧　　达知诸义趣</p>
<p style="text-align: left">
	　　当知是三昧　　入佛智初门</p>
<p style="text-align: left">
	　　从是生众生　　亦生佛智慧</p>
<p style="text-align: left">
	　　亦于中出生　　无量诸福德</p>
<p style="text-align: left">
	　　若有人发心　　求无上菩提</p>
<p style="text-align: left">
	　　尽供过去佛　　及诸弟子众</p>
<p style="text-align: left">
	　　为供一一佛　　及诸弟子众</p>
<p style="text-align: left">
	　　能舍满三千　　大千界珍宝</p>
<p style="text-align: left">
	　　以尔所财宝　　具满一劫中</p>
<p style="text-align: left">
	　　皆如是供给　　诸佛及圣众</p>
<p style="text-align: left">
	　　于未来世中　　所有诸世尊</p>
<p style="text-align: left">
	　　亦皆尽供给　　及诸弟子众</p>
<p style="text-align: left">
	　　坚意汝当知　　是人所得福</p>
<p style="text-align: left">
	　　求佛无上法　　不可思议智</p>
<p style="text-align: left">
	　　若人求佛道　　修习是三昧</p>
<p style="text-align: left">
	　　从是三昧故　　多闻转高胜</p>
<p style="text-align: left">
	　　既得多闻已　　广为众生说</p>
<p style="text-align: left">
	　　是福过于彼　　不可得思量</p>
<p style="text-align: left">
	　　是福无有量　　能增长智慧</p>
<p style="text-align: left">
	　　若修是三昧　　不须供诸佛</p>
<p style="text-align: left">
	　　若以香涂香　　衣食及汤药</p>
<p style="text-align: left">
	　　以此供诸佛　　不名为真供</p>
<p style="text-align: left">
	　　如来坐道场　　所得微妙法</p>
<p style="text-align: left">
	　　若人能修学　　是真供诸佛</p>
<p style="text-align: left">
	　　若求佛道者　　欲得见诸佛</p>
<p style="text-align: left">
	　　应勤修是法　　疾得是三昧</p>
<p style="text-align: left">
	　　若闻是三昧　　能生<a>欢喜</a>心</p>
<p style="text-align: left">
	　　当知是众生　　曾见数千佛</p>
<p style="text-align: left">
	　　复次坚意。若善男子善女人求佛道者。供给严饰如来塔庙。则得具足四大净愿。何谓为四。能得第一净妙色身。能得常生离诸难处。亦能坚心受持善法。能见诸佛得不坏信渐。当逮得无上菩提转妙法轮。是名为四。尔时世尊欲明此义。而说偈言</p>
<p style="text-align: left">
	　　智者能供给　　诸佛尊塔庙</p>
<p style="text-align: left">
	　　能具圣所赞　　四种大净法</p>
<p style="text-align: left">
	　　常生离难处　　能得正真见</p>
<p style="text-align: left">
	　　常能见诸佛　　见已心亦净</p>
<p style="text-align: left">
	　　得深信坚固　　不动如须弥</p>
<p style="text-align: left">
	　　毕定得佛智　　速转无上轮</p>
<p style="text-align: left">
	　　嘱累品第三十五</p>
<p style="text-align: left">
	　　复次坚意。若善男子善女人发大乘心。若佛现在若灭度后。众华璎珞若上华香以为供养。以是缘故得八具足福。身色具足。财物具足。眷属具足。持戒具足。禅定具足。多闻具足。智慧具足。所愿具足。是名八具足福。尔时世尊欲明此义。即说偈言</p>
<p style="text-align: left">
	　　若求佛道者　　供给佛塔庙</p>
<p style="text-align: left">
	　　世世得福报　　汝当一心听</p>
<p style="text-align: left">
	　　常具足身色　　见者心得净</p>
<p style="text-align: left">
	　　福德大<a>财富</a>　　及得善眷属</p>
<p style="text-align: left">
	　　安住于戒中　　能深入禅定</p>
<p style="text-align: left">
	　　得多闻智慧　　无量如大海</p>
<p style="text-align: left">
	　　诸有所愿求　　皆悉能具成</p>
<p style="text-align: left">
	　　<a>世间</a>中尊上　　第一良<a>福田</a></p>
<p style="text-align: left">
	　　以是善根故　　得相三十二</p>
<p style="text-align: left">
	　　相相各明显　　以是严其身</p>
<p style="text-align: left">
	　　是一一诸相　　以众好严饰</p>
<p style="text-align: left">
	　　一一诸相中　　各有八十光</p>
<p style="text-align: left">
	　　是一一光中　　其明甚清彻</p>
<p style="text-align: left">
	　　于八十种好　　亦出诸光明</p>
<p style="text-align: left">
	　　从诸善业缘　　亦从愿故生</p>
<p style="text-align: left">
	　　随诸愿差别　　故得如是相</p>
<p style="text-align: left">
	　　足轮相一指　　以众好庄校</p>
<p style="text-align: left">
	　　是福德神力　　汝当一心听</p>
<p style="text-align: left">
	　　我是足指中　　有好名照明</p>
<p style="text-align: left">
	　　有光名极高　　安住于此中</p>
<p style="text-align: left">
	　　能演出光明　　犹如过爱珠</p>
<p style="text-align: left">
	　　是光如半月　　在于须弥山</p>
<p style="text-align: left">
	　　有相名坚集　　有八十亿光</p>
<p style="text-align: left">
	　　诸光各有名　　亦各有明色</p>
<p style="text-align: left">
	　　我从一光边　　出千种色明</p>
<p style="text-align: left">
	　　围绕大千界　　下方作佛事</p>
<p style="text-align: left">
	　　我今若普放　　善业所得光</p>
<p style="text-align: left">
	　　世界若大小　　一切皆迷闷</p>
<p style="text-align: left">
	　　从是光现无量佛　　遣到十方诸世界</p>
<p style="text-align: left">
	　　广化众生作佛事　　有如是等<a>神通</a>力</p>
<p style="text-align: left">
	　　我有三昧能普照　　用是三昧见世界</p>
<p style="text-align: left">
	　　此三昧名须弥相　　是中有光名善法</p>
<p style="text-align: left">
	　　有三昧名首楞严　　于一切中为最胜</p>
<p style="text-align: left">
	　　因以净心故能得　　通达十方无挂碍</p>
<p style="text-align: left">
	　　有人见佛现灭度　　或有见佛初入胎</p>
<p style="text-align: left">
	　　有人见生无所畏　　其心安静行七步</p>
<p style="text-align: left">
	　　或有人见坐道场　　谓我方今始成佛</p>
<p style="text-align: left">
	　　又复见我转法轮　　又见修行菩萨道</p>
<p style="text-align: left">
	　　汝等观是三昧力　　佛住是中得自在</p>
<p style="text-align: left">
	　　有人知我寿劫数　　或有知我寿半劫</p>
<p style="text-align: left">
	　　有见我寿一小劫　　若二三四若过是</p>
<p style="text-align: left">
	　　有见我寿一亿岁　　又见过是若复少</p>
<p style="text-align: left">
	　　此阎浮提世界人　　知我<a>寿命</a>八十岁</p>
<p style="text-align: left">
	　　又见我寿一日夜　　又人知我寿长远</p>
<p style="text-align: left">
	　　或有三千大千界　　谓我寿天一日夜</p>
<p style="text-align: left">
	　　我知是人心喜乐　　随其所乐为说法</p>
<p style="text-align: left">
	　　随众所应为示现　　各各自谓为我说</p>
<p style="text-align: left">
	　　见以欢喜生信解　　是佛希有神通力</p>
<p style="text-align: left">
	　　我若示汝所为事　　一切凡夫皆狂惑</p>
<p style="text-align: left">
	　　如来所行所为事　　汝等设见亦不识</p>
<p style="text-align: left">
	　　菩萨若知我深行　　是人便能转法轮</p>
<p style="text-align: left">
	　　诸说法者各所乐　　不能尽知我所行</p>
<p style="text-align: left">
	　　若不能知普<a>智行</a>　　是人所说甚微浅</p>
<p style="text-align: left">
	　　若闻是法心退没　　我以是故无所说</p>
<p style="text-align: left">
	　　若人能知普智行　　是人心终不退没</p>
<p style="text-align: left">
	　　知一切法皆悉等　　是人随顺我所行</p>
<p style="text-align: left">
	　　坚意当知是诸经　　于将来世无受者</p>
<p style="text-align: left">
	　　唯除此会八菩萨　　今于我前合掌立</p>
<p style="text-align: left">
	　　坚意当知如是人　　则能知我甚深行</p>
<p style="text-align: left">
	　　亦为先会法之首　　常能照然佛法炬</p>
<p style="text-align: left">
	　　常教众生菩提心　　常为诸佛所称叹</p>
<p style="text-align: left">
	　　如今于我现前立　　过去佛前亦如是</p>
<p style="text-align: left">
	　　如恒沙数诸世尊　　是人皆现于前立</p>
<p style="text-align: left">
	　　时五百人从坐起　　合掌白言当<a>护法</a></p>
<p style="text-align: left">
	　　皆是佛听护法者　　坚意汝亦在是数</p>
<p style="text-align: left">
	　　复有八十菩萨起　　皆为救护佛法故</p>
<p style="text-align: left">
	　　世尊我于未来世　　受持佛法如说行</p>
<p style="text-align: left">
	　　当于浊乱恶世中　　广说流布是法种</p>
<p style="text-align: left">
	　　世尊寻便为授记　　即飞空中七多罗</p>
<p style="text-align: left">
	　　八十亿人得深喜　　各各自闻得受记</p>
<p style="text-align: left">
	　　尔时佛告阿难曰　　汝能于后恶世中</p>
<p style="text-align: left">
	　　受持如是诸经不　　答言世尊我不堪</p>
<p style="text-align: left">
	　　佛知故问迦叶言　　汝能于我灭度后</p>
<p style="text-align: left">
	　　受持如是诸经不　　答言世尊我不堪</p>
<p style="text-align: left">
	　　我能把持三千界　　及大海水诸山林</p>
<p style="text-align: left">
	　　诸余粗重悉能持　　不能恶世护持法</p>
<p style="text-align: left">
	　　今世比丘多弊恶　　不随世尊所教法</p>
<p style="text-align: left">
	　　何况世尊灭度后　　谁能信受是深经</p>
<p style="text-align: left">
	　　必当语我如是言　　汝年老耄无智慧</p>
<p style="text-align: left">
	　　云何反能教我等　　利根聪辩解义者</p>
<p style="text-align: left">
	　　世尊如是弊恶人　　乐世文颂外道论</p>
<p style="text-align: left">
	　　舍离甚深禅定乐　　皆悉乐着世俗事</p>
<p style="text-align: left">
	　　多欲难满无厌足　　贪着美味求利养</p>
<p style="text-align: left">
	　　我不能救是恶人　　见已反增我忧恼</p>
<p style="text-align: left">
	　　我在空闲独处时　　释梵诸天来语我</p>
<p style="text-align: left">
	　　我世尊说如是法　　令多众生住圣道</p>
<p style="text-align: left">
	　　有某比丘得无漏　　某得神通到<a>彼岸</a></p>
<p style="text-align: left">
	　　我闻是已心喜悦　　而答释言何足怪</p>
<p style="text-align: left">
	　　于后恶世释梵天　　来至我所啼哭言</p>
<p style="text-align: left">
	　　大德当知佛法坏　　我闻是已怀忧恼</p>
<p style="text-align: left">
	　　不能广说是罪缘　　亦复不能持此经</p>
<p style="text-align: left">
	　　亦不能为作证明　　恶世比丘难与言</p>
<p style="text-align: left">
	　　时诸天神皆啼哭　　尔时佛告迦叶言</p>
<p style="text-align: left">
	　　我亦先知汝不能　　受持拥护我法种</p>
<p style="text-align: left">
	　　我诸声闻弟子等　　无能受持如是经</p>
<p style="text-align: left">
	　　但诸菩萨承佛力　　则能受持如是法</p>
<p style="text-align: left">
	　　于后恶世或生疑　　我今当断此人惑</p>
<p style="text-align: left">
	　　是经何故先来无　　但是比丘自造作</p>
<p style="text-align: left">
	　　或见是经多无量　　为读诵故心惊畏</p>
<p style="text-align: left">
	　　是经广博多散乱　　谁能读诵令究竟</p>
<p style="text-align: left">
	　　若人今见汝问我　　亦闻我今为汝说</p>
<p style="text-align: left">
	　　是人于后甚恶世　　能闻是经得欢喜</p>
<p style="text-align: left">
	　　佛说如是护法时　　无量众发菩提心</p>
<p style="text-align: left">
	　　是诸众生皆念言　　我于来世听是法</p>
<p style="text-align: left">
	　　后当供奉诸世尊　　一心求觅佛大智</p>
<p style="text-align: left">
	　　供给<a>舍利</a>及塔庙　　种种严饰尊形像</p>
<p style="text-align: left">
	　　尔时阿难从坐而起偏袒右肩右膝着地。合掌白佛言。世尊。当何名为此经。云何受持。佛告阿难。此经名为摄诸善根。亦名福德所依。亦名安慰诸菩萨心。亦名菩萨所问。亦名断一切众生疑。当如是持。佛说是经已。慧命阿难坚意菩萨诸天龙神乾闼婆阿修罗人非人等一切大众。皆大欢喜信受佛语</p>
				</div></div><hr><script charset='utf-8' src='../../js/footer.js'></script></body></html>