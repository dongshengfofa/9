<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修观察诸法行经 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>观察诸法行经 第四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>观察诸法行经 第四卷</strong></p>
<p style="text-align: left">
	　　隋<a>天竺</a><a>三藏</a>阇那崛多译</p>
<p style="text-align: left">
	　　授记品第三之二</p>
<p style="text-align: left">
	　　于中<a>世尊</a>。又告喜王<a>菩萨</a>摩诃萨言。喜王。若复菩萨依我众生。恒伽河沙等劫。施与护戒念忍发进入定修智。若复菩萨信解诸法<a>无我</a>。此过多彼福德聚生。及速证觉无上正觉。何以故。喜王。昔过去世不可数劫。复过无数广不可量无量不可思。彼迦罗彼三摩耶。有名宝光威轮王如来出世应正遍知明行具足善逝<a>世间</a>解无上调御丈夫<a>天人</a>教师佛婆伽婆。世界名有宝。劫名应往。又喜王。彼迦罗彼三摩耶。彼世尊宝光威轮王如来。有宝世界富满丰足甚可憙乐。多人杂闹。平如手掌。无有瓦砾多饶金银。如触迦真邻泥迦衣。八道交连纯青鞞琉璃夜。及有阎浮那多金体莲华。大地分中自然出生。量如车轮香色妙好。彼世界宽广有六十四俱致百千洲。一一四洲中有六十四俱致百千城。彼诸大城普广三十二踰阇那。皆有七宝垣墙。有多俱致那由多百千众生所住。一一大城有十二千村戍坊邑围绕。彼诸大城一一有五百受用园。种种诸华果香宝树围绕庄严。彼诸园中一一有三十二华池。八分具足水普满其中。金沙布散宝栏围绕。鞞琉璃夜别以间错。及有宝体优波罗。波头摩。究牟陀。奔茶利华。而生其中。彼优波罗。波头摩。究牟陀。奔茶利中。鹅雁鵁鶄孔雀鸳鸯。迦罗类迦命命鸟众住已各各出音。喜王。彼迦罗彼三摩耶。彼世尊宝光威轮王如来。有园名爱见。彼中世尊所游。王所治处名为有月。依止而住。共七十二俱致声闻。八十四俱致菩萨皆不退转。喜王。有月王所治处。有七十二俱致众生所住。彼诸处中八道相通。又喜王。有月王所治处。广六十四踰阇那。七重垣墙七宝栏楯。种种诸宝门柱。及行列多罗树普挂铃网。又喜王。彼迦罗彼三摩耶。彼中有月王所治处。有王名宝月。于四千洲中转轮<a>自在</a>。为法行法王。又喜王。彼宝月王。于彼有月王所治处。造立宫舍七宝所成。普广四踰阇那。七重垣墙乃至七宝铃网悬挂围绕。及摩尼网以覆其上。彼宫舍中四方有四大园。一名杂画车。二名常开华。三名憙见。四名正行乐。彼大园中有种种树生。彼谓宝树华树香树果树。璎珞树衣树音乐树。富沙树月上树日上炎树。彼大园中一一有四大华池。栴檀那水普满其中。宝栏周匝。阎浮那多金沙布散诸宝。优波罗。波头摩。究牟陀。奔茶利华。以覆其上。鸳鸯和鸣。又喜王。彼宝月王。有四十二千妇女。类如诸天童女。于中有一最大天妇。谓名有福。其色明显过于诸天。又喜王。彼宝月王。有十二千子。形色胜妙见者信爱。最上净色<a>圆满</a>具足。有二十八大丈夫相普庄严身。喜王。时宝月王。出诣意喜见园中游戏行乐。最大天妇名有福者。怀中忽有小儿化生加趺而住。形色胜妙见者信爱。有二十八大丈夫相具足。彼于生时如是说言。诸行无常无住无有安止。颠倒向法彼顺相续。说此伽他</p>
<p style="text-align: left">
	　　诸行无常无安止　　无住无牢倒向法</p>
<p style="text-align: left">
	　　凡小念此为常安　　以欲放逸无<a>正念</a></p>
<p style="text-align: left">
	　　诸天及人随有欲　　皆是无常尽法体</p>
<p style="text-align: left">
	　　于欲未曾有厌足　　无牢欲苦是苦根</p>
<p style="text-align: left">
	　　有名宝光人中上　　彼说无垢无为法</p>
<p style="text-align: left">
	　　诸根于中寂无余　　及菩提乐圣无漏</p>
<p style="text-align: left">
	　　尊今听我此言语　　如来出生好难得</p>
<p style="text-align: left">
	　　宜共往诣善逝边　　天胜于天光明行</p>
<p style="text-align: left">
	　　喜王。尔时宝月王向彼童子。复说伽他</p>
<p style="text-align: left">
	　　汝是天龙夜叉神　　童子为我说此义</p>
<p style="text-align: left">
	　　汝生即说如是语　　于<a>佛法</a>所赞叹言</p>
<p style="text-align: left">
	　　汝何处死此间来　　汝名何等向我说</p>
<p style="text-align: left">
	　　光明皆遍此园中　　胜德威神汝显照</p>
<p style="text-align: left">
	　　童子报言</p>
<p style="text-align: left">
	　　东方有于丈夫上　　修迷留聚导师名</p>
<p style="text-align: left">
	　　我于彼死此间来　　欲见法王宝光者</p>
<p style="text-align: left">
	　　我名法上如是知　　我今发行胜佛智</p>
<p style="text-align: left">
	　　尊若复欲听闻法　　宜共往诣善逝边</p>
<p style="text-align: left">
	　　喜王。尔时宝月王。共法上童子并诸妇女。与诸王子及余大多人众围绕在前。诣爱见园。向彼世尊宝光威轮王如来应正遍知所。到已顶<a>礼佛</a>足。三匝右绕一边退住。彼大多人众。亦顶礼彼世尊宝光威轮王如来应正遍知足已。一边退住。法上童子。礼彼世尊足已。口鸣其足。说如此言。世尊。修迷留聚如来致问。世尊。少病少恼起居轻利气力乐触行不。法上童子说已。于彼世尊宝光威轮王如来前住已。向彼世尊而说伽他</p>
<p style="text-align: left">
	　　思议应供无上尊　　最胜演说无诤行</p>
<p style="text-align: left">
	　　度脱无量多众生　　人主在座我今礼</p>
<p style="text-align: left">
	　　此三千界作教王　　世尊能以法宝施</p>
<p style="text-align: left">
	　　为他广<a>说法</a>藏宝　　破摩罗王罗刹军</p>
<p style="text-align: left">
	　　众中如月光普照　　广说行渡<a>彼岸</a>道</p>
<p style="text-align: left">
	　　教师五根及五力　　五眼善逝我归命</p>
<p style="text-align: left">
	　　教师离诸烦恼尽　　行此地中转轮王</p>
<p style="text-align: left">
	　　除却三垢犹如眼　　世间离垢眼普净</p>
<p style="text-align: left">
	　　摩睺罗伽众生人　　无有不向人上者</p>
<p style="text-align: left">
	　　最胜无高亦无下　　我今敬礼诸世亲</p>
<p style="text-align: left">
	　　得与不得平等行　　诸相华开丈夫月</p>
<p style="text-align: left">
	　　不染世法如莲华　　世亲能令爱枝断</p>
<p style="text-align: left">
	　　具足善调心已伏　　施戒平等心无嗔</p>
<p style="text-align: left">
	　　难伏众生多已调　　伏心善逝人中月</p>
<p style="text-align: left">
	　　言语软美善顺意　　说时能动于三千</p>
<p style="text-align: left">
	　　天龙修罗及人等　　彼各念此为我说</p>
<p style="text-align: left">
	　　无众生性此是空　　无有于相愿亦离</p>
<p style="text-align: left">
	　　尊说此中无处去　　亦无有来及无死</p>
<p style="text-align: left">
	　　法界不动无住处　　前际后际皆不着</p>
<p style="text-align: left">
	　　于其中间如<a>虚空</a>　　尊说此法无思念</p>
<p style="text-align: left">
	　　世尊常说于实际　　此中诸世迷乱转</p>
<p style="text-align: left">
	　　如盲烦恼嗔恚满　　彼等作念我及人</p>
<p style="text-align: left">
	　　此法似如幻与云　　眼所见者空不动</p>
<p style="text-align: left">
	　　若有得此胜妙忍　　彼等教师常随逐</p>
<p style="text-align: left">
	　　犹如种种画虚空　　无处无有一处住</p>
<p style="text-align: left">
	　　如是处住觉自然　　故彼无有一处似</p>
<p style="text-align: left">
	　　诸声听时无有实　　亦不可见无住处</p>
<p style="text-align: left">
	　　若闻若说亦复然　　彼等本性空不动</p>
<p style="text-align: left">
	　　胜者法体相亦无　　当见如幻所示现</p>
<p style="text-align: left">
	　　若见如体无分别　　当见善逝亦如是</p>
<p style="text-align: left">
	　　诸土平等土非土　　诸佛平等佛功德</p>
<p style="text-align: left">
	　　诸法平等法空寂　　诸众生等无众生</p>
<p style="text-align: left">
	　　不尽尽没于尽中　　不尽尽没无尽中</p>
<p style="text-align: left">
	　　其尽不尽尽不尽　　此忍如是常随顺</p>
<p style="text-align: left">
	　　分别分别起分别　　诸法亦复无处起</p>
<p style="text-align: left">
	　　若所起者常不起　　此忍如是常随顺</p>
<p style="text-align: left">
	　　见见常无有见体　　若见不如如是观</p>
<p style="text-align: left">
	　　若其此等法空虚　　此忍如是常随顺</p>
<p style="text-align: left">
	　　未曾有能知前际　　实际最胜以不知</p>
<p style="text-align: left">
	　　若知于际常无际　　彼之前际则随断</p>
<p style="text-align: left">
	　　于边无边中不依　　此岸彼岸常不住</p>
<p style="text-align: left">
	　　若三有中无住处　　彼则住于实际中</p>
<p style="text-align: left">
	　　若其住于实际中　　彼三有中无住处</p>
<p style="text-align: left">
	　　若三有中无住处　　彼则<a>常住</a>实际中</p>
<p style="text-align: left">
	　　若色似如水聚沫　　知受亦如浮沤等</p>
<p style="text-align: left">
	　　想念犹如于阳焰　　若知则住实际中</p>
<p style="text-align: left">
	　　诸聚非固是有为　　若知似于<a>芭蕉</a>等</p>
<p style="text-align: left">
	　　知意与彼幻相似　　彼聚杀者则已灭</p>
<p style="text-align: left">
	　　若于慈悲善修念　　于自及他无依止</p>
<p style="text-align: left">
	　　修念最上清净行　　彼当作佛如净天</p>
<p style="text-align: left">
	　　若离普广诸烦恼　　彼则未曾有取着</p>
<p style="text-align: left">
	　　舍诸所有无不舍　　彼施善逝所赞叹</p>
<p style="text-align: left">
	　　若身似如水中月　　知语言道如山响</p>
<p style="text-align: left">
	　　知心亦如空中电　　彼戒<a>殊胜</a>三有中</p>
<p style="text-align: left">
	　　若于忍调到彼岸　　彼意外事不能损</p>
<p style="text-align: left">
	　　能知六根如空村　　彼忍善逝所赞叹</p>
<p style="text-align: left">
	　　若乐闲独无所畏　　明智数行境界所</p>
<p style="text-align: left">
	　　身心寂静纯直行　　彼进殊胜三有中</p>
<p style="text-align: left">
	　　若人烦恼本性灭　　空无分别寂智者</p>
<p style="text-align: left">
	　　若三有中想不转　　彼定善逝所赞叹</p>
<p style="text-align: left">
	　　若知此中无有人　　彼于上智则当得</p>
<p style="text-align: left">
	　　应离戏论而寂静　　彼智殊胜三有中</p>
<p style="text-align: left">
	　　若于有中无疲倦　　俱致劫中行时苦</p>
<p style="text-align: left">
	　　未曾羡慕下劣乘　　彼摩罗众皆恐怖</p>
<p style="text-align: left">
	　　如于海中取滴水　　我说最胜尔许德</p>
<p style="text-align: left">
	　　佛法宽广无有边　　未曾得于彼边际</p>
<p style="text-align: left">
	　　喜王。尔时法上童子。于彼世尊宝光威轮王如来前说此伽他时。遍诸三千<a>大千世界</a>六种震动。百千俱致那由多音乐同时鼓作。及雨诸香华鬘涂香末香。八千菩萨皆于无生法中忍生。其王宝月与诸妇女及诸童子并彼大众。皆发无上正觉之心。喜王。尔时法上童子。向彼世尊宝光威轮王如来。如是白言。世尊。何等三摩地。令菩萨摩诃萨当得摄取诸法故。当得摄取佛土功德庄严故。当得满足声闻菩萨众故。当得无上受用资财故。当得超诸魔罗诸烦恼恶故。当得满足正念正意正趣惭愧住持智慧故。当得摄受诸所闻故。当得满足五通胜智故。当得无著乐说总持故。当得满足辩才故。当得满足<a>六波罗蜜</a>故。当得满足生家种姓形色受用故。当得悦意言音作业故。当得满足诸功德故。当得善知入起诸定<a>解脱</a>三摩地故。当得满足诸种功德智故。未得普智恒作佛事为众生故。而住其前如是语已。彼世尊宝光威轮王如来。向彼法上童子。如是告言。童子。善听善听善作意念。当为演说。若三摩地具足。菩萨摩诃萨当得此。及其余无量无数不可量胜功德。亦当速疾向菩提场。童子。有三摩地。名说决定观察诸法行。若得三摩地已。菩萨摩诃萨超诸魔罗境界。当速证觉无上正觉。时彼如来为彼童子。以伽他音广说此三摩地</p>
<p style="text-align: left">
	　　如言如所作　　作已不妄说</p>
<p style="text-align: left">
	　　身口意清净　　利益有慈心</p>
<p style="text-align: left">
	　　于悲不忘失　　及厌诸欲行</p>
<p style="text-align: left">
	　　为法常乐求　　誓智亦不舍</p>
<p style="text-align: left">
	　　善巧言辞中　　下入众生智</p>
<p style="text-align: left">
	　　不惜于身业　　身中亦不贪</p>
<p style="text-align: left">
	　　当离粗恶语　　于心不戏论</p>
<p style="text-align: left">
	　　给济苦众生　　常觉放逸者</p>
<p style="text-align: left">
	　　勤者教相应　　悔者令散出</p>
<p style="text-align: left">
	　　不住众生想　　(偈文梵本元少一句)</p>
<p style="text-align: left">
	　　事想不分别　　远离于举取</p>
<p style="text-align: left">
	　　诸相亦当灭　　不动所受中</p>
<p style="text-align: left">
	　　常当求智慧　　远离世事语</p>
<p style="text-align: left">
	　　当求于出世　　正念不忘失</p>
<p style="text-align: left">
	　　顺念于诸法　　如是当善巧</p>
<p style="text-align: left">
	　　所作行具足　　及顺世间行</p>
<p style="text-align: left">
	　　应当信业报　　远离不<a>信心</a></p>
<p style="text-align: left">
	　　应当信诸佛　　彼等宜顺念</p>
<p style="text-align: left">
	　　常应说罪过　　福聚当<a>随喜</a></p>
<p style="text-align: left">
	　　及劝请诸佛　　<a>礼拜</a>复回向</p>
<p style="text-align: left">
	　　常降伏憍慢　　作善无厌足</p>
<p style="text-align: left">
	　　亦常勤相应　　数作莫放舍</p>
<p style="text-align: left">
	　　成就正<a>修行</a>　　当知所作因</p>
<p style="text-align: left">
	　　莫逐施设名　　被诃勿起恚</p>
<p style="text-align: left">
	　　莫着于言语　　勿念此为实</p>
<p style="text-align: left">
	　　不求住欲界　　色无色诸种</p>
<p style="text-align: left">
	　　如业所受报　　应当信彼果</p>
<p style="text-align: left">
	　　分施所用物　　于教不毁伤</p>
<p style="text-align: left">
	　　等心于众生　　一人亦不害</p>
<p style="text-align: left">
	　　勤懈并勿嗔　　莫妒他所得</p>
<p style="text-align: left">
	　　当满心所欲　　<a>如法</a>护誓愿</p>
<p style="text-align: left">
	　　于戒莫舍离　　憍慢当灭除</p>
<p style="text-align: left">
	　　背转嗔恚过　　愚痴亦拔断</p>
<p style="text-align: left">
	　　贪欲不发行　　随得便知足</p>
<p style="text-align: left">
	　　舍离诸亲知　　无利心不下</p>
<p style="text-align: left">
	　　得利亦不高　　唯喜得法利</p>
<p style="text-align: left">
	　　常作平等分　　当离于藏积</p>
<p style="text-align: left">
	　　所闻恶言辞　　忍故能含受</p>
<p style="text-align: left">
	　　常护于言语　　当说菩提乘</p>
<p style="text-align: left">
	　　常劝勤相应　　恒近精勤者</p>
<p style="text-align: left">
	　　常应问智者　　增修细正定</p>
<p style="text-align: left">
	　　莫舍空闲宿　　住少欲头多</p>
<p style="text-align: left">
	　　应当信解空　　于事无触着</p>
<p style="text-align: left">
	　　聚中不依止　　界中亦不贪</p>
<p style="text-align: left">
	　　不见得内我　　不爱着境界</p>
<p style="text-align: left">
	　　灭诸颠倒意　　于心常住持</p>
<p style="text-align: left">
	　　应当生智慧　　常行正行业</p>
<p style="text-align: left">
	　　其心不怯小　　当念净<a>福田</a></p>
<p style="text-align: left">
	　　诸行当放舍　　施已无求望</p>
<p style="text-align: left">
	　　亦不念持戒　　于忍莫分别</p>
<p style="text-align: left">
	　　不发起精进　　定中亦不依</p>
<p style="text-align: left">
	　　不忘失诸法　　常应觉智慧</p>
<p style="text-align: left">
	　　应当入诸波罗蜜　　自功德中未曾念</p>
<p style="text-align: left">
	　　闻他功德不嗔恶　　有为无为心平等</p>
<p style="text-align: left">
	　　恒时攀缘于<a>涅槃</a>　　常于有为当远离</p>
<p style="text-align: left">
	　　解脱安隐恒时知　　聚中想似于杀者</p>
<p style="text-align: left">
	　　于涅槃处常生爱　　恒时住于和忍中</p>
<p style="text-align: left">
	　　笑面莫为嚬蹙颜　　见于他人先问讯</p>
<p style="text-align: left">
	　　于老宿中慈尊重　　及心智慧常善续</p>
<p style="text-align: left">
	　　于他亦未曾谪罚　　诸有斗诤令寂静</p>
<p style="text-align: left">
	　　于寂静所常谈赞　　等和众生常教合</p>
<p style="text-align: left">
	　　爱不爱中心常等　　常当求于总持门</p>
<p style="text-align: left">
	　　如母爱于诸众生　　如父爱于诸圣众</p>
<p style="text-align: left">
	　　爱所尊重如近诵　　爱于菩萨如<a>佛陀</a></p>
<p style="text-align: left">
	　　爱法亦如爱自身　　及求所闻无厌足</p>
<p style="text-align: left">
	　　既闻法已正修行　　亦常供养于如来</p>
<p style="text-align: left">
	　　于胜上法当信解　　无羞怯心无<a>懈怠</a></p>
<p style="text-align: left">
	　　常当供养于三宝　　常当堪忍不正言</p>
<p style="text-align: left">
	　　常不爱恋于自身　　<a>寿命</a>亦复不贪惜</p>
<p style="text-align: left">
	　　清净活命常乞食　　不舍头多常次第</p>
<p style="text-align: left">
	　　宿住空闲未曾离　　当舍徒众远复远</p>
<p style="text-align: left">
	　　莫乐共住在家者　　莫作杂乱<a>出家</a>人</p>
<p style="text-align: left">
	　　莫爱莫诈先善言　　<a>教化</a>多人入佛智</p>
<p style="text-align: left">
	　　说法时心无怯小　　方便善入观知他</p>
<p style="text-align: left">
	　　于佛数数作意念　　及常思法不放逸</p>
<p style="text-align: left">
	　　亦于僧所常尊重　　及于智者常供养</p>
<p style="text-align: left">
	　　亦常亲近巧便智　　常作无诤于定者</p>
<p style="text-align: left">
	　　于精勤者助好心　　亦念修法信福事</p>
<p style="text-align: left">
	　　教化众生令作善　　信者当爱心无曲</p>
<p style="text-align: left">
	　　若触苦事能开散　　常依时行舍非时</p>
<p style="text-align: left">
	　　常行恐畏及羞耻　　彼<a>罪恶</a>中生惭怖</p>
<p style="text-align: left">
	　　诸不正行远离已　　得正<a>行者</a>常亲承</p>
<p style="text-align: left">
	　　守护于戒为解脱　　亦复当求于圣行</p>
<p style="text-align: left">
	　　常当念修四念处　　亦常亲近四正断</p>
<p style="text-align: left">
	　　及当成就如意足　　亦当出生于诸根</p>
<p style="text-align: left">
	　　应当求力亦如定　　于七觉分常观察</p>
<p style="text-align: left">
	　　常当修行八分道　　亦求聚集舍摩他</p>
<p style="text-align: left">
	　　毗拨舍那常生谛　　心所随喜而观察</p>
<p style="text-align: left">
	　　法中<a>欢喜</a>复生喜　　亦当超越诸攀缘</p>
<p style="text-align: left">
	　　闻无住处不惊怖　　不可得处莫放逸</p>
<p style="text-align: left">
	　　常当求望菩提行　　佛行当作信称量</p>
<p style="text-align: left">
	　　应当厌弃境界行　　先作行中亦当舍</p>
<p style="text-align: left">
	　　自业清净莫说他　　律行不破恒时作</p>
<p style="text-align: left">
	　　善学禁戒别解脱　　常依时行舍非时</p>
<p style="text-align: left">
	　　巧能筹量应来去　　好物知量自禁止</p>
<p style="text-align: left">
	　　及于圣种皆知足　　亦复求入胜智通</p>
<p style="text-align: left">
	　　三摩地中当攀缘　　及于定行数知入</p>
<p style="text-align: left">
	　　当入众生心所欲　　随如导师所说言</p>
<p style="text-align: left">
	　　亦应摄取无我说　　若勤合者令欢喜</p>
<p style="text-align: left">
	　　如最胜体所念修　　常当念此三摩地</p>
<p style="text-align: left">
	　　声闻正行闻已信　　于独觉道当顺学</p>
<p style="text-align: left">
	　　诸佛种性破魔罗　　常当求此三摩地</p>
<p style="text-align: left">
	　　发行胜觉由于施　　不退转者佛所行</p>
<p style="text-align: left">
	　　多俱致劫智者行　　是闻海者法行处</p>
<p style="text-align: left">
	　　此境界法尊重者　　若当信解是实财</p>
<p style="text-align: left">
	　　此示现佛所住处　　于此法藏求宝者</p>
<p style="text-align: left">
	　　于此田中彼求果　　烦恼热者憙园中</p>
<p style="text-align: left">
	　　乐持法者此为苑　　彼爱见者三摩地</p>
<p style="text-align: left">
	　　欲求白法此母生　　有所欲得无依者</p>
<p style="text-align: left">
	　　胜妙诸相当系取　　随相诸好亦布置</p>
<p style="text-align: left">
	　　国土庄严此安住　　此亦当得诸闻持</p>
<p style="text-align: left">
	　　种种所出此顺觉　　清净言说实声语</p>
<p style="text-align: left">
	　　亦能超越魔罗境　　摄取久远着铠甲</p>
<p style="text-align: left">
	　　杀害烦恼调伏依　　此亦摧破诸不善</p>
<p style="text-align: left">
	　　欲得诸善令炽盛　　欲得求愿作庄严</p>
<p style="text-align: left">
	　　众多魔罗不破斯　　此于说时亦无尽</p>
<p style="text-align: left">
	　　此求与等诸世间　　外道论师不正说</p>
<p style="text-align: left">
	　　此能超过声闻法　　独觉胜者此为缘</p>
<p style="text-align: left">
	　　一切智智此住持　　众生所趣亦此住</p>
<p style="text-align: left">
	　　此能如实教诲他　　此选时中善友语</p>
<p style="text-align: left">
	　　无垢根者此天眼　　及于<a>法眼</a>普欲求</p>
<p style="text-align: left">
	　　求说法者此然炬　　求真誓者此诚谛</p>
<p style="text-align: left">
	　　求财施者此为舍　　求脱见者此勤合</p>
<p style="text-align: left">
	　　求憙定者此净信　　欲闻法海此正行</p>
<p style="text-align: left">
	　　求迷留定此为力　　欲求法道彼等主</p>
<p style="text-align: left">
	　　为欲净妙庄严者　　自心调依彼是梵</p>
<p style="text-align: left">
	　　方便求法此喜心　　及不退者此所行</p>
<p style="text-align: left">
	　　此是言说行所趣　　常念智慧利根者</p>
<p style="text-align: left">
	　　此是初业方便事　　丈夫牛王彼智幢</p>
<p style="text-align: left">
	　　欲求胜者彼等弓　　求无我者那罗夜</p>
<p style="text-align: left">
	　　若向普智此为路　　求善脱者戒平等</p>
<p style="text-align: left">
	　　此为天等常礼拜　　此为龙等常散花</p>
<p style="text-align: left">
	　　及为人等作供养　　夜叉希有作赞美</p>
<p style="text-align: left">
	　　百数<a>罗汉</a>亦作礼　　菩提胜天亦称叹</p>
<p style="text-align: left">
	　　若如来等自所念　　欲护根者彼等城</p>
<p style="text-align: left">
	　　如法住者合方便　　依止定者彼等得</p>
<p style="text-align: left">
	　　诸有疑者令破散　　有迷惑者悉令断</p>
<p style="text-align: left">
	　　高慢烦恼令灭除　　欲渡彼岸能令渡</p>
<p style="text-align: left">
	　　病缠逼者此良药　　其有病者此实治</p>
<p style="text-align: left">
	　　烦恼毒箭能拔出　　欲合理者作思念</p>
<p style="text-align: left">
	　　众中<a>无畏</a>师子吼　　于善逝所求闻法</p>
<p style="text-align: left">
	　　及为涅槃常此道　　能断所有诸恶趣</p>
<p style="text-align: left">
	　　于<a>三界</a>所等超越　　求功德土此庄严</p>
<p style="text-align: left">
	　　金刚喻定彼于此　　及最后生师子座</p>
<p style="text-align: left">
	　　所求福德此不失　　诸所欲求此摄受</p>
<p style="text-align: left">
	　　常疲乏者令渴仰　　未有精进此发欲</p>
<p style="text-align: left">
	　　依攀缘者令安立　　别异发行遮令住</p>
<p style="text-align: left">
	　　有平等体此成就　　依物憍逸此弃除</p>
<p style="text-align: left">
	　　倒取取物此放舍　　普知诸种周遍智</p>
<p style="text-align: left">
	　　求智慧者此出生　　求福设会此不失</p>
<p style="text-align: left">
	　　依三有者令断愿　　常无有相求菩提</p>
<p style="text-align: left">
	　　三世空诸法　　知已而不舍</p>
<p style="text-align: left">
	　　方便智时时　　为诸世间作</p>
<p style="text-align: left">
	　　嗟慨佛种性　　佛智是所由</p>
<p style="text-align: left">
	　　莫求于错失　　于彼说法者</p>
<p style="text-align: left">
	　　亦复莫欺陵　　所见于未学</p>
<p style="text-align: left">
	　　勿嗔说法者　　当尊重近住</p>
<p style="text-align: left">
	　　实闻当知实　　莫毁谤智者</p>
<p style="text-align: left">
	　　法施莫求物　　说法亦勿悭</p>
<p style="text-align: left">
	　　闻法共尊重　　心意莫散乱</p>
<p style="text-align: left">
	　　尽心为说法　　若见乐欲者</p>
<p style="text-align: left">
	　　莫断法施说　　勿缘于余事</p>
<p style="text-align: left">
	　　堪忍纯直问　　若问为解说</p>
<p style="text-align: left">
	　　若恶心见者　　彼中忍当作</p>
<p style="text-align: left">
	　　悔及于疑惑　　彼皆汝为断</p>
<p style="text-align: left">
	　　若见未得道　　以道为彼说</p>
<p style="text-align: left">
	　　思惟此定时　　易得于佛智</p>
<p style="text-align: left">
	　　诸所作诸供　　于说法者边</p>
<p style="text-align: left">
	　　求八分胜道　　勿缘于余事</p>
<p style="text-align: left">
	　　若诤竞恶心　　难伏常令伏</p>
<p style="text-align: left">
	　　无依彼等足　　神足若欲求</p>
<p style="text-align: left">
	　　念慧及行处　　彼等求法者</p>
<p style="text-align: left">
	　　发起彼等说　　若发行菩提</p>
<p style="text-align: left">
	　　示现俱致佛　　俱彼国土住</p>
<p style="text-align: left">
	　　说化诸众生　　若彼说法者</p>
<p style="text-align: left">
	　　此味是最美　　若彼兰拏行</p>
<p style="text-align: left">
	　　及求游戏通　　而作师子吼</p>
<p style="text-align: left">
	　　彼等智者行　　为赞于寂灭</p>
<p style="text-align: left">
	　　断热有清凉　　此是不堕句</p>
<p style="text-align: left">
	　　脱缚利益说　　喜乐发于身</p>
<p style="text-align: left">
	　　其心亦惊喜　　智者游戏智</p>
<p style="text-align: left">
	　　彼求周遍智　　净信是等法</p>
<p style="text-align: left">
	　　住不退佛智　　决定为菩提</p>
<p style="text-align: left">
	　　白法顺薰习　　诸恶皆当舍</p>
<p style="text-align: left">
	　　杀害于黑助　　白法即自来</p>
<p style="text-align: left">
	　　彼等学戒者　　若欲求福德</p>
<p style="text-align: left">
	　　彼等此成就　　若求则相应</p>
<p style="text-align: left">
	　　彼等于此得　　身中端严相</p>
<p style="text-align: left">
	　　此行佛顺知　　诸圣亲近已</p>
<p style="text-align: left">
	　　明照智智中　　佛智普智得</p>
<p style="text-align: left">
	　　住此已当见　　俱致端严土</p>
<p style="text-align: left">
	　　此中彼大力　　智者问于疑</p>
<p style="text-align: left">
	　　除断此诸疑　　诸惑皆舍灭</p>
<p style="text-align: left">
	　　此中生佛法　　胜人所赞叹</p>
<p style="text-align: left">
	　　舍离诸恶世　　所有烦恼染</p>
<p style="text-align: left">
	　　不失诸福德　　于福若欲求</p>
<p style="text-align: left">
	　　彼等智者缘　　爱法为最上</p>
<p style="text-align: left">
	　　及喜此法眼　　亲近猛健人</p>
<p style="text-align: left">
	　　辩藏法泉流　　欲求巧言语</p>
<p style="text-align: left">
	　　已说彼等护　　所有说法人</p>
<p style="text-align: left">
	　　及智诸因缘　　爱见依倚者</p>
<p style="text-align: left">
	　　巧应诸法中　　和合不和合</p>
<p style="text-align: left">
	　　智体方便分　　说于诸法已</p>
<p style="text-align: left">
	　　如是现诸法　　真实智思惟</p>
<p style="text-align: left">
	　　于中断渴网　　当舍诸爱着</p>
<p style="text-align: left">
	　　无明于中散　　当得明现前</p>
<p style="text-align: left">
	　　于中普知数　　彼所说无著</p>
<p style="text-align: left">
	　　智意种种心　　于此广说已</p>
<p style="text-align: left">
	　　摄取色与名　　彼等于中说</p>
<p style="text-align: left">
	　　观察六根所　　犹如见空村</p>
<p style="text-align: left">
	　　于触知外者　　佛智当得见</p>
<p style="text-align: left">
	　　若离三种言　　彼等于中取</p>
<p style="text-align: left">
	　　及灭三种爱　　彼等于中说</p>
<p style="text-align: left">
	　　于中说弃舍　　若彼所生处</p>
<p style="text-align: left">
	　　彼等断于有　　于此定中说</p>
<p style="text-align: left">
	　　绝生与病合　　及离死毒箭</p>
<p style="text-align: left">
	　　诸苦于中寂　　诸流分别者</p>
<p style="text-align: left">
	　　诸忧令欢喜　　恶意令解散</p>
<p style="text-align: left">
	　　成就净方便　　若彼法行者</p>
<p style="text-align: left">
	　　饱足所观察　　若所有求胜</p>
<p style="text-align: left">
	　　嗔恶中作明　　若所有迷眼</p>
<p style="text-align: left">
	　　此中佛雷震　　转于法轮时</p>
<p style="text-align: left">
	　　健行此称扬　　若彼世间智</p>
<p style="text-align: left">
	　　此中普洗除　　若浊乱烦恼</p>
<p style="text-align: left">
	　　此中害诸见　　若所有我依</p>
<p style="text-align: left">
	　　受取及与持　　此中皆已说</p>
<p style="text-align: left">
	　　不错佛智中　　如是当得胜</p>
<p style="text-align: left">
	　　常增长诸法　　此是巧智道</p>
<p style="text-align: left">
	　　白法常积聚　　远离诸恶业</p>
<p style="text-align: left">
	　　佛法常念修　　说当无悭吝</p>
<p style="text-align: left">
	　　莫断佛种性　　当住于彼中</p>
<p style="text-align: left">
	　　炽然法种性　　圣众普能摄</p>
<p style="text-align: left">
	　　应伏诸论师　　外道欲起者</p>
<p style="text-align: left">
	　　说法称言善　　彼等当兴赞</p>
<p style="text-align: left">
	　　常行菩提行　　于彼无念心</p>
<p style="text-align: left">
	　　如月诸众生　　常作朋友意</p>
<p style="text-align: left">
	　　如日于诸法　　恒持正思惟</p>
<p style="text-align: left">
	　　常作教师想　　于中思此定</p>
<p style="text-align: left">
	　　此定犹如王　　为众生广说</p>
<p style="text-align: left">
	　　为智人导师　　白法心正信</p>
<p style="text-align: left">
	　　成熟<a>甘露</a>果　　令念往昔生</p>
<p style="text-align: left">
	　　受胎无染污　　厌弃痴儿法</p>
<p style="text-align: left">
	　　大仙佛功德　　赞时无边者</p>
<p style="text-align: left">
	　　持时佛智慧　　善逝所说时</p>
<p style="text-align: left">
	　　及智书写时　　说时当得福</p>
<p style="text-align: left">
	　　远离诸外道　　此是不动处</p>
<p style="text-align: left">
	　　所说世间受　　诸佛之所说</p>
<p style="text-align: left">
	　　过去佛功德　　悕望于未来</p>
<p style="text-align: left">
	　　现在住诸佛　　此是诸宝藏</p>
<p style="text-align: left">
	　　令众生入行　　为说声闻乘</p>
<p style="text-align: left">
	　　于智不忘失　　佛法此为印</p>
<p style="text-align: left">
	　　此出彼猛健　　此宝无变改</p>
<p style="text-align: left">
	　　及速得诸智　　欲问佛功德</p>
<p style="text-align: left">
	　　欲法无厌足　　散诸烦恼火</p>
<p style="text-align: left">
	　　当得方便智　　地界别思惟</p>
<p style="text-align: left">
	　　当入水界中　　入于火界定</p>
<p style="text-align: left">
	　　风界无住处　　空界不迷惑</p>
<p style="text-align: left">
	　　示现智界中　　令入于法界</p>
<p style="text-align: left">
	　　厌离于诸行　　令散诸爱染</p>
<p style="text-align: left">
	　　憎恶诸有海　　除灭诸腻患</p>
<p style="text-align: left">
	　　令舍于诸法　　自分别巧知</p>
<p style="text-align: left">
	　　亦巧知他行　　欲说无有尽</p>
<p style="text-align: left">
	　　方便中无浊　　出处当顺知</p>
<p style="text-align: left">
	　　我见应当舍　　我所亦远离</p>
<p style="text-align: left">
	　　染着当弃除　　憍慢常应伏</p>
<p style="text-align: left">
	　　为食行如狗　　施中等无贪</p>
<p style="text-align: left">
	　　所食应饱满　　讫已当知乐</p>
<p style="text-align: left">
	　　在阴莫为乏　　大水当急渡</p>
<p style="text-align: left">
	　　诸论不能破　　纯直无攀缘</p>
<p style="text-align: left">
	　　远离于睡眠　　亲近说法者</p>
<p style="text-align: left">
	　　超过于掉戏　　亦应灭疑惑</p>
<p style="text-align: left">
	　　及令散诸欲　　懒惰亦远离</p>
<p style="text-align: left">
	　　不见得我处　　无我令明显</p>
<p style="text-align: left">
	　　不住于命者　　法亦不应触</p>
<p style="text-align: left">
	　　不斗诤法中　　平等说合义</p>
<p style="text-align: left">
	　　以心善思惟　　诸行无所有</p>
<p style="text-align: left">
	　　当亲近智者　　诸处无怯弱</p>
<p style="text-align: left">
	　　彼中当信解　　在众莫怖畏</p>
<p style="text-align: left">
	　　当说他功德　　自身勿高举</p>
<p style="text-align: left">
	　　遍智所行处　　恒时应须行</p>
<p style="text-align: left">
	　　莫爱着住处　　应去如飞鸟</p>
<p style="text-align: left">
	　　莫行为利养　　亦勿计我身</p>
<p style="text-align: left">
	　　心亦不减劣　　巧知经行处</p>
<p style="text-align: left">
	　　当随顺念修　　莫思亦莫忆</p>
<p style="text-align: left">
	　　亦当求解脱　　常应在静地</p>
<p style="text-align: left">
	　　常念修梵行　　于定速当得</p>
<p style="text-align: left">
	　　慈于平等心　　悲者顺摄受</p>
<p style="text-align: left">
	　　以喜为乐法　　舍处当舍之</p>
<p style="text-align: left">
	　　以戒怜愍他　　以定当觉法</p>
<p style="text-align: left">
	　　以智作应作　　于后无悔恼</p>
<p style="text-align: left">
	　　当出无尽智　　亦应善巧辞</p>
<p style="text-align: left">
	　　我说入语言　　说处莫求利</p>
<p style="text-align: left">
	　　莫乐众杂语　　是住无疲乏</p>
<p style="text-align: left">
	　　不舍亦不取　　诸法是菩萨</p>
<p style="text-align: left">
	　　莫坏灭诸法　　如是说明显</p>
<p style="text-align: left">
	　　于众生不诳　　于宝<a>当归</a>依</p>
<p style="text-align: left">
	　　应摄受<a>正法</a>　　作愿当牢固</p>
<p style="text-align: left">
	　　莫羡于小乘　　昼夜应勤合</p>
<p style="text-align: left">
	　　为求诸法故　　遍智所由来</p>
<p style="text-align: left">
	　　诸佛此为库　　三摩地如海</p>
<p style="text-align: left">
	　　喜王。尔时宝光威轮王如来。为彼法上童子。以伽他歌。广说此诸法行决定观察说三摩地。彼说此三摩地时。宝月王及诸子眷属得不退转于无上正觉。满足一千众生发无上正觉之心。无量众生学地增长。喜王。汝意彼迦罗彼三摩耶。名法上童子者。谓是异乎。莫作如是异见。何以故。汝善家子。即是彼迦罗彼三摩耶名法上童子也。善家子。彼迦罗彼三摩耶名宝月王者。今慈氏菩萨摩诃萨即是。彼迦罗彼三摩耶名宝月王也。若复彼诸王子。即此菩萨摩诃萨众集会坐者是。喜王。尔时彼法上菩萨摩诃萨。与父母尊长及朋友知识。满足三十六千俱致众生。共于世尊宝光威轮王如来教中舍家出家。喜王。爱乐彼世尊教。作<a>比丘</a><a>比丘尼</a>优婆娑迦优波斯迦者甚多。尔时世尊。此义知已。复欲过量显明。即于此时说此伽他</p>
<p style="text-align: left">
	　　我念昔多俱致劫　　时有最胜名宝光</p>
<p style="text-align: left">
	　　彼有僧众亦广多　　诸漏已尽及菩萨</p>
<p style="text-align: left">
	　　彼之国土净可爱　　自然庄严如天宫</p>
<p style="text-align: left">
	　　城邑聚落园庄严　　以华布散平如掌</p>
<p style="text-align: left">
	　　彼中有王名宝月　　自在王于多千洲</p>
<p style="text-align: left">
	　　福慧具足是智者　　无边库藏广神足</p>
<p style="text-align: left">
	　　彼于园林乐游戏　　天妇怀抱童子生</p>
<p style="text-align: left">
	　　名为法上善可观　　金色胜相聚严饰</p>
<p style="text-align: left">
	　　彼始生已说妙语　　说于佛法而赞叹</p>
<p style="text-align: left">
	　　及在家恶空闲德　　诸欲罪过亦广演</p>
<p style="text-align: left">
	　　化彼父母及亲知　　智者念须令净信</p>
<p style="text-align: left">
	　　彼王欢喜而踊跃　　发向最胜大仙边</p>
<p style="text-align: left">
	　　童子不复入家内　　即于彼园与其父</p>
<p style="text-align: left">
	　　共诸亲知及大众　　三十六亿诣佛边</p>
<p style="text-align: left">
	　　彼大象王诣到已　　宝光法王彼已见</p>
<p style="text-align: left">
	　　增踊跃心第一爱　　礼其足已坐于前</p>
<p style="text-align: left">
	　　法上亦礼最胜足　　摄取十指而合掌</p>
<p style="text-align: left">
	　　如是敬重彼尊已　　童子歌颂于伽他</p>
<p style="text-align: left">
	　　彼于最胜多赞说　　导师实德诸法体</p>
<p style="text-align: left">
	　　王及诸子并徒众　　缘于菩提而发心</p>
<p style="text-align: left">
	　　法上咨问于世尊　　说此寂静离尘定</p>
<p style="text-align: left">
	　　猛健住此三摩地　　证觉菩提伏魔罗</p>
<p style="text-align: left">
	　　二足上尊知请已　　知童子心已净信</p>
<p style="text-align: left">
	　　即为说此难见定　　大威德者歌伽他</p>
<p style="text-align: left">
	　　彼尊说此三摩地　　诸佛菩提离尘寂</p>
<p style="text-align: left">
	　　王及诸子共臣民　　即住佛智不退转</p>
<p style="text-align: left">
	　　彼处多住学无学　　如是已闻于寂定</p>
<p style="text-align: left">
	　　复余众生多俱致　　缘于菩提而发心</p>
<p style="text-align: left">
	　　王及诸子并徒众　　皆令厌离五欲福</p>
<p style="text-align: left">
	　　彼时童子为上首　　于此舍家行出家</p>
<p style="text-align: left">
	　　所有爱乐于教师　　诸天及人皆普满</p>
<p style="text-align: left">
	　　彼善逝所众甚多　　于中数量不易得</p>
<p style="text-align: left">
	　　喜王汝于往昔时　　是彼童子名法上</p>
<p style="text-align: left">
	　　若于彼中作父王　　今此慈氏菩萨是</p>
<p style="text-align: left">
	　　彼时所有诸王子　　即是坐此诸会众</p>
<p style="text-align: left">
	　　众生常在相续界　　知已令净行行中</p>
<p style="text-align: left">
	　　是故闻此寂定已　　应当受取常净信</p>
<p style="text-align: left">
	　　常为他说莫悭惜　　当有佛智得不难</p>
<p style="text-align: left">
	　　彼福之量不易得　　说时多劫俱致数</p>
<p style="text-align: left">
	　　若能持此胜上定　　为众当说莫放逸</p>
<p style="text-align: left">
	　　尔时喜王菩萨摩诃萨白佛言。希有世尊。此三摩地多作利益。乃能与诸菩萨诸功德法令其<a>转生</a>。世尊。菩萨欲得此三摩地。何等法应当亲近。应当念修。应当多作。何等法应当不亲近。应当不念修。应当不多作。甚善世尊。有何等法无何等法。婆伽婆。愿为广说。修迦多。愿为分别。菩萨何法有何法无。佛言喜王。菩萨于<a>流转</a>中无有疲倦。菩萨于众生中无有差别。菩萨于资财中无有受取。菩萨于施无不平等。菩萨于学无不敬重。持戒无有生处。心无热恼。心无怯弱。无有邪觉。无不思惟而有所作。于众生中无有杀害。于他财中无有偷盗。于他妇中无有爱着。无语业恶无破坏言。无有恶口。无有绮语。不贪他财。无随嗔恚。无有见行稠林。无有过菩提爱不毁谤法。不欺慢僧。于诸尊中无不敬重。于解脱门无有恐怖。于他作中无有疲倦。不自称誉不毁呰他。流转行中无有随顺。非流转行中无不随顺。所发誓言终不移堕。于已作事终不重毁。他作知恩自作无求。于无力中无有欺陵。于未学中无有轻贱。不恋妻子无有爱憎。于教师中无有私密。法中作师无有藏隐。于诸法中无害破想。于法施中无有疲倦。于求法中无有懈厌。不以利缚而有所说。不以布施而作朋友。不谄承事。无有两舌。不以幻惑亲近承事。不恶于法。无我我所。不恋于身。不爱于命。无有我见。无有作怨。实不实中无有毁谤。于堕法中无嗔发觉。非少时爱。不负朋友。于亲付所无有欺妄。实不实中不举堕犯。不虚为证。不非时遣。他众生中无诤竞想。于发事中无有懈怠。不损于忍。不报恶言。不缚于怨。不欺卑下。随声戏言无有羡慕。于精妙中无有不舍。于所食中无有不分。于布施时不以恶物。于妇女所无有非行。于丈夫所无有染污。正信不舍。学戒不缓。无不惭愧。无不羞耻。无有少福。无有少闻。施已不悔。于智不错。于三宝中无不敬重。于世谛中不为牢固。于胜义中无有入着无有见行稠林。无有我取不忘正念于正断中无有异作。于神足中无有醉味根中不软力中不羸。于觉分中无有不知。于道无倒。三摩地中无有着相。奢摩他中无有牢住。于毗拨舍那无有分别。于明解脱无有触证。于诸谛中无有障碍。度彼岸中无不发起。聚中不着。界中不依。非时不得。于声闻中无有见证(一百)。于诸菩萨无非教师。于诸入中无有意念。于诸境界无有依止。不以自业而生恶趣。于住胎中无有苦恼。于流转中无有喜乐。于流转中无有苦想。于诸出中无有惊怖。于诸众生无非是田。无少种子。于所种处终不悕望。于诸福田受者无有空阙。于布施中不缚限量。于持戒中不缚限量。忍进定智亦不缚限量。流转亦不缚限量。慈不分断。大悲无偏。无有家慢。无资财慢。无有色慢。无自在慢。无眷属慢。无多闻慢。无持戒慢。无有住空闲慢。无有头多功德少欲之慢。无有慢慢。无有嗔痴。无有随眠爱。于颠倒中不以为实。净不净中不以为二。不羡生天。不憙乐欲。非同业者。终不亲近。无不勤合。不持世论。于外道中无不悲愍。于事物中无有想缚。于其自身不欲求乐。无有诈爱。不依魔罗。喜王。诸菩萨摩诃萨。所发誓言终不移惰。乃至竟菩提场(一百五十)。喜王。诸菩萨摩诃萨。此等皆无。自余所有不得作者。应当莫作。于中何者有可作法。喜王。诸菩萨当不毁谤。菩萨不毁谤他。自得安定。诸作事中。不动不缓。当负重担。于黑事中当不随作。于白事中当作利益。少分行中当作超过。无量行中亦当已入。爱润事中当作远离。于法量中当不远离。于<a>生死</a>苦当得解脱。于诸生中思惟故生当不解脱。不善业中当不摄取。于诸善根当作摄取。烦恼施中菩萨当悭。于法施中菩萨当不悭吝。外道学中当不修学。诸佛所许学中当善修学。不平等见忍中当作不忍。<a>正见</a>忍中当具足忍。恶作业中当作懈怠。善作业中当发精进。于非想非非想生中当忘忆念。于五通游戏中当有定味。于起尸蛊道可畏咒术中当作无智。出世智中当作智慧。当如于月于诸众生等心。白法增长故。当如于日远离黑暗。作智光明故当如于地远离于二。于诸众生等心故。当如于水净与不净。诸垢无恶故。当如于火。诸烦恼烧故。当如于风。于诸法无所著故。当知虚空。无量智故。当如于海。求善根无厌足故。当如迷留山。诸他论师不能降伏故。当如莲华。世间八法不染着故。当如于树。无分别故。当如种性。无尽法故。诸烦恼不能蹴踏故。众生行中当趣向故。不着诸趣。当向涅槃中故。当作善田。除去嗔恨恶棘刺故。当善选择信。为初行故。当得大果。说<a>四谛</a>故。当得大利。于佛法中故。当得无障。于智解脱三摩地三摩拨谛中故。当得欢喜。以法喜故。当得已度。于诸生死苦泥中故。当堕相应。巧方便故。当作善业。脱离不相应故。当观察善忍。于证中故。当作爱语。以内净信故。当作牢固朋友乃至涅槃。最胜朋友故。当作淳厚。无幻惑故。当作质直。无谄曲故。当作柔软。易共住故。当作可乐。内润信故。当至诸处。随顺转故。当作润泽。以大悲故。当作渴仰。于菩提场故。当作不渴。于诸欲中故。当令饱足。于诸声闻故。当作教化。于诸缘觉故。当作忆念。于诸善根故。当作发觉。于不善中故。当作守护。于正法故。当作不断。于三宝种故。当作炽然。于诸善法故。喜王诸菩萨摩诃萨。当寂灭诸恶业故。喜王。略说不善法。诸菩萨无有也。诸行诸善法。应当说有也。如是汝等当学。我有如是教敕</p>
<p style="text-align: left">
	　　佛说此时。喜王菩萨摩诃萨欢喜。及彼自余诸方来集菩萨摩诃萨。及诸大众天人阿修罗犍闼婆等。闻佛所说莫不随喜。叹喜踊跃不能自胜勤作供养。于佛所说皆大欢喜</p>
				</div></div><hr><script charset='utf-8' src='../../js/footer.js'></script></body></html>