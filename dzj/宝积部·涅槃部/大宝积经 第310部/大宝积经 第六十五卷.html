<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第六十五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第六十五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第六十五卷</strong></p>
<p style="text-align: left">
	　　北齐<a>三藏</a>那连提耶舍译</p>
<p style="text-align: left">
	　　<a>菩萨</a>见实会第十六之五夜叉授记品第十</p>
<p style="text-align: left">
	　　尔时复有八亿夜叉。见诸阿修罗伽楼罗龙女龙王鸠槃荼乾闼婆等。供养如来闻授记已。欣喜踊悦皆得称心。生希有心得未曾有。知佛<a>世尊</a>智慧无尽最尊最胜无所挂碍不可思议。复更得闻法门次第。于佛世尊作导师想。复于佛所作无尽慧想。彼诸夜叉知佛智慧无有尽已。于佛<a>正法</a>生爱乐心。彼于<a>佛法</a>甚爱乐已。为供养故。发勤精进。亦以偈赞曰</p>
<p style="text-align: left">
	　　我等今赞利世者　　以佛智力具足故</p>
<p style="text-align: left">
	　　无尽无量如大海　　故人师子身无等</p>
<p style="text-align: left">
	　　须弥可得知轻重　　<a>虚空</a>可得知广狭</p>
<p style="text-align: left">
	　　如来所有智慧力　　一切不能得测量</p>
<p style="text-align: left">
	　　知诸众生敬<a>信心</a>　　是故应受皆已度</p>
<p style="text-align: left">
	　　于其度者知所趣　　故佛无比亦无等</p>
<p style="text-align: left">
	　　随彼所修<a>善恶</a>界　　一切生处受其身</p>
<p style="text-align: left">
	　　知彼根信所应受　　故佛无比亦无等</p>
<p style="text-align: left">
	　　贪欲恶行嗔恚行　　及以痴行佛悉知</p>
<p style="text-align: left">
	　　憍慢嫉妒亦如是　　故佛无比亦无等</p>
<p style="text-align: left">
	　　众生于此多所失　　如来善知彼业道</p>
<p style="text-align: left">
	　　世尊知彼甚捷利　　故佛无比亦无等</p>
<p style="text-align: left">
	　　善逝善见诸<a>世间</a>　　随其方面所失者</p>
<p style="text-align: left">
	　　及以语言所丧失　　世尊见彼悉无余</p>
<p style="text-align: left">
	　　于<a>六道</a>中几时住　　随彼多少所受苦</p>
<p style="text-align: left">
	　　及其所受种种身　　世尊一切悉知见</p>
<p style="text-align: left">
	　　随其烦恼力所起　　造作方便及与业</p>
<p style="text-align: left">
	　　随业所受种种苦　　导师一切悉了知</p>
<p style="text-align: left">
	　　随其所求<a>解脱</a>道　　于佛法中已<a>出家</a></p>
<p style="text-align: left">
	　　精勤修学圣道已　　尽诸烦恼佛悉知</p>
<p style="text-align: left">
	　　于佛法中有凡夫　　虽得出家不知义</p>
<p style="text-align: left">
	　　诽谤明人微妙法　　世尊亦复善见彼</p>
<p style="text-align: left">
	　　彼诸诽谤正法人　　业行所得众苦恼</p>
<p style="text-align: left">
	　　随其<a>地狱</a>久近住　　如来亦能具足知</p>
<p style="text-align: left">
	　　于佛深得敬信已　　出家受持正法藏</p>
<p style="text-align: left">
	　　观察诸法皆悉空　　断除一切诸有道</p>
<p style="text-align: left">
	　　不愿一切诸趣身　　观察此身犹如幻</p>
<p style="text-align: left">
	　　知诸音声亦如响　　坚住道者佛亦知</p>
<p style="text-align: left">
	　　赞叹无等大导师　　我今所得福德聚</p>
<p style="text-align: left">
	　　以此福德愿成佛　　亦愿众生成自然</p>
<p style="text-align: left">
	　　尔时世尊知夜叉众深心信已。现微笑相。尔时慧命马胜<a>比丘</a>。以偈问曰</p>
<p style="text-align: left">
	　　人中师子所现笑　　唯愿说其笑因缘</p>
<p style="text-align: left">
	　　一切诸佛非无因　　而现微笑人中月</p>
<p style="text-align: left">
	　　今此大众皆怀疑　　以见导师微笑故</p>
<p style="text-align: left">
	　　唯愿世尊除其疑　　皆令此众得欣喜</p>
<p style="text-align: left">
	　　今于佛所得信者　　及知微妙正法者</p>
<p style="text-align: left">
	　　其心坚固不动者　　愿佛宣说令彼闻</p>
<p style="text-align: left">
	　　此诸大众皆怀疑　　一切瞻仰如来面</p>
<p style="text-align: left">
	　　今日当有何等事　　唯愿世尊断彼疑</p>
<p style="text-align: left">
	　　今日谁现大神力　　今日谁发大精进</p>
<p style="text-align: left">
	　　今日佛共谁亲友　　于此大众愿显现</p>
<p style="text-align: left">
	　　善哉牟尼愍世间　　唯愿断除诸疑惑</p>
<p style="text-align: left">
	　　<a>天人</a>大众若得闻　　今日必当大欣喜</p>
<p style="text-align: left">
	　　尔时世尊以偈答慧命马胜曰</p>
<p style="text-align: left">
	　　善哉马胜汝所问　　今当大利诸世间</p>
<p style="text-align: left">
	　　由汝能问笑因缘　　故叹汝善解我意</p>
<p style="text-align: left">
	　　我今尽当答彼义　　汝当一心专谛听</p>
<p style="text-align: left">
	　　知诸夜叉心意已　　我为世间现微笑</p>
<p style="text-align: left">
	　　夜叉诸众心敬信　　以知菩提寂灭故</p>
<p style="text-align: left">
	　　叹佛真实功德已　　发心趣向大菩提</p>
<p style="text-align: left">
	　　为知诸法空寂故　　除遣一切所有相</p>
<p style="text-align: left">
	　　于诸趣中愿舍已　　发心趣向大菩提</p>
<p style="text-align: left">
	　　以<a>禅定</a>力知诸阴　　但是世谛不取着</p>
<p style="text-align: left">
	　　不着诸有如莲花　　发心趣向大菩提</p>
<p style="text-align: left">
	　　于诸有中障碍事　　彼见空故不为缚</p>
<p style="text-align: left">
	　　知佛菩提无上已　　彼等能修菩提行</p>
<p style="text-align: left">
	　　诸生老死皆悉空　　此即无上菩提道</p>
<p style="text-align: left">
	　　知法自性空寂已　　能得安隐大菩提</p>
<p style="text-align: left">
	　　知阴自性空寂已　　寂静菩提性亦难</p>
<p style="text-align: left">
	　　所修菩提行亦空　　此智能知非凡了</p>
<p style="text-align: left">
	　　能观智慧性自空　　所观境界皆寂灭</p>
<p style="text-align: left">
	　　知者亦空知是已　　是人能修菩提道</p>
<p style="text-align: left">
	　　当知空亦性自空　　相愿亦复无体性</p>
<p style="text-align: left">
	　　若有人能如是知　　是人能修真实行</p>
<p style="text-align: left">
	　　天人大众闻是已　　心生欣喜获利益</p>
<p style="text-align: left">
	　　一切于佛敬信已　　心住菩提寂静句</p>
<p style="text-align: left">
	　　今此<a>殊胜</a>供养已　　夜叉之众心清净</p>
<p style="text-align: left">
	　　此诸智者舍鬼道　　于善趣中久受乐</p>
<p style="text-align: left">
	　　彼于未来多亿佛　　以<a>神通</a>力一念中</p>
<p style="text-align: left">
	　　于多佛土修供养　　即于佛所获得忍</p>
<p style="text-align: left">
	　　于诸世界不起相　　智者能以神力往</p>
<p style="text-align: left">
	　　观此世间犹如化　　智者游行无所著</p>
<p style="text-align: left">
	　　此等勇猛供诸佛　　当得无上大菩提</p>
<p style="text-align: left">
	　　亦得无上净佛土　　其中当度无量众</p>
<p style="text-align: left">
	　　彼等当成世间解　　一切同号无边智</p>
<p style="text-align: left">
	　　名闻十方寿千劫　　寂灭智慧<a>寿命</a>等</p>
<p style="text-align: left">
	　　彼等所有声闻众　　犹如静夜诸星宿</p>
<p style="text-align: left">
	　　彼悉易得大菩提　　一切无有苦难事</p>
<p style="text-align: left">
	　　天人大众闻是已　　为于菩提心踊悦</p>
<p style="text-align: left">
	　　其心坚固发精勤　　以精进力持诸行◎</p>
<p style="text-align: left">
	　　◎紧那罗授记品第十一</p>
<p style="text-align: left">
	　　尔时复有八亿紧那罗众。大树紧那罗王以为上首。见诸阿修罗伽楼罗龙女龙王鸠槃荼乾闼婆夜叉等。供养如来及闻授记已。甚生希有未曾有心。作是思量。此实希有未曾有事。以其众生不可得故。无命者故。无生者故。无有人故。无摩那婆故。无养育故。无寿者故。无有我故。亦<a>无我</a>所故。以诸阴故名为众生。一切诸阴亦不可得。以其界故名为众生。一切诸界亦不可得。以有入故名为众生。一切诸入亦不可得。以有业故得有果报。而彼行业亦不可得。无上菩提亦不可得。一切菩萨亦不可得。一切诸佛亦不可得。世尊虽尔而复与诸菩萨授记。以何义故。如来与诸菩萨授记示其名号。显现业报说其当来。菩萨大众复显诸佛神通之力。又复说于正法之力。亦复显现庄严佛土。宣说众生有业有报。又复说于清净佛刹。示显菩萨游诸佛国从一佛土至一佛土。复演菩萨往彼供养。亦说供养殊胜神变。又列供具微妙希有。又复说于经若干劫当得作佛。其佛住世经若干劫。其佛当有若干声闻。彼佛灭后正法住世经若干劫。何故如来舍诸众生入般<a>涅槃</a>。尔时大树紧那罗王。生此疑已。与八亿紧那罗众。从座而起偏袒右肩。右膝着地。合掌向佛。以偈问曰</p>
<p style="text-align: left">
	　　我等闻佛所记已　　甚生疑惑大智慧</p>
<p style="text-align: left">
	　　既说授记复言空　　我于二说不能解</p>
<p style="text-align: left">
	　　既说空寂离自性　　法界平等无变动</p>
<p style="text-align: left">
	　　而复如来受供养　　此事云何众中月</p>
<p style="text-align: left">
	　　佛既说于无有生　　而复说发菩提心</p>
<p style="text-align: left">
	　　于无量智二种说　　此言秘密我不解</p>
<p style="text-align: left">
	　　云何言灭不可得　　而人师子说有死</p>
<p style="text-align: left">
	　　唯愿如实为记说　　除断我疑令无余</p>
<p style="text-align: left">
	　　云何佛说犹如幻　　又复显示生天中</p>
<p style="text-align: left">
	　　于释师子如是说　　此秘密教我不解</p>
<p style="text-align: left">
	　　佛说诸法无所依　　而复说依善知识</p>
<p style="text-align: left">
	　　此是世尊秘密语　　我实不解人中雄</p>
<p style="text-align: left">
	　　云何说于无所堪　　复教众生修诸业</p>
<p style="text-align: left">
	　　降伏怨敌天中尊　　秘密之说我不解</p>
<p style="text-align: left">
	　　云何佛说性自空　　复言观空得解脱</p>
<p style="text-align: left">
	　　我今于此不能解　　愿无边智断我疑</p>
<p style="text-align: left">
	　　云何佛说事尽灭　　复说诸法性寂灭</p>
<p style="text-align: left">
	　　我今唯愿无等等　　开显此等秘密说</p>
<p style="text-align: left">
	　　云何端正修伽陀　　显示诸法如虚空</p>
<p style="text-align: left">
	　　而愚痴人毁谤法　　死必堕于大地狱</p>
<p style="text-align: left">
	　　大雄恒说诸天道　　又复说于诸余趣</p>
<p style="text-align: left">
	　　既言此等由作业　　复道无有作业者</p>
<p style="text-align: left">
	　　不可胜者所宣说　　种种差别不可知</p>
<p style="text-align: left">
	　　我今于此生疑惑　　唯愿世尊见除断</p>
<p style="text-align: left">
	　　既言善业无可集　　复说<a>修行</a>得菩提</p>
<p style="text-align: left">
	　　<a>沙门</a>法王如是说　　此亦我等不能解</p>
<p style="text-align: left">
	　　云何<a>说法</a>不可尽　　而言谤者罪可毕</p>
<p style="text-align: left">
	　　无量智慧愿开示　　我于是中大有疑</p>
<p style="text-align: left">
	　　如来既说真际法　　复言颠倒及施等</p>
<p style="text-align: left">
	　　无翳净眼灭罪者　　此义唯愿为我说</p>
<p style="text-align: left">
	　　余无有能为我等　　宣释如是所疑事</p>
<p style="text-align: left">
	　　唯有如来能断除　　是故我敬一切智</p>
<p style="text-align: left">
	　　尔时世尊闻大树紧那罗王等问诸疑已。以偈答曰</p>
<p style="text-align: left">
	　　汝言说空复授记　　于此二事不能解</p>
<p style="text-align: left">
	　　诸法若是不空者　　佛不为其说授记</p>
<p style="text-align: left">
	　　以何因缘如是说　　诸法若有体性者</p>
<p style="text-align: left">
	　　一切<a>常住</a>不可转　　彼应不减亦不增</p>
<p style="text-align: left">
	　　诸法体性本自空　　犹如平正清净镜</p>
<p style="text-align: left">
	　　能现一切诸色像　　如是当知一切法</p>
<p style="text-align: left">
	　　法界无有变异相　　汝于一切供养物</p>
<p style="text-align: left">
	　　一一诸分当观察　　何等分中而有相</p>
<p style="text-align: left">
	　　法界常住无变异　　智者应当如是观</p>
<p style="text-align: left">
	　　诸凡夫人悉迷惑　　无智慧故不能解</p>
<p style="text-align: left">
	　　汝言佛说无有生　　复说发心为难解</p>
<p style="text-align: left">
	　　汝等今当一心听　　十力所说秘密义</p>
<p style="text-align: left">
	　　凡夫没溺<a>生死</a>河　　亦复系心着彼处</p>
<p style="text-align: left">
	　　心常怀于想颠倒　　故受生死诸苦恼</p>
<p style="text-align: left">
	　　从本已来未闻法　　我若为彼定说者</p>
<p style="text-align: left">
	　　凡夫愚人于此法　　转复增长诸疑惑</p>
<p style="text-align: left">
	　　彼闻菩提胜利益　　其心专注于彼果</p>
<p style="text-align: left">
	　　其心又复生味着　　自然胜智无能过</p>
<p style="text-align: left">
	　　汝言无灭复有死　　此二我今不能知</p>
<p style="text-align: left">
	　　于此一心应谛听　　我当为汝真实说</p>
<p style="text-align: left">
	　　为彼计常诸众生　　是故如来说于灭</p>
<p style="text-align: left">
	　　恒见诸有皆衰坏　　无有一法是常者</p>
<p style="text-align: left">
	　　汝言诸法犹如幻　　复言生天怀疑者</p>
<p style="text-align: left">
	　　学人凡夫善趣等　　是法不定故如幻</p>
<p style="text-align: left">
	　　如汝所言无有依　　复言依止善知识</p>
<p style="text-align: left">
	　　欲求弃舍依止故　　善友为说无所依</p>
<p style="text-align: left">
	　　汝言毕竟无堪能　　复言有作我不解</p>
<p style="text-align: left">
	　　当观车为众分成　　亦观车有所作事</p>
<p style="text-align: left">
	　　若复有人着于我　　亦复取于我所为</p>
<p style="text-align: left">
	　　我为是等说无堪　　虽复如是非无作</p>
<p style="text-align: left">
	　　汝言一切性自空　　复疑观空得解脱</p>
<p style="text-align: left">
	　　颠倒愚痴无智者　　不能了知体性空</p>
<p style="text-align: left">
	　　从于<a>妄想</a>分别生　　虚妄攀缘故被缚</p>
<p style="text-align: left">
	　　为化如是众生故　　善逝说于性非有</p>
<p style="text-align: left">
	　　如汝所说事尽灭　　一切诸法性亦灭</p>
<p style="text-align: left">
	　　迷惑无智诸众生　　妄分别故生渴爱</p>
<p style="text-align: left">
	　　譬如渴者见阳焰　　以忆想故增长渴</p>
<p style="text-align: left">
	　　愚人复为虚妄害　　于无所有起分别</p>
<p style="text-align: left">
	　　渴者妄生见水想　　阳焰之处水本无</p>
<p style="text-align: left">
	　　妄想所害诸众生　　于诸不净起净想</p>
<p style="text-align: left">
	　　愚痴凡夫爱所缚　　彼秽恶中性无净</p>
<p style="text-align: left">
	　　譬如阳焰似水相　　彼中体性实无水</p>
<p style="text-align: left">
	　　如是身中无净色　　身色亦复性非净</p>
<p style="text-align: left">
	　　愚痴凡夫颠倒见　　妄作净想而被缚</p>
<p style="text-align: left">
	　　虽说诸法如虚空　　亦说谤者堕地狱</p>
<p style="text-align: left">
	　　愚人闻之生怖畏　　智者虽闻心安隐</p>
<p style="text-align: left">
	　　世间体性自空寂　　愚痴无智起我想</p>
<p style="text-align: left">
	　　彼等若闻性空教　　怖畏不得更受生</p>
<p style="text-align: left">
	　　彼等毁谤妙空法　　皆由计着我见故</p>
<p style="text-align: left">
	　　如人系缚于虚空　　是无智人堕地狱</p>
<p style="text-align: left">
	　　我本所说诸善趣　　及为世间说余道</p>
<p style="text-align: left">
	　　说有作业而不失　　亦夺其执有作者</p>
<p style="text-align: left">
	　　一切诸趣犹如梦　　我为汝说如是知</p>
<p style="text-align: left">
	　　梦中无有去来相　　颠倒见者着去来</p>
<p style="text-align: left">
	　　我既演说有作业　　十方推求无作者</p>
<p style="text-align: left">
	　　譬如猛风吹诸树　　其树相触则火出</p>
<p style="text-align: left">
	　　其风及树不作念　　言谓我等能出火</p>
<p style="text-align: left">
	　　虽复如是而火生　　当知有业无作者</p>
<p style="text-align: left">
	　　汝言福德无积聚　　复云善得菩提果</p>
<p style="text-align: left">
	　　我今真实为汝说　　汝当专谛至心听</p>
<p style="text-align: left">
	　　譬如世人得长寿　　其命至于百余岁</p>
<p style="text-align: left">
	　　然彼岁数无聚积　　一切缘集亦如是</p>
<p style="text-align: left">
	　　汝言诸法无有尽　　复言我说业可毕</p>
<p style="text-align: left">
	　　观空法者无有穷　　随世法故业有尽</p>
<p style="text-align: left">
	　　我虽说有实际法　　颠倒亦非实际外</p>
<p style="text-align: left">
	　　颠倒愚痴众生辈　　不能了知真实际</p>
<p style="text-align: left">
	　　紧那罗王当谛听　　为具智慧勤进者</p>
<p style="text-align: left">
	　　一切诸相皆一相　　所谓无相应当知</p>
<p style="text-align: left">
	　　若能解入于一字　　我为智者说菩提</p>
<p style="text-align: left">
	　　一切诸法皆无作　　此说阿字总持门</p>
<p style="text-align: left">
	　　一切菩萨之所行　　无边之相我已说</p>
<p style="text-align: left">
	　　此亦能入一切法　　所谓阿字总持门</p>
<p style="text-align: left">
	　　一切诸法皆寂灭　　示阿字门令得入</p>
<p style="text-align: left">
	　　树紧那罗应当知　　此亦阿字总持门</p>
<p style="text-align: left">
	　　一切诸法无分别　　入此法门已宣说</p>
<p style="text-align: left">
	　　紧那罗王应当知　　此亦阿字总持门</p>
<p style="text-align: left">
	　　一切诸法无自性　　示阿字门令得入</p>
<p style="text-align: left">
	　　树紧那罗应当知　　此亦阿字总持门</p>
<p style="text-align: left">
	　　一切诸法无有边　　以阿字门说诸法</p>
<p style="text-align: left">
	　　紧那罗王应当知　　此亦阿字总持门</p>
<p style="text-align: left">
	　　尽无尽法我已说　　应说一切法无尽</p>
<p style="text-align: left">
	　　一切十方诸如来　　已说无尽总持门</p>
<p style="text-align: left">
	　　一切诸法无有门　　物无有故现非有</p>
<p style="text-align: left">
	　　此亦即是总持门　　由是能入阿字门</p>
<p style="text-align: left">
	　　于诸不可思议法　　诸佛依实能显示</p>
<p style="text-align: left">
	　　树紧那罗应当知　　此亦阿字陀罗尼</p>
<p style="text-align: left">
	　　一切诸法无所趣　　我为智者说菩提</p>
<p style="text-align: left">
	　　此亦即是总持门　　是阿字门应当入</p>
<p style="text-align: left">
	　　一切诸法无有来　　若不修者则不得</p>
<p style="text-align: left">
	　　此亦是其总持门　　是阿字门应当入</p>
<p style="text-align: left">
	　　诸法假名皆当有　　推其自性不可得</p>
<p style="text-align: left">
	　　此亦是其总持门　　是阿字门应当入</p>
<p style="text-align: left">
	　　一切诸法无自性　　推其自性不可得</p>
<p style="text-align: left">
	　　此亦是其总持门　　是陀罗尼佛所说</p>
<p style="text-align: left">
	　　一切诸法不可得　　以法自性无故然</p>
<p style="text-align: left">
	　　此亦是其总持门　　是阿字门应当入</p>
<p style="text-align: left">
	　　树紧那罗应当听　　一切诸法离思念</p>
<p style="text-align: left">
	　　此亦是其总持门　　是陀罗尼善逝说</p>
<p style="text-align: left">
	　　诸佛世尊已显示　　法无实故无障碍</p>
<p style="text-align: left">
	　　此亦是其总持门　　当入阿字陀罗尼</p>
<p style="text-align: left">
	　　一切诸法无障碍　　无有能障诸法者</p>
<p style="text-align: left">
	　　此亦是其总持门　　入阿字门我已说</p>
<p style="text-align: left">
	　　一切诸法无有生　　智者当知唯一相</p>
<p style="text-align: left">
	　　彼一切法无生者　　当知是法无有名</p>
<p style="text-align: left">
	　　一切诸法无有生　　其生本来不可得</p>
<p style="text-align: left">
	　　此亦是其总持门　　是阿字门应当入</p>
<p style="text-align: left">
	　　若法无实无生者　　不可睹见不可示</p>
<p style="text-align: left">
	　　诸法自性不可得　　是故无有能见者</p>
<p style="text-align: left">
	　　一切诸法无有比　　是故一相无有相</p>
<p style="text-align: left">
	　　譬如虚空无有等　　一切诸法亦复然</p>
<p style="text-align: left">
	　　一切诸法无增减　　非一非二非焦恼</p>
<p style="text-align: left">
	　　亦非是冷复非热　　以非有故不可见</p>
<p style="text-align: left">
	　　无有曲相及直相　　亦复无有明闇相</p>
<p style="text-align: left">
	　　亦无见闻诸相等　　是无所有陀罗尼</p>
<p style="text-align: left">
	　　非是谄曲非正直　　无有卷舒诸相等</p>
<p style="text-align: left">
	　　亦无嗔恚及欣喜　　复无起作与寂灭</p>
<p style="text-align: left">
	　　无有入相及出相　　无进无退无来往</p>
<p style="text-align: left">
	　　亦复无眠及无寤　　离觉知相应当知</p>
<p style="text-align: left">
	　　非是其眼复非盲　　无有能见及暗障</p>
<p style="text-align: left">
	　　亦无开相及闭相　　非是调伏非不调</p>
<p style="text-align: left">
	　　非是掉动及止息　　亦非世间非涅槃</p>
<p style="text-align: left">
	　　非是真实非虚妄　　如是当知佛境界</p>
<p style="text-align: left">
	　　为欲调伏世间故　　断除汝疑我无疑</p>
<p style="text-align: left">
	　　第一义中无人能　　除断一切他疑网</p>
<p style="text-align: left">
	　　尔时大树紧那罗王。闻佛说于总持之门。心大欣喜。既欣喜已发勇猛心。即时化作八亿重阁。此诸重阁或在树上。或莲花上。或在山上。皆是七宝之所庄严。彼诸重阁。皆以种种众宝之盖种种宝幢。而用庄严。复以种种宝花旒苏。种种杂色缯彩旒苏。而为庄饰。尔时大树紧那罗王。并及八亿紧那罗众持香山中所有水陆一切诸花。以散佛上。既散佛已。一一各升七宝重阁。绕佛三匝。复以水陆所有诸花。重散如来复绕三匝。尔时大树紧那罗王。及与八亿紧那罗众。从重阁下复绕三匝。顶<a>礼佛</a>足一心合掌。瞻仰世尊目不暂舍。却住一面。思念如来过去现在无量功德。尔时世尊知大树紧那罗王及八亿众深心乐欲。现微笑相。尔时慧命马胜比丘。以偈问曰</p>
<p style="text-align: left">
	　　善逝非是<a>无缘</a>笑　　天人所供如实说</p>
<p style="text-align: left">
	　　众睹佛笑悉怀疑　　众见最胜如初月</p>
<p style="text-align: left">
	　　妙色世尊谁今日　　于无二法起胜慧</p>
<p style="text-align: left">
	　　我于今日怀疑惑　　唯愿人尊除我疑</p>
<p style="text-align: left">
	　　谁于佛法得净心　　如来由彼现微笑</p>
<p style="text-align: left">
	　　唯愿如来为记说　　言说中胜断我疑</p>
<p style="text-align: left">
	　　是时一切诸大众　　若闻佛说皆欣喜</p>
<p style="text-align: left">
	　　愿除彼等诸疑惑　　如佛所教皆能行</p>
<p style="text-align: left">
	　　是故最胜两足尊　　除断疑惑为记说</p>
<p style="text-align: left">
	　　愿为紧那罗王等　　及为一切诸众生</p>
<p style="text-align: left">
	　　尔时世尊复以偈颂答马胜言</p>
<p style="text-align: left">
	　　善哉马胜知时问　　我今为汝分别说</p>
<p style="text-align: left">
	　　由汝问故我显示　　众人当得佛功德</p>
<p style="text-align: left">
	　　汝当清净专一心　　听希有事勿乱意</p>
<p style="text-align: left">
	　　所谓善逝最胜智　　无有障碍大知见</p>
<p style="text-align: left">
	　　紧那罗王设疑问　　为利一切诸众生</p>
<p style="text-align: left">
	　　我今说彼当来果　　谛听我当断汝疑</p>
<p style="text-align: left">
	　　树紧那罗八亿等　　王及臣民诸眷属</p>
<p style="text-align: left">
	　　是等于我供养已　　从此命终生天上</p>
<p style="text-align: left">
	　　从此已后九亿劫　　<a>流转</a>在于人天中</p>
<p style="text-align: left">
	　　具足修习五神通　　得智<a>自在</a>心自在</p>
<p style="text-align: left">
	　　彼于那由他佛刹　　是人师子遭化生</p>
<p style="text-align: left">
	　　身处天宫而不动　　恒受<a>禅悦</a>安隐乐</p>
<p style="text-align: left">
	　　彼于九十千万劫　　在于人天流转已</p>
<p style="text-align: left">
	　　各各自于佛刹中　　皆得成于无上道</p>
<p style="text-align: left">
	　　其劫号曰常照曜　　于彼劫中成佛道</p>
<p style="text-align: left">
	　　此皆一生补处人　　彼智慧者当得佛</p>
<p style="text-align: left">
	　　彼佛国土无一人　　非是修行成熟者</p>
<p style="text-align: left">
	　　皆是一生补处人　　无求声闻二乘者</p>
<p style="text-align: left">
	　　一切皆是大菩萨　　为世明者悉生彼</p>
<p style="text-align: left">
	　　悉是一生补处人　　后当皆得成佛道</p>
<p style="text-align: left">
	　　彼土诸大菩萨众　　安住弘誓大愿中</p>
<p style="text-align: left">
	　　我于无量诸佛刹　　皆悉修治令清净</p>
<p style="text-align: left">
	　　彼菩萨愿甚广大　　于长夜中善思量</p>
<p style="text-align: left">
	　　以其清净信乐心　　各自修治已佛刹</p>
<p style="text-align: left">
	　　彼诸佛土妙庄严　　远离一切诸烦恼</p>
<p style="text-align: left">
	　　其地遍有诸宫林　　解脱一切诸恶道</p>
<p style="text-align: left">
	　　所有诸过及八难　　彼佛国土悉皆无</p>
<p style="text-align: left">
	　　既修清净佛刹已　　众生便即易调伏</p>
<p style="text-align: left">
	　　如是世尊天中天　　为紧那罗说授记</p>
<p style="text-align: left">
	　　彼时一切诸大众　　闻已心皆大欣喜</p>
				</div></div><hr><script charset='utf-8' src='../../js/footer.js'></script></body></html>