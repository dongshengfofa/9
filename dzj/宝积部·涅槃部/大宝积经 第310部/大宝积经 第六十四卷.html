<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第六十四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第六十四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第六十四卷</strong></p>
<p style="text-align: left">
	　　北齐<a>三藏</a>那连提耶舍译</p>
<p style="text-align: left">
	　　<a>菩萨</a>见实会第十六之四龙王授记品第七</p>
<p style="text-align: left">
	　　尔时难陀优波难陀龙王等。九亿诸龙。见诸龙女设妙供养。及闻龙女得授记已。生希有心未曾有心。作是思惟。乃至如来<a>世尊</a>应正遍知希有未有。以是如来知诸众生机根深信如来。无有少分不见不闻不证如来<a>正法</a>。是其善说能令大众闻已现知无有时节。随机授法必令得果。令诸智者现得证知。乃至女人动转轻躁。智慧浅短。犹得解佛所说深法。况余智者善能安住如来法中诸<a>弟子</a>众。如诸女人欲心增上。嗔心增上。痴心增上。犹能得知如来所说。是故难陀优波难陀龙王。及诸龙等。于如来所生希有心。生未有心。为供养故。遍阎浮提诸山大海。兴云遍覆一切<a>世间</a>。普雨香水以成香泥。彼香泥气。充满三千大千佛刹。其中众生闻香气者。皆不退于阿耨多罗三藐三菩提。于迦毗罗城纵广正等六十由旬。雨赤真珠。遍覆其地。复以无价种种众宝。周匝遍覆尼拘陀园。复以龙华化成妙堂。纵广正等六十由旬。椽柱梁壁皆用七宝。复更化作无量乐器。为供养故击出妙音。于彼龙花微妙堂中。化作九亿种种杂色众花旒苏。悬于堂上。以毗琉璃网覆诸宝柱。以无价宝遍布堂下。其宝柔软。譬如三十三天般筹缄婆罗石。其石之色如毗琉璃。石触柔软如迦遮邻提迦衣。微妙可乐系人眼目。令诸<a>天人</a>爱恋系念。彼诸宝等亦复如是。彼诸种种摩尼宝中。或有出于凉冷光焰。有出青水。有出赤水。有出白水。有出黄水。或复有出杂色之水。或复有出凉乐之风。或有宝珠随诸众生所须之事皆悉出之。或复有宝出于腴泽。或有摩尼堪为明镜。一切大众皆现其中。于迦毗罗大城之中。所出人民随其多少皆现宝中。一切大众皆悉睹见佛及声闻。作此种种<a>神通</a>变化。以彼摩尼宝神力故。于其地中。出于种种杂色宝盖。及以种种杂色宝幢。亦有种种杂色宝幡。复出种种杂花旒苏。亦有种种杂香旒苏。复有种种杂宝旒苏。复出种种真珠旒苏。复出种种杂色龙幡。复出种种众宝铃网。复出种种杂色良马。诸所出者皆是龙力。尔时难陀优波难陀龙王。及九亿龙。驱彼良马随而步行右绕三匝。以妙迦遮邻提迦柔软之宝。而散世尊。于彼堂下地中所出。种种众宝上升<a>虚空</a>。雨于如来及声闻上。复以诸龙无量乐器。于虚空中自然出好微妙音声。供养于佛。尔时九亿诸龙绕佛三匝已。在于佛前合掌默然。<a>念佛</a>功德。瞻仰如来目不暂舍。乐佛功德。深心安住阿耨多罗三藐三菩提故。彼等少时合掌默然。念佛功德已。偏袒右肩。右膝着地。合掌向佛。五体投地。为佛作礼。众共一音。以偈赞曰</p>
<p style="text-align: left">
	　　久修威仪百福相　　悲心离垢行具足</p>
<p style="text-align: left">
	　　弃舍无尽众宝地　　世尊出于迦毗城</p>
<p style="text-align: left">
	　　于六年中修苦行　　如来不得<a>甘露</a>道</p>
<p style="text-align: left">
	　　善逝意犹不退闷　　以其久修智慧故</p>
<p style="text-align: left">
	　　如来真是天人师　　为世间故修苦行</p>
<p style="text-align: left">
	　　世人闻已尚不堪　　况复能以目亲睹</p>
<p style="text-align: left">
	　　牟尼过去舍头目　　如圣所集菩提心</p>
<p style="text-align: left">
	　　我等闻是不生乐　　由闻如来苦行故</p>
<p style="text-align: left">
	　　如佛本作忍辱仙　　为迦利王截手足</p>
<p style="text-align: left">
	　　及劓耳鼻不生恚　　我等闻是不能忍</p>
<p style="text-align: left">
	　　如佛以身上秤盘　　为鸟归投不舍弃</p>
<p style="text-align: left">
	　　我等闻已亦不乐　　如来过去甚勤苦</p>
<p style="text-align: left">
	　　何故我等心不乐　　以世尊行极苦故</p>
<p style="text-align: left">
	　　于如来所作恶者　　堕恶道时佛复悲</p>
<p style="text-align: left">
	　　具足圣慧大导师　　云何能行不害心</p>
<p style="text-align: left">
	　　修习道行无疮疣　　唯愿佛说安乐行</p>
<p style="text-align: left">
	　　今此龙众已发心　　求于善逝菩提行</p>
<p style="text-align: left">
	　　如佛所说悉能行　　唯愿速说菩提道</p>
<p style="text-align: left">
	　　此诸龙众甚渴仰　　唯求不死不生处</p>
<p style="text-align: left">
	　　愿说如来安隐行　　令此众生易受化</p>
<p style="text-align: left">
	　　尔时世尊。见诸龙众设其供养。及闻发愿知深信已。佛于尔时现微笑相。诸<a>佛法</a>尔。若现微笑。即于面门。放种种色无量光明。其光遍照上至梵天。照已还来从佛顶入。尔时慧命马胜<a>比丘</a>。以偈问曰</p>
<p style="text-align: left">
	　　善哉<a>沙门</a>大牟尼　　非是无因现微笑</p>
<p style="text-align: left">
	　　慈悲导师唯愿说　　无等善慧笑因缘</p>
<p style="text-align: left">
	　　大众瞻仰求欲闻　　世尊无量功<a>德行</a></p>
<p style="text-align: left">
	　　于笑生疑心不乐　　唯愿法王断众疑</p>
<p style="text-align: left">
	　　谁于释迦佛法中　　今生敬<a>信心</a>欣喜</p>
<p style="text-align: left">
	　　谁令今日魔波旬　　心意迷乱不欣乐</p>
<p style="text-align: left">
	　　谁于今日能恭事　　功德法父大导师</p>
<p style="text-align: left">
	　　谁作第一胜供养　　愿释师子上上说</p>
<p style="text-align: left">
	　　此诸大众合指掌　　皆悉对佛瞻仰住</p>
<p style="text-align: left">
	　　唯愿导师除疑网　　为众演说笑因缘</p>
<p style="text-align: left">
	　　大众闻已生欣喜　　能知世尊正法教</p>
<p style="text-align: left">
	　　大智世尊令众喜　　随顺正教善安住</p>
<p style="text-align: left">
	　　尔时世尊。以偈答慧命马胜曰</p>
<p style="text-align: left">
	　　深广智慧大众师　　说时<a>梵音</a>具八种</p>
<p style="text-align: left">
	　　清净其心离秽浊　　谛听我说笑因缘</p>
<p style="text-align: left">
	　　此诸龙王敬信心　　于我设供超一切</p>
<p style="text-align: left">
	　　是等为求佛菩提　　利益一切世间故</p>
<p style="text-align: left">
	　　悲心增上观众生　　无有导师云何乐</p>
<p style="text-align: left">
	　　我云何得大菩提　　成熟众生不疲劳</p>
<p style="text-align: left">
	　　深乐寂定具智慧　　乘安乐乘心清净</p>
<p style="text-align: left">
	　　于空无相及无愿　　无量劫来久已修</p>
<p style="text-align: left">
	　　其心平等观世间　　如佛所得智慧相</p>
<p style="text-align: left">
	　　慈悲喜心皆平等　　为令世间安隐故</p>
<p style="text-align: left">
	　　第一悲心怜愍者　　当得作佛称其意</p>
<p style="text-align: left">
	　　彼等观察世间已　　当成导师号无怨</p>
<p style="text-align: left">
	　　彼等当得甘露时　　无有魔怨亦无余</p>
<p style="text-align: left">
	　　恒常演说<a>无我</a>法　　一向无有世俗说</p>
<p style="text-align: left">
	　　彼诸如来具大悲　　令诸众生入佛智</p>
<p style="text-align: left">
	　　是诸善逝<a>说法</a>时　　一切众生皆信解</p>
<p style="text-align: left">
	　　彼等世世<a>修道</a>时　　成熟众生不为难</p>
<p style="text-align: left">
	　　彼所成熟闻法已　　当得<a>解脱</a>证甘露</p>
<p style="text-align: left">
	　　诸闻法者悉解脱　　是诸众生皆端严</p>
<p style="text-align: left">
	　　一切众生皆能知　　彼诸如来所说法</p>
<p style="text-align: left">
	　　一切鬼神及畜生　　无有不解彼佛语</p>
<p style="text-align: left">
	　　一切皆得念法已　　能解如来甘露法</p>
<p style="text-align: left">
	　　无有众生闻佛说　　当时不生爱乐心</p>
<p style="text-align: left">
	　　爱乐彼佛所说者　　一切皆悉得甘露</p>
<p style="text-align: left">
	　　彼时所有受化者　　当得解脱生老病</p>
<p style="text-align: left">
	　　及解脱死忧悲苦　　闻佛说已心无垢</p>
<p style="text-align: left">
	　　如是<a>释迦牟尼佛</a>　　说诸龙意答佛子</p>
<p style="text-align: left">
	　　如彼坚智心中转　　为得无等菩提故</p>
<p style="text-align: left">
	　　如来授彼诸龙记　　大众闻已皆欣喜</p>
<p style="text-align: left">
	　　大众喜已归依佛　　一切皆悉心寂静</p>
<p style="text-align: left">
	　　鸠槃茶授记品第八</p>
<p style="text-align: left">
	　　尔时复有诸鸠槃茶一亿八千万。见诸阿修罗伽楼罗龙女龙王等。供养如来闻授记已。称其心意。踊跃欣喜。生希有心。得未曾有。如来世尊功德智慧微妙<a>殊胜</a>。得如是等希有供养。不怪不喜。以佛智慧于诸智慧最尊胜故。譬如大海不增不减。何以故。以深广故。如是世尊。得胜供养心无增减。亦复如是。何以故。于一切法无所疑故。尔时一亿八千万鸠槃茶等为供养故。化作一亿八千万盖。皆是七宝之所成就。金线宝盖银线宝盖毗琉璃线众宝之盖。颇梨珠线众宝之盖。赤真珠线众宝之盖。马瑙珠线众宝之盖。车[(王*巨)/木]珠线众宝之盖。彼诸鸠槃茶于众宝盖悬宝旒苏。有种种色。金线宝盖银线旒苏。银线宝盖金线旒苏。毗琉璃盖颇梨旒苏。颇梨宝盖毗琉璃线以为旒苏。赤真珠盖车[(王*巨)/木]旒苏。车[(王*巨)/木]宝盖赤真珠线以为旒苏。马瑙宝盖颇梨旒苏。又复化作一亿八千万众宝之车。亦种种色甚奇微妙。所谓金银琉璃颇梨真珠车[(王*巨)/木]马瑙。于其车上。复更化作一亿八千万众宝之盖。与车相连。一一宝盖皆有百子。其诸盖茎皆用金银及以颇梨毗琉璃等。于彼宝盖。复化种种宝花旒苏。严饰其盖。所谓金花旒苏。银花旒苏。毗琉璃花以为旒苏。颇梨旒苏。赤宝旒苏。龙珠旒苏。赤真珠花以为旒苏。复以赤真珠网弥覆其上。又复化作鸠槃茶乐出种种声而用乐佛。复更化作一亿八千万众宝色马。调伏骏疾以驾其车。尔时鸠槃茶等各乘宝车。绕佛三匝。以七宝花而散佛上。尔时彼诸鸠槃茶等。从车而下来至佛前。头面礼已。复绕三匝。曲躬合掌。住立一面。以偈赞曰</p>
<p style="text-align: left">
	　　不增不减大牟尼　　譬如须弥诸山王</p>
<p style="text-align: left">
	　　受此无上供养者　　如来以得<a>无畏</a>故</p>
<p style="text-align: left">
	　　观诸众生但有名　　及但有用不取着</p>
<p style="text-align: left">
	　　导师以修寂灭定　　是故智者无贡高</p>
<p style="text-align: left">
	　　牟尼知世犹如幻　　亦如梦中受欲乐</p>
<p style="text-align: left">
	　　复似水月春时焰　　如是观察悉无余</p>
<p style="text-align: left">
	　　譬如干城无有实　　于十方求不可得</p>
<p style="text-align: left">
	　　其城无实但有名　　佛见世法悉如是</p>
<p style="text-align: left">
	　　一切人天所供养　　宝车宝盖及音乐</p>
<p style="text-align: left">
	　　幢花旒苏合掌等　　世尊观知如影响</p>
<p style="text-align: left">
	　　我等设是供养已　　愿我当来得作佛</p>
<p style="text-align: left">
	　　亦愿我知世如梦　　知已说法如世尊</p>
<p style="text-align: left">
	　　我等见诸苦恼者　　生老病死之所逼</p>
<p style="text-align: left">
	　　愿知无死佛菩提　　说令闻者得解脱</p>
<p style="text-align: left">
	　　于诸无智众生所　　愿得菩提为说法</p>
<p style="text-align: left">
	　　演说无有垢浊法　　无道众中为作导</p>
<p style="text-align: left">
	　　尔时世尊知诸鸠槃茶等深生信已。现微笑相。尔时慧命马胜比丘。以偈问曰</p>
<p style="text-align: left">
	　　佛非无因现微笑　　不怪一切为希有</p>
<p style="text-align: left">
	　　如来不怪而现笑　　我今愿闻此因缘</p>
<p style="text-align: left">
	　　一切天人皆有疑　　见佛口中现微笑</p>
<p style="text-align: left">
	　　唯愿断除诸疑网　　演说世尊微笑事</p>
<p style="text-align: left">
	　　谁于正法得深信　　谁能<a>如法</a>见慈父</p>
<p style="text-align: left">
	　　谁佛所赞行供养　　人中胜者我愿闻</p>
<p style="text-align: left">
	　　今日谁于有为行　　见其过患能弃舍</p>
<p style="text-align: left">
	　　今日谁能住实际　　清净心者我愿闻</p>
<p style="text-align: left">
	　　谁能降魔及眷属　　谁能令佛心欣喜</p>
<p style="text-align: left">
	　　谁能得深有为底　　我愿得闻断疑心</p>
<p style="text-align: left">
	　　一切大众合掌住　　为闻如来笑因缘</p>
<p style="text-align: left">
	　　愿断一切众生疑　　两足尊者说彼记</p>
<p style="text-align: left">
	　　尔时世尊以偈答慧命马胜言</p>
<p style="text-align: left">
	　　善哉马胜问是义　　汝于世间大利益</p>
<p style="text-align: left">
	　　以汝问笑因缘故　　谛听马胜我今说</p>
<p style="text-align: left">
	　　鸠槃茶众供养我　　于寂灭法心得住</p>
<p style="text-align: left">
	　　彼等见我不惊怪　　心生希有起愿求</p>
<p style="text-align: left">
	　　彼等今日供养我　　其心简择寂灭法</p>
<p style="text-align: left">
	　　以深心信起大悲　　于失道者能作道</p>
<p style="text-align: left">
	　　愍众生故供养我　　为失道者起慈心</p>
<p style="text-align: left">
	　　此等贤智作是已　　得舍鬼身生忉利</p>
<p style="text-align: left">
	　　天主恒以慈悲心　　在天数数教导彼</p>
<p style="text-align: left">
	　　彼于诸法得无疑　　得为帝释亲眷属</p>
<p style="text-align: left">
	　　彼于无量恒沙劫　　一一国土行佛行</p>
<p style="text-align: left">
	　　被大弘誓坚固铠　　供养具大正法者</p>
<p style="text-align: left">
	　　彼于无量诸国土　　心无疲倦令清净</p>
<p style="text-align: left">
	　　利益大众作导师　　当得作佛号不怪</p>
<p style="text-align: left">
	　　彼于诸国行行时　　是国人必知成佛</p>
<p style="text-align: left">
	　　以此方便未来世　　虽度众生无怪心</p>
<p style="text-align: left">
	　　为求无上安隐道　　净诸国土都不怪</p>
<p style="text-align: left">
	　　于所作事心无著　　于大菩提亦如是</p>
<p style="text-align: left">
	　　所问笑因我已答　　众生疑心皆得断</p>
<p style="text-align: left">
	　　大众离疑得欣喜　　以定得知彼供养</p>
<p style="text-align: left">
	　　乾闼婆授记品第九</p>
<p style="text-align: left">
	　　尔时复有三亿六千万乾闼婆众。见诸阿修罗迦楼罗龙女龙王鸠槃茶等。供养世尊闻受记已。称其心意。欣喜踊悦。生希有心。得未曾有。叹言希有未曾有事。乃至如来所说法界无有变异。而示有作善根增长。虽无作者而示作业。彼乾闼婆等于此法中如是知已。于如来所心生尊重。发阿耨多罗三藐三菩提心。彼欣喜已为供佛故。化作三亿六千万头[口*垔]罗婆那大龙象王。皆有六牙。一一牙上化作七池。一一池中化七莲花。一一莲花化作千叶。一一叶上化七玉女。一一叶间化七侍女。以天诸宝为庄严具而用庄饰。复执天香而用供养。复于一一[口*垔]罗婆那象王头上。化作三亿六千万盖。七宝旒苏悬盖四边。七宝罗网以覆盖上。复于一一[口*垔]罗婆那象王头上。化作三亿六千万帐。皆是诸天妙香所成。缯彩旒苏悬帐四边。化作三亿六千万头[口*垔]罗婆那大象王已。彼乾闼婆等各乘其象鼓天音乐。于虚空中旋绕如来。三十六匝。以天旃檀末。天沉水末天多摩罗叶末。天真金末。曼陀罗花。摩诃曼陀罗花。曼殊沙花。摩诃曼殊沙花。波楼沙花。摩诃波楼沙花。迦迦罗婆花。摩诃迦迦罗婆花。又复化作七宝之花而散佛上。彼乾闼婆等散香花时。是香花气。逆风顺风纵横皆去。复雨种种天妙香水。雨香水时。于迦毗罗城纵广正等六十由旬。皆成香泥。其香泥气。充满三千<a>大千世界</a>。其中众生闻香气者。皆悉不退阿耨多罗三藐三菩提。奏音乐时。其诸音声。遍满三千大千世界。其中众生闻此声者。亦得不退阿耨多罗三藐三菩提。如是一一诸乾闼婆。各于三亿六千万象王头上。设其供养。令诸玉女有作乐者。有作歌者。有作舞者。彼诸玉女作歌舞时。令诸大众一心观望。复有玉女动身手者。散旃檀末者。散沉水末者。广作供养如阿修罗所设之事等无异也。尔时乾闼婆等各乘[口*垔]罗婆那大象王头。于虚空中绕佛三十六匝已。各从象下复绕三匝。头面<a>礼佛</a>曲躬合掌。在一面住以偈赞曰</p>
<p style="text-align: left">
	　　世尊胜慧出有顶　　自既出已复度他</p>
<p style="text-align: left">
	　　一切世间无如佛　　相好光颜极端正</p>
<p style="text-align: left">
	　　人中最妙无边称　　示现世间不思议</p>
<p style="text-align: left">
	　　不见一法性相异　　而令众生住于善</p>
<p style="text-align: left">
	　　无有变异真如法　　但有言说无余义</p>
<p style="text-align: left">
	　　无有用事及用者　　虽然佛化诸群生</p>
<p style="text-align: left">
	　　不来不去亦不生　　佛能演说如是法</p>
<p style="text-align: left">
	　　虽说诸法体性空　　世雄而令修习道</p>
<p style="text-align: left">
	　　无有一法能自作　　世间明者说有作</p>
<p style="text-align: left">
	　　诸法各各不觉知　　世尊示现一切作</p>
<p style="text-align: left">
	　　如车多集众分支　　彼支不知自能作</p>
<p style="text-align: left">
	　　其车功用现可见　　佛说诸法亦如是</p>
<p style="text-align: left">
	　　诸法各各不相教　　亦不迭互相觉寤</p>
<p style="text-align: left">
	　　一切亦复不相依　　法本不生亦不死</p>
<p style="text-align: left">
	　　佛为世谛如是说　　世谛诸法不全无</p>
<p style="text-align: left">
	　　如世谛法体性住　　如是知已为众说</p>
<p style="text-align: left">
	　　世尊如是说诸法　　大悲所作甚奇特</p>
<p style="text-align: left">
	　　诸法体性不可见　　如来方便说其性</p>
<p style="text-align: left">
	　　我等愿作无边称　　具百福相大导师</p>
<p style="text-align: left">
	　　大悲利益诸世间　　愿作世亲如今佛</p>
<p style="text-align: left">
	　　我等愿于闇障者　　随顺贪駃欲流者</p>
<p style="text-align: left">
	　　渴爱所缠百苦者　　救济度脱如世尊</p>
<p style="text-align: left">
	　　我等愿于众苦者　　不见<a>彼岸</a>魔缚者</p>
<p style="text-align: left">
	　　走如猨猴轻躁者　　救济度脱如世尊</p>
<p style="text-align: left">
	　　我等愿于盲冥者　　六趣往来疲劳者</p>
<p style="text-align: left">
	　　于己自坏业果者　　救济度脱如世尊</p>
<p style="text-align: left">
	　　尔时世尊知彼三亿六千万乾闼婆众深生信已。现微笑相。尔时慧命马胜比丘。以偈问曰</p>
<p style="text-align: left">
	　　无边威德现微笑　　导师如是非无因</p>
<p style="text-align: left">
	　　愿佛速说此因缘　　断除众生诸疑网</p>
<p style="text-align: left">
	　　今见世尊微笑已　　大众皆悉为疑网</p>
<p style="text-align: left">
	　　一切愿闻微笑义　　唯愿大悲断众疑</p>
<p style="text-align: left">
	　　谁于佛法生敬信　　能得离于诸疑网</p>
<p style="text-align: left">
	　　佛知众生深信已　　人天胜者故现笑</p>
<p style="text-align: left">
	　　谁有智慧能随顺　　如来所说真如法</p>
<p style="text-align: left">
	　　知其念慧解行已　　在大众中现微笑</p>
<p style="text-align: left">
	　　一切大众无异心　　唯欲乐闻雄猛说</p>
<p style="text-align: left">
	　　合十指掌在首顶　　一心瞻仰如来面</p>
<p style="text-align: left">
	　　离诸秽浊无忧虑　　世眼现在故欣喜</p>
<p style="text-align: left">
	　　为除一切心疑惑　　愿大悲说笑因缘</p>
<p style="text-align: left">
	　　尔时世尊以偈答慧命马胜言</p>
<p style="text-align: left">
	　　我所现笑为世故　　善哉汝问正是时</p>
<p style="text-align: left">
	　　大众善根当增长　　为我微笑授记事</p>
<p style="text-align: left">
	　　马胜谛听我所说　　导师所现此微笑</p>
<p style="text-align: left">
	　　我今当正说彼义　　汝应欣喜听我说</p>
<p style="text-align: left">
	　　乾闼婆王敬信佛　　其心清净生欣喜</p>
<p style="text-align: left">
	　　依于实法入法已　　于佛正法生希奇</p>
<p style="text-align: left">
	　　诸法寂灭安不动　　此等大众趣实际</p>
<p style="text-align: left">
	　　如乾闼城如是入　　供养于我无有等</p>
<p style="text-align: left">
	　　如是诸法无有生　　一切亦复不尽灭</p>
<p style="text-align: left">
	　　大众思惟如幻住　　未能解了生疑惑</p>
<p style="text-align: left">
	　　不可说法方便说　　我以真实故如是</p>
<p style="text-align: left">
	　　彼等入我正法已　　乘大龙象供养佛</p>
<p style="text-align: left">
	　　观察菩提无生灭　　乾闼婆王供养我</p>
<p style="text-align: left">
	　　悲愍愚迷众生等　　是故求大一切智</p>
<p style="text-align: left">
	　　彼等发愿当作佛　　令诸愚迷失智者</p>
<p style="text-align: left">
	　　入真实法安住已　　使得不死寂灭句</p>
<p style="text-align: left">
	　　此等作是供养已　　舍离鬼身心喜悦</p>
<p style="text-align: left">
	　　定得往生天宫中　　恒与帝释相亲近</p>
<p style="text-align: left">
	　　得值多亿那由他　　供养无垢诸善逝</p>
<p style="text-align: left">
	　　从一佛刹至一刹　　于诸佛所得闻法</p>
<p style="text-align: left">
	　　彼等修净佛行已　　所得佛土亦清净</p>
<p style="text-align: left">
	　　化无量众发道心　　令其增长佛种子</p>
<p style="text-align: left">
	　　知诸世间性空已　　亦以此法教导他</p>
<p style="text-align: left">
	　　令众安住一切智　　住世无量那由劫</p>
<p style="text-align: left">
	　　彼佛同号无边慧　　一一诸佛住于世</p>
<p style="text-align: left">
	　　皆悉无量那由劫　　演说佛道令他闻</p>
<p style="text-align: left">
	　　如是释迦牟尼佛　　说乾闼婆供养报</p>
<p style="text-align: left">
	　　与其授记令得闻　　马胜所问笑因缘</p>
<p style="text-align: left">
	　　大众闻已皆欣喜　　知彼佛记甚可乐</p>
<p style="text-align: left">
	　　闻是无等佛记已　　皆悉归依释迦文</p>
				</div></div><hr><script charset='utf-8' src='../../js/footer.js'></script></body></html>