<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第八十五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第八十五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第八十五卷</strong></p>
<p style="text-align: left">
	　　大唐<a>三藏</a>菩提流志奉　诏译</p>
<p style="text-align: left">
	　　授幻师跋陀罗记会第二十一</p>
<p style="text-align: left">
	　　如是我闻。一时佛在王舍城耆阇崛山中。与大<a>比丘</a>众千二百五十人俱。皆阿<a>罗汉</a>众所知识。<a>菩萨</a>摩诃萨五十人。得大<a>神通</a>变现<a>自在</a>。证无生忍及陀罗尼。其名曰师子菩萨。师子慧菩萨。妙栴檀菩萨。调御菩萨。大调御菩萨。光胜菩萨。光现菩萨。光威菩萨。光严菩萨。明觉菩萨。众上菩萨。调御众生菩萨。及贤劫中一切菩萨。<a>弥勒</a>菩萨摩诃萨。文殊师利法王子等。而为上首。复有四大天王释提桓因。<a>娑婆世界</a>主大梵天王。并诸无量天龙夜叉阿修罗乾闼婆紧那罗摩睺罗伽等众所围绕。如来<a>世尊</a>大名称故普闻<a>世间</a>。所谓如来应供正遍知明行足善逝世间解无上士调御丈夫<a>天人</a>师佛世尊。一切知者。一切见者。成就十力四无所畏。四无碍解。十八不共法。大慈大悲。五眼具足。记说神变。教诲神变。神通神变。皆悉<a>圆满</a>。能以三千<a>大千世界</a>大地城邑草木<a>丛林</a>须弥山等大海江河诸天宫殿。置一毛端令住<a>虚空</a>。或经一劫。或过一劫。<a>随念</a>所期而不倾动。时王舍城国王大臣。<a>婆罗门</a><a>居士</a>。一切人民。皆于如来深生尊重。以诸上妙饮食衣服卧具汤药恭敬供养。于彼城中有一幻师名跋陀罗。善闲异论工巧咒术。于诸幻师最为上首。摩竭提国。唯除见谛之人及于正信优婆塞优婆夷等。诸余愚人皆被幻惑无不归信。时彼幻师。闻于如来功德名称。便生是念。今此城中一切众生。悉皆于我生尊重心。唯有瞿昙<a>沙门</a>犹未信伏。我今应当往彼较试。彼若归我。摩竭提人必皆于我倍加恭敬。时彼幻师。宿殖善缘成熟时至。及由世尊威德力故。从王舍城往耆阇崛山。睹<a>佛光</a>明踰百千日。面轮严好犹如满月。身相圆满如尼拘陀树。毫相清净如摩尼光。其目绀色如青莲花。乃至梵天无能见顶。以六十种清净音声为众<a>说法</a>。而此幻师虽睹如来威德特尊犹怀邪慢。复更念言。我今应当试验于彼。若是一切知见之者应知我意。作是念已。前<a>礼佛</a>足。而作是言。愿于明日受我微供</p>
<p style="text-align: left">
	　　尔时世尊观彼幻师及王舍城诸众生等根熟时至。为成熟故默然受请。时彼幻师。既见世尊受其请已。复作是念。今此瞿昙不识我意。定知非是一切智人。即便辞退作礼而去。尊者目连。时在会中既睹斯事。前白佛言。此跋陀罗欲于如来及比丘众有所欺诳。唯愿世尊勿受其请。佛告目连。莫作是念。然贪嗔痴能为诳惑。我于是事久已断灭。证得诸法本无生故。我于长劫安住正行。何有人能欺诳我者。汝今当知。彼之所作非真幻化。如来所作是真幻化。所以者何。现证诸法皆如幻故。假使一切诸众生类。皆成幻术如跋陀罗。比于如来百分千分。乃至算数譬喻所不能及。复告目连。于意云何。彼之幻师颇能变现三千大千所有世界令严饰不。答言不也。目连当知。我今能于一毛端中。变现庄严恒沙世界。犹未尽于如来神力。目连当知。有大风轮名为碎坏。彼能破坏三千世界。复有风轮名毗岚婆。能坏世界。复能成立。复有风轮名为鼓动。彼风常能旋<a>转世</a>界。复有风轮名为安住。彼风能行有顶之处。复有风轮名为飘散。彼能飘散须弥山王及黑山等。复有风轮名为猛焰。劫火烧时能飘猛焰上至梵天。复有风轮名为止息。劫火烧时彼能止息劫火所烧。复有风轮名为清凉。能使一云普覆三千大千世界。复有风轮名为遍霔。劫火烧时普于世界降霔大雨。复有风轮名为干竭。劫水漂时能令彼水悉皆枯涸。如是风轮我若具说穷劫不尽。目连当知。于意云何。此之幻师能于如是诸风轮中暂安住不。答言不也。佛言目连。如来能于如是风轮。行住坐卧得无摇动。又复能以如是风轮内芥子中。现诸风轮所作之事。然于芥子无增无损。而诸风轮不相妨碍。目连当知。如来成就幻术之法无有限极</p>
<p style="text-align: left">
	　　尔时尊者大目干连。及诸大众。闻于如来作是说时。生希有心顶礼佛足。同声唱言。我等今者遇大威德神通导师获大<a>饶益</a>。若有得闻如来世尊如是神力深生信解。此人必当获大善利发于阿耨多罗三藐三菩提心。时彼幻师即于其夜。诣王舍城于最下劣秽恶之处。化作道场宽广平正。缯彩幡盖种种庄严。散诸花香覆以宝帐。复现八千诸宝行树。其宝树下一一皆有师子之座。无量敷具悉皆严好。为欲供养诸比丘故。而复化为百味饮食。并现五百给侍之人。服以白衣。饰以严具。作是化已。时四天王来至会中。告幻师言。汝于明日为供如来。化作如是无量严具。由是因缘获大功德。我今为欲助于汝故。供养如来。于此化为第二道场颇能听不。时彼幻师闻是语已。生奇特心即便听许。于是四王。即便变现无量殊妙庄严之具。倍于幻师幻化之事。时天帝释。复与三万诸天子等。来诣道场语幻师言。我今亦欲因汝供养庄严道场。幻师惊悚又便听许。于是天帝为如来故化作堂宇。犹如三十三天<a>殊胜</a>之殿。又复化作波利质多。俱鞞陀罗。天妙树等。次第行列。幻师尔时见斯事已。嗟叹惊悔欲摄所化。尽其咒术幻化之事宛然如故。便自思念。此为甚奇。我从昔来于所变化隐现从心。而于今时不能隐没。必由为彼如来故然。时天帝释知彼心念。告幻师言。汝于今者为如来故。庄严道场无能隐没。以是当知。若复有人于如来所。乃至发于一念之心。由斯善本。毕竟能作般<a>涅槃</a>因。彼闻天帝作如是说。心甚<a>欢喜</a>过夜分已。往如来所。白言世尊。我于今时营办已讫愿垂哀慜</p>
<p style="text-align: left">
	　　尔时世尊于晨朝时着衣持钵。与诸大众恭敬围绕。入王舍城赴彼幻师道场之所。摩竭提国外道梵志婆罗门等。咸愿如来为于幻师之所幻惑。为欲见故皆来集会。诸比丘<a>比丘尼</a>。优婆塞优婆夷。乐欲见闻如来神变及师子吼。亦皆集会。尔时如来以佛神力。令彼幻师帝释四王。各见世尊在于已所庄严之处。彼时幻师既见是已舍于憍慢。前礼佛足。白言世尊。今于如来悔过发露。我先于佛妄生欺诳。幻化种种庄严之事。后虽渐悔无能隐没。尔时世尊告幻师言。一切众生及诸资具皆是幻化。谓由于业之所幻故。诸比丘众亦是幻化。谓由于法之所幻故。我身亦幻智所幻故。三千大千一切世界亦皆是幻。一切众生共所幻故。凡所有法无非是幻。因缘和合之所幻故。汝今应以幻化饮食随次而行。时彼幻师。与四天王释提桓因。并来眷属。及所幻化给侍人等。即持饮食施佛及僧。同会众人悉皆充足。尔时摩诃迦叶而说偈曰</p>
<p style="text-align: left">
	　　知食是幻化　　受者亦复然</p>
<p style="text-align: left">
	　　了此平等时　　乃名为净施</p>
<p style="text-align: left">
	　　大目干连曰</p>
<p style="text-align: left">
	　　知座是幻化　　坐者亦复然</p>
<p style="text-align: left">
	　　了此平等时　　乃名为净施</p>
<p style="text-align: left">
	　　<a>舍利弗</a>曰</p>
<p style="text-align: left">
	　　如化给侍人　　受者心亦然</p>
<p style="text-align: left">
	　　施者能如是　　乃名为净施</p>
<p style="text-align: left">
	　　<a>须菩提</a>曰</p>
<p style="text-align: left">
	　　勿以施为施　　勿以受为受</p>
<p style="text-align: left">
	　　施者能如是　　乃名为净施</p>
<p style="text-align: left">
	　　阿难陀曰</p>
<p style="text-align: left">
	　　所施如虚空　　受者不可得</p>
<p style="text-align: left">
	　　远离于身心　　其施最清净</p>
<p style="text-align: left">
	　　光幢菩萨曰</p>
<p style="text-align: left">
	　　譬如彼幻师　　幻化庄严事</p>
<p style="text-align: left">
	　　诸法皆如是　　愚人不觉知</p>
<p style="text-align: left">
	　　光严菩萨曰</p>
<p style="text-align: left">
	　　如座及诸树　　皆幻心所为</p>
<p style="text-align: left">
	　　幻心与虚空　　何有少差别</p>
<p style="text-align: left">
	　　师子菩萨曰</p>
<p style="text-align: left">
	　　野干未曾闻　　师子所哮吼</p>
<p style="text-align: left">
	　　其心无所惧　　嘷叫林树间</p>
<p style="text-align: left">
	　　适闻师子声　　藏窜而无所</p>
<p style="text-align: left">
	　　幻师亦如是　　不对如来前</p>
<p style="text-align: left">
	　　常于外道中　　自赞超过佛</p>
<p style="text-align: left">
	　　幻师虽造作　　幻术有其边</p>
<p style="text-align: left">
	　　如来所成就　　幻术无穷尽</p>
<p style="text-align: left">
	　　一切诸天魔　　莫能知边际</p>
<p style="text-align: left">
	　　师子慧菩萨曰</p>
<p style="text-align: left">
	　　了知给侍人　　饮食并食者</p>
<p style="text-align: left">
	　　一切皆幻化　　善施无过上</p>
<p style="text-align: left">
	　　弥勒菩萨曰</p>
<p style="text-align: left">
	　　如火得苏油　　展转而增盛</p>
<p style="text-align: left">
	　　世尊对幻师　　幻化亦如是</p>
<p style="text-align: left">
	　　文殊师利菩萨曰</p>
<p style="text-align: left">
	　　此会众善事　　如本未曾为</p>
<p style="text-align: left">
	　　一切法皆然　　常等于前际</p>
<p style="text-align: left">
	　　尔时世尊为欲成熟彼幻师故。化一长者入于会中。谓幻师曰。汝今于此欲何所作。幻师答言。我为供养沙门瞿昙设诸饮食。长者告言。莫作是说。如来今者与诸比丘。在阇王宫受供而食。佛神力故。令彼幻师见于如来与诸比丘在彼而食。又复化作第二长者。谓幻师言。汝何所作。幻师答言。我为供养沙门瞿昙。长者复言。莫作是说。如来今者与诸比丘。在于梵志里巷之中巡行乞食。佛神力故。令彼幻师还见如来与诸圣众在里巷中巡行乞食。又复化作第三长者。告幻师言。如来今者在彼医王耆婆园中。为诸四众宣说妙法。佛神力故。令彼幻师皆见如是。次复化作释提桓因。来诣幻师而复告言。如来今在三十三天为众说法。彼时幻师复见如来。在天众中演诸法要。尔时幻师复于林树花叶之间。及诸一切师子座上。并王舍城里巷垣墙。室宅堂殿及诸胜处。皆见如来具诸相好。亦于一切诸如来所。自见己身悔过发露。彼时幻师。唯见佛身余无所见。欢喜踊跃。而便获于<a>念佛</a>三昧。从三昧起合掌向佛。而说偈言</p>
<p style="text-align: left">
	　　我昔于阎浮　　幻化无过上</p>
<p style="text-align: left">
	　　今比佛神通　　无能及少分</p>
<p style="text-align: left">
	　　由是方了知　　诸佛难思力</p>
<p style="text-align: left">
	　　随心能变现　　化佛如恒沙</p>
<p style="text-align: left">
	　　所见诸如来　　皆具于相好</p>
<p style="text-align: left">
	　　愿尊为显示　　何者是真佛</p>
<p style="text-align: left">
	　　于此诸如来　　我欲修供养</p>
<p style="text-align: left">
	　　愿尊为我说　　何者为胜果</p>
<p style="text-align: left">
	　　若人于佛所　　不生尊重心</p>
<p style="text-align: left">
	　　如是诸凡夫　　退失于安乐</p>
<p style="text-align: left">
	　　今于世尊前　　发露先所犯</p>
<p style="text-align: left">
	　　妄试如来罪　　永愿灭无余</p>
<p style="text-align: left">
	　　梵释并大众　　愿皆证知我</p>
<p style="text-align: left">
	　　为度诸群生　　今发菩提心</p>
<p style="text-align: left">
	　　以智慧光明　　<a>觉悟</a>于世间</p>
<p style="text-align: left">
	　　施与<a>甘露</a>法　　悉皆令充满</p>
<p style="text-align: left">
	　　若人于佛所　　见如是神变</p>
<p style="text-align: left">
	　　及闻悦意言　　胜行无碍智</p>
<p style="text-align: left">
	　　何有明慧者　　不发菩提心</p>
<p style="text-align: left">
	　　愿示菩提道　　及遍清净行</p>
<p style="text-align: left">
	　　何等为<a>修行</a>　　二乘不能入</p>
<p style="text-align: left">
	　　云何所行处　　尊重而供养</p>
<p style="text-align: left">
	　　云何具威仪　　及离诸疑悔</p>
<p style="text-align: left">
	　　云何于多闻　　无厌修坚实</p>
<p style="text-align: left">
	　　云何为人说　　令乐于<a>正法</a></p>
<p style="text-align: left">
	　　无希利养心　　及善知恩报</p>
<p style="text-align: left">
	　　云何于众生　　常为不坏友</p>
<p style="text-align: left">
	　　云何近善友　　舍离恶知识</p>
<p style="text-align: left">
	　　云何值诸佛　　供养心无倦</p>
<p style="text-align: left">
	　　云何为学处　　尊重及清净</p>
<p style="text-align: left">
	　　云何定种姓　　成就如理心</p>
<p style="text-align: left">
	　　及舍不如理　　具足正思惟</p>
<p style="text-align: left">
	　　云何无怯弱　　不为魔所摄</p>
<p style="text-align: left">
	　　思惟于义理　　不舍诸众生</p>
<p style="text-align: left">
	　　云何不应舍　　不取而摄取</p>
<p style="text-align: left">
	　　得入于正行　　具足善方便</p>
<p style="text-align: left">
	　　云何修慈悲　　成就诸神通</p>
<p style="text-align: left">
	　　证于无碍辩　　及得陀罗尼</p>
<p style="text-align: left">
	　　云何获法忍　　清净之辩才</p>
<p style="text-align: left">
	　　当舍应舍法　　得入甚深义</p>
<p style="text-align: left">
	　　云何于誓愿　　一切皆圆满</p>
<p style="text-align: left">
	　　于诸波罗蜜　　而得不退转</p>
<p style="text-align: left">
	　　我于如是法　　当愿勤修行</p>
<p style="text-align: left">
	　　唯愿大悲尊　　为我广宣说</p>
<p style="text-align: left">
	　　尔时世尊以偈答曰</p>
<p style="text-align: left">
	　　若了一切法　　皆同于幻化</p>
<p style="text-align: left">
	　　是人则能现　　百亿诸佛身</p>
<p style="text-align: left">
	　　往于俱胝刹　　度脱诸众生</p>
<p style="text-align: left">
	　　譬如跋陀罗　　无色现众色</p>
<p style="text-align: left">
	　　不生亦不灭　　无住无去来</p>
<p style="text-align: left">
	　　世尊变<a>化身</a>　　及与比丘众</p>
<p style="text-align: left">
	　　亦无有生灭　　乃至于涅槃</p>
<p style="text-align: left">
	　　此皆是如来　　不思议神变</p>
<p style="text-align: left">
	　　亦如幻化者　　现象马军阵</p>
<p style="text-align: left">
	　　迷惑诸众生　　妄见为真实</p>
<p style="text-align: left">
	　　如是象马军　　无性亦无生</p>
<p style="text-align: left">
	　　诸佛无色相　　无去亦无来</p>
<p style="text-align: left">
	　　住于我见人　　妄生于佛想</p>
<p style="text-align: left">
	　　不应以色相　　种族及生处</p>
<p style="text-align: left">
	　　乃至<a>梵音</a>声　　而欲观如来</p>
<p style="text-align: left">
	　　亦难以心识　　分别于诸佛</p>
<p style="text-align: left">
	　　诸<a>佛法</a>性身　　超过于三世</p>
<p style="text-align: left">
	　　自性离诸相　　不堕于法数</p>
<p style="text-align: left">
	　　所现诸如来　　自性无生起</p>
<p style="text-align: left">
	　　亦无蕴界处　　住于无所依</p>
<p style="text-align: left">
	　　如是佛法身　　非五眼能见</p>
<p style="text-align: left">
	　　若谓我见佛　　是则不能见</p>
<p style="text-align: left">
	　　以无见为见　　如空中鸟迹</p>
<p style="text-align: left">
	　　如汝所见佛　　及余未见者</p>
<p style="text-align: left">
	　　平等如虚空　　一相无差别</p>
<p style="text-align: left">
	　　<a>戒定慧</a><a>解脱</a>　　及解脱知见</p>
<p style="text-align: left">
	　　一切诸如来　　功德无差别</p>
<p style="text-align: left">
	　　皆住于空性　　于法无所著</p>
<p style="text-align: left">
	　　一切皆幻化　　无性亦无生</p>
<p style="text-align: left">
	　　供养一如来　　则供于多佛</p>
<p style="text-align: left">
	　　诸佛之法身　　平等无差别</p>
<p style="text-align: left">
	　　如是一切佛　　咸能生福利</p>
<p style="text-align: left">
	　　普施诸如来　　皆获于大果</p>
<p style="text-align: left">
	　　同证于平等　　清净之法性</p>
<p style="text-align: left">
	　　是故诸如来　　无种种差别</p>
<p style="text-align: left">
	　　如汝先所问　　何者为真佛</p>
<p style="text-align: left">
	　　当舍散乱心　　谛听我宣说</p>
<p style="text-align: left">
	　　应住<a>正念</a>慧　　观察于诸法</p>
<p style="text-align: left">
	　　一切皆无生　　妄见为真实</p>
<p style="text-align: left">
	　　色相若有生　　则应亦有灭</p>
<p style="text-align: left">
	　　是故诸如来　　毕竟无有生</p>
<p style="text-align: left">
	　　彼亦非己生　　亦无有散灭</p>
<p style="text-align: left">
	　　由是观如来　　以无见为见</p>
<p style="text-align: left">
	　　如汝所见佛　　不依止方所</p>
<p style="text-align: left">
	　　一切诸凡夫　　皆依于<a>五蕴</a></p>
<p style="text-align: left">
	　　应当于彼蕴　　如佛而观察</p>
<p style="text-align: left">
	　　诸佛及诸法　　乃至于众生</p>
<p style="text-align: left">
	　　以无相为相　　无有依止者</p>
<p style="text-align: left">
	　　若作是观察　　速证于菩提</p>
<p style="text-align: left">
	　　诸法皆非有　　由妄分别生</p>
<p style="text-align: left">
	　　因缘体性空　　离作者性故</p>
<p style="text-align: left">
	　　如是能了达　　因缘作者空</p>
<p style="text-align: left">
	　　彼则能了知　　离染清净法</p>
<p style="text-align: left">
	　　以清净<a>法眼</a>　　得见诸如来</p>
<p style="text-align: left">
	　　时彼幻师闻是说已得顺法忍。五千众生发阿耨多罗三藐三菩提心。二百菩萨证无生忍。尔时世尊饭食已讫。欲满幻师所施愿故。复说偈言</p>
<p style="text-align: left">
	　　能于所施物　　施者及受人</p>
<p style="text-align: left">
	　　等无分别心　　是则施圆满</p>
<p style="text-align: left">
	　　尔时阿难白佛言。世尊。我等愿于如来以佛神力加持幻师。今所施设庄严之事。于七日中令不隐没。是时如来为众请故。令彼幻师幻化道场。满足七日严饰如故。尔时如来与诸比丘及大菩萨。天龙夜叉乾闼婆等恭敬围绕。还耆阇崛山为众说法。尔时幻师复往佛所顶礼佛足。右绕三匝却住一面。而白佛言。世尊。愿为演说诸菩萨道。勤修<a>行者</a>速当得至菩提道场。佛言。谛听善思念之。当为汝说。幻师白言。唯然世尊。愿乐欲闻。佛言善男子。有四种法。是菩萨道。若能修行速当得至菩提道场。云何为四。一者于菩提心永不退失。二者于诸众生常无弃舍。三者一切善根求无厌足。四者护持正法起大精进。善男子。菩萨复有四法遍清净行。云何为四。一者律仪清净。二者意乐清净。三者智慧清净。四者受生清净。复有四法。唯菩萨行。非彼二乘之所能入。云何为四。一者修习<a>禅定</a>而不随生。二者于甚深义心能简择。三者于诸众生起大悲心。四者种种辩才演法无碍。复有四法所行之处。云何为四。一者乐住闲寂。二者厌于愦闹。三者于诸众生起大慈心。四者能了诸行无有去来。复有四法尊重供养。云何为四。一者不惜身命。二者心常欢悦。三者舍离憍慢。四者如说修行。复有四法威仪具足。一者知时。二者知处。三者寂静。四者真实</p>
<p style="text-align: left">
	　　复有四法能离疑悔。云何为四。一者于恶作事应预防护。二者于诸智人当乐亲近。三者于所闻义常善思惟。四者不以慈心不举他过。复有四法多闻无厌。云何为四。一者增长自他正智慧故。二者于他疑惑能断除故。三者于佛正法能摄受故。四者于诸如来赞无尽故。复有四法多闻坚实。云何为四。一者闻正法已能善解了。二者闻正法已不作诸恶。三者闻正法已为他开示。四者闻正法已回向菩提。复有四法说法利益。云何为四。一者常受他人香味饮食。二者恒受衣服种种供养。三者令魔眷属势力羸弱。四者诸天护持魔不得便。复有四法令他信乐所说之法。云何为四。一者心少欲故。二者常知足故。三者语柔软故。四者身顺法故。复有四法能演正法无有希望。云何为四。一者于<a>生死</a>中恒怀怖畏。二者不求世间利养亲友。三者于诸众生常生拥护。四者于诸圣种而能修习。复有四法知恩报恩。云何为四。一者劝诸众生趣菩提故。二者知所作业不失坏故。三者慈爱众生如己身故。四者善能修行菩萨事故。复有四法于诸众生为不坏友。云何为四。一者能被忍辱大甲胄故。二者福利众生不求报故。三者于大悲心常不退故。四者虽多恼害亦不舍故。复有四法于诸善友应当亲近。云何为四。一者成就善巧方便。二者成就殊胜意乐。三者成就菩萨正行。四者成就劝赞菩提。复有四法于诸恶友应当舍离。云何为四。一者赞说二乘。二者令退菩提。三者增长恶法。四者损坏诸善。复有四法得值诸佛。云何为四。一者恒以一心专念佛故。二者称赞如来诸功德故。三者所受律仪遍清净故。四者以胜意乐发弘愿故。复有四法供养诸佛心无懈惓。云何为四。一者应自庆快我今供养最上<a>福田</a>。二者由我供养一切众生亦当供养。三者因供养已于菩提心当得坚固。四者睹于如来三十二相善根增长。复有四法于诸学处生尊重心。云何为四。一者超过恶道。二者得生善趣。三者尊重如来。四者圆满诸愿。复有四法所应学处。云何为四。一者于菩提心常不舍离。二者于诸众生心行平等。三者于波罗蜜精进修行。四者闻无量法不生恐怖。复有四法学处清净。云何为四。一者不造诸恶。二者深解空性。三者不谤诸佛。四者灭坏诸见。复有四法三昧种姓。云何为四。一者离愦闹故。二者乐寂静故。三者心无乱故。四者善根增故。复有四法如理之心应当成就。云何为四。一者所修善法回趣菩提。二者心常宴寂无有执着。三者于解脱门常勤修习。四者曾不求证二乘涅槃。复有四法不如理心应当舍离。云何为四。一者于诸生死有所怖畏。二者于所修行不生信受。三者于秘密教不求胜解。四者于诸善根而不修习。复有四法正思惟心应善修学。云何为四。一者菩萨乃至为一众生。于无量劫受生死苦。二者应先了知一切众生根性差别。而为说法令舍烦恼。三者应当断一切恶。修一切善。降伏魔军。证于阿耨多罗三藐三菩提。四者当为三千大千世界无量众生。以一梵音演诸法要。复有四法无怯弱心魔不能摧。云何为四。一者观一切法犹如幻化。二者常与如理正智相应。三者于一切法无所分别。四者于一切相无所执着。复有四法思惟于义。云何为四。一者知一切法从因缘生。二者知无少法名为起者。三者知缘生法彼即无起。四者知法无生亦无灭坏。复有四法不舍众生。云何为四。一者不舍弘愿。二者忍于疲苦。三者不惜身命。四者恒修四摄。复有四法不应舍离。云何为四。一者于诸布施而不舍离。二者成熟众生而不舍离。三者常<a>自觉</a>察而不舍离。四者增长他善而不舍离。复有四法常应摄受。云何为四。一者微少善根亦当修习。二者增长他善心无<a>懈怠</a>。三者闻说施戒则能信受。四者不求一切利养名誉。复有四法入于正行。云何为四。一者成就通智。二者住大三昧。三者修习空性。四者无所执着。复有四法善巧方便。云何为四。一者菩萨于诸发心。以菩提心而为上首。乃至烦恼犹令顺趣无上菩提。何况发起诸善心等。二者观诸众生乃至住于邪见之者皆为<a>法器</a>。三者了知诸法无有自性。四者修习解脱于三昧门无执着想。复有四法修大慈心。云何为四。一者修大慈心救护众生。二者修大慈心度脱众生。三者修大慈心觉悟众生。四者修大慈心为令众生入涅槃故。复有四法修大悲心。云何为四。一者修大悲心为令众生离诸恶道住善趣故。二者修大悲心为令众生舍诸恶行习善法故。三者修大悲心为令众生离于小乘入大乘故。四者修大悲心为令众生离于生死得涅槃故。复有四法成就神通。云何为四。一者不惜身命无爱恋故。二者了一切法如幻化故。三者于诸众生起尊重故。四者修奢摩他无散乱故。复有四法得无碍辩。云何为四。一者随顺于义不随于文。二者随顺于法不随于人。三者了达诸法离于文字。四者依了文字演说无尽。复有四法得陀罗尼。云何为四。一者于诸多闻无有厌足。二者于多闻者恭敬供养。三者以种种名说真实义。四者随秘密教能正趣入。复有四法能得法忍。云何为四。一者多修胜解。二者无有退转。三者资粮圆满。四者精勤无倦。复有四法得净辩才。云何为四。一者于说法人无所违逆。二者尊重法师恭敬听受。三者不以多闻而自憍慢。四者于少闻者不生轻贱。复有四法应当舍离。云何为四。一者于贪嗔痴应当舍离。二者于声闻乘应当舍离。三者于缘觉乘应当舍离。四者于善<a>法相</a>应当舍离。复有四法入甚深义。云何为四。一者于有为法深达缘起。二者于秘密义能正了知。三者于诸法性深生正解。四者于一切法了达空义。复有四法令愿圆满。云何为四。一者尸罗清净。二者净除恶业。三者无有谄诳。四者增长善根。复有四法。于诸波罗蜜而得不退转。云何为四。一者以善巧方便能于一波罗蜜遍通诸波罗蜜。二者以善巧方便随了一众生遍了一切众生。三者以善巧方便证于一法清净遍证一切诸法清净。四者以善巧方便了知一佛。遍能了知一切诸佛。何以故。由于法性无差别故</p>
<p style="text-align: left">
	　　佛说如是。菩萨四法门时。幻师跋陀罗。证无生忍心怀踊悦。即升虚空其身去地七多罗量。尔时世尊熙怡微笑。从其面门放无量光。其光普照诸佛世界。还于如来顶上而没。尔时尊者阿难。作是念言。如来应正等觉。现此微笑非无因缘。即从座起。偏袒右肩。右膝着地。合掌向佛。以偈问曰</p>
<p style="text-align: left">
	　　普闻<a>三界</a>遍知尊　　威德智处难思者</p>
<p style="text-align: left">
	　　已达菩提功德岸　　今现微笑有何缘</p>
<p style="text-align: left">
	　　十方五趣诸众生　　心行种性上中下</p>
<p style="text-align: left">
	　　如来于彼悉能了　　今现微笑有何缘</p>
<p style="text-align: left">
	　　人天八部诸大众　　所出种种妙音声</p>
<p style="text-align: left">
	　　比于如来清净音　　乃至不及歌罗分</p>
<p style="text-align: left">
	　　世尊光明遍十方　　普照无量诸佛刹</p>
<p style="text-align: left">
	　　日月摩尼梵天光　　无有能比如来者</p>
<p style="text-align: left">
	　　已了性空甚深法　　<a>无我</a>无人及众生</p>
<p style="text-align: left">
	　　有无二边皆舍离　　善知三际如水月</p>
<p style="text-align: left">
	　　今谁趣于最上乘　　绍继如来法种性</p>
<p style="text-align: left">
	　　生于广大三宝中　　微笑因缘愿宣说</p>
<p style="text-align: left">
	　　如来所现微笑光　　为彼诸乘有差别</p>
<p style="text-align: left">
	　　于膝于肩而没者　　如斯为彼二乘人</p>
<p style="text-align: left">
	　　今者所放无量光　　此光入于如来顶</p>
<p style="text-align: left">
	　　天中胜者为何人　　于此佛乘当授记</p>
<p style="text-align: left">
	　　尔时世尊告阿难言。汝今见是跋陀罗不。白言已见。佛告阿难。此善男子。过于九万二千劫。于大庄严土善化劫中。当得成佛。号曰神变王如来应正等觉。彼佛国土人民炽盛安隐丰乐。地平柔软如兜罗绵。花果诸树次第行列。幢幡宝盖以为庄严。众乐自鸣妙香充遍。所须饮食应念而至。诸所受用资生之具。如忉利天而无有异。彼国常现种种庄严。是故号为大庄严土。于彼国内一切人民。皆住大乘深信坚固。彼神变王如来。寿十千岁。正法住世满百亿年。临涅槃时。授名称菩萨阿耨多罗三藐三菩提记告言。汝于来世。次当作佛。号一切最胜如来应正等觉。时跋陀罗。闻于如来如是记已。从空而下顶礼佛足。而作是言。我今归命如来应正等觉及法比丘。如是殷勤无量俱胝数百千遍。复作是言。如佛世尊。以于真如无有异故。说一切法不异真如。乃至无有差别。无有缺减。无有分别。无生无作。我今归依亦复如是。尔时尊者阿难。谓跋陀罗言。汝若如佛所说真如而归依者。汝今岂于佛法性中有所得耶。幻师答言。我身即是如来法性。所以者何。我及如来无二无别。一切诸法皆真如故。言真如者。则一切法无差别性。一切众生亦复如是。尊者当知。言无二者无所分别。是为无二。何以故。遍知诸法但有名字是佛智故。尊者阿难前白佛言。奇哉世尊。此跋陀罗。乃有如是智慧辩才。昔以幻化惑乱世间。今时复以智慧惑乱。佛告跋陀罗言。善男子。汝实尔耶。跋陀罗言。如佛所作惑乱之事。我亦如是惑乱世间。所以者何。谓佛世尊于无我中说有众生及<a>寿命</a>者。此于世间是大惑乱。如于如来证菩提已不见少法是生死往来而说生死往来。如我意者唯有如来是大惑乱。佛言善男子。善哉善哉。如汝所说。诸佛如来于无我中乃至无有生死往来。而随世俗说众生等。亦无少法名为涅槃。然为证得涅槃法故说于涅槃。时跋陀罗闻是说已。前白佛言。我愿<a>出家</a>作于比丘。尔时世尊告弥勒菩萨摩诃萨言。汝当与是善男子剃除须发授具足戒。弥勒菩萨承<a>佛教</a>旨即与出家。受于具戒既出家已。复白佛言。世尊。此出家者唯形相耳非真出家。若诸菩萨真出家者。谓离诸相处于三界成熟众生。方可名为真出家也。说是语时五千众生发阿耨多罗三藐三菩提心。皆于诸漏心得解脱。尔时阿难白佛言。世尊。当何名此经。我等云何奉持。佛告阿难。此经名为授幻师跋陀罗记法门。亦名渐证菩提法门。若有众生于未来世欲见如来及为众生作佛事者。当于此经受持读诵广为人说。所以者何。是人则为已见如来。亦已为他施作佛事。是故阿难。若于此经受持读诵<a>流通</a>之者。则为哀愍利乐众生。若欲发趣无上菩提。亦于此经当勤修习。此经能出无上菩提。此经能生无上菩提。是故此经亦复名为出生菩提。若有受持此经典者。当知诸佛止住其身。何况于中如理修行。时跋陀罗复白佛言。世尊。此经亦名发觉善根。何以故。今于佛所得闻是经一切善根皆现前故。佛说是经已。尊者阿难及跋陀罗天人大众阿修罗乾闼婆等。闻佛所说皆大欢喜信受奉行。</p>
				</div></div><hr><script charset='utf-8' src='../../js/footer.js'></script></body></html>