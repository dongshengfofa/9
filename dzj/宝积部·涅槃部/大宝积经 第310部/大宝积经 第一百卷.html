<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第一百卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第一百卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第一百卷</strong></p>
<p style="text-align: left">
	　　西晋<a>居士</a>聂道真译</p>
<p style="text-align: left">
	　　无垢施<a>菩萨</a>应辩会</p>
<p style="text-align: left">
	　　第三十三序品第一</p>
<p style="text-align: left">
	　　如是我闻。一时佛游舍卫国祇树给孤独园。与大<a>比丘</a>众千人俱。皆是阿<a>罗汉</a>。诸漏已尽无复烦恼。于诸法中皆得<a>自在</a>。所作已办舍于重担。逮得己利尽诸有结。得正智<a>解脱</a>。心得善解脱。慧得善解脱。其心调伏如大象王。心得自在到于<a>彼岸</a>。入八解脱。唯除阿难一人。复有诸菩萨摩诃萨。皆大庄严众所知识。逮不退转。尽一生补处</p>
<p style="text-align: left">
	　　其名曰宝手菩萨。德藏菩萨。慧严菩萨。称意菩萨。<a>观世音菩萨</a>。文殊师利法王子。悦音法王子。不思议解脱行法王子。思惟诸法无障碍法王子。<a>弥勒</a>菩萨。施无忧菩萨。无痴见菩萨。离恶趣菩萨。无碍行菩萨。断幽冥菩萨。除诸盖菩萨。辩严菩萨。宝德智威菩萨。金花光明德菩萨。思无碍菩萨。如是等菩萨摩诃萨万二千人俱</p>
<p style="text-align: left">
	　　尔时大德<a>舍利弗</a>。大德目犍连。大德摩诃迦叶。大德<a>须菩提</a>。大德富楼那弥多罗尼子。大德离越。大德阿那律。大德阿难。及文殊师利法王子。无痴见菩萨。宝相菩萨。离恶趣菩萨。除诸盖菩萨。观世音菩萨。辩严菩萨。无痴行菩萨。如是等八大菩萨及八大声闻。晨朝执持衣钵。欲入舍卫城乞食。时于道中。各作是念共论斯事</p>
<p style="text-align: left">
	　　尔时大德<a>舍利</a>弗言。我当入如是定已。诣舍卫城乞食。愿令城中一切众生闻四圣谛。大德目犍连言。我当入如是定。诣舍卫城乞食。愿令城中一切众生无有魔事。摩诃迦叶言。我当入如是定。诣舍卫城乞食。愿令城中众生其施我者。令获无尽之报乃至泥洹。大德须菩提言。我当入如是定。诣舍卫城乞食。愿城中众生其见我者。以此因缘。令彼众生天上人中受诸快乐得尽苦际。大德富楼那弥多罗尼子言。我当入如是定。诣舍卫城乞食。愿令城中一切外道梵志尼揵子等悉得<a>正见</a>。大德离越言。我当入如是定。诣舍卫城乞食。愿令城中一切众生得无诤乐。大德阿那律言。我当入如是定。诣舍卫城乞食。愿令城中一切众生识宿业报。大德阿难言。我当入如是定。诣舍卫城乞食。愿令城中一切众生。先所闻法皆悉现前。文殊师利法王子。作是念言。我当令舍卫城中一切门户窓牖墙壁器物树木枝叶花果衣服璎珞。皆令出空无相无愿。无所有<a>无我</a>。无戏论。无性之声。无痴见菩萨。作是念言。我当令舍卫城中若有众生应得阿耨多罗三藐三菩提者。其所见物皆是如来像。又令决定于阿耨多罗三藐三菩提。宝相菩萨。作是念言。我当令舍卫城中一切族姓室宅之中。宝藏勇出具诸七宝。离恶趣菩萨。作是念言。我当令舍卫城中若有众生应堕恶趣者。尽使现世轻受速脱苦恼。除诸盖菩萨。作是念言。我当令舍卫城中众生尽除五盖。观世音菩萨。作是念言。我当令舍卫城中众生牢狱系闭速得解脱。临当死者即得济命。恐怖之者即得<a>无畏</a>。辩严菩萨。作是念言。我当令舍卫城中众生其见我者皆得辞辩。以诸妙偈互相问答。无痴行菩萨。作是念言。我当令舍卫城中若有众生其见我者得无痴见。决定于阿耨多罗三藐三菩提。如是等八大菩萨及八大声闻。共论上事。遂至舍卫城门</p>
<p style="text-align: left">
	　　尔时城内波斯匿王女。名曰无垢施。始年八岁。颜貌端严世所希有。其女于二月八日佛(丹本沸)星现日。与五百<a>婆罗门</a>俱。持满瓶水。出至城外浴洗天像。尔时五百婆罗门。见诸比丘在门外立。见已皆为不吉。时婆罗门众中。最长宿者年百二十。名曰梵天。谓无垢施女言。今诸比丘在门外立。此事不吉。我等宜还入城不须见此。若见此已。于祀祠宜利吉祥等事。皆为不吉。尔时无垢施女。以偈答婆罗门言</p>
<p style="text-align: left">
	　　此等皆无受　　第一所应赞</p>
<p style="text-align: left">
	　　能为多众生　　洗除一切恶</p>
<p style="text-align: left">
	　　此等皆清净　　尽见四圣谛</p>
<p style="text-align: left">
	　　外道非清净　　为痴冥所覆</p>
<p style="text-align: left">
	　　两足尊<a>福田</a>　　施此报无量</p>
<p style="text-align: left">
	　　种于此中者　　于三有无尽</p>
<p style="text-align: left">
	　　戒行净具足　　出淤泥无著</p>
<p style="text-align: left">
	　　行世如良医　　治救病众生</p>
<p style="text-align: left">
	　　佛为世中胜　　是诸法之王</p>
<p style="text-align: left">
	　　此等是佛子　　成办阿罗汉</p>
<p style="text-align: left">
	　　如是行菩萨　　慧人云何离</p>
<p style="text-align: left">
	　　行此妙<a>行者</a>　　世人所应赞</p>
<p style="text-align: left">
	　　此等是慧人　　久远常行施</p>
<p style="text-align: left">
	　　梵志敬此者　　众事吉无疑</p>
<p style="text-align: left">
	　　赞此具相者　　心净良福田</p>
<p style="text-align: left">
	　　梵志若信者　　得喜无忧乐</p>
<p style="text-align: left">
	　　尔时梵志。复以偈答无垢施女言</p>
<p style="text-align: left">
	　　勿随愚小心　　祠莫见<a>沙门</a></p>
<p style="text-align: left">
	　　剃发被<a>袈裟</a>　　求乐者莫近</p>
<p style="text-align: left">
	　　汝父母不喜　　我等怀惭愧</p>
<p style="text-align: left">
	　　汝若欲行施　　其事亦不吉</p>
<p style="text-align: left">
	　　善哉勿恭敬　　此等诸比丘</p>
<p style="text-align: left">
	　　尔时无垢施女。以偈报梵志言</p>
<p style="text-align: left">
	　　我若堕恶道　　父母诸眷属</p>
<p style="text-align: left">
	　　财宝及勇健　　尽所不能救</p>
<p style="text-align: left">
	　　除彼威德众　　谁能救我者</p>
<p style="text-align: left">
	　　敬<a>佛法</a>众故　　舍身及<a>寿命</a></p>
<p style="text-align: left">
	　　除尊三宝已　　更无可依道</p>
<p style="text-align: left">
	　　尔时梵志问无垢施女言。汝未曾见佛及僧。亦未曾闻法。何由有此信。无垢施女报梵志言。我初生七日时。处高殿上在金足床。见五百天子飞行<a>虚空</a>。以无量功德赞叹佛法僧。我时得闻。复有一天子。未曾见佛闻法及睹众僧。问诸天子言。佛者何似也。彼诸天子知我至心。并答一天子所问。为生喜悦故。而说偈言</p>
<p style="text-align: left">
	　　其发如绀青　　清净而右旋</p>
<p style="text-align: left">
	　　佛面如满月　　百叶莲花色</p>
<p style="text-align: left">
	　　毫相如珂雪　　右旋人乐观</p>
<p style="text-align: left">
	　　黑蜂绕青莲　　眉目亦如是</p>
<p style="text-align: left">
	　　颊车如师子　　眼眴如牛王</p>
<p style="text-align: left">
	　　唇如频婆果　　齿白密齐平</p>
<p style="text-align: left">
	　　其发如鹅行　　舌广而覆面</p>
<p style="text-align: left">
	　　畅音甚清净　　闻者皆<a>欢喜</a></p>
<p style="text-align: left">
	　　孔雀鹅雁声　　音如琉璃琴</p>
<p style="text-align: left">
	　　紧那众铃声　　迦陵频伽音</p>
<p style="text-align: left">
	　　拘那罗鸟音　　命命拘吉罗</p>
<p style="text-align: left">
	　　及种种音乐　　佛声亦如是</p>
<p style="text-align: left">
	　　其吼如师子　　能破诸竞论</p>
<p style="text-align: left">
	　　除去诸垢恼　　实语断诸见</p>
<p style="text-align: left">
	　　处在于大众　　能尽诸问疑</p>
<p style="text-align: left">
	　　不谬而和柔　　悦可于众心</p>
<p style="text-align: left">
	　　去离于二边　　正说于中道</p>
<p style="text-align: left">
	　　恒说适意音　　闻音皆欢喜</p>
<p style="text-align: left">
	　　口行无谄曲　　随语各得解</p>
<p style="text-align: left">
	　　佛语慧庄严　　如杂妙花鬘</p>
<p style="text-align: left">
	　　项圆臂修直　　掌平轮相净</p>
<p style="text-align: left">
	　　手指纤长妙　　爪如赤铜色</p>
<p style="text-align: left">
	　　佛身坚平满　　细腰师子体</p>
<p style="text-align: left">
	　　深齐而圆好　　阴藏如马王</p>
<p style="text-align: left">
	　　其身如金山　　一孔一毛生</p>
<p style="text-align: left">
	　　右旋而上向　　其喻如龙象</p>
<p style="text-align: left">
	　　[月*庸]髀鹿[跳-兆+尃]肠　　踝平钩锁骨</p>
<p style="text-align: left">
	　　足平轮相现　　千辐具分明</p>
<p style="text-align: left">
	　　梵志。尔时诸天子。在虚空中。以如此事赞叹如来。复次如来应供。度一切有。至于彼岸得大慈悲。如大医王护诸众生。憎爱不染如莲花在水。于<a>世尊</a>功德。我叹少分耳。梵志。我生适七日。闻世尊如是实功德。自尔已来恒无睡眠。亦无欲觉嗔恚觉恼觉。自是已来。我于父母兄弟姊妹亲属财宝璎珞衣服城邑园观及己身寿命。尽无恋爱之心。唯除<a>念佛</a>。如来在在处处。有所<a>说法</a>。系心往听悉皆受持。若文若义不失一句。梵志。我于日夜未尝不见诸佛世尊。梵志。我观佛无厌。听法无足。供众无倦。尔时无垢施女。如是种种赞佛法众。时梵天婆罗门等五百人。皆发阿耨多罗三藐三菩提心。时无垢施女即下车步。进诣诸菩萨声闻所。到已尽顶礼其足。以恭敬尊重心。诣大德舍利弗所。到已前立。谓舍利弗言。我是女人。智慧微浅多诸烦恼。又多放逸乐卑下事。为不顺思惟所牵。善哉大德舍利弗。为怜愍我故。说微妙法。我得闻已。长夜利益增长安乐。始论此事。王波斯匿来至其所。闻其所说。王命无垢施女言。汝诸快乐悉无所少。何为忧色而不睡眠。不乐世乐。时王波斯匿。即为其女。而说偈言</p>
<p style="text-align: left">
	　　端严如天女　　澡浴涂香服</p>
<p style="text-align: left">
	　　璎珞等具足　　何忧不睡眠</p>
<p style="text-align: left">
	　　国富多财宝　　父母得自由</p>
<p style="text-align: left">
	　　有何不可乐　　而不睡眠耶</p>
<p style="text-align: left">
	　　汝悦众亲意　　诸人悉敬望</p>
<p style="text-align: left">
	　　我种种庄严　　汝何为不乐</p>
<p style="text-align: left">
	　　汝见闻何事　　而怀此忧戚</p>
<p style="text-align: left">
	　　善哉何所愿　　汝语我此事</p>
<p style="text-align: left">
	　　尔时无垢施女。以偈答父王言</p>
<p style="text-align: left">
	　　王不觉家中　　阴界入诸羸</p>
<p style="text-align: left">
	　　居世如幻妓　　人命无暂停</p>
<p style="text-align: left">
	　　饮毒谁能眠　　处死谁有欢</p>
<p style="text-align: left">
	　　坠岩何望活　　世相皆如是</p>
<p style="text-align: left">
	　　如人处蛇间　　何有睡与欲</p>
<p style="text-align: left">
	　　四大如毒蛇　　何有欢乐心</p>
<p style="text-align: left">
	　　为诸怨所绕　　如饥何有乐</p>
<p style="text-align: left">
	　　为诸怨国者　　父王何有乐</p>
<p style="text-align: left">
	　　自从见世尊　　发心愿成佛</p>
<p style="text-align: left">
	　　王我未见闻　　菩萨暂放逸</p>
<p style="text-align: left">
	　　声闻品第二</p>
<p style="text-align: left">
	　　尔时无垢施女谓舍利弗言。大德。我欲少有所问。愿为解脱。以怜愍故。世尊记仁者。智慧中最为第一。此慧是有为耶。是无为耶。若是有为。虚诳非实法。若是无为。无为法者则无有生。无生之法则无有起。以无起故。大德智慧则无所有。舍利弗即便默然。大德目犍连谓舍利弗言。大德。何为不答无垢施女所问。舍利弗答目犍连言。此女不问有为之法。乃问第一义谛。第一义中则无言说。是故不可以言而答。时无垢施女谓目犍连言。世尊记大德。于神足人中最为第一。大德。乘神足时为众生想耶。为作法想耶。若住众生想者。众生无实。彼神足亦无实。若住法想者。法无变异。若无变异则无所得。若无所得则无分别。大德目犍连即便默然。摩诃迦叶谓目犍连言。大德。何为不答无垢施女所问。目犍连言。此女不问分别神足。诸如来菩提无作无分别。此则不可言说。时无垢施女谓摩诃迦叶言。世尊记大德。头陀人中最为第一。又复大德。怜愍众生故。入八解脱已而受施。乃至一念而受他施。以身报耶。以心报耶。若以身报。身性无记。喻如草木墙壁瓦砾等无异。是故不能必报施恩。若以心报。心念念不停。亦不能报。若除身心则无为法。若无为法谁能报者。摩诃迦叶即便默然。大德须菩提谓摩诃迦叶言。何为不答无垢施女所问。摩诃迦叶。答须菩提言。此女所问。问法真际。此理不可以言宣答。时无垢施女谓须菩提言。世尊记大德。于无诤人中最为第一。此无诤行。入有性耶。入如性耶。若入如性。如非生相如非灭相。若不生相若非灭相。则是平等。若是平等则是如尔。若是如尔则是无作。若是无作则无言说。若无言说则不可思议。若不可思议则不可宣表。若在有性。有性虚诳。若见虚诳。非圣所行。大德须菩提。即便默然。富楼那弥多罗尼子谓须菩提言。何不答无垢施女所问。须菩提答富楼那言。我于理不应有答。唯有默然是我乐处。此女所问问无戏论法。若有言说则生过患。法性无说是无诤行。时无垢施女谓富楼那言。世尊记大德。于说法人中最为第一。若说法时。说有境界法耶。无境界法耶。若说有境界法。则与凡夫等。所以者何。以凡夫说有境界法故。是以大德。不离凡夫法。若无境界则无所有。若无所有。何名说法人中最为第一。富楼那即便默然。大德离越谓富楼那言。大德。何为不答无垢施女所问。富楼那答离越言。此女不问有为。问第一义。第一义中则无言说。是故无理可答。时无垢施女谓离越言。世尊记大德。于行禅人中最为第一。大德禅时。依有心禅耶。<a>无心</a>禅耶。若依心入禅。心如幻化不实。此定亦复不实。若无心入禅。诸外法草木枝叶花果等亦应得禅。所以者何。以彼同无心故。大德离越即便默然。大德阿那律谓离越言。何不答无垢施女所问也。离越答阿那律言。此女所问诸佛行处。是非声闻所答。时无垢施女言。诸佛法声闻法有异耶。若是有异。无为有二耶。诸贤圣皆行无为。无为之法则无有生。若无有生则是无二。若是无二则是如尔。如尔无二。是故大德离越。何为作是说耶。时无垢施女谓阿那律言。世尊记大德。于诸天眼人中最为第一。大德。以天眼所见。为有物耶。为无物耶。若见有物则为见常。若见无物则为见断。若离二边则为无见。大德阿那律即便默然。大德阿难谓阿那律言。何为不答无垢施女所问。阿那律答阿难言。此女所问为坏假名。是故不可以假名而答。时无垢施女谓阿难言。世尊记大德。于多闻人中最为第一。此多闻法。为是实义耶。为是文字耶。若是实义。义不可说。若不可说法。则非耳识所知。若非耳识所知。复不可说。若以文字。世尊说言依于了义不依文字。是故大德阿难。亦非多闻亦非了义。大德阿难即便默然。文殊师利法王子谓大德阿难言。何为不答无垢施女所问也。阿难言。此女所问多闻离于文字。此则不可以音声而答。问于平等。平等非心。离心相故。此非学地人法。我何能答耶。此是诸如来法王至彼岸处</p>
<p style="text-align: left">
	　　菩萨品第三</p>
<p style="text-align: left">
	　　尔时无垢施女谓文殊师利法王子言。世尊记汝。于深解菩萨中最为第一。汝为以<a>十二因缘</a>深为深耶。为以真深为深耶。若以十二因缘深为深。无有众生成十二因缘深者。所以者何。以十二因缘无来无去故。非眼识所知。非耳鼻舌身<a>意识</a>所知。此中十二因缘非是行法。若以真深为深。真深则非深。亦无得真深者。文殊师利答无垢施女言。以始际深故深。无垢施女问文殊师利言。始际则非际。是故汝知亦非知。文殊师利答无垢施女言。以无知得无得故。言始际耳。无垢施女问文殊师利言。无得之中无有言分。过言语道无有所说。文殊师利答无垢施女言。说假文字说耳。无垢施女语文殊师利言。诸佛菩提过字句言说。是故菩提则不可说。尔时无垢施女谓无痴见菩萨言。汝善男子作是言。我作是念。诣舍卫城。愿令城中众生必定应得阿耨多罗三藐三菩提者。其所见物尽是如来像。又令决定于阿耨多罗三藐三菩提。若见如来时。为色身观耶。为用法身观耶。若以色身观者则不见佛。如世尊说。若见我色身闻我音声者。彼人边见非为见我。若以法身法身不可见。所以者何。法身离见闻不可取故。是以不可见闻。时无痴见菩萨。即便默然。宝相菩萨谓无痴见菩萨言。善男子。何故不答无垢施女所问。无痴见菩萨言。无垢施女所问无性法。此无性法不可说。是故不答。无垢施女言。善男子。我不问无性法。无性法不可问。学已而答则无有碍。尔时无垢施女谓宝相菩萨言。善男子。汝言我当作是念。诣舍卫城。愿令城中一切种族居家。宝藏勇出具足七宝。汝施宝之心。为有染着耶。无染着耶。若有染着。则与凡愚同。所以者何。以凡夫有爱着故。若无爱着。无爱着中无有施宝。时宝相菩萨即便默然。时无垢施女谓离恶趣菩萨。善男子。汝言我作是念。诣舍卫城。愿令城中若有众生应堕恶趣者。尽使现世轻受速脱苦恼。如来说业不可思议。此不可思议业可速断耶。若可断者。则违如来所说。若不知云何而能轻受速断。若能断者。于无主法中汝则是主。若能断者亦当能不断。离恶趣菩萨答无垢施女言。我以愿力故能令轻受速断。无垢施女问离恶趣菩萨言。善男子。诸法如性。不可以愿力而受。时离恶趣菩萨即便默然。尔时无垢施女谓除诸盖菩萨。善男子。汝言我当作是念。愿令舍卫城中众生尽除五盖。汝作是念。入是定已能令众生不为五盖所覆。于此定中己自在耶。他自在耶。若己自在。无由及彼。一切诸法无至彼者。云何汝入<a>禅定</a>去他五盖。若他自在。则不能利益于他。除诸盖菩萨答无垢施女言。此行以慈为首。无垢施女问除诸盖菩萨言。诸佛皆行慈行。善男子。叵有佛因众生不以五盖为患者也。除诸盖菩萨即便默然。时无垢施女谓观世音菩萨。善男子。汝言我当作是念。愿令舍卫城中众生牢狱系闭速得解脱。临当死者即得济命。恐怖之者即得无畏。夫言畏者。是有取耶无取耶。若是有取者。凡愚之人亦复有取。是故不然。若是无取则无所施。无施法中何得有除。观世音菩萨即便默然。辩严菩萨谓观世音菩萨。善男子。何为不答无垢施女之所问耶。观世音菩萨言。此女不问生灭法。是故不可答。无垢施女问观世音菩萨言。叵有是无生无灭问耶。观世音答无垢施女曰。无生无灭中乃无文字言说。无垢施女问观世音言。诸智慧者。于无文字假说文字。然不著文字法性无碍。是故慧者不碍文字。时无垢施女谓辩严菩萨。善男子。汝言我当作是念。愿令舍卫城中众生其见我者皆得辞辩。以诸妙偈互相问答。善男子。汝此所施辞辩者。以觉起耶。若以觉起者。一切有为皆由觉观而起。是故非寂静。若以爱起者所施则虚。辩严菩萨答无垢施女言。此是我初发菩提心时。愿其见我者皆得辞辩。以诸妙偈互相问答。时无垢施女问辩严菩萨言。善男子。汝今即有发菩提心愿耶。若即有者则是常见。若今无者不可以施彼。是故所愿则虚。时辩严即便默然。尔时无垢施女谓无痴行菩萨。善男子。汝言我作是念。愿令舍卫城中若有众生其见我者。得无痴见。决定于阿耨多罗三藐三菩提。此菩提为是有耶。为是无耶。若是有者。是有为菩提执于边见。若是无者。则是虚妄亦堕边见。时无痴见菩萨答无垢施女言。此菩提者名之为智。无垢施女问无痴见菩萨言。此智名为生耶。为无生耶。若名为生则非是善顺思惟所生。是有为智凡愚所知。若名无生。无生中无所有。若无所有则无分别。菩萨声闻辟支佛诸如来菩提。无有分别。凡愚之人分别菩提。智慧之人则无分别。时无痴见菩萨即便默然。尔时大德须菩提谓诸大德声闻并诸大菩萨言。诸大德。我等宜还。不须入舍卫城乞食。所以者何。无垢施女所说即是智者法食。我等今日乐于法食。不须搏食。无垢施女问须菩提言。如说诸法无上无下。于此法中。当有何求而行乞耶。大德不戏论法是比丘所行。不可乐於戏论。此是无依之法。非依止者所行。贤圣所行无有退转。尔时八大声闻。八大菩萨。梵天等五百婆罗门。无垢施女。波斯匿王。及诸大众。俱诣佛所。到已顶<a>礼佛</a>足。右绕三匝却坐一面。无垢施女。别绕七匝。顶礼佛足。合掌而立。以偈问佛</p>
<p style="text-align: left">
	　　我问无等尊　　应供无量称</p>
<p style="text-align: left">
	　　施众<a>甘露</a>喜　　菩萨云何行</p>
<p style="text-align: left">
	　　云何在道树　　破魔降劳怨</p>
<p style="text-align: left">
	　　云何动天地　　山王及林薮</p>
<p style="text-align: left">
	　　云何放光明　　显发无量称</p>
<p style="text-align: left">
	　　愿大悲世尊　　说应菩提行</p>
<p style="text-align: left">
	　　云何得总持　　如来妙音声</p>
<p style="text-align: left">
	　　云何能修持　　清净妙胜定</p>
<p style="text-align: left">
	　　云何诸行人　　能得神足力</p>
<p style="text-align: left">
	　　今劝请世尊　　说诸人实行</p>
<p style="text-align: left">
	　　云何得专念　　及与坚固心</p>
<p style="text-align: left">
	　　云何得应辩　　微妙成具足</p>
<p style="text-align: left">
	　　云何得顺理　　含众义圆足</p>
<p style="text-align: left">
	　　美说微妙法　　慧者无所碍</p>
<p style="text-align: left">
	　　云何乐施慧　　净戒及忍辱</p>
<p style="text-align: left">
	　　善精进禅定　　智慧照<a>世间</a></p>
<p style="text-align: left">
	　　云何忆<a>宿命</a>　　天眼明了见</p>
<p style="text-align: left">
	　　天耳他心智　　神足过诸刹</p>
<p style="text-align: left">
	　　云何不处胎　　化生莲花中</p>
<p style="text-align: left">
	　　恒于诸佛前　　说空无我法</p>
<p style="text-align: left">
	　　云何等怨亲　　断爱及荒秽</p>
<p style="text-align: left">
	　　志行无高下　　其犹如风地</p>
<p style="text-align: left">
	　　利衰及毁誉　　称讥与苦乐</p>
<p style="text-align: left">
	　　云何舍八法　　行世犹如日</p>
<p style="text-align: left">
	　　云何不谄诤　　除我舍憍慢</p>
<p style="text-align: left">
	　　寂静处禅定　　智者乐实义</p>
<p style="text-align: left">
	　　云何不爱乐　　妻子及财宝</p>
<p style="text-align: left">
	　　云何诸行人　　乐于闲静处</p>
<p style="text-align: left">
	　　云何如飞鸟　　亦如麟一角</p>
<p style="text-align: left">
	　　云何乐<a>正法</a>　　及乐喜悦心</p>
<p style="text-align: left">
	　　云何诸智人　　观地水火风</p>
<p style="text-align: left">
	　　无倾动分别　　处禅如虚空</p>
<p style="text-align: left">
	　　不行非法行　　不乐观他行</p>
<p style="text-align: left">
	　　宁舍于身命　　终不舍离法</p>
<p style="text-align: left">
	　　云何于菩提　　生想如世尊</p>
<p style="text-align: left">
	　　生世尊想已　　能发菩提愿</p>
<p style="text-align: left">
	　　云何得<a>净土</a>　　及与清净僧</p>
<p style="text-align: left">
	　　智者得长寿　　称名获安乐</p>
<p style="text-align: left">
	　　方便至彼岸　　见谛不取证</p>
<p style="text-align: left">
	　　能度无量众　　劝乐行善根</p>
<p style="text-align: left">
	　　云何得端正　　及得于化生</p>
<p style="text-align: left">
	　　智慧多财宝　　能知众生心</p>
<p style="text-align: left">
	　　云何忆宿命　　常与诸佛会</p>
<p style="text-align: left">
	　　于千万亿劫　　恒不生难处</p>
<p style="text-align: left">
	　　云何得种好　　及三十二相</p>
<p style="text-align: left">
	　　云何善辞辩　　及得于应辩</p>
<p style="text-align: left">
	　　云何修净土　　成就比丘众</p>
<p style="text-align: left">
	　　随所愿乐处　　能得生于彼</p>
<p style="text-align: left">
	　　导者作何行　　能得色名称</p>
<p style="text-align: left">
	　　得力精进等　　云何得不坏</p>
<p style="text-align: left">
	　　云何不犹豫　　能行菩萨道</p>
<p style="text-align: left">
	　　去离诸悼悔　　为众生说法</p>
<p style="text-align: left">
	　　于佛法众中　　云何得最胜</p>
<p style="text-align: left">
	　　宁舍己身命　　而不诽谤法</p>
<p style="text-align: left">
	　　世尊无不知　　今世及未来</p>
<p style="text-align: left">
	　　愿大智世尊　　次说菩萨行</p>
<p style="text-align: left">
	　　菩萨行品第四</p>
<p style="text-align: left">
	　　尔时世尊。赞无垢施女言。善哉善哉。汝为多安乐利益诸众生故。怜愍世间诸<a>天人</a>故。问于如来诸菩萨摩诃萨如斯之行。谛听谛听善思念之。吾当为汝分别解说。时无垢施女。及诸大众皆称善哉。愿乐欲闻。尔时世尊。即便为说。菩萨成就四法能破诸魔。何等为四。于他利养不生憎嫉。去离两舌。劝多众生令种善根。于一切众生生慈愍心。无垢施女。是为菩萨成就四法能破诸魔。尔时世尊。欲重宣此义。而说偈言</p>
<p style="text-align: left">
	　　不生憎嫉心　　及以两舌语</p>
<p style="text-align: left">
	　　能教多众生　　种善法根栽</p>
<p style="text-align: left">
	　　能修广慈心　　普及于十方</p>
<p style="text-align: left">
	　　善行此行者　　能摧诸魔怨</p>
<p style="text-align: left">
	　　无垢施女。若菩萨成就四法者。能放光明过无量佛土。何谓为四。能施灯明。法欲灭时护持正法。能为放逸及堕难处众生故。往其所而为说法。能以宝饰璎络施佛塔庙。是为菩萨成就四法能放光明过十方刹。尔时世尊。欲重宣此义。而说偈言</p>
<p style="text-align: left">
	　　若能施灯明　　法末中<a>护法</a></p>
<p style="text-align: left">
	　　开导难放逸　　宝饰施佛庙</p>
<p style="text-align: left">
	　　是故诸菩萨　　能放净光明</p>
<p style="text-align: left">
	　　过无量佛土　　所照无边涯</p>
<p style="text-align: left">
	　　蒙光皆安乐　　即发无上心</p>
<p style="text-align: left">
	　　无垢施女。若菩萨能成就四法者。能振动无量无边诸佛刹土。何谓为四。如所说行。得深法忍。坚持善法。化无量众生。行阿耨多罗三藐三菩提。是为菩萨成就四法。能震动无量无边诸佛刹土。尔时世尊。欲重明此义。而说偈言</p>
<p style="text-align: left">
	　　如所说<a>修行</a>　　善解深法忍</p>
<p style="text-align: left">
	　　欲得白净法　　坚持诸妙行</p>
<p style="text-align: left">
	　　能教无量众　　发于菩提心</p>
<p style="text-align: left">
	　　行此四法者　　能动无量刹</p>
<p style="text-align: left">
	　　无垢施女。若菩萨成就四法者。得陀罗尼。何谓为四。能施净妙种种所须。庄严诸婇女须者便施与。常以种种法。赞叹诸如来。亲近多修习般若波罗蜜。是谓菩萨成就四法得诸陀罗尼。尔时世尊。欲重明此义。而说偈言</p>
<p style="text-align: left">
	　　若行种种施　　能得陀罗尼</p>
<p style="text-align: left">
	　　庄严好婇女　　随意之所须</p>
<p style="text-align: left">
	　　悉皆能充足　　常赞叹如来</p>
<p style="text-align: left">
	　　修诸实智慧　　世尊之所许</p>
<p style="text-align: left">
	　　以此四事者　　即得陀罗尼</p>
<p style="text-align: left">
	　　于百千亿劫　　所闻终不忘</p>
<p style="text-align: left">
	　　十方佛所说　　尽能受忆念</p>
<p style="text-align: left">
	　　无垢施女。若菩萨成就四法者。能得三昧。何谓为四。多厌患<a>生死</a>。常乐闲静处。常勤精进。善能成就诸所作业。是为菩萨成就四法能得三昧。尔时世尊。欲重宣此义。而说偈言</p>
<p style="text-align: left">
	　　舍离诸有生　　独行如骐驎</p>
<p style="text-align: left">
	　　善男子勤行　　成就所作业</p>
<p style="text-align: left">
	　　慧者能成就　　此四胜妙法</p>
<p style="text-align: left">
	　　亲近于菩提　　求诸最胜法</p>
<p style="text-align: left">
	　　有寂静意者　　能得诸三昧</p>
<p style="text-align: left">
	　　觉了胜菩提　　诸佛之行处</p>
<p style="text-align: left">
	　　无垢施女。若菩萨成就四法能得神足。何谓为四。身轻故。心轻故。于一切法中无依止故。受四界为空界故。是为菩萨成就四法能得神足。尔时世尊。欲重明此义。而说偈言</p>
<p style="text-align: left">
	　　身心轻亦尔　　智者不着法</p>
<p style="text-align: left">
	　　受此诸四界　　与空界同等</p>
<p style="text-align: left">
	　　具此四法者　　能得乘神足</p>
<p style="text-align: left">
	　　一念过亿刹　　供养尔所佛</p>
<p style="text-align: left">
	　　无垢施女。若菩萨成就四法得殊妙端正。何谓为四。去诸荒秽不行嗔恚。乐净佛塔庙妙饰以供养。住威仪持戒。常先意问讯。不讥说法者恒生世尊想。是为菩萨成就四法得殊妙端正。尔时世尊。欲重宣此义。而说偈言</p>
<p style="text-align: left">
	　　不嗔恼他人　　去离荒秽行</p>
<p style="text-align: left">
	　　扫洒世尊庙　　恭敬献饰宝</p>
<p style="text-align: left">
	　　常持于净戒　　发意先问讯</p>
<p style="text-align: left">
	　　于法师无碍　　敬心如世尊</p>
<p style="text-align: left">
	　　行此四善事　　是谓勇健者</p>
<p style="text-align: left">
	　　殊妙最第一　　见者莫不欢</p>
<p style="text-align: left">
	　　无垢施女。若菩萨成就四法能得化生。何谓为四。雕刻莲花。坐佛形像。以优钵罗花。钵头摩花。拘末头花。分陀利花。及余种种杂妙诸花。满掬以散如来及诸塔庙。志愿利益无量众生。恒行和敬不讥彼短。所种善根。为利益安乐多众生。脱生死苦恼。愿成阿耨多罗三藐三菩提故。是为菩萨成就四法能得化生。尔时世尊。欲重宣此义。而说偈言</p>
<p style="text-align: left">
	　　刻花坐尊像　　种种花供养</p>
<p style="text-align: left">
	　　利益不恼众　　化生诸佛刹</p>
<p style="text-align: left">
	　　恒发弘誓愿　　度十方众生</p>
<p style="text-align: left">
	　　以此四妙行　　恒生诸佛刹</p>
<p style="text-align: left">
	　　无垢施女。若菩萨成就四法得大<a>财富</a>。何谓为四。乞者不逆。于所施物不生爱惜。恒愿众生获多财宝。舍离诸见。顺于正信。是为菩萨成就四法得大财富。尔时世尊。欲重明此义。而说偈言</p>
<p style="text-align: left">
	　　施心无所逆　　于财无吝惜</p>
<p style="text-align: left">
	　　信解诸佛法　　生生获财富</p>
<p style="text-align: left">
	　　信解无谄嫉　　不讼彼过患</p>
<p style="text-align: left">
	　　专心一向信　　是故得财宝</p>
<p style="text-align: left">
	　　无垢施女。若菩萨成就四法得大智慧。何谓为四。于他法中。不生憎嫉。说除过法令无疑悔。勤精进者劝不令废。己身常乐多修空法。是为菩萨成就四法得大智慧。尔时世尊。欲重宣此义。而说偈言</p>
<p style="text-align: left">
	　　不嫉于正法　　教他除疑悔</p>
<p style="text-align: left">
	　　常将导众生　　修佛诸空行</p>
<p style="text-align: left">
	　　智者乐此法　　得智慧名称</p>
<p style="text-align: left">
	　　善解诸佛语　　速成两足尊</p>
<p style="text-align: left">
	　　无垢施女。若菩萨成就四法忆识宿命。何谓为四。学问诵习有所忘失者。为作忆念忘者为说。恒出适意好声令人乐闻。常行法施不令有废。为脱生死。趣向泥洹故。愿如善财入禅方便。是为菩萨成就四法能忆宿命。尔时世尊。欲重宣此义。而说偈言</p>
<p style="text-align: left">
	　　废忘令忆念　　恒出适意音</p>
<p style="text-align: left">
	　　说法不疲倦　　常修诸定相</p>
<p style="text-align: left">
	　　以此四法者　　咸得识宿命</p>
<p style="text-align: left">
	　　能忆无量劫　　速悟佛行处</p>
<p style="text-align: left">
	　　无垢施女。若菩萨成就四法常遇诸佛。何谓为四。宁舍身命不诽谤法。宁舍身命不谤菩萨。宁舍身命不亲近恶知识。忆念诸佛无有厌足。是为菩萨成就四法常遇诸佛。尔时世尊。欲重宣此义。而说偈言</p>
<p style="text-align: left">
	　　不谤于菩提　　亦不毁菩萨</p>
<p style="text-align: left">
	　　乐离恶知识　　念诸佛无厌</p>
<p style="text-align: left">
	　　大<a>德行</a>此行　　得值遇诸佛</p>
<p style="text-align: left">
	　　未成正觉顷　　恒与诸佛会</p>
<p style="text-align: left">
	　　无垢施女。若菩萨成就四法得三十二相身。何谓为四。采诸珍宝散佛塔庙。以种种香油涂塔基座。以杂花鬘严饰塔庙。以种种伎乐。而以供养。常给侍贤圣初不违离。是为菩萨成就四法得三十二相。尔时世尊。欲重宣此义。而说偈言</p>
<p style="text-align: left">
	　　采宝散塔庙　　又以香油涂</p>
<p style="text-align: left">
	　　杂花众伎乐　　给侍适贤圣</p>
<p style="text-align: left">
	　　具相庄严身　　端妙殊特好</p>
<p style="text-align: left">
	　　以此得众相　　以严人中尊</p>
<p style="text-align: left">
	　　无垢施女。若菩萨成就四法得八十随形好。何谓为四。脱众妙衣以敷法座。给侍一切终无疲厌。诣说法处无胜论心。恭敬大众但生世尊想。劝多众生发菩提心。是为菩萨成就四法得八十随形好。尔时世尊。欲重宣此义。而说偈言</p>
<p style="text-align: left">
	　　敷座众妙衣　　供养无疲厌</p>
<p style="text-align: left">
	　　不与持法竞　　劝众发道心</p>
<p style="text-align: left">
	　　能行此法者　　速得成众好</p>
<p style="text-align: left">
	　　菩萨亲近行　　具好八十种</p>
<p style="text-align: left">
	　　无垢施女。若菩萨成就四法得善应辩。何谓为四。受持亲近菩萨法藏。昼夜六时诵三阴经。诸佛菩提无生无灭。世所难信。然能受持读诵。广为他说令得喜悦。不爱身命。是为菩萨成就四法得善应辩。尔时世尊。欲重宣此义。而说偈言</p>
<p style="text-align: left">
	　　护持菩萨藏　　勇猛诵三阴</p>
<p style="text-align: left">
	　　无生世相追　　方便说令喜</p>
<p style="text-align: left">
	　　不爱于身命　　持十力正法</p>
<p style="text-align: left">
	　　无疑虑而行　　最上胜菩提</p>
<p style="text-align: left">
	　　修此甚深法　　便能得应辩</p>
<p style="text-align: left">
	　　譬如杂花鬘　　天人所乐见</p>
<p style="text-align: left">
	　　无垢施女。若菩萨成就四法得清净土。何谓为四。不嫉妒故。等心故。护菩提行故。不亲近四部众故。是为菩萨成就四法得清净土。尔时世尊。欲重宣此义。而说偈言</p>
<p style="text-align: left">
	　　不嫉于他人　　见彼得利喜</p>
<p style="text-align: left">
	　　等心行大慈　　化众无染着</p>
<p style="text-align: left">
	　　行此四无量　　智者善守护</p>
<p style="text-align: left">
	　　得净土无难　　速成无上道</p>
<p style="text-align: left">
	　　无垢施女。若菩萨成就四法得清净众。何谓为四。不悕望他徒众故。不和合者摄令和解。学问诵习者给其所须。舍离两舌。是为菩萨成就四法得清净众。尔时世尊。欲重宣此义。而说偈言</p>
<p style="text-align: left">
	　　终不望他众　　离者能令合</p>
<p style="text-align: left">
	　　给学人所乏　　不离别众生</p>
<p style="text-align: left">
	　　能行此四事　　便得清净众</p>
<p style="text-align: left">
	　　为清众故行　　极苦亦不舍</p>
<p style="text-align: left">
	　　无垢施女。若菩萨成就四法。所愿佛土随愿得生。何谓为四。于他名誉利养法中。不生憎嫉。专心修习<a>六波罗蜜</a>。于一切菩萨生世尊想。从初发心乃至道场常等心观。终不为利养名誉谄曲虚赞故。是为菩萨成就四法随所愿土即得往生。尔时世尊。欲重宣此义。而说偈言</p>
<p style="text-align: left">
	　　不憎他名利　　求清净<a>六度</a></p>
<p style="text-align: left">
	　　等尊观菩萨　　终不谄求名</p>
<p style="text-align: left">
	　　菩萨行此善　　能见十方界</p>
<p style="text-align: left">
	　　随心之所愿　　即得生其中</p>
<p style="text-align: left">
	　　尔时无垢施女。白佛言。世尊。如所说菩萨行。我当奉行之。如世尊所说。诸菩萨行。于此法中不行一法。则为欺诳十方现在说法诸佛。尔时大德目连。谓无垢施女言。汝敢于佛前大师子吼。菩萨难行岂不知耶。终不以女身而得阿耨多罗三藐三菩提。尔时无垢施女。答大德目连言。我今佛前作诚实愿。若于来世。必得成佛如来无所著等正觉乃至佛世尊天人师。以此诚实之愿。使此三千<a>大千世界</a>六变震动。于诸众生令无恼乱。如世尊所说。诸菩萨行。我尽形行者。以此实愿。于虚空中雨众天花。百千伎乐不鼓而鸣。使我变此女身。成十六童子。无垢施女。发此诚实愿已。即时三千大千世界六变震动。于虚空中雨众天花。百千天乐不鼓自鸣。无垢施女。即变女身成十六童子。时大德目连偏袒右肩右膝着地。合掌向佛而白佛言。世尊。我今面礼诸佛菩萨。从初发意乃至道场。世尊。此女人乃有如是大威德神足力。能发大愿。既发愿已随愿皆成。佛告目连。如是如是。如汝所言。菩萨从初发意乃至道场。天人所礼如佛塔庙。是诸声闻辟支佛无上福田。于时世尊。熙怡微笑。诸佛常法若微笑时。口中即出青黄赤白紫颇黎等种种色光。照于无量无边诸佛刹土。诸天魔宫日月精光皆不复明。还摄光明从顶上入。尔时大德阿难。即从坐起。更正衣服。偏袒右肩右膝着地。合掌向佛。以偈问曰</p>
<p style="text-align: left">
	　　天龙<a>梵音</a>师子吼　　迦陵频伽雷震声</p>
<p style="text-align: left">
	　　除贪嗔痴生喜悦　　愿十力海说笑缘</p>
<p style="text-align: left">
	　　六变震动无所娆　　雨天妙花悦众情</p>
<p style="text-align: left">
	　　世尊摧伏诸外道　　犹如师子伏野干</p>
<p style="text-align: left">
	　　唯愿世尊为我说　　所以微笑之因缘</p>
<p style="text-align: left">
	　　万亿日月珠电光　　天龙梵王诸光明</p>
<p style="text-align: left">
	　　释迦口出净光明　　遏诸光明<a>佛光</a>胜</p>
<p style="text-align: left">
	　　眉间毫相如珂月　　<a>圆满</a>柔软喻天衣</p>
<p style="text-align: left">
	　　白毫放光照无量　　愿说何故放斯光</p>
<p style="text-align: left">
	　　世尊齿净无垢秽　　方平齐密白如雪</p>
<p style="text-align: left">
	　　佛口应出杂色光　　青黄赤白紫颇黎</p>
<p style="text-align: left">
	　　假使界坏日月落　　地满虚空无居处</p>
<p style="text-align: left">
	　　水性可使变为火　　火性亦可变为水</p>
<p style="text-align: left">
	　　大海尽可令枯竭　　如来实语终不二</p>
<p style="text-align: left">
	　　生十方趣诸众生　　假令一时成缘觉</p>
<p style="text-align: left">
	　　一一缘觉集诸问　　百千万种经亿劫</p>
<p style="text-align: left">
	　　尽共集会如来前　　各以异音同时问</p>
<p style="text-align: left">
	　　如来即以一音报　　能断彼众无量疑</p>
<p style="text-align: left">
	　　成就智慧至彼岸　　一切智慧所庄严</p>
<p style="text-align: left">
	　　具三十二最胜尊　　大威德者愿解说</p>
<p style="text-align: left">
	　　世尊何缘而微笑　　授何众生菩提记</p>
<p style="text-align: left">
	　　诸天世人咸欲闻　　愿如来演微笑音</p>
<p style="text-align: left">
	　　尔时佛告阿难。汝见是无垢施菩萨以诚实之愿动此三千大千世界不耶。阿难白佛言。世尊。唯然已见。佛言。此无垢施菩萨。发心已来八万阿僧祇劫。行阿耨多罗三藐三菩提行。此无垢施菩萨修菩萨行经六十劫。然后文殊师利法王子。乃发菩萨心。阿难如文殊师利等八万六千诸大菩萨所有功德庄严佛土。与尔所菩萨等无有异。尔时大德目连。谓无垢施菩萨言。善男子。汝已久发阿耨多罗三藐三菩提心。何以不转女人身也。无垢施菩萨。答目连言。世尊记大德。于神足人中最为第一。何为不转男子身也。大德目连。即便默然。无垢施菩萨。谓大德目连言。亦不以女身得阿耨多罗三藐三菩提。亦不以男身得阿耨多罗三藐三菩提。所以者何。菩提无生。是以不可得</p>
<p style="text-align: left">
	　　授记品第五</p>
<p style="text-align: left">
	　　尔时文殊师利法王子白佛言。未曾有也。世尊。此无垢施菩萨。乃能善解甚深之法。以誓愿力成就诸愿。佛告文殊师利言。如是如是。如汝所言。此无垢施菩萨。曾于六十亿佛所。修空三昧。于八十亿佛所。修无生法忍。于三十亿佛所。问甚深法。曾以衣服饮食。供养八十亿诸佛。及问此分别辩印三昧。又文殊师利。若有善男子善女人。为菩提故。如恒河沙等诸佛刹土。满中珍宝持用布施。不如受持此经读诵通利广为人说。乃至但书持功德最上最胜。况如说修行。所以者何。以能受持诸菩萨菩提行法故。文殊师利白佛言。世尊。当何名斯经。云何奉持之。佛告文殊师利。当名为分别说应辩。亦名说三昧门。当如是奉持之。佛说是经时。八万亿众生诸天及人。皆发阿耨多罗三藐三菩提心。必定不退转。尔时辩严菩萨白佛言。世尊。此无垢施菩萨。何时当成阿耨多罗三藐三菩提。佛告辩严。善男子。此无垢施菩萨。过于数劫。供养过数佛已。当得成佛。号无垢光相王如来应供正遍知明行足善逝世间解无上士调御丈夫天人师佛世尊。世界号曰无量德庄严。无声闻辟支佛。微妙严饰胜诸天处。无垢施菩萨。亲从如来闻受记名。心净踊跃。踊在虚空高八十亿多罗树。放大光明。照百千亿诸佛刹土。当世尊顶上。化作八万四千种种天宝庄严殊妙宝盖。即于空中以无量神足力。供养<a>礼拜</a>无量十方诸佛已。还至佛所。在一面立。尔时婆罗门梵天。及五百婆罗门。闻授无垢施菩萨记。及见神足变现。踊跃欢喜。一时同声。以偈赞佛</p>
<p style="text-align: left">
	　　能恭敬佛者　　得世第一利</p>
<p style="text-align: left">
	　　发心求菩提　　为佛第一智</p>
<p style="text-align: left">
	　　我等昔造恶　　今生邪见家</p>
<p style="text-align: left">
	　　得见佛及僧　　发口出恶言</p>
<p style="text-align: left">
	　　我今诚心悔　　恶口所犯罪</p>
<p style="text-align: left">
	　　见诸贤佛子　　谓为是不吉</p>
<p style="text-align: left">
	　　若不见如来　　两足中最尊</p>
<p style="text-align: left">
	　　唐受此人身　　唐食人所食</p>
<p style="text-align: left">
	　　我及无垢施　　出为祀祠故</p>
<p style="text-align: left">
	　　施女见佛子　　敬重而赞叹</p>
<p style="text-align: left">
	　　我等见赞叹　　即呵其可叹</p>
<p style="text-align: left">
	　　我等即问之　　汝曾见佛耶</p>
<p style="text-align: left">
	　　于时答我言　　我生适七日</p>
<p style="text-align: left">
	　　闻天叹佛名　　女赞叹如来</p>
<p style="text-align: left">
	　　真实无差异　　我等闻叹已</p>
<p style="text-align: left">
	　　即发最胜心　　求无上善根</p>
<p style="text-align: left">
	　　我闻佛名故　　于宿业得悟</p>
<p style="text-align: left">
	　　即来礼救世　　为求胜法故</p>
<p style="text-align: left">
	　　见佛礼敬心　　闻最无上法</p>
<p style="text-align: left">
	　　见人中尊仙　　永离诸苦际</p>
<p style="text-align: left">
	　　佛之所说法　　真实能度世</p>
<p style="text-align: left">
	　　我等于中学　　为无上法故</p>
<p style="text-align: left">
	　　闻菩萨所行　　为得佛法故</p>
<p style="text-align: left">
	　　我等亦应习　　为得佛道故</p>
<p style="text-align: left">
	　　说出要道门　　菩萨所应行</p>
<p style="text-align: left">
	　　我亦趣此门　　为世所敬礼</p>
<p style="text-align: left">
	　　佛知彼诚心　　熙怡而微笑</p>
<p style="text-align: left">
	　　阿难即白佛　　愿说笑因缘</p>
<p style="text-align: left">
	　　尔时佛以偈。告阿难曰</p>
<p style="text-align: left">
	　　此诸婆罗门　　及梵志梵天</p>
<p style="text-align: left">
	　　同共一劫中　　次第成正觉</p>
<p style="text-align: left">
	　　曾于过去世　　具供五百佛</p>
<p style="text-align: left">
	　　从今以妙行　　当见亿数佛</p>
<p style="text-align: left">
	　　于八十亿劫　　终不堕难处</p>
<p style="text-align: left">
	　　于一一劫中　　当觐亿数佛</p>
<p style="text-align: left">
	　　然后乃当成　　最胜两足尊</p>
<p style="text-align: left">
	　　皆当同一号　　号曰梵光明</p>
<p style="text-align: left">
	　　寿命亦同等　　寿八十亿岁</p>
<p style="text-align: left">
	　　刹土皆同等　　各八十亿僧</p>
<p style="text-align: left">
	　　化度无量众　　利益众生已</p>
<p style="text-align: left">
	　　当入于泥洹　　证寂静灭度</p>
<p style="text-align: left">
	　　佛说经已。无垢施菩萨摩诃萨。及诸大众梵天梵志等。五百菩萨大士。波斯匿王。诸大声闻<a>弟子</a>。诸天八部。人及非人。闻佛所说。皆大欢喜。</p>
				</div></div><hr><script charset='utf-8' src='../../js/footer.js'></script></body></html>