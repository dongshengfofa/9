<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第八十一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第八十一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第八十一卷</strong></p>
<p style="text-align: left">
	　　隋<a>三藏</a>法师阇那崛多译</p>
<p style="text-align: left">
	　　护国<a>菩萨</a>会第十八之二</p>
<p style="text-align: left">
	　　尔时佛复告护国言。护国。我念往昔过无量阿僧祇劫。复过阿僧祇。不可称量。不可思惟。无有譬喻。不可计算。不可得说。是时有佛出世。名曰成利慧多陀阿伽度阿罗诃三藐三<a>佛陀</a>明行足善逝<a>世间</a>解无上士调御丈夫<a>天人</a>师佛<a>世尊</a>。尔时有王名曰焰意。护国。彼焰意王治化之时。此阎浮提纵广一万六千由旬。护国。彼时此阎浮提内有二万诸城。彼一一城有千俱致家。护国。时彼焰意王自所住城名曰宝光明。东西十二由旬。南北七由旬。七宝所成。宝墙七重以为围绕。一一墙间相去八步牢固难坏。护国。彼国众生<a>寿命</a>十俱致那由他岁。护国。尔时彼焰意王。初生一子名曰福焰。端正殊特身色具足。世间无双瞻者无厌。护国。时彼王子初生之日。于其生处有七宝藏自然出现。其王宫内亦有七宝藏。自然出现上高七人。护国。彼王子生时。阎浮提内一切众生。皆大<a>欢喜</a>踊跃无量。若有众生被系闭牢狱。枷锁着身者自然<a>解脱</a>。护国。彼福焰王子世间所有工巧术艺。于七日内皆悉学成。护国。彼福焰王子于日初分。时有净居诸天。来告彼王子言。童子。汝莫放逸应善观无常。童子命不久停。至于后世如是速疾。恒须观察生大怖畏。造业必受如影随形。时净居诸天。复为童子说此偈言</p>
<p style="text-align: left">
	　　童子谨慎莫放逸　　亦莫随顺放逸者</p>
<p style="text-align: left">
	　　弃舍放逸佛所赞　　若受放逸诸佛诃</p>
<p style="text-align: left">
	　　常自调顺不放逸　　一切能施无妒嫉</p>
<p style="text-align: left">
	　　慈悲念于诸众生　　彼人不久当作佛</p>
<p style="text-align: left">
	　　过去无量佛　　现在及未来</p>
<p style="text-align: left">
	　　一切从善起　　住不放逸道</p>
<p style="text-align: left">
	　　饮食及衣服　　金银璎珞等</p>
<p style="text-align: left">
	　　俱致劫布施　　为求无上道</p>
<p style="text-align: left">
	　　手足耳鼻等　　求者欢喜施</p>
<p style="text-align: left">
	　　真心求功德　　不久得成佛</p>
<p style="text-align: left">
	　　王位威势力　　妻子及眷属</p>
<p style="text-align: left">
	　　有为如幻化　　速舍莫恋着</p>
<p style="text-align: left">
	　　寿命不久停　　如坏器易坏</p>
<p style="text-align: left">
	　　假借世不久　　此亦无常定</p>
<p style="text-align: left">
	　　父母及眷属　　恶道无能救</p>
<p style="text-align: left">
	　　众生造<a>善恶</a>　　如影恒逐形</p>
<p style="text-align: left">
	　　多求于欲海　　相害不为利</p>
<p style="text-align: left">
	　　而无济拔者　　虚受疲劳苦</p>
<p style="text-align: left">
	　　今欲作他利　　求寂无上道</p>
<p style="text-align: left">
	　　干枯皮肉髓　　汝莫以为苦</p>
<p style="text-align: left">
	　　诸佛出世难　　寂灭法难闻</p>
<p style="text-align: left">
	　　勤事善知识　　能破诸魔众</p>
<p style="text-align: left">
	　　舍离恶知识　　能住于正道</p>
<p style="text-align: left">
	　　遮蔽恶邪径　　善哉精进住</p>
<p style="text-align: left">
	　　汝莫惜身命　　持心如金刚</p>
<p style="text-align: left">
	　　正问诸师道　　莫舍正信意</p>
<p style="text-align: left">
	　　一切过去佛　　常乐阿兰若</p>
<p style="text-align: left">
	　　汝应顺彼学　　应乐在空闲</p>
<p style="text-align: left">
	　　弃舍于恩爱　　妻子眷属等</p>
<p style="text-align: left">
	　　己身及寿命　　以求广大智</p>
<p style="text-align: left">
	　　尔时世尊复告护国菩萨言。善男子。其福焰王子从彼诸天闻此偈已。于十年内未曾睡眠未曾戏笑。未曾歌舞未曾喜乐。未曾踊跃未曾放逸。不入园苑。不乐眷属。不贪王位。于资财城郭不生乐心。如是一切内外诸物皆悉弃舍。唯入<a>禅定</a>住于静室而自思惟。一切法无常。无强无力。无有坚牢。暂现而灭。王位无味。无有<a>自在</a>。恩爱别离。怨憎相会。无可贪着。妄生爱乐皆由愚痴。虚妄诳惑无一实也。唯有解脱寂灭为乐。而诸凡夫愚痴所醉常乐处之横生优劣之相。我今在此凡愚众中。应住默然思不放逸。护国。尔时彼焰意大王。为此童子更别立城名胜喜乐。有七重宝墙以为围绕。其城南北有七百街巷。其街墙壁七宝所成。金铃罗网以覆其上。更以真珠众宝罗网重覆其上。一一巷首皆有八万四千宝柱。于诸宝柱上系六万宝绳共相钩连。诸宝绳间悬十四俱致宝多罗树。微风吹动出妙音声。犹如百千音乐不鼓自鸣。一一诸街巷首。安置五百童女。盛壮少年善解歌舞。为一切众生爱乐之故。其焰意王。复更告令一切。汝等诸人从今已去。昼夜莫作余事。唯作歌舞嬉戏。令诸众生欢喜受乐。四方来者悉令欢喜。乃至不听出一粗言。欲令王子心生爱乐。复于巷首安置种种布施之具。所谓衣服饮食璎珞床敷毡褥车乘辇舆象马牛羊。五行之具。金银琉璃。车[(王*巨)/木]马瑙珊瑚虎魄真珠等宝。涂香末香<a>烧香</a>薰香种种花鬘等。若须衣者与衣。须食与食。须饮与饮。须乘与乘。随其所须而施与之。更于处处安诸珍宝等聚。拟诸众人之所受用。又于城中造作宫殿。拟为王子游戏之处。其地皆以众宝间错。于其城上起大高楼众宝庄严。于城中央造一大殿。殿内安置千万床敷。于殿四边造诸园苑。其园苑内有诸树木。一切花果诸喜乐树具足充满。护国。彼园苑中造七宝池。其池四面有四宝阶道。何等为四。所谓金银琉璃颇梨。于一方面有二师子百宝所成。彼二师子各吐香水入彼池内。其池四边复各有二宝师子。各各引水而出其池。常有优钵罗花。波头摩花。俱物头花。奔陀利花。其池四岸宝树围绕。复有树木诸花果等周匝遍满。复有八百宝树。是诸宝树以诸宝绳共相连系。一一宝树各悬缯幡。其池四面。复有亿数宝多罗树。于其树间系以宝绳悬诸金铃。微风吹动出微妙音。如百千乐不鼓自鸣。恐诸埃尘以大宝网弥覆地上。于彼殿内安置千万七宝床敷。诸宝床上各敷五百种褥。于殿中间敷一高座。其座七宝所成高于七人。复于座上敷八万俱致微妙衣服。其高座前置宝香炉烧沉水香。夜三昼三散诸名花。以金罗网弥覆殿上。其罗网边悬金莲花。复以真珠罗网覆金网上。复有八万明净珍宝以为光明。于其园内又置九百万宝聚。一一宝聚高一由旬。出大光明照彼世界。护国。于彼园内复有诸鸟。所谓鹦鹉。鸜鹆鸿鹤。俱系罗鸟。孔雀鹅雁。及以鸳鸯。俱那罗鸟。迦陵频迦鸟。命命鸟。彼等诸鸟若欲鸣时皆作人声微妙和雅。犹如诸天欢喜园内诸鸟之音。凡所出声皆欲令王子生欢喜故。又复别为王子建立厨饍。日别办具五百种味以供王子。尔时大王。又敕国内诸城邑一切童子。普告令集童子之数。凡有八十俱致。其诸童子。或年始二十。或有过者。悉能善解一切工巧伎艺严饰鲜洁。皆令入于胜喜乐城。而彼童子等各有父母。复将千万俱致婇女。拟诸童子驱驰使役。童子眷属亦皆奉献千万童女以为给使。乃至国内大富长者及以人民。亦各送千万俱致婇女。是诸婇女年始十六。不长不短。不白不黑。不粗不细。皆悉端正世间无比。善解音乐及以歌舞。善於戏笑言语调柔颜色和悦。若老若少皆能慰喻。一切伎能悉善通达身相具足。其口香气如优钵罗花。身诸毛孔出栴<a>檀香</a>。微妙清洁犹如天女。福焰王子处此宫内。婇女众等常作音乐种种供养。尔时王子闻此音乐已作如是念。今者此等为我作大怨仇夺我善法。我应弃舍。王子尔时见诸乐事不喜不乐。譬如丈夫临被刑戮。虽见<a>色欲</a>不生欢喜。如是如是。福焰王子。在彼女众之时心无欢喜。在彼城内与诸眷属同会聚集亦不欢喜。从是已来经于十年。不取色相。不取声香味触等相。唯作是念。我今何时脱此怨仇。我于何时行不放逸当得解脱。尔时诸女。白焰意王言。大天。当知今此王子共我等聚。不相喜乐亦不受乐。佛言。护国。尔时焰意王。与八万小王前后围绕。诣向福焰王子所。到已流泪满面遍身。战掉不能自胜。忧愁苦恼迷闷躄地。须臾复起。起向福焰王子。而说偈言</p>
<p style="text-align: left">
	　　汝有最妙大果报　　有谁为汝作不善</p>
<p style="text-align: left">
	　　而不受于最胜乐　　汝不受乐我忧苦</p>
<p style="text-align: left">
	　　愿汝受乐施我喜　　若有触扰向我说</p>
<p style="text-align: left">
	　　我能与彼极重罪　　汝观此城妙莲花</p>
<p style="text-align: left">
	　　是我思惟为汝作　　世间所少速当说</p>
<p style="text-align: left">
	　　我能示现如帝释　　汝今面目如青莲</p>
<p style="text-align: left">
	　　云何颦眉不畅适　　今此婇女甚殊特</p>
<p style="text-align: left">
	　　微妙清净等诸天　　各各善解诸伎术</p>
<p style="text-align: left">
	　　歌舞音乐悉能通　　汝应与此相娱乐</p>
<p style="text-align: left">
	　　云何忧愁如毒箭　　汝今应当快受乐</p>
<p style="text-align: left">
	　　非是忧愁苦恼时　　园林池苑甚茂盛</p>
<p style="text-align: left">
	　　花果枝叶郁扶疎　　宽博如天妙果林</p>
<p style="text-align: left">
	　　汝今正是上年时　　颜色憔悴如枯花</p>
<p style="text-align: left">
	　　但应受乐莫忧苦　　流泉浴池犹如天</p>
<p style="text-align: left">
	　　微妙香水洗浴身　　诸花开敷群蜂绕</p>
<p style="text-align: left">
	　　汝今云何不爱乐　　鹅雁鹦鹉及鸿鹤</p>
<p style="text-align: left">
	　　命命俱那微妙声　　香山雪山无有异</p>
<p style="text-align: left">
	　　谁有见闻不爱乐　　众宝胜殿真珠网</p>
<p style="text-align: left">
	　　琉璃严净如天宫　　宝座庄严妙衣覆</p>
<p style="text-align: left">
	　　金铃罗网出妙音　　种种音声甚殊特</p>
<p style="text-align: left">
	　　街衢道路及巷首　　千数婇女作音乐</p>
<p style="text-align: left">
	　　犹如喜园天玉女　　何故迷乱不受乐</p>
<p style="text-align: left">
	　　童子婇女如天身　　为汝受乐故聚集</p>
<p style="text-align: left">
	　　父母为汝泣堕泪　　我如丧失所爱子</p>
<p style="text-align: left">
	　　愁忧怅快何可住</p>
<p style="text-align: left">
	　　尔时福焰王子。以偈报父王言</p>
<p style="text-align: left">
	　　如彼具足功德者　　观诸有为<a>生死</a>苦</p>
<p style="text-align: left">
	　　厌离烦恼欲求脱　　弃舍一切世间欲</p>
<p style="text-align: left">
	　　见诸众生没死网　　常求解脱远欲乐</p>
<p style="text-align: left">
	　　思惟菩提最为胜　　唯愿父王听我说</p>
<p style="text-align: left">
	　　无人为我作恶事　　我自不乐诸欲乐</p>
<p style="text-align: left">
	　　一切恩爱如怨仇　　增长烦恼向恶趣</p>
<p style="text-align: left">
	　　此诸婇女愚人乐　　增长魔业系缚缠</p>
<p style="text-align: left">
	　　远离功德增不善　　又令未来堕恶趣</p>
<p style="text-align: left">
	　　诸圣呵责此五欲　　我今云何乐苦本</p>
<p style="text-align: left">
	　　如此婇女假外色　　唯有皮囊盛筋骨</p>
<p style="text-align: left">
	　　肉血[尸@矢]尿内不净　　此真死尸云何乐</p>
<p style="text-align: left">
	　　歌舞音乐伎术等　　如幻如梦诳愚痴</p>
<p style="text-align: left">
	　　愚痴分别失正道　　我岂随顺作爱业</p>
<p style="text-align: left">
	　　园林花果至冬时　　枯顇萎黄皆堕落</p>
<p style="text-align: left">
	　　无常散坏不久留　　寿命无定痴放逸</p>
<p style="text-align: left">
	　　心如大海不知足　　恩爱增长求无厌</p>
<p style="text-align: left">
	　　常为诸欲相残害　　我如须弥风不动</p>
<p style="text-align: left">
	　　父母兄弟姊妹等　　妻子朋友诸眷属</p>
<p style="text-align: left">
	　　王位百官及势力　　若堕恶道无能救</p>
<p style="text-align: left">
	　　我等今者如草露　　亦如电光不暂停</p>
<p style="text-align: left">
	　　心意散乱无定所　　思惟见是不放逸</p>
<p style="text-align: left">
	　　咄哉少年不久住　　咄哉寿命如浚流</p>
<p style="text-align: left">
	　　咄哉有为如浮云　　咄哉<a>三界</a>求王位</p>
<p style="text-align: left">
	　　智者来教莫放逸　　无有菩萨贪世间</p>
<p style="text-align: left">
	　　若欲作佛救拔他　　父王放逸不作佛</p>
<p style="text-align: left">
	　　若随诸欲为爱奴　　彼失功德无善路</p>
<p style="text-align: left">
	　　若于今身贪<a>杀生</a>　　如鸟在网欲求活</p>
<p style="text-align: left">
	　　境界犹如恶毒蛇　　诸阴犹如怨害贼</p>
<p style="text-align: left">
	　　其心著有无利益　　犹如空村无依怙</p>
<p style="text-align: left">
	　　父王园林如毒树　　无常瀑水悉漂没</p>
<p style="text-align: left">
	　　我今云何而可乐　　我见世间无正行</p>
<p style="text-align: left">
	　　犹如劫尽盛火燃　　众生于中受大苦</p>
<p style="text-align: left">
	　　我为是等解脱故　　当速成办<a>如法</a>船</p>
<p style="text-align: left">
	　　众生久睡无<a>自觉</a>　　病来长久我欲治</p>
<p style="text-align: left">
	　　为拔毒箭令安乐　　除彼邪径住正道</p>
<p style="text-align: left">
	　　系缚三界无能出　　我为<a>说法</a>令脱免</p>
<p style="text-align: left">
	　　众生贫穷无法财　　我施善教令其富</p>
<p style="text-align: left">
	　　恶趣道中迷没者　　我当教示以善导</p>
<p style="text-align: left">
	　　我欲摧拔诸爱树　　行诸慈悲燃智灯</p>
<p style="text-align: left">
	　　令见三界大火聚　　又兴慈悲起大云</p>
<p style="text-align: left">
	　　如波罗蜜普遍覆　　利益众生如电光</p>
<p style="text-align: left">
	　　道品总持以为雨　　清凉能灭热恼焰</p>
<p style="text-align: left">
	　　我为是故生王家　　在于有为不乐欲</p>
<p style="text-align: left">
	　　我为利益众生故　　随世受生求菩提</p>
<p style="text-align: left">
	　　一向不乐诸有乐　　父王我在怨仇中</p>
<p style="text-align: left">
	　　智者云何乐此路　　有眼不堕于高岸</p>
<p style="text-align: left">
	　　若求菩提舍放逸　　一切世间顺诸趣</p>
<p style="text-align: left">
	　　唯我当欲逆彼行　　大王我言终不虚</p>
<p style="text-align: left">
	　　唯愿父王还本宫　　愿舍世间王位等</p>
<p style="text-align: left">
	　　随彼须者所受用　　若受放逸贪王位</p>
<p style="text-align: left">
	　　亿数王位我不欲　　若处宫内无得道</p>
<p style="text-align: left">
	　　唯当寂静<a>无畏</a>处　　若乐五欲无能办</p>
<p style="text-align: left">
	　　我向山林处寂静　　至于彼所求菩提</p>
<p style="text-align: left">
	　　三世如来在兰若　　正觉菩提不在欲</p>
<p style="text-align: left">
	　　尔时世尊说此偈已。告护国菩萨言。善男子。尔时彼福焰王子为父王说偈已。在于宫殿与诸婇女。相随经行而心不安。唯住三种威仪而住。何谓为三。所谓若行若住若坐而不眠卧。处在高楼第八重上。夜半时间于上空中。见净居诸天在空而行。赞佛功德乃至法僧功德。护国。时彼福焰王子。闻彼诸天赞叹佛已。身毛皆竖遍体战栗。合十指掌。以偈告彼诸天言</p>
<p style="text-align: left">
	　　善哉诸天辈　　怜愍我等苦</p>
<p style="text-align: left">
	　　莫生疲倦心　　我欲有所问</p>
<p style="text-align: left">
	　　汝行于<a>虚空</a>　　赞叹谁功德</p>
<p style="text-align: left">
	　　我闻此赞声　　心生大欢喜</p>
<p style="text-align: left">
	　　佛告护国。尔时彼天以偈报福焰王子言</p>
<p style="text-align: left">
	　　童子汝不闻　　如来出兴世</p>
<p style="text-align: left">
	　　佛名吉利意　　无归为作归</p>
<p style="text-align: left">
	　　能知人心行　　福智具足满</p>
<p style="text-align: left">
	　　圣众具禅定　　百千那由他</p>
<p style="text-align: left">
	　　尔时福焰王子。复以偈告彼诸天言</p>
<p style="text-align: left">
	　　我未睹彼色　　汝为我说相</p>
<p style="text-align: left">
	　　我若得见闻　　问彼菩提道</p>
<p style="text-align: left">
	　　云何化众生　　云何当来世</p>
<p style="text-align: left">
	　　于众生中尊　　为我解说之</p>
<p style="text-align: left">
	　　尔时净居诸天。以偈报福焰王子言</p>
<p style="text-align: left">
	　　世尊发润泽　　右旋而青色</p>
<p style="text-align: left">
	　　顶高如雪山　　白毫等净日</p>
<p style="text-align: left">
	　　清净如琉璃　　妙色而右旋</p>
<p style="text-align: left">
	　　耳目甚修广　　色如青莲花</p>
<p style="text-align: left">
	　　方颊如师子　　唇如频婆果</p>
<p style="text-align: left">
	　　口齿甚齐密　　清净如珂雪</p>
<p style="text-align: left">
	　　具足满四十　　四牙甚锋利</p>
<p style="text-align: left">
	　　舌长能覆面　　威德大自在</p>
<p style="text-align: left">
	　　为诸众生等　　放亿数光明</p>
<p style="text-align: left">
	　　遍满三千界　　干竭诸恶道</p>
<p style="text-align: left">
	　　无上最胜尊　　妙声覆真实</p>
<p style="text-align: left">
	　　能令闻者喜　　满诸众生愿</p>
<p style="text-align: left">
	　　胜彼如意珠　　不缺减功德</p>
<p style="text-align: left">
	　　随顺于道分　　庄严于法鬘</p>
<p style="text-align: left">
	　　音声百千种　　演畅无虚说</p>
<p style="text-align: left">
	　　胜于一切天　　过诸梵天音</p>
<p style="text-align: left">
	　　他闻发欢喜　　胜诸紧陀罗</p>
<p style="text-align: left">
	　　迦陵俱翅罗　　鸳鸯及鸿鹤</p>
<p style="text-align: left">
	　　俱那罗梵声　　和合种种声</p>
<p style="text-align: left">
	　　音词不杂乱　　能令义显现</p>
<p style="text-align: left">
	　　妙净如琉璃　　能令智者乐</p>
<p style="text-align: left">
	　　教令发道心　　心净生踊跃</p>
<p style="text-align: left">
	　　随顺他心智　　能决疑者问</p>
<p style="text-align: left">
	　　彼尊法王者　　自在大世尊</p>
<p style="text-align: left">
	　　有是胜法音　　项直肩<a>圆满</a></p>
<p style="text-align: left">
	　　肘臂[月*庸]过膝　　指掌缦网长</p>
<p style="text-align: left">
	　　七处皆平满　　慈悲举胜手</p>
<p style="text-align: left">
	　　安慰诸众生　　身色如真金</p>
<p style="text-align: left">
	　　一一毛右旋　　脐轮深且密</p>
<p style="text-align: left">
	　　阴藏如马王　　髀如象王鼻</p>
<p style="text-align: left">
	　　鹿王纤长膞　　足下莲花文</p>
<p style="text-align: left">
	　　千辐网具足　　回顾如象王</p>
<p style="text-align: left">
	　　游步如师子　　举身皆相称</p>
<p style="text-align: left">
	　　犹如释天杖　　空中雨天花</p>
<p style="text-align: left">
	　　于上变成盖　　去住恒随逐</p>
<p style="text-align: left">
	　　法王希有事　　若得利无利</p>
<p style="text-align: left">
	　　若得乐及苦　　若得名不名</p>
<p style="text-align: left">
	　　若赞若毁呰　　一切无染着</p>
<p style="text-align: left">
	　　犹如花在水　　亦如师子王</p>
<p style="text-align: left">
	　　众生中无比</p>
<p style="text-align: left">
	　　尔时世尊告护国菩萨言。护国。尔时福焰王子。从彼诸天闻说叹佛功德乃至法僧功德已。欢喜踊跃不能自胜。护国。尔时福焰王子。复作是念。如是诸佛世尊。有如是大众。成就如是觉证最胜妙法。如是圣众<a>弟子</a>成就我不得见。我今值遇生死诸恶苦恼。如是生死无有义利。诸凡夫辈执着我见。在家多诸过患贪欲无厌。智者呵毁放逸无明黑暗之所覆蔽。如是诸行难可穿彻。如是识心甚难降伏。如是名色甚深难觉。如是六入而不自在。如是恶触果报受持。如是愚痴多诸过患。如是渴爱坚缚不舍。如是诸取甚难舍离。如是诸有无有圣道。如是生者甚难解脱。如是老者能坏少年。如是病者损减壮色。如是死者无有润泽。如是生者多诸衰恼。如是往来无有利益。如是微妙如来正教甚可爱乐。何可以爱好故。为诸烦恼迷惑其心。为诸恶觉浊乱不净。心常放逸。常与愚痴等辈而为朋友。不善思惟心常染着。烦恼生死乐恶知识。常与如是诸恶俱者。尚不能办世间净善。何况能得阿耨多罗三藐三菩提也。如我今者即于此楼东面投身而去。若从门出恐诸眷属为作障碍。佛告护国。尔时福焰王子。欲向吉利意如来边。即向彼如来方面绝身。复作是言。若彼如来是一切知见者亦应念我。护国。尔时吉利意如来阿罗呵三藐三佛陀。即伸右手放大光明。照福焰王子。即于光中出一莲花。大如车轮有百千叶。然彼莲花放百千光明。其光明盛照福焰王子身。尔时福焰王子。即自见身处彼莲花。既住花中合十指掌。曲躬向吉利意如来多陀阿伽度阿罗呵三藐三佛陀。口三唱言南无佛陀耶。南无佛陀耶。护国。尔时吉利意如来还摄光明。福焰王子。即乘<a>佛光</a>至如来前。举身投地如大树倒。礼彼如来一千拜已。护国。尔时福焰王子。以偈白世尊言</p>
<p style="text-align: left">
	　　我久得重病　　今值大医王</p>
<p style="text-align: left">
	　　于苦厄难中　　世尊济拔我</p>
<p style="text-align: left">
	　　愿尊为我说　　云何住法中</p>
<p style="text-align: left">
	　　当得大福利　　唯愿尊显说</p>
<p style="text-align: left">
	　　世尊我于先　　夜半诸天来</p>
<p style="text-align: left">
	　　教我莫放逸　　闻此天教已</p>
<p style="text-align: left">
	　　恐怖来此处　　今问大世尊</p>
<p style="text-align: left">
	　　云何不放逸　　我今失正道</p>
<p style="text-align: left">
	　　愿为作商主　　我今如生盲</p>
<p style="text-align: left">
	　　愿为我作眼　　我今临险岸</p>
<p style="text-align: left">
	　　愿尊救济度　　唯愿大慈悲</p>
<p style="text-align: left">
	　　令我生正信　　如病困笃者</p>
<p style="text-align: left">
	　　愿尊速疗治　　我今如贫人</p>
<p style="text-align: left">
	　　愿尊见摄受　　我今被系缚</p>
<p style="text-align: left">
	　　愿尊能为解　　我心大疑惑</p>
<p style="text-align: left">
	　　愿决我痴网　　示我<a>修行</a>处</p>
<p style="text-align: left">
	　　云何得菩提　　我今没大水</p>
<p style="text-align: left">
	　　愿示度济我　　我处大闇中</p>
<p style="text-align: left">
	　　愿燃大法炬　　我身有大疮</p>
<p style="text-align: left">
	　　愿治速令差　　我身有毒箭</p>
<p style="text-align: left">
	　　愿尊能为拔　　常堕诸恶道</p>
<p style="text-align: left">
	　　愿慈救济我　　诸有执著者</p>
<p style="text-align: left">
	　　回邪住正道　　我没忧戚河</p>
<p style="text-align: left">
	　　愿度至<a>彼岸</a>　　得住八圣道</p>
<p style="text-align: left">
	　　我寿命短促　　求善多障碍</p>
<p style="text-align: left">
	　　愿从今去后　　得住真如命</p>
<p style="text-align: left">
	　　我今身闲静　　已离于诸难</p>
<p style="text-align: left">
	　　作福必获报　　愿为我决疑</p>
<p style="text-align: left">
	　　世尊为我说　　菩萨不放逸</p>
<p style="text-align: left">
	　　而向无上道　　未来证菩提</p>
<p style="text-align: left">
	　　能解诸有缚</p>
<p style="text-align: left">
	　　尔时佛告护国菩萨言。护国。尔时吉利意如来。知福焰王子心已。为其广说诸菩萨行。其福焰王子。闻此法已即得陀罗尼。名曰解脱。亦得五<a>神通</a>。即时上升虚空化作众花。以散佛上如是重散。护国。尔时福焰王子。从空下已。即以偈赞彼吉利意如来言</p>
<p style="text-align: left">
	　　敬礼金色尊　　面净如满月</p>
<p style="text-align: left">
	　　敬礼智无比　　离垢三界尊</p>
<p style="text-align: left">
	　　发净光润泽　　顶高如须弥</p>
<p style="text-align: left">
	　　观者无厌足　　眉间白毫相</p>
<p style="text-align: left">
	　　清净妙光明　　目如青莲花</p>
<p style="text-align: left">
	　　微妙甚殊特　　慈悲心哀愍</p>
<p style="text-align: left">
	　　观示诸世间　　如来广长舌</p>
<p style="text-align: left">
	　　软薄如赤铜　　出能遍覆面</p>
<p style="text-align: left">
	　　说法教道众　　敬礼微妙声</p>
<p style="text-align: left">
	　　齿白如珂雪　　坚实如金刚</p>
<p style="text-align: left">
	　　齐密具四十　　熙怡微笑时</p>
<p style="text-align: left">
	　　<a>教化</a>无量众　　敬礼美实言</p>
<p style="text-align: left">
	　　尊色世无比　　放光照诸刹</p>
<p style="text-align: left">
	　　梵天及护世　　彼光悉不现</p>
<p style="text-align: left">
	　　鹿王纤[月*庸]膊　　行步如象王</p>
<p style="text-align: left">
	　　亦复如师子　　安祥游步时</p>
<p style="text-align: left">
	　　地动诸山震　　世尊具身相</p>
<p style="text-align: left">
	　　皮肤软妙泽　　身如紫金色</p>
<p style="text-align: left">
	　　威光无与比　　观者无厌足</p>
<p style="text-align: left">
	　　苦行无数劫　　乐施无疲倦</p>
<p style="text-align: left">
	　　慈心向众生　　故礼大悲父</p>
<p style="text-align: left">
	　　尊常乐施戒　　坚住忍精进</p>
<p style="text-align: left">
	　　禅定及般若　　总持智无比</p>
<p style="text-align: left">
	　　是故我敬礼　　世尊说法时</p>
<p style="text-align: left">
	　　降伏诸外道　　处众如师子</p>
<p style="text-align: left">
	　　医王除三垢　　闻者皆欢喜</p>
<p style="text-align: left">
	　　是故我今礼　　身口意清净</p>
<p style="text-align: left">
	　　三界无染着　　如莲花处水</p>
<p style="text-align: left">
	　　尊声如梵天　　如迦陵伽音</p>
<p style="text-align: left">
	　　度过三界岸　　是故我敬礼</p>
<p style="text-align: left">
	　　尊观诸世间　　如幻亦如梦</p>
<p style="text-align: left">
	　　复如伎儿戏　　说诸法<a>无我</a></p>
<p style="text-align: left">
	　　众生及命者　　亦如水中月</p>
<p style="text-align: left">
	　　空寂无生处　　如是知世已</p>
<p style="text-align: left">
	　　为彼作方便　　百千诸法门</p>
<p style="text-align: left">
	　　慈悲摄教众　　众生多诸患</p>
<p style="text-align: left">
	　　诸毒常炽然　　观察热恼已</p>
<p style="text-align: left">
	　　犹如大医王　　常行于世间</p>
<p style="text-align: left">
	　　拔济无数众　　生老病死苦</p>
<p style="text-align: left">
	　　爱离怨憎会　　忧悲苦恼等</p>
<p style="text-align: left">
	　　观世苦恼已　　慈悲能度脱</p>
<p style="text-align: left">
	　　常行于世间　　世界如车轮</p>
<p style="text-align: left">
	　　天人或畜生　　<a>地狱</a>饿鬼中</p>
<p style="text-align: left">
	　　迷惑无导师　　世尊为彼等</p>
<p style="text-align: left">
	　　示现最胜导　　过去有诸佛</p>
<p style="text-align: left">
	　　法王离世间　　亦说此圣道</p>
<p style="text-align: left">
	　　如今世尊说　　清净无秽浊</p>
<p style="text-align: left">
	　　胜于大梵天　　亦胜揵闼婆</p>
<p style="text-align: left">
	　　及与诸天女　　如是等诸音</p>
<p style="text-align: left">
	　　如来声最胜　　为世间解说</p>
<p style="text-align: left">
	　　真实润益忍　　种种方便说</p>
<p style="text-align: left">
	　　具足诸功德　　百千那由数</p>
<p style="text-align: left">
	　　诸众生闻已　　证三乘寂灭</p>
<p style="text-align: left">
	　　若有供养彼　　得胜上妙乐</p>
<p style="text-align: left">
	　　无量天人等　　当得正真道</p>
<p style="text-align: left">
	　　或得于人王　　大富长者等</p>
<p style="text-align: left">
	　　或领一天下　　二三四天下</p>
<p style="text-align: left">
	　　转轮圣帝王　　十善化众生</p>
<p style="text-align: left">
	　　七宝具足乐　　皆由供养佛</p>
<p style="text-align: left">
	　　或作释梵王　　四天大王处</p>
<p style="text-align: left">
	　　兜率化乐天　　他化须夜摩</p>
<p style="text-align: left">
	　　斯由供养佛　　来世作正觉</p>
<p style="text-align: left">
	　　如是供养佛　　或见或闻声</p>
<p style="text-align: left">
	　　无有空过者　　除多众生苦</p>
<p style="text-align: left">
	　　得证<a>甘露</a>处　　最妙无老病</p>
<p style="text-align: left">
	　　世尊知正道　　善说正道处</p>
<p style="text-align: left">
	　　能断诸恶道　　令住无畏路</p>
<p style="text-align: left">
	　　无垢大圣道　　能为众生依</p>
<p style="text-align: left">
	　　若人求福德　　须于佛边种</p>
<p style="text-align: left">
	　　以是因缘故　　当得无尽藏</p>
<p style="text-align: left">
	　　多数俱致劫　　彼福不可尽</p>
<p style="text-align: left">
	　　乃至未成佛　　当得清净刹</p>
<p style="text-align: left">
	　　微妙如他化　　得已大欢喜</p>
<p style="text-align: left">
	　　彼妙刹土中　　所有众生辈</p>
<p style="text-align: left">
	　　身口意清净　　如是等功德</p>
<p style="text-align: left">
	　　斯由供养佛　　若彼众生辈</p>
<p style="text-align: left">
	　　求天及<a>涅槃</a>　　及以人中乐</p>
<p style="text-align: left">
	　　福报等无量　　斯皆不可尽</p>
<p style="text-align: left">
	　　大名胜供养　　复于百刹中</p>
<p style="text-align: left">
	　　无量百千众　　当说大名称</p>
<p style="text-align: left">
	　　斯由叹佛德　　如来除热恼</p>
<p style="text-align: left">
	　　能令众解脱　　慈悲见欢喜</p>
<p style="text-align: left">
	　　诸根寂清净　　人中最胜王</p>
<p style="text-align: left">
	　　无量功德聚　　是故我顶礼</p>
<p style="text-align: left">
	　　我已得五通　　虚空能飞上</p>
<p style="text-align: left">
	　　听尊妙音声　　未来若作佛</p>
<p style="text-align: left">
	　　为众宣微妙　　度脱无量众</p>
<p style="text-align: left">
	　　我赞功德聚　　无垢清净福</p>
<p style="text-align: left">
	　　天人诸龙等　　夜叉乾闼婆</p>
<p style="text-align: left">
	　　杂类众生辈　　来世愿成佛</p>
<p style="text-align: left">
	　　尔时世尊。说此偈已。复告护国菩萨言。护国。尔时焰意大王。过彼夜已。闻彼童子宫内哭声。闻已驰向胜喜乐城。到已问诸彩女辈言。汝等今者为何哭耶。时彼诸女。白大王言。大王当知。福焰王子于今夜中忽然不见。护国。尔时焰意王。闻此语已迷闷躄地如大树倒。须臾乃起大声悲泣啼哭懊恼。巡绕彼城经百千匝。护国。尔时彼处护城天神。告焰意王言。大王当知。东方去此。有佛世尊名曰成利慧。大王。王子今在彼处。顶礼承事供养彼佛世尊。尔时焰意王。闻天告已。即时与童子宫内诸彩女等及王部。从八万四千俱致百千那由他众。向于东方。往诣成利慧如来阿罗呵三藐三佛陀所。到已顶<a>礼佛</a>足。却住一面。以偈叹佛</p>
<p style="text-align: left">
	　　敬礼功德智慧海　　人中丈夫无等等</p>
<p style="text-align: left">
	　　三界最胜无有比　　天王修罗皆供养</p>
<p style="text-align: left">
	　　众中殊特最极尊　　观佛色相无厌足</p>
<p style="text-align: left">
	　　三十二相庄严身　　犹如须弥宝清净</p>
<p style="text-align: left">
	　　佛身微妙紫金色　　见者无厌我顶礼</p>
<p style="text-align: left">
	　　无量百千亿数劫　　如来苦行无厌倦</p>
<p style="text-align: left">
	　　无量劫数供养佛　　百千俱致不可数</p>
<p style="text-align: left">
	　　往昔布施难思议　　是故身光甚严净</p>
<p style="text-align: left">
	　　布施持戒禅定慧　　忍辱精进善方便</p>
<p style="text-align: left">
	　　世尊身色甚清净　　胜于日月摩尼光</p>
<p style="text-align: left">
	　　释梵光明隐不现　　佛现妙色为世间</p>
<p style="text-align: left">
	　　或现在于兜率天　　或复示现欲下生</p>
<p style="text-align: left">
	　　或现清净白象身　　梦中右胁入母胎</p>
<p style="text-align: left">
	　　佛身现处如虚空　　如影水月梦幻化</p>
<p style="text-align: left">
	　　佛身应现亦如是　　又复示现初生时</p>
<p style="text-align: left">
	　　或行七步示丈夫　　唱言天人我最上</p>
<p style="text-align: left">
	　　我能救脱诸苦众　　于诸法中无疑惑</p>
<p style="text-align: left">
	　　为众示现始学书　　成就禅定寂静处</p>
<p style="text-align: left">
	　　示现在于婇女中　　舍于父母及妻子</p>
<p style="text-align: left">
	　　眷属宗亲恋慕啼　　舍家处林恒独步</p>
<p style="text-align: left">
	　　俱致数天恒围绕　　恒常赞叹不生厌</p>
<p style="text-align: left">
	　　久已降伏四种魔　　此刹示现始降伏</p>
<p style="text-align: left">
	　　久已转于无始轮　　今以慈悲示初转</p>
<p style="text-align: left">
	　　观于世间着常想　　在众唱言我涅槃</p>
<p style="text-align: left">
	　　见诸世间乐生死　　世尊为说寂灭处</p>
<p style="text-align: left">
	　　福智方便无比喻　　身放光明照多刹</p>
<p style="text-align: left">
	　　诸方菩萨寻光来　　顶礼世尊不思议</p>
<p style="text-align: left">
	　　法王为说微妙法　　心生欢喜证清净</p>
<p style="text-align: left">
	　　为众现身同世间　　佛身无来亦无去</p>
<p style="text-align: left">
	　　如来住法如幻化　　是故顶礼大丈夫</p>
<p style="text-align: left">
	　　善哉世尊说妙道　　为众显于菩提路</p>
<p style="text-align: left">
	　　为我显示胜法门　　是故我今证此法</p>
<p style="text-align: left">
	　　如来为我所示现　　我证皆为众生说</p>
<p style="text-align: left">
	　　佛智无恼三界尊　　我今叹佛证功德</p>
<p style="text-align: left">
	　　愿共世间诸众生　　速证寂灭无上道</p>
<p style="text-align: left">
	　　尔时世尊。说此偈已。复告护国菩萨言。护国。尔时彼成利慧如来。知焰意王深<a>信心</a>已。如应说法令住不退转地。于阿耨多罗三藐三菩提中。护国。尔时彼福焰王子。白成利慧如来言。世尊。我今欲请如来及<a>比丘</a>僧入我城内。唯愿世尊慈愍听许。尔时成利慧如来。怜愍王子故默然受请。护国。尔时福焰王子。知佛许已白其父母。告诸眷属并婇女等言。尊等当知。我今以胜喜乐城并庄严具。悉以奉施彼如来及比丘僧终无悔也。唯愿父母及诸眷属生<a>随喜</a>心。尔时父母眷属。一时同声唱言。善哉善哉。我皆随喜。护国。尔时福焰王子。即时更好庄严胜喜乐城奉施如来。尔时王子为佛及僧。日别办具五百种味上妙饮食。供佛及僧。复为比丘造<a>僧伽</a>蓝。皆以七宝庄严其房。舍内敷置杂色种种缯褥数百千重。又为比丘僧。日别造新净衣。布施众僧随意所乐。复更为造经行之处。皆以众宝庄严其地。上覆宝网经行两边。种诸树木花果种种诸花。谓忧钵花。波头摩花。分陀利等。一切众花无不具足。时彼王子。如是供养佛及众僧。经三亿俱致岁。于其中间未曾睡眠不爱身命。唯念供养佛及众僧。其间无贪欲心。无嗔害心。于王位处不生乐心。于一切处弃舍身命况复余物。复于如来有所说法。皆悉受持终无忘失。乃至一句未曾重问。如来于其时间亦不洗浴。亦不以苏油涂摩其身。亦不洗足。亦不坐卧。唯除食时及大小便利。乃至终无疲倦之想。而彼如来涅槃时。自取赤真檀为积聚。阇毗如来身。于阇毗如来身处。以种种上妙供具供养<a>舍利</a>。又于阎浮提内处处。以诸华鬘名香种种音乐。乃至旛盖宝幢供养舍利。如是供养已。为其舍利。复更别造九十九俱致宝塔。彼诸塔等七宝所成。复以杂宝真珠罗网以覆塔上。又为诸塔造七宝盖。彼一一塔奉施五百宝盖。又于一一塔所。奉施音乐数百千种。于阎浮提内处处。悉令种诸妙花树。于一一塔所前然百千灯。一一灯器盛千斛油。又复更以一切诸香。涂香末香烧香。及诸花鬘等供养彼塔。尔时福焰王子。如是供养经俱致岁已于后<a>出家</a>。既出家已唯畜三衣常行乞食。乐于头陀恒坐不卧。于余时间未曾睡眠。亦不从人有所求索。施与一切心不望报。常为他人解说<a>正法</a>。如是经四俱致岁。乃至若有以一善言赞叹者心尚不受。何况受人利养之物。若听法时无疲倦想。常有诸天承事供养。尔时彼国土内王与大臣夫人婇女。一切人民并诸眷属。悉皆随从学彼王子出家<a>修道</a>。护国。尔时净居诸天子等。见是事已作如是念。今此国内一切人民。并学王子出家。今此国内尽是三宝。我等今者应作檀越供养彼等。即是供养三宝利益世间。彼如来涅槃后。正法住世经六万四俱致岁。皆是福焰比丘之所住持。其福焰比丘。从此已来常如是供养。如是次第供养九十四俱致诸佛。彼一一佛悉皆如上供养之行。护国。于汝意云何。其焰意王。岂异人乎。莫作异见。则今无量寿如来是也。护国。于汝意云何。彼福焰王子。岂异人乎。莫作异见。则我身是也。尔时其守护城天神者。岂异人乎。则阿閦佛是也</p>
<p style="text-align: left">
	　　尔时世尊。复告护国菩萨言。护国。是故若诸菩萨摩诃萨。若欲得阿耨多罗三藐三菩提者。应当学彼福焰王子。深心至诚所修诸行。能舍一切憎爱心。是故我常勤修如是苦行故。得成于阿耨多罗三藐三菩提。然未来世有诸比丘。爱重名利贪着眷属。于诸善法自然损减。常为我慢怨贼之所损害。甚可怜愍。以贪利故远离正法。虚然出家污<a>沙门</a>行。但有口言我是菩萨。然其内心纯行谄曲。身心昏浊没烦恼泥。才有形相违于本道。舍已誓愿。贪着衣服饮食。房舍卧具汤药等事。心无惭愧不避耻辱无有威仪。离佛境界心恒贪着。护国。若有得闻如是法者。应当觉知彼恶知识。恶知识者。求名贪利不应亲近。尔时世尊。欲重宣此义。以偈颂曰</p>
<p style="text-align: left">
	　　多行于放逸　　远离十力处</p>
<p style="text-align: left">
	　　心常贪利养　　及诸眷属等</p>
<p style="text-align: left">
	　　弃舍佛菩提　　千种诸功德</p>
<p style="text-align: left">
	　　诈圣求名利　　恶性无惭耻</p>
<p style="text-align: left">
	　　奸谄无羞愧　　彼专为利事</p>
<p style="text-align: left">
	　　入于<a>佛法</a>中　　随顺诸烦恼</p>
<p style="text-align: left">
	　　速疾堕恶趣　　口言我大德</p>
<p style="text-align: left">
	　　胜在阿兰若　　心恒念聚落</p>
<p style="text-align: left">
	　　彼等为贪故　　心多诸觉观</p>
<p style="text-align: left">
	　　彼人远解脱　　犹如天与地</p>
<p style="text-align: left">
	　　<a>行者</a>应远离　　如畏恶毒蛇</p>
<p style="text-align: left">
	　　彼不乐佛法　　并诸功德僧</p>
<p style="text-align: left">
	　　弃舍离善道　　常行于邪径</p>
<p style="text-align: left">
	　　失于无量善　　为诸有覆蔽</p>
<p style="text-align: left">
	　　闻我往昔行　　真实诚心信</p>
<p style="text-align: left">
	　　应当学我行　　多俱致劫数</p>
<p style="text-align: left">
	　　如是法难得　　应发大忍心</p>
<p style="text-align: left">
	　　我有所说处　　勤劬当奉行</p>
<p style="text-align: left">
	　　若当欲成佛　　妙胜大乘中</p>
<p style="text-align: left">
	　　应念彼王行　　诸功德无量</p>
<p style="text-align: left">
	　　思惟真实已　　应住彼教中</p>
<p style="text-align: left">
	　　如是菩提道　　当见如佛说</p>
<p style="text-align: left">
	　　深思诸功德　　<a>圣人</a>种性处</p>
<p style="text-align: left">
	　　当应如教行　　若舍如是教</p>
<p style="text-align: left">
	　　则失功德味　　当生恶趣中</p>
<p style="text-align: left">
	　　愚痴无有别　　生彼已当悔</p>
<p style="text-align: left">
	　　劝住山林者　　慎莫自赞誉</p>
<p style="text-align: left">
	　　亦勿毁他行　　宁常自呵责</p>
<p style="text-align: left">
	　　昔背亿数佛　　斯由我慢心</p>
<p style="text-align: left">
	　　莫惜已身命　　恩爱处悉舍</p>
<p style="text-align: left">
	　　如我说此经　　法中行敬心</p>
<p style="text-align: left">
	　　若能如说行　　菩提不为难</p>
<p style="text-align: left">
	　　此乘大仙说　　闻已莫生疑</p>
<p style="text-align: left">
	　　是故佛法中　　应住如圣教</p>
<p style="text-align: left">
	　　精勤舍身命　　如我教莫违</p>
<p style="text-align: left">
	　　若不信此教　　于后悔无益</p>
<p style="text-align: left">
	　　尔时世尊。说此偈已。复告护国菩萨言。护国。若有菩萨常行五波罗蜜无有休息。若有菩萨于此经中。能如法行能如教住。复自唱言。我如教住我如教行。于前行五波罗蜜功德者。欲比此功德百分不及一。百千分不及一。百千俱致分不及一。算数过算数分不及一。哥罗分不及一。譬喻分不及一。忧波尼沙陀分不及一。佛说此经时。三十那由他天及人阿修罗等。未曾发阿耨多罗三藐三菩提心者。皆悉发心。得不退转于阿耨多罗三藐三菩提。复有七千比丘。尽诸有漏心得解脱。尔时长老护国菩萨白佛言。世尊。此法本有何名。我等云何奉持。作是请已。尔时佛告护国菩萨。善男子。言此法本名不空誓清净行。如是受持。亦名善丈夫游戏菩萨行决定毗尼。如是受持。亦名真实义具足。如是受持。亦名福焰菩萨大士往昔本行。如是受持。佛说是法已。长老护国菩萨。及诸天人。阿修罗乾闼婆等。闻佛所说。欢喜奉行</p>
				</div></div><hr><script charset='utf-8' src='../../js/footer.js'></script></body></html>