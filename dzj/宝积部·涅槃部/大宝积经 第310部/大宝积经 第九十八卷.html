<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第九十八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第九十八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第九十八卷</strong></p>
<p style="text-align: left">
	　　大唐<a>三藏</a>法师菩提流志奉　诏译</p>
<p style="text-align: left">
	　　妙慧童女会第三十</p>
<p style="text-align: left">
	　　如是我闻。一时佛在王舍城耆阇崛山中。与大<a>比丘</a>众千二百五十人。<a>菩萨</a>摩诃萨十千人俱。时王舍城有长者女。名为妙慧。年始八岁。面貌端正容色姝好。诸相具足见者<a>欢喜</a>。曾于过去无量诸佛。亲近供养种诸善根。时彼女人诣如来所。顶<a>礼佛</a>足右绕三匝。长跪合掌而说偈言</p>
<p style="text-align: left">
	　　无上等正觉　　为世大明灯</p>
<p style="text-align: left">
	　　菩萨之所行　　唯愿听我问</p>
<p style="text-align: left">
	　　佛告妙慧。今恣汝问。当为解说令断疑网。尔时妙慧。即于佛前。以偈问曰</p>
<p style="text-align: left">
	　　云何得端正　　大富尊贵身</p>
<p style="text-align: left">
	　　复以何因缘　　眷属难沮坏</p>
<p style="text-align: left">
	　　云何见己身　　而受于化生</p>
<p style="text-align: left">
	　　千叶莲花上　　面奉诸<a>世尊</a></p>
<p style="text-align: left">
	　　云何能证得　　<a>自在</a>胜<a>神通</a></p>
<p style="text-align: left">
	　　遍往无量刹　　礼敬于诸佛</p>
<p style="text-align: left">
	　　云何得无怨　　所言人信受</p>
<p style="text-align: left">
	　　净除于法障　　永离诸魔业</p>
<p style="text-align: left">
	　　云何命终时　　得见于诸佛</p>
<p style="text-align: left">
	　　闻说清净法　　不受于苦恼</p>
<p style="text-align: left">
	　　大悲无上尊　　唯愿为我说</p>
<p style="text-align: left">
	　　尔时佛告妙慧童女言。善哉善哉。善能问此深妙之义。谛听谛听善思念之。当为汝说。妙慧白言。唯然世尊。愿乐欲闻。佛言妙慧。菩萨成就四法受端正身。何等为四。一者于恶友所不起嗔心。二者住于大慈。三者深乐<a>正法</a>。四者造佛形像。尔时世尊。而说偈言</p>
<p style="text-align: left">
	　　嗔坏善根勿增长　　慈心乐法造佛形</p>
<p style="text-align: left">
	　　当获具相庄严身　　一切众生常乐见</p>
<p style="text-align: left">
	　　复次妙慧。菩萨成就四法得富贵身。何等为四。一者应时行施。二者无轻慢心。三者欢喜而与。四者不希果报。尔时世尊。而说偈言</p>
<p style="text-align: left">
	　　应时行施无轻慢　　欢喜授与不希求</p>
<p style="text-align: left">
	　　能于此业常勤修　　所生当获大财位</p>
<p style="text-align: left">
	　　复次妙慧。菩萨成就四法得眷属不坏。何等为四。一者善能弃舍离间之语。二者邪见众生令住<a>正见</a>。三者正法将灭护令久住。四者教诸有情趣佛菩提。尔时世尊。而说偈言</p>
<p style="text-align: left">
	　　舍离间言及邪见　　正法将灭能护持</p>
<p style="text-align: left">
	　　安住众生大菩提　　当成不坏诸眷属</p>
<p style="text-align: left">
	　　复次妙慧。菩萨成就四法。当于佛前得受化生处莲花座。何等为四。一者捧诸花果及细末香。散于如来及诸塔庙。二者终不于他妄加损害。三者造如来像安处莲花。四者于佛菩提深生净信。尔时世尊。而说偈言</p>
<p style="text-align: left">
	　　花香散佛及支提　　不害于他并造像</p>
<p style="text-align: left">
	　　于大菩提深信解　　得处<a>莲花生</a>佛前</p>
<p style="text-align: left">
	　　复次妙慧。菩萨成就四法。从一佛土至一佛土。何等为四。一者见他修善不为障恼。二者他<a>说法</a>时未尝留碍。三者然灯供养如来之塔。四者于诸<a>禅定</a>常勤修习。尔时世尊。而说偈言</p>
<p style="text-align: left">
	　　见人修善说正法　　不生谤毁加留难</p>
<p style="text-align: left">
	　　如来塔庙施灯明　　修习诸禅游佛刹</p>
<p style="text-align: left">
	　　复次妙慧。菩萨成就四法处世无怨。云何为四。一者以无谄心亲近善友。二者于他胜法无嫉妒心。三者他获名誉心常欢喜。四者于菩萨行无轻毁心。尔时世尊。而说偈言</p>
<p style="text-align: left">
	　　不以谀谄亲善友　　于人胜法无妒心</p>
<p style="text-align: left">
	　　他获名誉常欢喜　　不谤菩萨得无怨</p>
<p style="text-align: left">
	　　复次妙慧。菩萨成就四法所言人信。何等为四。一者发言<a>修行</a>常使相应。二者于善友所不覆诸恶。三者于所闻法不求过失。四者于说法者不生恶心。尔时世尊。而说偈言</p>
<p style="text-align: left">
	　　发言修行常相应　　己罪不藏于善友</p>
<p style="text-align: left">
	　　闻经不求人法过　　所言一切皆信受</p>
<p style="text-align: left">
	　　复次妙慧。菩萨成就四法。能离法障速得清净。何等为四。一者以深意乐摄三律仪。二者闻甚深经不生诽谤。三者见新发意菩萨生一切智心。四者于诸有情大慈平等。尔时世尊。而说偈言</p>
<p style="text-align: left">
	　　以深意乐摄律仪　　闻甚深经能信解</p>
<p style="text-align: left">
	　　敬初发心如佛想　　慈心普洽障消除</p>
<p style="text-align: left">
	　　复次妙慧。菩萨成就四法能离诸魔。云何为四。一者了知法性平等。二者发起精进。三者常勤<a>念佛</a>。四者一切善根皆悉回向。尔时世尊。而说偈言</p>
<p style="text-align: left">
	　　能知诸法平等性　　常起精进念如来</p>
<p style="text-align: left">
	　　回向一切诸善根　　众魔不能得其便</p>
<p style="text-align: left">
	　　复次妙慧。菩萨成就四法。临命终时诸佛现前。何等为四。一者他有所求施令满足。二者于诸善法深生信解。三者于诸菩萨施庄严具。四者于三宝所勤修供养。尔时世尊。而说偈言</p>
<p style="text-align: left">
	　　他有所求令满足　　信解深法舍严具</p>
<p style="text-align: left">
	　　三宝<a>福田</a>勤供养　　临命终时佛现前</p>
<p style="text-align: left">
	　　尔时妙慧童女闻佛说已。白言。世尊。如佛所说菩萨诸行。我当奉行。世尊。若我于是四十行中。阙于一行而不修者。则违<a>佛教</a>欺诳如来。尔时尊者大目犍连告妙慧言。菩萨之行甚难可行。汝今发斯<a>殊胜</a>大愿。岂于是愿得自在耶。尔时妙慧白言尊者。若我弘愿真实不虚。能令诸行得<a>圆满</a>者。愿此三千<a>大千世界</a>六种震动。天雨妙花天鼓自鸣。说是语时。于<a>虚空</a>中花散如雨天鼓自鸣。三千大千世界六种震动。是时妙慧重白目连。以我如是真实言故。于未来世当得成佛。亦如今日释迦如来。于我国中无有魔事及以恶趣女人之名。若我此言非虚妄者。令斯大众身皆金色。说是语已众皆金色。尔时尊者大目犍连。即从坐起。偏袒右肩顶礼佛足。白言。世尊。我今先礼初发心菩萨及诸菩萨摩诃萨众</p>
<p style="text-align: left">
	　　尔时文殊师利法王子告妙慧言。汝住何法发斯诚愿。妙慧答言。文殊师利。非所问也。何以故。于法界中无所住故。又问云何名为菩提。答曰。无分别法是名菩提。又问云何名为菩萨。答曰。一切诸法等虚空相。是名菩萨。又问云何名为菩提之行。答曰。犹如阳焰谷响之行。是菩提行。又问依何密意作如是说。答曰。我于此中不见少法密非密者。又问若如是者一切凡夫应即菩提。答曰。汝谓菩提异凡夫耶。莫作是见。何以故。此等皆同一法界相。非取非舍无成坏故。又问于此义中能解了者其数几何。答曰。如若干幻化心心所量。若干幻化众生能了斯义。文殊师利言。幻化本无。何有如是心心所法。答曰。法界亦尔非有非无。乃至如来亦复如是。尔时文殊师利白佛言。世尊。今此妙慧。甚为希有。乃能成就如是法忍。佛言。如是如是。诚如所言。然此童女。已于过去发菩提心。经三十劫。我乃发趣无上菩提。彼亦令汝住无生忍</p>
<p style="text-align: left">
	　　尔时文殊师利。即从座起为其作礼。白妙慧言。我于往昔无量劫前。已曾供养。不谓今者还得亲近。妙慧告言。文殊师利。汝今莫起如是分别。何以故。以无分别得无生忍故。又问妙慧。汝今犹不转女身耶。妙慧答言。女人之相了不可得。今何所转。文殊师利。我当为汝除断疑惑。由我如是真实语故。于当来世。得阿耨多罗三藐三菩提时。于我法中诸比丘辈。闻命善来<a>出家</a>入道。我国土中。所有众生身皆金色。服用资具如第六天。饮食丰饶<a>随念</a>而至。无有魔事及诸恶趣。亦复无有女人之名。有七宝林上罗宝网。七宝莲花覆以宝帐。如文殊师利所成净刹装校严饰。等无有异。若我此言非虚妄者。令此大众身皆金色。我之女身变成男子。如三十岁知法比丘。说此语时。此诸大众皆作金色。妙慧菩萨转女成男。如三十岁知法比丘。是时地居天众展转赞言。大哉大哉。妙慧菩萨摩诃萨。能于来世得菩提时。严净佛刹功德如是。尔时佛告文殊师利。此妙慧菩萨。于当来世成等正觉。号殊胜功德宝藏如来。出现于世。佛说此经时三十俱胝众生。于阿耨多罗三藐三菩提。住不退转。八十俱胝众生。远尘离垢得<a>法眼</a>净。八千众生皆获智证。五千比丘行菩萨乘心欲退转。因见妙慧菩萨意乐善根威德殊胜故。各各脱身所著上服。以施如来。如是施已发弘誓言。我等以此善根。决定愿成阿耨多罗三藐三菩提。彼诸善男子等。以此善根回向无上菩提故。超九十劫<a>生死</a>之苦。不退转于阿耨多罗三藐三菩提。尔时世尊。即记之曰。汝等于当来世过千劫。后于无垢光明劫中。阳焰世界难忍佛刹。于一劫中。相次成佛皆同一字。号辩才庄严如来。出现于世。文殊师利。如是法门有大威德。能令菩萨摩诃萨及声闻乘者。获大利益。文殊师利。或有善男子善女人。为求菩提无方便善巧。行<a>六波罗蜜</a>足满千劫。若复有人经于半月。时一书写读诵此经。所获福聚比前功德。百分千分百千俱胝。乃至算数譬喻所不能及。是故文殊师利。如是微妙法门。即诸菩萨契经之本。我今付嘱于汝。汝当来世。受持读诵为人解说。譬如转轮圣王出现于世。所有七宝皆悉在前。王灭之后宝随隐没。如是微妙法门流行于世。即诸如来七菩提分等。法眼不灭。若不流行正法当灭。是故文殊师利。若善男子善女人等。为求菩提。应当发起精进。书写此经。受持读诵为人演说。此是我教。勿于后世生悔恨心。佛说此经已。妙慧菩萨。文殊师利菩萨。及诸大众<a>天人</a>阿修罗乾闼婆等。闻佛所说。皆大欢喜。信受奉行</p>
<p style="text-align: left">
	　　恒河上优婆夷会第三十一</p>
<p style="text-align: left">
	　　大唐三藏菩提流志奉　诏译</p>
<p style="text-align: left">
	　　如是我闻。一时佛在舍卫国祇树给孤独园。时舍卫城有优婆夷。名恒河上。从其住处来诣佛所。顶礼佛足退坐一面</p>
<p style="text-align: left">
	　　尔时世尊问恒河上。汝从何来。彼优婆夷。即白佛言。世尊。若问化人汝从何来。如是问者当云何答。世尊告言。夫化人者。无有往来。亦无生灭。云何当说有所从来。又问诸法岂不皆如化耶。佛言。如是如是。如汝所说。恒河上言。若一切法皆如化者。云何问言汝从何来。世尊告曰。是幻化人不往恶趣。不生天上。不证<a>涅槃</a>。恒河上。汝亦尔耶。白言。我若见身异于幻化。乃可说言。往<a>善恶</a>趣。证于涅槃。我不见身异于幻化。云何说言。往诸恶趣乃至涅槃</p>
<p style="text-align: left">
	　　复次世尊。如涅槃性。毕竟不复生善恶趣及般涅槃。我观己身亦复如是。佛言。汝岂不趣涅槃界耶。恒河上言。如以此问问无生者。应云何答。佛言。无生者即涅槃也。恒河上言。诸法岂不皆同涅槃。佛言。如是如是。世尊。若一切法同涅槃者。云何问言。汝岂不趣涅槃界耶</p>
<p style="text-align: left">
	　　复次世尊。譬如化人。谓化人曰。汝岂不趣涅槃界耶。彼于是问。当云何答。世尊告言。此所问者无有攀缘。恒河上言。如来岂以有所攀缘而致斯问。世尊告言。然我所问亦无攀缘。但为此会。有善男子及善女人。应可成熟故发斯问。何以故。如来于彼诸法。名字犹不可得。何有诸法及彼能趣般涅槃者。恒河上言。若如是者。云何为菩提故积集善根。若诸菩萨及彼善根。皆不可得。积集之时即<a>无心</a>故。非积集时亦复如是。恒河上言。所说无心欲明何义。世尊告曰。此法非思惟之所能知。亦非思惟之所能得。何以故。此中心尚不可得。何况心所生法。以心不可得。是即说名不思议处。此不思议处。无得无证非染非净。何以故。如来常说一切诸法。犹如虚空无挂碍故。恒河上言。若一切法如虚空者。云何世尊。说有诸色受想行识。及于界处<a>十二因缘</a>。有漏无漏。是染是净。生死涅槃佛告恒河上。譬如说我虽有言说。而实无有我相可得。我说诸色。实亦无有色相可得。乃至涅槃亦复如是。又如阳焰无水可得。我说诸色乃至涅槃。亦复如是。恒河上。于我法中修梵<a>行者</a>。见一切法皆无所得。乃可说名真修梵行。增上慢者说有所得。是则不名住真梵行。我说如是。增上慢人。闻此深法生大惊疑。不能<a>解脱</a>生老病死忧悲苦恼。恒河上。若我灭后。有能宣说如是甚深断<a>流转</a>法。有愚痴辈由恶见故。于是法师生嗔害心。以是因缘堕诸<a>地狱</a>。恒河上言。如佛所说断流转法。以何义故。名为断流转。世尊告言。断流转者。所谓实际不思议界。此法不可穿凿沮坏。是故说名断流转法</p>
<p style="text-align: left">
	　　尔时世尊。凞怡微笑。从其面门放种种光。青黄赤白红颇梨色。其光普照无量国界。上至梵世还从如来顶上而入</p>
<p style="text-align: left">
	　　尔时尊者阿难。见是事已心自念言。如来应正等觉。非无因缘而现微笑。作是念已。即从座起。偏袒右肩右膝着地。合掌向佛。而作是言。以何因缘现此微笑。佛言。我念往昔。有千如来。亦于此处说如是法。彼诸众会。各各亦有恒河上优婆夷。而为上首。彼优婆夷及诸大众。闻是法已皆悉出家。于无余涅槃而得灭度。阿难白佛言。当何名此经。我等云何受持。佛言。此经名为离垢清净。以是名字汝当受持。说此经时。七百比丘众。四百<a>比丘尼</a>众。诸漏永尽心得解脱</p>
<p style="text-align: left">
	　　尔时欲界诸天子。化作种种天诸妙花而散佛上。作如是言。此优婆夷甚为希有。能与如来共相詶对。得无所畏。是人已曾无量佛所。亲近供养种诸善根。佛说是经已。恒河上优婆夷。及诸天人阿修罗乾闼婆等。闻佛所说。皆大欢喜。信受奉行。</p>
				</div></div><hr><script charset='utf-8' src='../../js/footer.js'></script></body></html>