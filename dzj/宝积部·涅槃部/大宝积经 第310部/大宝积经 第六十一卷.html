<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第六十一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第六十一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第六十一卷</strong></p>
<p style="text-align: left">
	　　北齐<a>三藏</a>那连提耶舍译</p>
<p style="text-align: left">
	　　<a>菩萨</a>见实会第十六</p>
<p style="text-align: left">
	　　序品第一</p>
<p style="text-align: left">
	　　如是我闻。一时佛在迦毗罗国尼居陀林。与大<a>比丘</a>众千二百五十人俱。其名曰优楼毗螺迦叶。伽耶迦叶。那提迦叶。摩诃迦叶。<a>舍利弗</a>大目犍连。一切皆是大阿<a>罗汉</a>。诸漏已尽。无复烦恼。其心<a>自在</a>。心善<a>解脱</a>。慧善解脱。如大龙象。所作已办。皆弃重担。逮得己利。尽诸有结。于正教中心得善解。于一切法心无所碍。到于<a>彼岸</a>自得解脱。解脱眷属自得调伏。调伏眷属自得寂定。寂定眷属自得度脱。度脱眷属已到彼岸。彼岸眷属已到陆地。陆地眷属自得安隐。安隐眷属自得寂灭。寂灭眷属自破烦恼。破烦恼眷属自得<a>沙门</a>。沙门眷属自得息恶。息恶眷属自<a>婆罗门</a>。婆罗门眷属自除恶法。除恶法眷属自了知诸法。了知诸法眷属自能得度。能度眷属自具诸德。具诸德眷属自无烦恼。无烦恼眷属自离五支。离五支眷属自得离障。离障眷属自得静意。静意眷属自具六通。具六通眷属自离憎爱解脱。离憎爱解脱眷属自守护一心。守护一心眷属自念门具足。念门具足眷属自依四依。四依眷属自离种种诸见。离种种诸见眷属自弃诸希望。弃诸希望眷属自得尽行。尽行眷属自得事讫。事讫眷属自修。自修眷属自无浊念。无浊念眷属自断有觉。断有觉眷属自倚身行。倚身行眷属自得乐不动。乐不动眷属自心善解脱心善解脱眷属自慧善解脱。慧善解脱眷属自得贤圣。贤圣眷属如是等比。得离枝叶除去皮肤。唯有心实坚固而住。尔时<a>世尊</a>于其后夜露地而坐。时比丘众四面围绕。尔时世尊默然而住。观比丘众告诸比丘。汝等诸人访觅一人堪能往化净饭王者。尔时慧命阿若憍陈如。即从坐起。偏袒右肩。右膝着地。合掌向佛。即便作礼。白佛言。世尊。我当往化净饭王耶。佛言。汝止憍陈如。汝今具足大师之德。不应往彼。时有慧命婆涩摸及大名耶输陀。优楼毗螺迦叶。摩诃迦叶。<a>舍利</a>弗。大目连等。各白佛言。世尊。我等堪能往化净饭王也。佛告摩诃目连。汝等且止。汝等皆悉具足大师尊重之法。不应往化。尔时大德摩诃目连。即作是念。世尊今者欲令谁往化净饭王耶。尔时目连即入如实三昧。以三昧力庄严其心。即得见佛意之所念。在于慧命迦卢陀夷。欲令往化净饭王耳。譬如重阁楼窓之中。日从东入光照西壁。如是目连见世尊心。专在迦卢陀夷欲令化王。亦复如是。尔时慧命目连即从定起。往迦卢陀夷所。到已白言。世尊心念知汝堪能往化净饭王。迦卢陀夷。汝今应当发大勇猛速往化王。目连作是语已。时慧命迦卢陀夷。白目连言。凡庶难化何况国王。何以故。刹利种姓灌顶大王。有自在力难可化故。大目连。譬如聚积众柴若二若三乃至千载如此柴聚经多年岁甚大干燥。于时有人。放火烧之。成大火聚。于意云何。此之火聚。宁为大不。目连言甚大。若复有人更以无量苏油溉灌此火增盛不。大目连言。转炽倍盛。于意云何。此火可近不。目连言难可得近。如是大目连。刹利种姓灌顶大王。难可<a>教化</a>不可得近。亦复如是。大目连。譬如狂象之牙可触以不。目连言不可触也。如是大目连。灌顶刹利难可教化亦复如是。时慧命目连。复白优陀夷言。世尊。心念知汝堪能往化净饭王也。优陀夷复白目连言。世尊。实垂顾念。谓我堪能往化净饭王耶。目连答言。世尊。实诚念汝。谓汝堪能教化父王。尔时世尊。自告优陀夷言。优陀夷。汝可入城教化父王。何以故。唯我与汝堪能教化净饭王耳。优陀夷。我诸声闻<a>弟子</a>之中。汝能教化诸邑聚落最为第一。尔时世尊。即以偈颂。告优陀夷言</p>
<p style="text-align: left">
	　　谛听优陀夷　　汝能善教导</p>
<p style="text-align: left">
	　　必令释种喜　　往化最胜王</p>
<p style="text-align: left">
	　　王今受悟时　　兼利诸<a>天人</a></p>
<p style="text-align: left">
	　　必得到彼岸　　汝当速往化</p>
<p style="text-align: left">
	　　释种净饭王　　今怀恨乱浊</p>
<p style="text-align: left">
	　　住念惠不行　　犹如坠高崖</p>
<p style="text-align: left">
	　　恋惜子高位　　慧心尽迷没</p>
<p style="text-align: left">
	　　如商失重宝　　追念生大苦</p>
<p style="text-align: left">
	　　如天坠宫殿　　追恋五欲乐</p>
<p style="text-align: left">
	　　未知佛<a>正法</a>　　悲哀大恼乱</p>
<p style="text-align: left">
	　　自念失七宝　　及与人四道</p>
<p style="text-align: left">
	　　忆此圣王位　　口出非法言</p>
<p style="text-align: left">
	　　王时悲乱言　　不觉己及他</p>
<p style="text-align: left">
	　　如夺精魂鬼　　执持于人身</p>
<p style="text-align: left">
	　　犹在鸡罗山　　一切无所见</p>
<p style="text-align: left">
	　　如是恼恨障　　应见不复睹</p>
<p style="text-align: left">
	　　亦如睡眠死　　己心不自了</p>
<p style="text-align: left">
	　　忧恨迷惑障　　王不识自喜</p>
<p style="text-align: left">
	　　如妇夫婿亡　　悲泪生忧悔</p>
<p style="text-align: left">
	　　王今痴恼乱　　哀恋生大苦</p>
<p style="text-align: left">
	　　汝具巧方便　　往化净饭王</p>
<p style="text-align: left">
	　　摧倒邪慢憧　　当建正法灯</p>
<p style="text-align: left">
	　　更无有能化　　净饭大王者</p>
<p style="text-align: left">
	　　唯汝优陀夷　　过去曾同行</p>
<p style="text-align: left">
	　　优陀夷当知　　曾有大国王</p>
<p style="text-align: left">
	　　名曰增长实　　声名震十方</p>
<p style="text-align: left">
	　　<a>如法</a>作国主　　一切皆归化</p>
<p style="text-align: left">
	　　能以正法治　　王领四天下</p>
<p style="text-align: left">
	　　城邑悉满中　　花果香园苑</p>
<p style="text-align: left">
	　　多诸贤圣众　　无有杂恶人</p>
<p style="text-align: left">
	　　芳林甚稠密　　地净无棘刺</p>
<p style="text-align: left">
	　　多饶净妙等　　花池庄严好</p>
<p style="text-align: left">
	　　人民广殷盛　　弃恶常善住</p>
<p style="text-align: left">
	　　闭诸恶趣门　　必升妙天道</p>
<p style="text-align: left">
	　　彼王昔有子　　曾广供养佛</p>
<p style="text-align: left">
	　　备修诸善根　　具足诸功德</p>
<p style="text-align: left">
	　　名曰妙坚惠　　亿众所供养</p>
<p style="text-align: left">
	　　常见<a>色欲</a>过　　弃家乐闲静</p>
<p style="text-align: left">
	　　父王敕子言　　汝可受五欲</p>
<p style="text-align: left">
	　　婇女自娱乐　　游观宝宫池</p>
<p style="text-align: left">
	　　我今为汝办　　玩弄无乏少</p>
<p style="text-align: left">
	　　云何不爱乐　　汝当说其意</p>
<p style="text-align: left">
	　　知诸趣善妙　　汝爱宝宅中</p>
<p style="text-align: left">
	　　女宝常围绕　　妙境甚可乐</p>
<p style="text-align: left">
	　　诸仙处闲林　　犹舍退还家</p>
<p style="text-align: left">
	　　受诸色欲乐　　况汝无乏少</p>
<p style="text-align: left">
	　　婇女众围绕　　王臣皆随从</p>
<p style="text-align: left">
	　　台馆若天宫　　应受五欲乐</p>
<p style="text-align: left">
	　　诸女甚端正　　美丽若天人</p>
<p style="text-align: left">
	　　善奏歌舞乐　　可以自娱意</p>
<p style="text-align: left">
	　　目如优波叶　　唇赤若含丹</p>
<p style="text-align: left">
	　　面满广黛眉　　平额姝咽颈</p>
<p style="text-align: left">
	　　膺平缺骨满　　臂如象王鼻</p>
<p style="text-align: left">
	　　掌如莲花色　　指圆[月*庸]纤好</p>
<p style="text-align: left">
	　　舌薄广红赤　　美言若<a>甘露</a></p>
<p style="text-align: left">
	　　齿素利齐密　　珠璎宝衣服</p>
<p style="text-align: left">
	　　脐深腹不现　　脊如金刚杵</p>
<p style="text-align: left">
	　　髀股[月*庸]圆直　　伊尼鹿王[跳-兆+专]</p>
<p style="text-align: left">
	　　行步如鹅王　　皆各瞻视汝</p>
<p style="text-align: left">
	　　盛年甚可爱　　堪能存后嗣</p>
<p style="text-align: left">
	　　汝及众丽人　　犹如春花开</p>
<p style="text-align: left">
	　　盛年色未退　　应当速受乐</p>
<p style="text-align: left">
	　　坚慧白父王　　王言非正理</p>
<p style="text-align: left">
	　　若有如法语　　所敕不敢违</p>
<p style="text-align: left">
	　　王听我今说　　乐善真实语</p>
<p style="text-align: left">
	　　乃至于梦中　　不起淫欲想</p>
<p style="text-align: left">
	　　父王今此言　　智者所不许</p>
<p style="text-align: left">
	　　愚者乐此事　　明人常所厌</p>
<p style="text-align: left">
	　　何故明目人　　而羡盲瞽导</p>
<p style="text-align: left">
	　　岂有岸上人　　反乐沉溺者</p>
<p style="text-align: left">
	　　何有解脱人　　而复乐牢狱</p>
<p style="text-align: left">
	　　岂有安乐人　　钦羡众苦者</p>
<p style="text-align: left">
	　　我意观父王　　如盲溺狱者</p>
<p style="text-align: left">
	　　如梦受五欲　　复为欲所溺</p>
<p style="text-align: left">
	　　父王如盲冥　　我目见<a>殊胜</a></p>
<p style="text-align: left">
	　　王为欲所漂　　我今甚厌贱</p>
<p style="text-align: left">
	　　欲如毒药器　　亦如毒蛇头</p>
<p style="text-align: left">
	　　如利刀剑矟　　亦如大猛火</p>
<p style="text-align: left">
	　　王臣劝化时　　坚慧悉不许</p>
<p style="text-align: left">
	　　捐亲及国土　　弃欲而<a>出家</a></p>
<p style="text-align: left">
	　　如蛇脱故皮　　亦如弃涕唾</p>
<p style="text-align: left">
	　　远离于过恶　　绝望永出家</p>
<p style="text-align: left">
	　　坚慧舍俗时　　臣子随出家</p>
<p style="text-align: left">
	　　其人名月施　　弃欲随坚慧</p>
<p style="text-align: left">
	　　童子出家已　　并及大臣子</p>
<p style="text-align: left">
	　　成就四梵住　　具足五<a>神通</a></p>
<p style="text-align: left">
	　　深见五尘过　　超绝于欲界</p>
<p style="text-align: left">
	　　转正妙法轮　　直生梵天上</p>
<p style="text-align: left">
	　　童子出家已　　父王起嫌恨</p>
<p style="text-align: left">
	　　月施诣王所　　善化令王喜</p>
<p style="text-align: left">
	　　优陀夷当知　　昔时坚慧者</p>
<p style="text-align: left">
	　　远离于五欲　　今即我身是</p>
<p style="text-align: left">
	　　优陀夷当知　　彼时增实王</p>
<p style="text-align: left">
	　　岂为异人乎　　净饭王是也</p>
<p style="text-align: left">
	　　优陀夷当知　　随我出家者</p>
<p style="text-align: left">
	　　月施汝身是　　亦曾化增实</p>
<p style="text-align: left">
	　　是故优陀夷　　今应化父王</p>
<p style="text-align: left">
	　　必有大利益　　昔曾教化故</p>
<p style="text-align: left">
	　　尔时慧命优陀夷受<a>佛教</a>已。默然许可。时优陀夷。过夜晓已至于食时。着衣持钵入迦毗城。时有释种一千余人。集在王门皆有所须。时净饭王。闻佛如来到迦毗城在尼居林。起嫌恨意。此儿出家退我种族。富贵大乐如其在家。应绍金轮王四天下如法统领。民无逆命七宝具足。其七者何。一曰轮宝二曰象宝。三曰马宝。四曰摩尼宝。五称女宝。六曰主藏臣宝。七称导师宝。具足千子。勇健难当。颜容美妙。能摧强敌。护四天下。不以刀杖料理国土。如法治正自然泰平。我得轮王自在快乐。彼应尊重供养于我。以儿出家故所应得者悉皆坠落。作是念已敕诸释种。一切不得至我儿所敬信听法。若有犯者当斩其首。时有释种名曰喜面。不在众中不闻王教。见优陀夷即往其所。稽首白言。善来尊者得平安耶。世尊安乐少病少恼起居轻利。在路不疲供馔不乏也。时优陀夷报喜面言。如来安乐少病少恼起居轻利。在路不疲饮食无乏。时有释种名曰善觉。见喜面共优陀夷在屏处语。亦诣其所。白言大德。自远而来比康吉耶。世尊起居安乐少病少恼。在路不疲供馔无乏耶。优陀夷答言。如来圣御安乐。在路不疲无所乏少。尔时复有二释种。一名无忧。二名离忧。见喜面善觉共优陀夷在于屏处。亦复弃众往诣其所。白优陀夷言。善来至此气力好耶。世尊起居安乐耶。远涉途路得无疲耶。优陀夷报言。如来圣御安乐涉路不疲。时二释种重白言。如来途路何故无乏也。优陀夷报言。以四天王及天帝释诸梵天王常来供养故无所乏。时诸释种俱白优陀夷言。我等今欲诣佛至世尊所供养听法。恐不获遂。何以故。净饭大王向有敕旨敕诸释种。悉皆不听至佛所供养听法。如有犯者当斩其首。虑王宪故不得<a>礼拜</a>供养听受正法。时优陀夷闻此语已。知其父王有大怨恨。我今作何方便至王所也。作是念已。我当举高七多罗树。于<a>虚空</a>中结加趺坐至于王所。尔时慧命优陀夷。即入如实三昧。以其三昧庄严其心。复以神力。举高七多罗树。于虚空中加趺而坐。飞空往诣净饭王所。时王遥见优陀夷以神通力于虚空中加趺而来。从座而起合掌恭敬。向优陀夷而说偈言</p>
<p style="text-align: left">
	　　染服大师从何来　　成就威仪难见者</p>
<p style="text-align: left">
	　　若有所须愿速说　　我今诚心必奉给</p>
<p style="text-align: left">
	　　尔时慧命优陀夷。以偈答曰</p>
<p style="text-align: left">
	　　我是大王子之子　　大王即是我祖父</p>
<p style="text-align: left">
	　　我为如来行乞食　　得食奉送大善逝</p>
<p style="text-align: left">
	　　大王今日获善利　　王儿人天最尊上</p>
<p style="text-align: left">
	　　威德光明照十方　　犹如秋月日中时</p>
<p style="text-align: left">
	　　如日处空离云雾　　光明晃曜普皆照</p>
<p style="text-align: left">
	　　如是最胜王圣子　　威德光显闻十方</p>
<p style="text-align: left">
	　　犹如秋日初出时　　蔽诸萤火光普照</p>
<p style="text-align: left">
	　　如是最胜王圣子　　伏诸外道独显曜</p>
<p style="text-align: left">
	　　犹如日中盛隆炽　　凌于星辰故不现</p>
<p style="text-align: left">
	　　如是最胜王圣子　　降伏外道自光显</p>
<p style="text-align: left">
	　　犹如日中凌月明　　令月失光明不现</p>
<p style="text-align: left">
	　　是王圣子伏外道　　如日盛明月隐照</p>
<p style="text-align: left">
	　　如禽兽闻师子吼　　水陆空行散还穴</p>
<p style="text-align: left">
	　　惊奔逃走迷诸方　　以师子声难忍故</p>
<p style="text-align: left">
	　　大圣如来震吼时　　邪外道闻<a>无我</a>声</p>
<p style="text-align: left">
	　　假使无知至有顶　　闻此无我皆悉怖</p>
<p style="text-align: left">
	　　盲冥愚痴人天中　　有目如来示明炬</p>
<p style="text-align: left">
	　　为作明灯除愚闇　　兴举无上智光轮</p>
<p style="text-align: left">
	　　显示邪正等不等　　教导<a>世间</a>道非道</p>
<p style="text-align: left">
	　　为失路者示其路　　拔欲淤泥置岸上</p>
<p style="text-align: left">
	　　如兴云荫覆枯池　　注雨充足原隰满</p>
<p style="text-align: left">
	　　如是大王仙圣子　　兴建法雨润人天</p>
<p style="text-align: left">
	　　如水沾地及山川　　并诸百卉<a>丛林</a>树</p>
<p style="text-align: left">
	　　药草条茎及枝蔓　　诸花蓊蔚遍山好</p>
<p style="text-align: left">
	　　如是十力四<a>无畏</a>　　具足十八不共树</p>
<p style="text-align: left">
	　　一切智果花庄严　　王仙圣子微妙身</p>
<p style="text-align: left">
	　　如须弥山处大海　　严好不动天乐居</p>
<p style="text-align: left">
	　　如斯善逝大王子　　沙门海中最第一</p>
<p style="text-align: left">
	　　忉利天主舍脂夫　　于天众中奇特妙</p>
<p style="text-align: left">
	　　如斯世尊大王子　　沙门众中最殊妙</p>
<p style="text-align: left">
	　　吼说秘奥甚深法　　以悲鬘电遍一切</p>
<p style="text-align: left">
	　　如来龙王降法雨　　念处池水细注下</p>
<p style="text-align: left">
	　　持戒威德如日轮　　以三昧力除恼闇</p>
<p style="text-align: left">
	　　智慧光灭烦恼爱　　大牟尼日照世间</p>
<p style="text-align: left">
	　　具足念处摩尼宝　　戒定船栰渡彼岸</p>
<p style="text-align: left">
	　　觉支宝铆禅浩满　　复求毕叉入佛海</p>
<p style="text-align: left">
	　　清净戒根坚难动　　三昧树叶念处枝</p>
<p style="text-align: left">
	　　七觉华空坚树身　　无我坚固成佛树</p>
<p style="text-align: left">
	　　戒林中行大力者　　三昧调伏德山依</p>
<p style="text-align: left">
	　　三解脱门为境界　　佛十力牙是王子</p>
<p style="text-align: left">
	　　<a>正见</a>无著牟尼尊　　能降强敌胜牛王</p>
<p style="text-align: left">
	　　恐怖种种诸外道　　是大王子无畏吼</p>
<p style="text-align: left">
	　　尸罗德藏妙庄严　　<a>禅定</a>寂灭无量衣</p>
<p style="text-align: left">
	　　具智牟尼解脱境　　能施财物如长者</p>
<p style="text-align: left">
	　　远离诸恶集诸善　　灭诸烦恼善慧根</p>
<p style="text-align: left">
	　　慧施天人修罗等　　光明晃曜王圣子</p>
<p style="text-align: left">
	　　戒云空慧以为电　　八支细雨能润泽</p>
<p style="text-align: left">
	　　牟尼能与胜苗子　　王子犹如大龙雨</p>
<p style="text-align: left">
	　　尔时净饭王。以偈问曰</p>
<p style="text-align: left">
	　　胜士得来安乐耶　　至于饮食无乏少</p>
<p style="text-align: left">
	　　身无疲劳床卧具　　如花在岸不蔫萎</p>
<p style="text-align: left">
	　　尔时优陀夷。以偈答曰</p>
<p style="text-align: left">
	　　禅定境界具神力　　身心安乐遍充满</p>
<p style="text-align: left">
	　　牟尼神虑依寂止　　犹如金莲不枯燥</p>
<p style="text-align: left">
	　　尔时净饭王。以偈问曰</p>
<p style="text-align: left">
	　　昔以旌鼓自惊悟　　美音筝笛及箫瑟</p>
<p style="text-align: left">
	　　妙好伎女以自娱　　今独林中不苦耶</p>
<p style="text-align: left">
	　　尔时优陀夷。以偈对曰</p>
<p style="text-align: left">
	　　禅定寂定为境界　　巧能修学三昧乐</p>
<p style="text-align: left">
	　　行住坐卧依诸善　　心常喜乐无苦恼</p>
<p style="text-align: left">
	　　尔时净饭王。以偈问曰</p>
<p style="text-align: left">
	　　无价宝床常安卧　　眠时美女众在侧</p>
<p style="text-align: left">
	　　周围广设明灯树　　如何闇卧不悒戚</p>
<p style="text-align: left">
	　　尔时优陀夷。以偈答曰</p>
<p style="text-align: left">
	　　牟尼眠时卧圣床　　慈为毡褥悲乐枕</p>
<p style="text-align: left">
	　　佛住喜心常怡悦　　舍三有趣不悒戚</p>
<p style="text-align: left">
	　　尔时净饭王。以偈问曰</p>
<p style="text-align: left">
	　　诸健释种常围绕　　博达多闻以为伴</p>
<p style="text-align: left">
	　　殿舍天宫中长养　　如何今日乐林间</p>
<p style="text-align: left">
	　　尔时优陀夷。以偈对曰</p>
<p style="text-align: left">
	　　如法生子恒现前　　同修寂止在其侧</p>
<p style="text-align: left">
	　　心好闲林修诸定　　离畏导师乐山林</p>
<p style="text-align: left">
	　　尔时净饭王。以偈问曰</p>
<p style="text-align: left">
	　　童子昔日在宫时　　以天浴池而澡沐</p>
<p style="text-align: left">
	　　亦用香泽涂其身　　今在林中谁为洗</p>
<p style="text-align: left">
	　　尔时优陀夷。以偈对曰</p>
<p style="text-align: left">
	　　诸法池水戒善岸　　牟尼自浴并浴他</p>
<p style="text-align: left">
	　　己及诸子浮不湿　　自度以讫及群生</p>
<p style="text-align: left">
	　　尔时净饭王。以偈问曰</p>
<p style="text-align: left">
	　　昔种种香常熏体　　金线真珠以严身</p>
<p style="text-align: left">
	　　常着天子妙衣服　　今在林间用何饰</p>
<p style="text-align: left">
	　　尔时优陀夷。以偈对曰</p>
<p style="text-align: left">
	　　功德鬘严戒香熏　　禅定璎珞惭愧衣</p>
<p style="text-align: left">
	　　通明解脱自庄严　　光明威德曜林中</p>
<p style="text-align: left">
	　　尔时净饭王。以偈问曰</p>
<p style="text-align: left">
	　　昔以刀剑弓箭矛　　健士执持常防卫</p>
<p style="text-align: left">
	　　亦用宝盖恒覆荫　　今独林中谁守护</p>
<p style="text-align: left">
	　　尔时优陀夷。以偈对曰</p>
<p style="text-align: left">
	　　慈悲忍辱自防卫　　声闻弟子眷属力</p>
<p style="text-align: left">
	　　以功德法定无怖　　十力雄猛四无畏</p>
<p style="text-align: left">
	　　尔时净饭大王。以偈赞曰</p>
<p style="text-align: left">
	　　善哉善说我子德　　久修善法不退转</p>
<p style="text-align: left">
	　　汝进食讫将饭去　　我亦往诣牟尼王</p>
<p style="text-align: left">
	　　尔时优陀夷复白王言。大王。婆伽婆是大众师善御群生。是大仙人能善安住沙门众中。沙门中王光明普照。譬如十五日夜净月<a>圆满</a>众星围绕。光明甚盛照耀一切。世尊亦尔。在沙门众中光明照耀。亦复如是。譬如秋日在于空中无诸云翳。彼婆伽婆。亦复如是。在大众中光明照耀。亦复如是。譬如<a>帝释天</a>中之王坐善法堂。诸天之中光明显赫。彼婆伽婆在于众中。光明晃曜。亦复如是。譬如须夜摩天。兜率陀天王。化乐天王。他化自在天王。在天众中光明显耀威德独尊。彼婆伽婆。于沙门众中威德显赫亦复如是。犹如<a>娑婆世界</a>主大梵天王。与百亿梵众之所围绕。光明晃耀威德独尊。彼婆伽婆。在沙门众中光明显赫威德尊胜。亦复如是。尔时净饭王。闻说婆伽婆<a>道德</a>已。心作是念。此乃世尊声闻弟子。犹有如是大神通大威力大功德。何况如来。复念太子本生之时。大地六种十八相动。动遍动等遍动。踊遍踊等遍踊。吼遍吼等遍吼。震遍震等遍震。起遍起等遍起。觉遍觉等遍觉。放大光明无人扶持行于七步。空中二道流水注下洗浴其身。自然而有真金圣座。于虚空中化成天盖。诸天礼拜。乃至未出家时。不为五欲之所迷惑。凡有所作。决定不退。随说能作。一切时中坚固大力。不作妄语。不违信行。本作是言。我成阿耨多罗三藐三菩提。自度己讫。复当度王。时王<a>念佛</a>为菩萨时本誓愿故。说是偈言</p>
<p style="text-align: left">
	　　若有初生已　　明智言不虚</p>
<p style="text-align: left">
	　　所说事不异　　智者谁不信</p>
<p style="text-align: left">
	　　若有初生时　　世亲说无等</p>
<p style="text-align: left">
	　　必作天人尊　　智者谁不信</p>
<p style="text-align: left">
	　　若有不能惜　　宝聚如雪山</p>
<p style="text-align: left">
	　　离于贪吝者　　智者谁不信</p>
<p style="text-align: left">
	　　若能于梦中　　不作虚妄语</p>
<p style="text-align: left">
	　　如说如<a>修行</a>　　智者谁不信</p>
<p style="text-align: left">
	　　如刀剑之语　　不能恼令嗔</p>
<p style="text-align: left">
	　　离于忿怒事　　智者谁不信</p>
<p style="text-align: left">
	　　无有能欺者　　贪嗔亦不染</p>
<p style="text-align: left">
	　　具足智慧王　　智者谁不信</p>
<p style="text-align: left">
	　　一切妙五欲　　及以种种报</p>
<p style="text-align: left">
	　　无有能系缚　　智者谁不信</p>
<p style="text-align: left">
	　　种种希有事　　及以众妙物</p>
<p style="text-align: left">
	　　无有能怖畏　　智者谁不信</p>
<p style="text-align: left">
	　　以诸美妙言　　明人善巧说</p>
<p style="text-align: left">
	　　无有能惑缚　　智者谁不信</p>
<p style="text-align: left">
	　　以诸顺义语　　诸欲决定句</p>
<p style="text-align: left">
	　　于此不能缚　　智者谁不信</p>
<p style="text-align: left">
	　　以诸军驾力　　及以种种护</p>
<p style="text-align: left">
	　　能出于妙城　　智者谁不信</p>
<p style="text-align: left">
	　　弃舍妙欲乐　　为求甘露行</p>
<p style="text-align: left">
	　　悕望于菩提　　智者谁不信</p>
<p style="text-align: left">
	　　六年修苦行　　勇猛无能当</p>
<p style="text-align: left">
	　　求于胜菩提　　智者谁不信</p>
<p style="text-align: left">
	　　六年粗少食　　求于胜菩提</p>
<p style="text-align: left">
	　　利安诸世间　　智者谁不信</p>
<p style="text-align: left">
	　　六年为魔扰　　相续求短缺</p>
<p style="text-align: left">
	　　不能得其便　　智者谁不信</p>
<p style="text-align: left">
	　　远离五欲过　　不求于他物</p>
<p style="text-align: left">
	　　常利益世间　　智者谁不信</p>
<p style="text-align: left">
	　　不从他闻法　　自然成菩提</p>
<p style="text-align: left">
	　　寂定难可觉　　智者谁不信</p>
<p style="text-align: left">
	　　梵天自劝请　　勤求佛世尊</p>
<p style="text-align: left">
	　　如请而演说　　智者谁不信</p>
<p style="text-align: left">
	　　哀怜愍我故　　来到尼俱园</p>
<p style="text-align: left">
	　　为度诸释种　　智者谁不信</p>
<p style="text-align: left">
	　　如来自度已　　度我于有海</p>
<p style="text-align: left">
	　　忆念本誓愿　　智者谁不信</p>
<p style="text-align: left">
	　　今正得利时　　知佛一切智</p>
<p style="text-align: left">
	　　为怜愍我故　　智者谁不信</p>
<p style="text-align: left">
	　　我今当往诣　　见人导师身</p>
<p style="text-align: left">
	　　作是思念时　　自省是人王</p>
<p style="text-align: left">
	　　尔时净饭王久思量已白慧命优陀夷言。比丘汝今至此更何所须。时优陀夷以偈答言</p>
<p style="text-align: left">
	　　本为利益大王故　　我今乘通来至此</p>
<p style="text-align: left">
	　　若于十力起一信　　男女皆得趣善道</p>
<p style="text-align: left">
	　　十力功德无边际　　大仙为诸释种来</p>
<p style="text-align: left">
	　　欣欣之事今方至　　人主应当发<a>信心</a></p>
<p style="text-align: left">
	　　大王名称必增长　　遍满三千大千界</p>
<p style="text-align: left">
	　　汝子既是人王藏　　具足十力慈悲心</p>
<p style="text-align: left">
	　　游行十方心无碍　　如花在水不染着</p>
<p style="text-align: left">
	　　自度四流诸有已　　亦度人天四瀑河</p>
<p style="text-align: left">
	　　安置无畏洲岸上　　大王应当信导师</p>
<p style="text-align: left">
	　　拔去四流三毒箭　　亦降群生胜医师</p>
<p style="text-align: left">
	　　于众医中最尊上　　大王应当深敬信</p>
<p style="text-align: left">
	　　亦能降伏诸军众　　魔王眷属恶亲党</p>
<p style="text-align: left">
	　　证于寂灭妙菩提　　大王应当深敬信</p>
<p style="text-align: left">
	　　诸人天王咸劝请　　为度众生说妙法</p>
<p style="text-align: left">
	　　敷演无上甘露药　　人中牛王应当信</p>
<p style="text-align: left">
	　　隐蔽一切外道众　　转过称量妙法轮</p>
<p style="text-align: left">
	　　化度无量亿众生　　大雄人王应当信</p>
<p style="text-align: left">
	　　无明厚覆黑暗中　　自眼清净复净他</p>
<p style="text-align: left">
	　　<a>说法</a>能除诸盲翳　　大雄人王应当信</p>
<p style="text-align: left">
	　　老病死畏逼迫者　　说除老病不死法</p>
<p style="text-align: left">
	　　令世间众升善趣　　大雄人王应当信</p>
<p style="text-align: left">
	　　三火所烧世间众　　如地洞然以水灭</p>
<p style="text-align: left">
	　　说于八正圣为人　　大雄牛王应当信</p>
<p style="text-align: left">
	　　除断三秽吐诸恶　　能离世间三垢浊</p>
<p style="text-align: left">
	　　游行十方甚奇妙　　勇猛牛王应当信</p>
<p style="text-align: left">
	　　如父爱子愍世间　　十力大慈心普润</p>
<p style="text-align: left">
	　　起大悲愍度众生　　勇猛牛王应当信</p>
<p style="text-align: left">
	　　难调能调婆伽婆　　所应度者今悉度</p>
<p style="text-align: left">
	　　能灭炽然诸烦恼　　勇猛大王应当信</p>
<p style="text-align: left">
	　　众生堕于三有海　　犹如船舫能济渡</p>
<p style="text-align: left">
	　　十力大悲救世间　　勇猛牛王应当信</p>
<p style="text-align: left">
	　　无量功德端正身　　大悲游行化世间</p>
<p style="text-align: left">
	　　令久浊心得清净　　勇猛大王应当信</p>
<p style="text-align: left">
	　　如摩尼宝澄清水　　游行世间净众生</p>
<p style="text-align: left">
	　　除断群迷竞乱浊　　勇猛大王应当信</p>
<p style="text-align: left">
	　　如摩尼珠性清净　　能令智者心欢欣</p>
<p style="text-align: left">
	　　世尊离恶心皎洁　　令诸明人欣慕乐</p>
<p style="text-align: left">
	　　于世间最起信心　　能使天人离苦担</p>
<p style="text-align: left">
	　　舍诸有趣得寂灭　　勇猛大王应当信</p>
<p style="text-align: left">
	　　功德聚中说少分　　如在虚空鸟一迹</p>
<p style="text-align: left">
	　　佛功德岸我不知　　大王应当深敬信</p>
<p style="text-align: left">
	　　尔时净饭王。闻慧命优陀夷善说世尊为菩萨时所修功德。即自念知如来本誓。我得度已必当度王。如是念已。深生敬信。复白慧命优陀夷言。比丘汝今即是我子之子。汝可食竟。速还佛所。将食奉佛。我今亦当往见世尊。尔时慧命优陀夷。知净饭王得于敬信。饭食已讫。即持肴馔。奉上如来。尔时佛告诸比丘言。优陀夷。教化净饭王。得于正信。诸比丘。今日诸天世人大得利益</p>
<p style="text-align: left">
	　　尔时世尊。赞叹优陀夷言。善哉善哉。汝于今日。得大福德。以净饭王得敬信故。尔时佛告诸比丘言。迦卢陀夷化净饭王。所得功德若是色者。十方世界恒沙佛刹。所不容受。以功德聚广大无量故。</p>
				</div></div><hr><script charset='utf-8' src='../../js/footer.js'></script></body></html>