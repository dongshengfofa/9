<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第七十一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第七十一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第七十一卷</strong></p>
<p style="text-align: left">
	　　北齐<a>三藏</a>那连提耶舍译</p>
<p style="text-align: left">
	　　<a>菩萨</a>见实会净居天子赞偈品第二十三之二</p>
<p style="text-align: left">
	　　尔时力生天子。说偈赞曰</p>
<p style="text-align: left">
	　　若诸因缘业　　及所得果报</p>
<p style="text-align: left">
	　　此体性悉空　　佛说如师子</p>
<p style="text-align: left">
	　　尔时随顺力天子。说偈赞曰</p>
<p style="text-align: left">
	　　若以业因缘　　增长于诸果</p>
<p style="text-align: left">
	　　两足尊能知　　是故佛无等</p>
<p style="text-align: left">
	　　尔时顺行力天子。说偈赞曰</p>
<p style="text-align: left">
	　　修习如是界　　造作如是业</p>
<p style="text-align: left">
	　　当还获是报　　佛眼悉能知</p>
<p style="text-align: left">
	　　尔时力起天子。说偈赞曰</p>
<p style="text-align: left">
	　　修习如是界　　成就如是性</p>
<p style="text-align: left">
	　　佛知诸众生　　如观手五指</p>
<p style="text-align: left">
	　　尔时力行天子。说偈赞曰</p>
<p style="text-align: left">
	　　修习如是界　　还值如是友</p>
<p style="text-align: left">
	　　如是相亲近　　胜丈夫悉知</p>
<p style="text-align: left">
	　　尔时力加天子。说偈赞曰</p>
<p style="text-align: left">
	　　加持于彼界　　导师能了知</p>
<p style="text-align: left">
	　　亲近于诸友　　人尊悉照见</p>
<p style="text-align: left">
	　　尔时决定界天子。说偈赞曰</p>
<p style="text-align: left">
	　　彼界彼要期　　彼友彼相应</p>
<p style="text-align: left">
	　　佛悉决定知　　故能除疑惑</p>
<p style="text-align: left">
	　　尔时正定界天子。说偈赞曰</p>
<p style="text-align: left">
	　　彼界彼相续　　随所住<a>世间</a></p>
<p style="text-align: left">
	　　所行及诸趣　　胜人皆悉知</p>
<p style="text-align: left">
	　　尔时学界天子。说偈赞曰</p>
<p style="text-align: left">
	　　于彼诸界中　　导师智能知</p>
<p style="text-align: left">
	　　彼智体性空　　胜智如是说</p>
<p style="text-align: left">
	　　尔时乘界天子。说偈赞曰</p>
<p style="text-align: left">
	　　修习于彼界　　随机时住世</p>
<p style="text-align: left">
	　　佛悉如实知　　故号无比身</p>
<p style="text-align: left">
	　　尔时随顺界天子。说偈赞曰</p>
<p style="text-align: left">
	　　修习于彼界　　随所得功德</p>
<p style="text-align: left">
	　　依因及果报　　佛知悉无余</p>
<p style="text-align: left">
	　　尔时共界住天子。说偈赞曰</p>
<p style="text-align: left">
	　　随所修习界　　随其所向道</p>
<p style="text-align: left">
	　　佛悉知无余　　故为智所敬</p>
<p style="text-align: left">
	　　尔时<a>智行</a>天子。说偈赞曰</p>
<p style="text-align: left">
	　　随所修习界　　随其所向道</p>
<p style="text-align: left">
	　　佛知众生行　　故号学智者</p>
<p style="text-align: left">
	　　尔时行<a>无畏</a>天子。说偈赞曰</p>
<p style="text-align: left">
	　　正定及邪定　　及不定众生</p>
<p style="text-align: left">
	　　于此三聚中　　佛能决定知</p>
<p style="text-align: left">
	　　尔时乘行天子。说偈赞曰</p>
<p style="text-align: left">
	　　若正定众生　　堪趣<a>涅槃</a>者</p>
<p style="text-align: left">
	　　佛为世间日　　于中智无碍</p>
<p style="text-align: left">
	　　尔时<a>解脱</a>行天子。说偈赞曰</p>
<p style="text-align: left">
	　　若有诸众生　　住于不定聚</p>
<p style="text-align: left">
	　　堕于诸恶道　　亦为说涅槃</p>
<p style="text-align: left">
	　　尔时力期会天子。说偈赞曰</p>
<p style="text-align: left">
	　　佛者但假名　　力智亦如是</p>
<p style="text-align: left">
	　　及四无畏等　　但随言说有</p>
<p style="text-align: left">
	　　尔时见实天子。说偈赞曰</p>
<p style="text-align: left">
	　　无佛及<a>佛法</a>　　亦无余智聚</p>
<p style="text-align: left">
	　　显示第一义　　如来如实知</p>
<p style="text-align: left">
	　　尔时力住天子。说偈赞曰</p>
<p style="text-align: left">
	　　住于佛法力　　因是得无畏</p>
<p style="text-align: left">
	　　<a>自在</a>随所欲　　悉是诸佛子</p>
<p style="text-align: left">
	　　尔时法无畏天子。说偈赞曰</p>
<p style="text-align: left">
	　　世谛及<a>真谛</a>　　显示此二种</p>
<p style="text-align: left">
	　　彼于真谛中　　言说不可得</p>
<p style="text-align: left">
	　　尔时智尊天子。说偈赞曰</p>
<p style="text-align: left">
	　　法言说各异　　<a>法相</a>亦复异</p>
<p style="text-align: left">
	　　是言说无相　　佛智是法相</p>
<p style="text-align: left">
	　　尔时行精进天子。说偈赞曰</p>
<p style="text-align: left">
	　　非处不定众　　或向于异趣</p>
<p style="text-align: left">
	　　邪定一切处　　大牟尼悉知</p>
<p style="text-align: left">
	　　尔时信力天子。说偈赞曰</p>
<p style="text-align: left">
	　　修习于彼界　　如起信乐心</p>
<p style="text-align: left">
	　　见贪以为净　　牟尼悉了知</p>
<p style="text-align: left">
	　　尔时不净乘天子。说偈赞曰</p>
<p style="text-align: left">
	　　不实忘分别　　增长贪欲界</p>
<p style="text-align: left">
	　　信则行彼道　　牟尼如实知</p>
<p style="text-align: left">
	　　尔时慈乘行天子。说偈赞曰</p>
<p style="text-align: left">
	　　不实妄分别　　增长嗔恚界</p>
<p style="text-align: left">
	　　信则乘彼道　　牟尼悉了知</p>
<p style="text-align: left">
	　　尔时乘因缘道天子。说偈赞曰</p>
<p style="text-align: left">
	　　不实妄分别　　增长愚痴界</p>
<p style="text-align: left">
	　　信则乘彼道　　牟尼悉了知</p>
<p style="text-align: left">
	　　尔时乘舍天子。说偈赞曰</p>
<p style="text-align: left">
	　　有不活畏者　　增长于嫉妒</p>
<p style="text-align: left">
	　　信彼则习行　　牟尼悉了知</p>
<p style="text-align: left">
	　　尔时习近善知识天子。说偈赞曰</p>
<p style="text-align: left">
	　　近于<a>善恶</a>友　　还增彼恶界</p>
<p style="text-align: left">
	　　还成于彼信　　瞿昙悉了知</p>
<p style="text-align: left">
	　　尔时识坚固天子。说偈赞曰</p>
<p style="text-align: left">
	　　<a>流转</a>于世间　　随所修习界</p>
<p style="text-align: left">
	　　随顺信于彼　　佛知悉无余</p>
<p style="text-align: left">
	　　尔时行坚固天子。说偈赞曰</p>
<p style="text-align: left">
	　　流转于<a>生死</a>　　修习如是行</p>
<p style="text-align: left">
	　　随顺信于彼　　佛知悉无余</p>
<p style="text-align: left">
	　　尔时信根天子。说偈赞曰</p>
<p style="text-align: left">
	　　若有诸众生　　随所修习界</p>
<p style="text-align: left">
	　　佛悉能了知　　故号无碍智</p>
<p style="text-align: left">
	　　尔时根行天子。说偈赞曰</p>
<p style="text-align: left">
	　　佛了知诸根　　随其方便起</p>
<p style="text-align: left">
	　　攀缘及境界　　随所入如生</p>
<p style="text-align: left">
	　　尔时乘根天子。说偈赞曰</p>
<p style="text-align: left">
	　　身苦所逼迫　　由贪着渴爱</p>
<p style="text-align: left">
	　　断灭诸渴爱　　唯佛智为胜</p>
<p style="text-align: left">
	　　尔时根境界天子。说偈赞曰</p>
<p style="text-align: left">
	　　教下根众生　　远离于色爱</p>
<p style="text-align: left">
	　　教利者观察　　两足尊所说</p>
<p style="text-align: left">
	　　尔时根胜天子。说偈赞曰</p>
<p style="text-align: left">
	　　下根住空闲　　能灭于贪欲</p>
<p style="text-align: left">
	　　正观于渴爱　　两足尊能知</p>
<p style="text-align: left">
	　　尔时根决定天子。说偈赞曰</p>
<p style="text-align: left">
	　　于先起爱欲　　佛观无所得</p>
<p style="text-align: left">
	　　知无知寂灭　　故名为胜根</p>
<p style="text-align: left">
	　　尔时不离根天子。说偈赞曰</p>
<p style="text-align: left">
	　　远离不忿怒　　是离嗔对治</p>
<p style="text-align: left">
	　　是下根所行　　佛知众生欲</p>
<p style="text-align: left">
	　　尔时信根天子。说偈赞曰</p>
<p style="text-align: left">
	　　行慈除嗔恚　　能起众生智</p>
<p style="text-align: left">
	　　彼能灭恚界　　人尊悉能知</p>
<p style="text-align: left">
	　　尔时求根天子。说偈赞曰</p>
<p style="text-align: left">
	　　不嗔无过恶　　慈行性寂灭</p>
<p style="text-align: left">
	　　净秽不可得　　故号人中尊</p>
<p style="text-align: left">
	　　尔时根顺行天子。说偈赞曰</p>
<p style="text-align: left">
	　　行于邪分别　　为他说邪行</p>
<p style="text-align: left">
	　　惑重无方便　　佛见倒解脱</p>
<p style="text-align: left">
	　　尔时智起天子。说偈赞曰</p>
<p style="text-align: left">
	　　贪嗔恚痴等　　取着于前事</p>
<p style="text-align: left">
	　　违彼得智明　　大名称悉知</p>
<p style="text-align: left">
	　　尔时离智爱天子。说偈赞曰</p>
<p style="text-align: left">
	　　贪嗔及愚痴　　及明闇事中</p>
<p style="text-align: left">
	　　其性不可得　　两足尊悉知</p>
<p style="text-align: left">
	　　尔时持威德天子。说偈赞曰</p>
<p style="text-align: left">
	　　众生所得智　　随得智多少</p>
<p style="text-align: left">
	　　随所成智器　　如来悉能知</p>
<p style="text-align: left">
	　　尔时求根天子。说偈赞曰</p>
<p style="text-align: left">
	　　以智知于智　　远离诸烦恼</p>
<p style="text-align: left">
	　　<a>天人</a>师悉知　　故我稽首礼</p>
<p style="text-align: left">
	　　尔时一向乐根天子。说偈赞曰</p>
<p style="text-align: left">
	　　国土及时节　　观察法方便</p>
<p style="text-align: left">
	　　烦恼秽及净　　如来悉知空</p>
<p style="text-align: left">
	　　尔时智幢天子。说偈赞曰</p>
<p style="text-align: left">
	　　众生根欲信　　上中下差别</p>
<p style="text-align: left">
	　　缚解及智慧　　悉见无觉知</p>
<p style="text-align: left">
	　　尔时根幢天子。说偈赞曰</p>
<p style="text-align: left">
	　　诸根上中下　　烦恼智及受</p>
<p style="text-align: left">
	　　调伏不调伏　　佛说悉无相</p>
<p style="text-align: left">
	　　尔时修根天子。说偈赞曰</p>
<p style="text-align: left">
	　　禅解脱烦恼　　正受三摩提</p>
<p style="text-align: left">
	　　起清净众生　　如来悉能知</p>
<p style="text-align: left">
	　　尔时力速疾天子。说偈赞曰</p>
<p style="text-align: left">
	　　得禅寂灭故　　于诸法自性</p>
<p style="text-align: left">
	　　悉皆能了知　　故号一切智</p>
<p style="text-align: left">
	　　尔时力铠天子。说偈赞曰</p>
<p style="text-align: left">
	　　若法及自性　　能说于此法</p>
<p style="text-align: left">
	　　能如实正受　　故不着三世</p>
<p style="text-align: left">
	　　尔时乐力天子。说偈赞曰</p>
<p style="text-align: left">
	　　烦恼邪分别　　起生于四种</p>
<p style="text-align: left">
	　　能知业所生　　故号无比人</p>
<p style="text-align: left">
	　　尔时知力天子。说偈赞曰</p>
<p style="text-align: left">
	　　能知清净法　　对治于烦恼</p>
<p style="text-align: left">
	　　能宣说于业　　故号佛无比</p>
<p style="text-align: left">
	　　尔时力士天子。说偈赞曰</p>
<p style="text-align: left">
	　　于禅解脱起　　三摩提正受</p>
<p style="text-align: left">
	　　烦恼及清净　　佛悉说虚假</p>
<p style="text-align: left">
	　　尔时力生天子。说偈赞曰</p>
<p style="text-align: left">
	　　禅解脱清净　　三昧及正受</p>
<p style="text-align: left">
	　　彼从不逸生　　佛于此悉知</p>
<p style="text-align: left">
	　　尔时力增长天子。说偈赞曰</p>
<p style="text-align: left">
	　　大雄于此中　　能于禅等转</p>
<p style="text-align: left">
	　　知入舍无碍　　如风行于空</p>
<p style="text-align: left">
	　　尔时知前际天子。说偈赞曰</p>
<p style="text-align: left">
	　　于无数亿劫　　住于诸有中</p>
<p style="text-align: left">
	　　不为有过染　　故号胜丈夫</p>
<p style="text-align: left">
	　　尔时住前际天子。说偈赞曰</p>
<p style="text-align: left">
	　　于无数亿佛　　已曾修供养</p>
<p style="text-align: left">
	　　为求无上道　　是故我归依</p>
<p style="text-align: left">
	　　尔时见前际天子。说偈赞曰</p>
<p style="text-align: left">
	　　曾于过去世　　种种奉施佛</p>
<p style="text-align: left">
	　　于其种种辩　　人尊悉获得</p>
<p style="text-align: left">
	　　尔时前际善巧天子。说偈赞曰</p>
<p style="text-align: left">
	　　昔流<a>转世</a>间　　<a>如法</a>学如行</p>
<p style="text-align: left">
	　　曾见无量佛　　故能深解法</p>
<p style="text-align: left">
	　　尔时学前际天子。说偈赞曰</p>
<p style="text-align: left">
	　　诸佛法王所　　大雄昔<a>修行</a></p>
<p style="text-align: left">
	　　于佛边学已　　故礼知众行</p>
<p style="text-align: left">
	　　尔时本方便具足天子。说偈赞曰</p>
<p style="text-align: left">
	　　于无量亿劫　　无边诸佛行</p>
<p style="text-align: left">
	　　修行胜精进　　为求佛智故</p>
<p style="text-align: left">
	　　尔时本方便决定天子。说偈赞曰</p>
<p style="text-align: left">
	　　一切法决定　　多亿劫观察</p>
<p style="text-align: left">
	　　一切法无入　　但说缘和合</p>
<p style="text-align: left">
	　　尔时思前际天子。说偈赞曰</p>
<p style="text-align: left">
	　　于无量亿劫　　导师曾修行</p>
<p style="text-align: left">
	　　知于处非处　　故名解世间</p>
<p style="text-align: left">
	　　尔时简择前际天子。说偈赞曰</p>
<p style="text-align: left">
	　　住于处非处　　观察于业因</p>
<p style="text-align: left">
	　　界根禅解脱　　佛悉能知彼</p>
<p style="text-align: left">
	　　尔时观察前际天子。说偈赞曰</p>
<p style="text-align: left">
	　　过去曾观察　　增长智慧力</p>
<p style="text-align: left">
	　　十力大雄猛　　以智观世间</p>
<p style="text-align: left">
	　　尔时前际境界天子。说偈赞曰</p>
<p style="text-align: left">
	　　大雄本修行　　知一切众生</p>
<p style="text-align: left">
	　　净行不净行　　故能治众生</p>
<p style="text-align: left">
	　　尔时观察前际行天子。说偈赞曰</p>
<p style="text-align: left">
	　　先观于众生　　过去之所行</p>
<p style="text-align: left">
	　　信乐及与界　　然后治众生</p>
<p style="text-align: left">
	　　尔时信力天子。说偈赞曰</p>
<p style="text-align: left">
	　　我今信如来　　不可思议劫</p>
<p style="text-align: left">
	　　观察本所行　　心悉无所著</p>
<p style="text-align: left">
	　　尔时智信天子。说偈赞曰</p>
<p style="text-align: left">
	　　于无数亿劫　　思佛昔所行</p>
<p style="text-align: left">
	　　善男子无能　　测尽如来德</p>
<p style="text-align: left">
	　　尔时观后际善巧天子。说偈赞曰</p>
<p style="text-align: left">
	　　如来以佛眼　　观十方众生</p>
<p style="text-align: left">
	　　初生及与死　　种种业相应</p>
<p style="text-align: left">
	　　尔时学后际天子。说偈赞曰</p>
<p style="text-align: left">
	　　若因及以业　　随趣向佛道</p>
<p style="text-align: left">
	　　牟尼悉知彼　　故号一切智</p>
<p style="text-align: left">
	　　尔时识生死天子。说偈赞曰</p>
<p style="text-align: left">
	　　若众生以界　　熏习造诸业</p>
<p style="text-align: left">
	　　众生及业习　　佛了知无觉</p>
<p style="text-align: left">
	　　尔时知生死天子。说偈赞曰</p>
<p style="text-align: left">
	　　近如是朋友　　造作如是业</p>
<p style="text-align: left">
	　　趣向如是道　　牟尼悉了知</p>
<p style="text-align: left">
	　　尔时所须善巧天子。说偈赞曰</p>
<p style="text-align: left">
	　　能知于所须　　随其如作业</p>
<p style="text-align: left">
	　　如是作业已　　如来悉了知</p>
<p style="text-align: left">
	　　尔时事善巧天子。说偈赞曰</p>
<p style="text-align: left">
	　　依于如是事　　造作如是业</p>
<p style="text-align: left">
	　　佛悉能知彼　　皆是佛境界</p>
<p style="text-align: left">
	　　尔时知事天子。说偈赞曰</p>
<p style="text-align: left">
	　　随所执着事　　能有所造作</p>
<p style="text-align: left">
	　　佛了诸根故　　悉能知彼业</p>
<p style="text-align: left">
	　　尔时智善巧天子。说偈赞曰</p>
<p style="text-align: left">
	　　若智及与事　　佛知彼<a>妄想</a></p>
<p style="text-align: left">
	　　随彼如执着　　佛亦知无余</p>
<p style="text-align: left">
	　　尔时修作善巧天子。说偈赞曰</p>
<p style="text-align: left">
	　　随执着造业　　由于烦恼故</p>
<p style="text-align: left">
	　　佛悉能知彼　　故为世间归</p>
<p style="text-align: left">
	　　尔时趣善巧天子。说偈赞曰</p>
<p style="text-align: left">
	　　随趣如造业　　随业得彼果</p>
<p style="text-align: left">
	　　随所缘作业　　佛眼悉了知</p>
<p style="text-align: left">
	　　尔时攀缘善巧天子。说偈赞曰</p>
<p style="text-align: left">
	　　能知于所缘　　<a>随缘</a>业成熟</p>
<p style="text-align: left">
	　　于诸趣受报　　佛悉知无失</p>
<p style="text-align: left">
	　　尔时习气善巧天子。说偈赞曰</p>
<p style="text-align: left">
	　　知恶业习气　　善业亦复然</p>
<p style="text-align: left">
	　　知过去所行　　众生趣趣中</p>
<p style="text-align: left">
	　　尔时业善巧天子。说偈赞曰</p>
<p style="text-align: left">
	　　能知三种业　　现未及过去</p>
<p style="text-align: left">
	　　众生于趣中　　凡于中迷惑</p>
<p style="text-align: left">
	　　尔时报善巧天子。说偈赞曰</p>
<p style="text-align: left">
	　　少作得多报　　多作得少报</p>
<p style="text-align: left">
	　　及知多少等　　外道于中惑</p>
<p style="text-align: left">
	　　尔时学业天子。说偈赞曰</p>
<p style="text-align: left">
	　　知于现报业　　亦知生报业</p>
<p style="text-align: left">
	　　及以后报业　　佛眼悉能了</p>
<p style="text-align: left">
	　　尔时知现法业天子。说偈赞曰</p>
<p style="text-align: left">
	　　若现世作业　　现在则受报</p>
<p style="text-align: left">
	　　佛悉能了知　　凡夫不能解</p>
<p style="text-align: left">
	　　尔时知生报天子。说偈赞曰</p>
<p style="text-align: left">
	　　若作如是业　　于异生得报</p>
<p style="text-align: left">
	　　彼大智悉知　　众生不能了</p>
<p style="text-align: left">
	　　尔时知后报天子。说偈赞曰</p>
<p style="text-align: left">
	　　若业多亿劫　　然后得受报</p>
<p style="text-align: left">
	　　或复过于彼　　如来悉了知</p>
<p style="text-align: left">
	　　尔时知业不熟天子。说偈赞曰</p>
<p style="text-align: left">
	　　若所造作业　　其业缘未熟</p>
<p style="text-align: left">
	　　未得于果报　　如来悉了知</p>
<p style="text-align: left">
	　　尔时观业未熟天子。说偈赞曰</p>
<p style="text-align: left">
	　　如来善观业　　若业相应时</p>
<p style="text-align: left">
	　　生于诸众生　　悉皆能善说</p>
<p style="text-align: left">
	　　尔时善知业熟天子。说偈赞曰</p>
<p style="text-align: left">
	　　彼业若成熟　　能与当来报</p>
<p style="text-align: left">
	　　佛能如实知　　亦知彼智空</p>
<p style="text-align: left">
	　　尔时业熟决定天子。说偈赞曰</p>
<p style="text-align: left">
	　　一切智了达　　轻业及以重</p>
<p style="text-align: left">
	　　能知众生欲　　故得为我尊</p>
<p style="text-align: left">
	　　尔时知业轻重天子。说偈赞曰</p>
<p style="text-align: left">
	　　趣恶道众生　　随其业如见</p>
<p style="text-align: left">
	　　彼业若轻重　　智者悉了知</p>
<p style="text-align: left">
	　　尔时知众生行天子。说偈赞曰</p>
<p style="text-align: left">
	　　见众生所行　　及轻重诸业</p>
<p style="text-align: left">
	　　雄猛随顺知　　外道不能了</p>
<p style="text-align: left">
	　　尔时观众生行天子。说偈赞曰</p>
<p style="text-align: left">
	　　观于众生行　　宣说于业报</p>
<p style="text-align: left">
	　　如器恒河水　　投盐于一两</p>
<p style="text-align: left">
	　　尔时学业天子。说偈赞曰</p>
<p style="text-align: left">
	　　若受于思业　　佛说业究竟</p>
<p style="text-align: left">
	　　亦学无学报　　胜仙已宣说</p>
<p style="text-align: left">
	　　尔时乐佛智天子。说偈赞曰</p>
<p style="text-align: left">
	　　佛胜眼所见　　<a>三界</a>中愚智</p>
<p style="text-align: left">
	　　随业受于报　　见微细顶礼</p>
<p style="text-align: left">
	　　尔时说业尽天子。说偈赞曰</p>
<p style="text-align: left">
	　　生死众生所　　<a>世尊</a>大导师</p>
<p style="text-align: left">
	　　悉了知无余　　故礼智无畏</p>
<p style="text-align: left">
	　　尔时无所得天子。说偈赞曰</p>
<p style="text-align: left">
	　　若业生及死　　众生各趣趣</p>
<p style="text-align: left">
	　　彼报由如梦　　两足尊悉知</p>
<p style="text-align: left">
	　　尔时求烦恼天子。说偈赞曰</p>
<p style="text-align: left">
	　　贪欲嗔恚痴　　两足尊悉尽</p>
<p style="text-align: left">
	　　犹如梦渴人　　饮于清冷水</p>
<p style="text-align: left">
	　　尔时离分别天子。说偈赞曰</p>
<p style="text-align: left">
	　　从于分别生　　贪欲嗔恚痴</p>
<p style="text-align: left">
	　　犹如梦中戏　　归命胜说者</p>
<p style="text-align: left">
	　　尔时灭分别天子。说偈赞曰</p>
<p style="text-align: left">
	　　若灭于分别　　则名尽烦恼</p>
<p style="text-align: left">
	　　如梦见云散　　人尊显现此</p>
<p style="text-align: left">
	　　尔时观察漏尽天子。说偈赞曰</p>
<p style="text-align: left">
	　　如梦见天雨　　起漏亦如是</p>
<p style="text-align: left">
	　　大雄能显示　　起漏之因缘</p>
<p style="text-align: left">
	　　尔时观察梦天子。说偈赞曰</p>
<p style="text-align: left">
	　　如梦见大雨　　起漏亦如是</p>
<p style="text-align: left">
	　　大雄能显示　　凡迷惑生漏</p>
<p style="text-align: left">
	　　尔时观如梦天子。说偈赞曰</p>
<p style="text-align: left">
	　　如梦见天雨　　随顺起诸漏</p>
<p style="text-align: left">
	　　大雄能显示　　凡迷生诸漏</p>
<p style="text-align: left">
	　　尔时如自性知天子。说偈赞曰</p>
<p style="text-align: left">
	　　如女梦生子　　生已还复死</p>
<p style="text-align: left">
	　　生喜亦生悲　　佛观世亦然</p>
<p style="text-align: left">
	　　尔时思量梦天子。说偈赞曰</p>
<p style="text-align: left">
	　　如梦见斩首　　尽漏亦如是</p>
<p style="text-align: left">
	　　自解亦教他　　故礼悉解者</p>
<p style="text-align: left">
	　　尔时修习慧天子。说偈赞曰</p>
<p style="text-align: left">
	　　见法能解了　　如梦遇爱事</p>
<p style="text-align: left">
	　　远离彼非实　　如是悦世间</p>
<p style="text-align: left">
	　　尔时智心天子。说偈赞曰</p>
<p style="text-align: left">
	　　闻于如来法　　以空法自悦</p>
<p style="text-align: left">
	　　如梦中说梦　　如是晓世间</p>
<p style="text-align: left">
	　　尔时欣喜意天子。说偈赞曰</p>
<p style="text-align: left">
	　　<a>禅定</a>者能令　　世间天人喜</p>
<p style="text-align: left">
	　　观察于诸趣　　犹如镜中像</p>
<p style="text-align: left">
	　　尔时决定慧天子。说偈赞曰</p>
<p style="text-align: left">
	　　闻于如来法　　由如箜篌音</p>
<p style="text-align: left">
	　　渡人天疑海　　故礼人中王</p>
<p style="text-align: left">
	　　尔时幻喜天子。说偈赞曰</p>
<p style="text-align: left">
	　　如人作幻化　　迷惑于愚人</p>
<p style="text-align: left">
	　　智者终不迷　　知幻不实故</p>
<p style="text-align: left">
	　　尔时除相天子。说偈赞曰</p>
<p style="text-align: left">
	　　观于一切世　　犹如梦作幻</p>
<p style="text-align: left">
	　　我于中无疑　　以闻佛法故</p>
<p style="text-align: left">
	　　尔时学幻天子。说偈赞曰</p>
<p style="text-align: left">
	　　如幻师作幻　　自于幻不迷</p>
<p style="text-align: left">
	　　以知幻虚故　　佛观世亦然</p>
<p style="text-align: left">
	　　尔时观妄想天子。说偈赞曰</p>
<p style="text-align: left">
	　　妄想生世间　　大导师悉知</p>
<p style="text-align: left">
	　　如精进<a>念佛</a>　　梦中即见佛</p>
<p style="text-align: left">
	　　尔时灭妄想天子。说偈赞曰</p>
<p style="text-align: left">
	　　非事能生欲　　皆由妄想起</p>
<p style="text-align: left">
	　　不实妄起欲　　人尊如实知</p>
<p style="text-align: left">
	　　尔时识解天子。说偈赞曰</p>
<p style="text-align: left">
	　　犹如深谷声　　其响无有实</p>
<p style="text-align: left">
	　　是故不着世　　如是观世间</p>
<p style="text-align: left">
	　　尔时说善巧天子。说偈赞曰</p>
<p style="text-align: left">
	　　彼声无有实　　而于中听闻</p>
<p style="text-align: left">
	　　人尊宣说此　　救拔诸凡愚</p>
<p style="text-align: left">
	　　尔时如说行善巧天子。说偈赞曰</p>
<p style="text-align: left">
	　　于法别义中　　众生异妄取</p>
<p style="text-align: left">
	　　能<a>行者</a>知法　　于中除疑惑</p>
<p style="text-align: left">
	　　尔时顺义行天子。说偈赞曰</p>
<p style="text-align: left">
	　　若义及法实　　无有能了者</p>
<p style="text-align: left">
	　　无说亦无证　　牟尼作是说</p>
<p style="text-align: left">
	　　尔时法假名行天子。说偈赞曰</p>
<p style="text-align: left">
	　　烦恼垢漏习　　皆想妄分别</p>
<p style="text-align: left">
	　　秽污及清净　　但假名言说</p>
<p style="text-align: left">
	　　尔时分别善巧天子。说偈赞曰</p>
<p style="text-align: left">
	　　一切但名字　　谓烦恼漏等</p>
<p style="text-align: left">
	　　秽污及清净　　大智之所说</p>
<p style="text-align: left">
	　　尔时无依慧天子。说偈赞曰</p>
<p style="text-align: left">
	　　于三界不着　　其心如<a>虚空</a></p>
<p style="text-align: left">
	　　离恶真<a>福田</a>　　顶礼心寂灭</p>
<p style="text-align: left">
	　　尔时不下劣天子。说偈赞曰</p>
<p style="text-align: left">
	　　非色非非色　　非欲非涅槃</p>
<p style="text-align: left">
	　　佛心无所依　　其犹如虚空</p>
<p style="text-align: left">
	　　尔时无欲天子。说偈赞曰</p>
<p style="text-align: left">
	　　离于欲界爱　　色无色亦然</p>
<p style="text-align: left">
	　　解脱于贪碍　　顶礼爱尽者</p>
<p style="text-align: left">
	　　尔时远离爱天子。说偈赞曰</p>
<p style="text-align: left">
	　　于有无有中　　佛永断远离</p>
<p style="text-align: left">
	　　于三界无著　　顶礼牟尼王</p>
<p style="text-align: left">
	　　尔时障爱天子。说偈赞曰</p>
<p style="text-align: left">
	　　障蔽于三界　　行于丈夫行</p>
<p style="text-align: left">
	　　能解脱众生　　归命救济者</p>
<p style="text-align: left">
	　　尔时解脱渴爱天子。说偈赞曰</p>
<p style="text-align: left">
	　　远离于结使　　于后尽生灭</p>
<p style="text-align: left">
	　　身心皆清净　　顶礼无热亲</p>
<p style="text-align: left">
	　　尔时知自性天子。说偈赞曰</p>
<p style="text-align: left">
	　　大雄解自在　　知法中无事</p>
<p style="text-align: left">
	　　无缚亦无解　　顶礼见实者</p>
<p style="text-align: left">
	　　尔时出瘀泥天子。说偈赞曰</p>
<p style="text-align: left">
	　　远离爱欲泥　　亦离于诸有</p>
<p style="text-align: left">
	　　无取亦无舍　　顶礼尽后有</p>
<p style="text-align: left">
	　　尔时吐弃资缘天子。说偈赞曰</p>
<p style="text-align: left">
	　　弃垢及资缘　　舍罪亦远爱</p>
<p style="text-align: left">
	　　亦离于诸盖　　归命大导师</p>
<p style="text-align: left">
	　　尔时弃欲天子。说偈赞曰</p>
<p style="text-align: left">
	　　弃<a>舍利</a>不利　　无著行决定</p>
<p style="text-align: left">
	　　出离于魔网　　顶礼无著者</p>
<p style="text-align: left">
	　　尔时乐利益天子。说偈赞曰</p>
<p style="text-align: left">
	　　若自及他道　　远离恼热者</p>
<p style="text-align: left">
	　　大雄见彼道　　顶礼无碍见</p>
<p style="text-align: left">
	　　尔时得名称天子。说偈赞曰</p>
<p style="text-align: left">
	　　与佛智相应　　如说如观者</p>
<p style="text-align: left">
	　　彼能除烦恼　　顶礼解世间</p>
<p style="text-align: left">
	　　尔时无畏天子。说偈赞曰</p>
<p style="text-align: left">
	　　于诸法决定　　无能当对者</p>
<p style="text-align: left">
	　　师子吼无畏　　智海吼亦然</p>
<p style="text-align: left">
	　　尔时一切处无所畏天子。说偈赞曰</p>
<p style="text-align: left">
	　　善度一切处　　远离诸毒箭</p>
<p style="text-align: left">
	　　无畏不怯弱　　我礼最胜者</p>
<p style="text-align: left">
	　　尔时无所希天子。说偈赞曰</p>
<p style="text-align: left">
	　　非天乾闼婆　　非魔及与梵</p>
<p style="text-align: left">
	　　能有难问者　　故佛如师子</p>
<p style="text-align: left">
	　　尔时师子游步天子。说偈赞曰</p>
<p style="text-align: left">
	　　佛于法无畏　　晓了诸法故</p>
<p style="text-align: left">
	　　无碍故无著　　无能难问者</p>
<p style="text-align: left">
	　　尔时无怖天子。说偈赞曰</p>
<p style="text-align: left">
	　　如山林师子　　无怖亦无畏</p>
<p style="text-align: left">
	　　摧伏诸禽兽　　林中而大吼</p>
<p style="text-align: left">
	　　世尊如是吼　　惊怖诸外道</p>
<p style="text-align: left">
	　　天龙乾闼婆　　不见敌对者</p>
<p style="text-align: left">
	　　尔时一切处超胜天子。说偈赞曰</p>
<p style="text-align: left">
	　　一切三界中　　悉皆都无有</p>
<p style="text-align: left">
	　　力敌于佛者　　故为我归依</p>
<p style="text-align: left">
	　　尔时师子慧天子。说偈赞曰</p>
<p style="text-align: left">
	　　大智见一切　　于诸法无畏</p>
<p style="text-align: left">
	　　世间无与等　　我礼无所畏</p>
<p style="text-align: left">
	　　尔时称顺生天子。说偈赞曰</p>
<p style="text-align: left">
	　　自知是正觉　　如法无能难</p>
<p style="text-align: left">
	　　若有能难者　　世间悉无有</p>
<p style="text-align: left">
	　　尔时持藏天子。说偈赞曰</p>
<p style="text-align: left">
	　　佛作师子吼　　开显诸法藏</p>
<p style="text-align: left">
	　　亿梵闻说已　　悉发菩提心</p>
<p style="text-align: left">
	　　尔时顺威仪天子。说偈赞曰</p>
<p style="text-align: left">
	　　彼众得大利　　顺佛威仪者</p>
<p style="text-align: left">
	　　发菩提心已　　必作胜导师</p>
<p style="text-align: left">
	　　尔时顺乐法天子。说偈赞曰</p>
<p style="text-align: left">
	　　彼世大众生　　得闻佛法已</p>
<p style="text-align: left">
	　　能发菩提心　　必成妙丈夫</p>
<p style="text-align: left">
	　　尔时净心天子。说偈赞曰</p>
<p style="text-align: left">
	　　得闻佛说已　　世间无与比</p>
<p style="text-align: left">
	　　千亿众生等　　发胜菩提心</p>
<p style="text-align: left">
	　　尔时清净流天子。说偈赞曰</p>
<p style="text-align: left">
	　　人王于长夜　　佛学善修习</p>
<p style="text-align: left">
	　　故佛身清净　　严相三十二</p>
<p style="text-align: left">
	　　尔时无漏心天子。说偈赞曰</p>
<p style="text-align: left">
	　　佛得尽漏故　　而作师子吼</p>
<p style="text-align: left">
	　　得上智慧山　　无能难问者</p>
<p style="text-align: left">
	　　尔时顺众生天子。说偈赞曰</p>
<p style="text-align: left">
	　　三界中悉无　　天人及修罗</p>
<p style="text-align: left">
	　　言佛漏不尽　　故佛具十力</p>
<p style="text-align: left">
	　　尔时巧尽漏天子。说偈赞曰</p>
<p style="text-align: left">
	　　大胜<a>沙门</a>漏　　皆悉尽无余</p>
<p style="text-align: left">
	　　于是无能难　　故佛是我父</p>
<p style="text-align: left">
	　　尔时常精进天子。说偈赞曰</p>
<p style="text-align: left">
	　　于人王能难　　言有余烦恼</p>
<p style="text-align: left">
	　　世间不可得　　故佛自在父</p>
<p style="text-align: left">
	　　尔时寂灭行天子。说偈赞曰</p>
<p style="text-align: left">
	　　佛已断贪嗔　　愚痴及习气</p>
<p style="text-align: left">
	　　亦灭恶业行　　我礼寂灭者</p>
<p style="text-align: left">
	　　尔时方便行天子。说偈赞曰</p>
<p style="text-align: left">
	　　若以方便观　　断尽诸烦恼</p>
<p style="text-align: left">
	　　彼佛满足智　　是故我顶礼</p>
<p style="text-align: left">
	　　尔时方便解天子。说偈赞曰</p>
<p style="text-align: left">
	　　无量巧方便　　导师于中修</p>
<p style="text-align: left">
	　　断彼诸烦恼　　皆悉尽无余</p>
<p style="text-align: left">
	　　尔时方便慧天子。说偈赞曰</p>
<p style="text-align: left">
	　　导师照世间　　巧慧无有尽</p>
<p style="text-align: left">
	　　故断诸烦恼　　及以习气等</p>
<p style="text-align: left">
	　　尔时修寂灭天子。说偈赞曰</p>
<p style="text-align: left">
	　　断诸烦恼故　　习气悉无余</p>
<p style="text-align: left">
	　　于是佛大智　　不动无所畏</p>
<p style="text-align: left">
	　　尔时观道理天子。说偈赞曰</p>
<p style="text-align: left">
	　　佛断烦恼尽　　及灭诸习气</p>
<p style="text-align: left">
	　　照明如佛者　　世间更无比</p>
<p style="text-align: left">
	　　尔时断使天子。说偈赞曰</p>
<p style="text-align: left">
	　　佛断诸习气　　无有腥臭事</p>
<p style="text-align: left">
	　　故佛一切智　　天中最胜慧</p>
<p style="text-align: left">
	　　尔时住边天子。说偈赞曰</p>
<p style="text-align: left">
	　　佛今最后身　　已断生因缘</p>
<p style="text-align: left">
	　　由尽诸漏故　　世亲得无畏</p>
<p style="text-align: left">
	　　尔时无量智天子。说偈赞曰</p>
<p style="text-align: left">
	　　大雄断种子　　焚烧苦恼牙</p>
<p style="text-align: left">
	　　枯涸忧枝蔓　　我礼离恼者</p>
<p style="text-align: left">
	　　尔时出坑涧天子。说偈赞曰</p>
<p style="text-align: left">
	　　世尊一切智　　已离无明坑</p>
<p style="text-align: left">
	　　佛行已得净　　故佛得无畏</p>
<p style="text-align: left">
	　　尔时度有天子。说偈赞曰</p>
<p style="text-align: left">
	　　已度于有海　　导师所作办</p>
<p style="text-align: left">
	　　亦舍于<a>彼岸</a>　　自利得无畏</p>
<p style="text-align: left">
	　　尔时入涅槃天子。说偈赞曰</p>
<p style="text-align: left">
	　　佛已得寂灭　　悉破诸烦恼</p>
<p style="text-align: left">
	　　乃至少习气　　世亲皆悉无</p>
<p style="text-align: left">
	　　尔时法幢天子。说偈赞曰</p>
<p style="text-align: left">
	　　佛建<a>正法</a>幢　　摧折憍慢幢</p>
<p style="text-align: left">
	　　大雄已显示　　无量诸法行</p>
<p style="text-align: left">
	　　尔时法性天子。说偈赞曰</p>
<p style="text-align: left">
	　　性与诸子本　　牟尼达诸法</p>
<p style="text-align: left">
	　　善友于群生　　我礼最胜海</p>
<p style="text-align: left">
	　　尔时法充天子。说偈赞曰</p>
<p style="text-align: left">
	　　渴乐于佛法　　故得无所畏</p>
<p style="text-align: left">
	　　无著诸佛子　　而作师子吼</p>
<p style="text-align: left">
	　　尔时求法天子。说偈赞曰</p>
<p style="text-align: left">
	　　为求诸法故　　佛子得发心</p>
<p style="text-align: left">
	　　及见佛无畏　　有知求菩提</p>
<p style="text-align: left">
	　　尔时渴法天子。说偈赞曰</p>
<p style="text-align: left">
	　　渴乐佛法故　　多亿众生辈</p>
<p style="text-align: left">
	　　闻佛无畏已　　深发大精进</p>
<p style="text-align: left">
	　　尔时法起天子。说偈赞曰</p>
<p style="text-align: left">
	　　见佛<a>说法</a>胜　　建立于正法</p>
<p style="text-align: left">
	　　无畏布施已　　佛子求菩提</p>
<p style="text-align: left">
	　　尔时持法天子。说偈赞曰</p>
<p style="text-align: left">
	　　世尊所说法　　甚深难可见</p>
<p style="text-align: left">
	　　佛子得闻已　　求无上菩提</p>
<p style="text-align: left">
	　　尔时无吝天子。说偈赞曰</p>
<p style="text-align: left">
	　　身命及余财　　佛子无吝惜</p>
<p style="text-align: left">
	　　闻佛师子吼　　悉求妙菩提</p>
<p style="text-align: left">
	　　尔时无异慧天子。说偈赞曰</p>
<p style="text-align: left">
	　　闻佛说法已　　心思无有异</p>
<p style="text-align: left">
	　　于佛无畏所　　求法持律仪</p>
<p style="text-align: left">
	　　尔时无异行天子。说偈赞曰</p>
<p style="text-align: left">
	　　闻法王吼已　　不趣于异路</p>
<p style="text-align: left">
	　　远离于二乘　　求无上菩提</p>
<p style="text-align: left">
	　　尔时近住天子。说偈赞曰</p>
<p style="text-align: left">
	　　见佛师子吼　　诸子得闻已</p>
<p style="text-align: left">
	　　定得胜菩提　　当成如来身</p>
<p style="text-align: left">
	　　尔时近辩天子。说偈赞曰</p>
<p style="text-align: left">
	　　于佛世尊所　　得闻辩才已</p>
<p style="text-align: left">
	　　如来妙法中　　深生喜乐心</p>
<p style="text-align: left">
	　　尔时得辩才天子。说偈赞曰</p>
<p style="text-align: left">
	　　佛吼无畏时　　所说不可毁</p>
<p style="text-align: left">
	　　信乐心决定　　终无退转意</p>
<p style="text-align: left">
	　　尔时常喜天子。说偈赞曰</p>
<p style="text-align: left">
	　　十力吼无畏　　所有诸佛子</p>
<p style="text-align: left">
	　　一切时欣喜　　心调求菩提</p>
<p style="text-align: left">
	　　尔时无怯弱心天子。说偈赞曰</p>
<p style="text-align: left">
	　　常喜不怯弱　　世尊诸佛子</p>
<p style="text-align: left">
	　　乐求胜菩提　　以闻佛语故</p>
<p style="text-align: left">
	　　尔时无碍心天子。说偈赞曰</p>
<p style="text-align: left">
	　　彼等求佛心　　终不有退转</p>
<p style="text-align: left">
	　　欣喜微妙心　　闻佛善说故</p>
<p style="text-align: left">
	　　尔时巧知无边法天子。说偈赞曰</p>
<p style="text-align: left">
	　　以修正法故　　白法党不减</p>
<p style="text-align: left">
	　　导师知非处　　不生厌足心</p>
<p style="text-align: left">
	　　尔时巧说法天子。说偈赞曰</p>
<p style="text-align: left">
	　　修行黑法党　　若不退减者</p>
<p style="text-align: left">
	　　世尊知非处　　故佛无所畏</p>
<p style="text-align: left">
	　　尔时法性无畏天子。说偈赞曰</p>
<p style="text-align: left">
	　　黑法体性尔　　必当秽净法</p>
<p style="text-align: left">
	　　彼不污心者　　佛知彼非处</p>
<p style="text-align: left">
	　　尔时巧相应天子。说偈赞曰</p>
<p style="text-align: left">
	　　黑法及白法　　二异不相合</p>
<p style="text-align: left">
	　　佛说于彼义　　故佛是我师</p>
<p style="text-align: left">
	　　尔时巧知善不善天子。说偈赞曰</p>
<p style="text-align: left">
	　　大雄皆悉知　　诸法不杂聚</p>
<p style="text-align: left">
	　　妄想分别故　　于善法中退</p>
<p style="text-align: left">
	　　尔时如说行满足天子。说偈赞曰</p>
<p style="text-align: left">
	　　行于烦恼者　　终不生白法</p>
<p style="text-align: left">
	　　不生白法故　　当知必退减</p>
<p style="text-align: left">
	　　尔时乐解脱天子。说偈赞曰</p>
<p style="text-align: left">
	　　若乐解脱者　　修行于黑法</p>
<p style="text-align: left">
	　　佛说彼有障　　故佛一切智</p>
<p style="text-align: left">
	　　尔时净心天子。说偈赞曰</p>
<p style="text-align: left">
	　　心乐解脱者　　须知烦恼事</p>
<p style="text-align: left">
	　　大雄说此法　　故佛应受供</p>
<p style="text-align: left">
	　　尔时见烦恼天子。说偈赞曰</p>
<p style="text-align: left">
	　　行于烦恼中　　不识烦恼者</p>
<p style="text-align: left">
	　　彼不知正法　　善逝如是说</p>
<p style="text-align: left">
	　　若言行诸恶　　不退善法者</p>
<p style="text-align: left">
	　　于解脱非器　　两足尊所说</p>
<p style="text-align: left">
	　　尔时调伏天子。说偈赞曰</p>
<p style="text-align: left">
	　　离欲及愦闹　　亦离嗔痴等</p>
<p style="text-align: left">
	　　如佛所说法　　应当如是修</p>
<p style="text-align: left">
	　　烦恼及白法　　愚痴不知者</p>
<p style="text-align: left">
	　　佛于彼非师　　大仙如是说</p>
<p style="text-align: left">
	　　尔时勤修解脱天子。说偈赞曰</p>
<p style="text-align: left">
	　　佛说对治法　　为除烦恼故</p>
<p style="text-align: left">
	　　行彼不尽惑　　无能击难者</p>
<p style="text-align: left">
	　　尔时向解脱天子。说偈赞曰</p>
<p style="text-align: left">
	　　佛说如是法　　为断烦恼故</p>
<p style="text-align: left">
	　　若修不灭惑　　无能击难者</p>
<p style="text-align: left">
	　　尔时方便相应天子。说偈赞曰</p>
<p style="text-align: left">
	　　佛是说法者　　为诸声闻等</p>
<p style="text-align: left">
	　　若修不证者　　无能击难佛</p>
<p style="text-align: left">
	　　尔时趣解脱天子。说偈赞曰</p>
<p style="text-align: left">
	　　佛说如是法　　为欲断烦恼</p>
<p style="text-align: left">
	　　若不灭惑者　　无能击难佛</p>
<p style="text-align: left">
	　　尔时无畏功德天子。说偈赞曰</p>
<p style="text-align: left">
	　　为灭烦恼故　　佛说不净观</p>
<p style="text-align: left">
	　　若不尽灭者　　无能击难佛</p>
<p style="text-align: left">
	　　尔时善发心必修天子。说偈赞曰</p>
<p style="text-align: left">
	　　慈能断嗔恚　　修慈若不断</p>
<p style="text-align: left">
	　　无能击难佛　　世尊得无畏</p>
<p style="text-align: left">
	　　尔时净目天子。说偈赞曰</p>
<p style="text-align: left">
	　　佛说能修彼　　智慧除愚痴</p>
<p style="text-align: left">
	　　若彼不断者　　无能击难佛</p>
<p style="text-align: left">
	　　尔时灭觉观天子。说偈赞曰</p>
<p style="text-align: left">
	　　为觉对治故　　说于安般念</p>
<p style="text-align: left">
	　　修彼不灭者　　无能击难佛</p>
<p style="text-align: left">
	　　尔时尊重无相天子。说偈赞曰</p>
<p style="text-align: left">
	　　为断吾我故　　佛说空寂灭</p>
<p style="text-align: left">
	　　以彼不灭者　　于是无能难</p>
<p style="text-align: left">
	　　尔时断我慢天子。说偈赞曰</p>
<p style="text-align: left">
	　　为断憍慢故　　佛说无相法</p>
<p style="text-align: left">
	　　若修不灭者　　不见能难佛</p>
<p style="text-align: left">
	　　尔时净身天子。说偈赞曰</p>
<p style="text-align: left">
	　　深心信清净　　一切烦恼尽</p>
<p style="text-align: left">
	　　修彼不断者　　无能击难者</p>
<p style="text-align: left">
	　　尔时深解想天子。说偈赞曰</p>
<p style="text-align: left">
	　　对治及朋党　　求于烦恼道</p>
<p style="text-align: left">
	　　无畏难佛者　　如来初不见</p>
<p style="text-align: left">
	　　尔时解用天子。说偈赞曰</p>
<p style="text-align: left">
	　　世尊但名用　　此彼尽不尽</p>
<p style="text-align: left">
	　　无畏问难者　　彼亦但假名</p>
<p style="text-align: left">
	　　尔时调伏身业天子。说偈赞曰</p>
<p style="text-align: left">
	　　以智善解已　　身业得流行</p>
<p style="text-align: left">
	　　世尊悉遍知　　故号一切智</p>
<p style="text-align: left">
	　　尔时知身天子。说偈赞曰</p>
<p style="text-align: left">
	　　身业甚清净　　大雄悉无余</p>
<p style="text-align: left">
	　　怜愍群生者　　我礼世间亲</p>
<p style="text-align: left">
	　　尔时身业简择天子。说偈赞曰</p>
<p style="text-align: left">
	　　善简择身业　　怜愍众生等</p>
<p style="text-align: left">
	　　照世而造作　　故号胜丈夫</p>
<p style="text-align: left">
	　　尔时善见身业天子。说偈赞曰</p>
<p style="text-align: left">
	　　身业得清净　　导师悉观见</p>
<p style="text-align: left">
	　　怜愍诸群生　　故等一切智</p>
<p style="text-align: left">
	　　尔时善观身天子。说偈赞曰</p>
<p style="text-align: left">
	　　善观得清净　　身业得相应</p>
<p style="text-align: left">
	　　怜愍群生故　　胜丈夫游行</p>
<p style="text-align: left">
	　　尔时成就语言天子。说偈赞曰</p>
<p style="text-align: left">
	　　具甘美功德　　离于绮涩语</p>
<p style="text-align: left">
	　　智慧相围绕　　世亲而演说</p>
<p style="text-align: left">
	　　尔时时语天子。说偈赞曰</p>
<p style="text-align: left">
	　　依时义相应　　远离无益事</p>
<p style="text-align: left">
	　　佛言无不忠　　众生悉受行</p>
<p style="text-align: left">
	　　尔时成就智慧天子。说偈赞曰</p>
<p style="text-align: left">
	　　不恼愍众生　　成相应不浊</p>
<p style="text-align: left">
	　　不坏于因果　　佛本如是说</p>
<p style="text-align: left">
	　　尔时不相违天子。说偈赞曰</p>
<p style="text-align: left">
	　　乃至为身命　　未曾有妄语</p>
<p style="text-align: left">
	　　是故佛功德　　于世无有碍</p>
<p style="text-align: left">
	　　尔时实语天子。说偈赞曰</p>
<p style="text-align: left">
	　　佛行实语因　　以是世瞻仰</p>
<p style="text-align: left">
	　　至心乐听闻　　为得佛法故</p>
<p style="text-align: left">
	　　尔时从实生天子。说偈赞曰</p>
<p style="text-align: left">
	　　世尊以实语　　渐备成菩提</p>
<p style="text-align: left">
	　　诸法真实性　　世尊皆悉知</p>
<p style="text-align: left">
	　　尔时实精进天子。说偈赞曰</p>
<p style="text-align: left">
	　　于诸有为法　　如性真实见</p>
<p style="text-align: left">
	　　世尊皆悉知　　诸法真实相</p>
<p style="text-align: left">
	　　尔时简择业天子。说偈赞曰</p>
<p style="text-align: left">
	　　于己及与他　　知身口意业</p>
<p style="text-align: left">
	　　以其智清净　　故号佛无等</p>
<p style="text-align: left">
	　　尔时观察意业天子。说偈赞曰</p>
<p style="text-align: left">
	　　人王心意业　　所有思量事</p>
<p style="text-align: left">
	　　悲念于众生　　故礼愍世者</p>
<p style="text-align: left">
	　　尔时巧觉观意天子。说偈赞曰</p>
<p style="text-align: left">
	　　世尊心缘处　　是心皆调柔</p>
<p style="text-align: left">
	　　悲念于众生　　故礼愍世者</p>
<p style="text-align: left">
	　　尔时巧方便天子。说偈赞曰</p>
<p style="text-align: left">
	　　众生心所缘　　意业所起作</p>
<p style="text-align: left">
	　　种种智慧生　　世尊悉知彼</p>
<p style="text-align: left">
	　　尔时解慧天子。说偈赞曰</p>
<p style="text-align: left">
	　　意业是佛地　　愍观众生故</p>
<p style="text-align: left">
	　　方便智清净　　佛智无体性</p>
<p style="text-align: left">
	　　尔时巧知过去天子。说偈赞曰</p>
<p style="text-align: left">
	　　佛知过去世　　若人所行业</p>
<p style="text-align: left">
	　　戒忍精进智　　佛皆悉知彼</p>
<p style="text-align: left">
	　　尔时观察过去天子。说偈赞曰</p>
<p style="text-align: left">
	　　观察过去行　　能知多亿佛</p>
<p style="text-align: left">
	　　过去所行处　　求胜菩提故</p>
<p style="text-align: left">
	　　尔时本行具足天子。说偈赞曰</p>
<p style="text-align: left">
	　　忆念本行事　　亿劫阿僧祇</p>
<p style="text-align: left">
	　　佛心无所著　　佛本所行处</p>
<p style="text-align: left">
	　　尔时观察本行天子。说偈赞曰</p>
<p style="text-align: left">
	　　阿僧祇亿佛　　导师悉曾问</p>
<p style="text-align: left">
	　　出生三昧方　　种种成佛法</p>
<p style="text-align: left">
	　　尔时本行生天子。说偈赞曰</p>
<p style="text-align: left">
	　　无量阿僧祇　　导师三昧门</p>
<p style="text-align: left">
	　　过去诸佛所　　曾问亦修行</p>
<p style="text-align: left">
	　　尔时观察本住天子。说偈赞曰</p>
<p style="text-align: left">
	　　生死中多过　　应供非应供</p>
<p style="text-align: left">
	　　观已化众生　　度脱于盲冥</p>
<p style="text-align: left">
	　　尔时厌过去世天子。说偈赞曰</p>
<p style="text-align: left">
	　　彼此相食啖　　亦曾相戏乐</p>
<p style="text-align: left">
	　　迭互相杀害　　世尊皆悉知</p>
<p style="text-align: left">
	　　尔时知未来境界天子。说偈赞曰</p>
<p style="text-align: left">
	　　导师未来时　　智慧无有碍</p>
<p style="text-align: left">
	　　众生信业报　　诸趣佛能知</p>
<p style="text-align: left">
	　　尔时从本行来天子。说偈赞曰</p>
<p style="text-align: left">
	　　世尊于过去　　智慧无障碍</p>
<p style="text-align: left">
	　　善业三摩提　　离趣知诸趣</p>
<p style="text-align: left">
	　　尔时巧知未来天子。说偈赞曰</p>
<p style="text-align: left">
	　　佛于未来时　　智慧无障碍</p>
<p style="text-align: left">
	　　终死及生处　　于业报亦尔</p>
<p style="text-align: left">
	　　尔时离有法天子。说偈赞曰</p>
<p style="text-align: left">
	　　世尊王三界　　三世中说胜</p>
<p style="text-align: left">
	　　佛智常无碍　　善知有境界</p>
<p style="text-align: left">
	　　尔时用行天子。说偈赞曰</p>
<p style="text-align: left">
	　　众生业行趣　　及受果报事</p>
<p style="text-align: left">
	　　此等但假名　　世尊如是说</p>
<p style="text-align: left">
	　　尔时观察现在天子。说偈赞曰</p>
<p style="text-align: left">
	　　王尊王现在　　智慧终不碍</p>
<p style="text-align: left">
	　　于无数佛土　　牟尼皆悉知</p>
<p style="text-align: left">
	　　尔时现在无畏天子。说偈赞曰</p>
<p style="text-align: left">
	　　世尊正观察　　三世悉平等</p>
<p style="text-align: left">
	　　究竟无所有　　迷惑凡夫智</p>
<p style="text-align: left">
	　　尔时智无所住天子。说偈赞曰</p>
<p style="text-align: left">
	　　导师如是见　　三世无所住</p>
<p style="text-align: left">
	　　以依于法性　　诸法无事故</p>
<p style="text-align: left">
	　　尔时教三世天子。说偈赞曰</p>
<p style="text-align: left">
	　　过去及未来　　阴生必败坏</p>
<p style="text-align: left">
	　　无事无自性　　导师所显说</p>
<p style="text-align: left">
	　　尔时意无著天子。说偈赞曰</p>
<p style="text-align: left">
	　　世尊说三世　　皆悉无坚牢</p>
<p style="text-align: left">
	　　如幻亦如焰　　说言犹如响</p>
<p style="text-align: left">
	　　尔时三世自在富天子。说偈赞曰</p>
<p style="text-align: left">
	　　世尊于三世　　常勤增智慧</p>
<p style="text-align: left">
	　　知诸行如幻　　诸根无所著</p>
<p style="text-align: left">
	　　尔时欲到彼岸天子。说偈赞曰</p>
<p style="text-align: left">
	　　大雄于其夜　　得证上菩提</p>
<p style="text-align: left">
	　　世尊勤进欲　　至今不退减</p>
<p style="text-align: left">
	　　尔时欲作精进天子。说偈赞曰</p>
<p style="text-align: left">
	　　世灯所有欲　　常不有退减</p>
<p style="text-align: left">
	　　世尊诸子等　　甚乐精进欲</p>
<p style="text-align: left">
	　　尔时建立欲作天子。说偈赞曰</p>
<p style="text-align: left">
	　　世尊从欲起　　犹如水中莲</p>
<p style="text-align: left">
	　　不为世所染　　如莲处于水</p>
<p style="text-align: left">
	　　尔时欲解脱天子。说偈赞曰</p>
<p style="text-align: left">
	　　欲及世间亲　　此二名法界</p>
<p style="text-align: left">
	　　不二无二体　　世尊皆悉见</p>
<p style="text-align: left">
	　　尔时精进生天子。说偈赞曰</p>
<p style="text-align: left">
	　　以精进威德　　克证大菩提</p>
<p style="text-align: left">
	　　于其是非法　　终不舍精进</p>
<p style="text-align: left">
	　　尔时念具足天子。说偈赞曰</p>
<p style="text-align: left">
	　　佛于一切处　　发心皆随顺</p>
<p style="text-align: left">
	　　于其善恶法　　佛念不损减</p>
<p style="text-align: left">
	　　尔时摄心天子。说偈赞曰</p>
<p style="text-align: left">
	　　世亲常摄心　　知诸众生行</p>
<p style="text-align: left">
	　　随其所修行　　而为其说法</p>
<p style="text-align: left">
	　　尔时敬重般若天子。说偈赞曰</p>
<p style="text-align: left">
	　　世尊智慧海　　边际不可得</p>
<p style="text-align: left">
	　　经亿僧祇劫　　佛说不可尽</p>
<p style="text-align: left">
	　　尔时学解脱天子。说偈赞曰</p>
<p style="text-align: left">
	　　无等佛世尊　　解脱不损减</p>
<p style="text-align: left">
	　　解脱及脱者　　佛求不能得</p>
<p style="text-align: left">
	　　尔时会解脱智天子。说偈赞曰</p>
<p style="text-align: left">
	　　世尊解脱者　　等解脱知见</p>
<p style="text-align: left">
	　　解真实不减　　以知无自性</p>
<p style="text-align: left">
	　　尔时观察身天子。说偈赞曰</p>
<p style="text-align: left">
	　　佛于然灯始　　常修真实行</p>
<p style="text-align: left">
	　　三业无过失　　故叹号为佛</p>
<p style="text-align: left">
	　　尔时深行天子。说偈赞曰</p>
<p style="text-align: left">
	　　世尊无过失　　不如余众生</p>
<p style="text-align: left">
	　　知诸法自性　　佛自性不惑</p>
<p style="text-align: left">
	　　尔时大慧天子。说偈赞曰</p>
<p style="text-align: left">
	　　佛于一切种　　心念不迷惑</p>
<p style="text-align: left">
	　　其念常现前　　譬如油满钵</p>
<p style="text-align: left">
	　　尔时心不散乱天子。说偈赞曰</p>
<p style="text-align: left">
	　　乃至少许时　　心念终不乱</p>
<p style="text-align: left">
	　　佛得不共法　　众生悉不知</p>
<p style="text-align: left">
	　　尔时善解智慧天子。说偈赞曰</p>
<p style="text-align: left">
	　　若有思量舍　　善逝无此事</p>
<p style="text-align: left">
	　　世尊不共法　　其法不思议</p>
<p style="text-align: left">
	　　尔时超一切天子。说偈赞曰</p>
<p style="text-align: left">
	　　于是三界中　　知其一切法</p>
<p style="text-align: left">
	　　一切无如佛　　故号难降伏</p>
<p style="text-align: left">
	　　尔时坚持天子。说偈赞曰</p>
<p style="text-align: left">
	　　无上坚固士　　于法无所畏</p>
<p style="text-align: left">
	　　等同一切佛　　能觉未觉者</p>
				</div></div><hr><script charset='utf-8' src='../../js/footer.js'></script></body></html>