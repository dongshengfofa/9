<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第三十六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第三十六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第三十六卷</strong></p>
<p style="text-align: left">
	　　大唐<a>三藏</a>法师玄奘奉　诏译</p>
<p style="text-align: left">
	　　<a>菩萨</a>藏会第十二之二金毗罗天受记品第二</p>
<p style="text-align: left">
	　　尔时<a>世尊</a>。于彼中道不移其处。令诸长者建立圣果。以如来威势入王舍城。四众围绕容仪庠序。时有护王舍城诸天药叉大善神王。名金毗罗。作如是念。今者如来形相殊异。于<a>世间</a>中最胜难遇。堪受人天之所供养。我等今当应以种种上妙供具奉献如来。作是念已。便以最胜饮食具足香味成就妙色。奉上于佛。尔时世尊。愍其所献故为纳受。时金毗罗王所领大药叉众六万八千在<a>虚空</a>中咸生<a>随喜</a>。以清远音唱言。善哉善哉。时金毗罗即以此义告其众曰。我已奉佛上妙供具。汝等亦应以诸供养施苾刍僧。当令汝等于长夜中利益安乐。诸药叉众受王教已。即以上供施苾刍僧。时诸僧众哀受其供</p>
<p style="text-align: left">
	　　尔时世尊。为乞食故入王舍城。既得食已将还所止。时有无量千众天龙药叉健达缚阿素洛揭路荼紧捺洛牟呼洛伽。及无量千人与非人。又有无量拘胝那庾多百千众生。随从佛后。尔时如来往彼最胜宽广之地。敷如常座而坐其上。时金毗罗与其部从。即持种种天曼陀罗花殟钵罗花钵特摩花拘贸陀花奔荼利花。复持种种天旃檀末诸供养具。而散于佛。所谓胜散大胜散。妙散大妙散。作如是等殷勤散已。合掌佛前礼敬而住。尔时如来。知金毗罗及其大众心之所念。即便微笑。诸佛常法现微笑时。从其面门出种种无量色光。所谓青黄赤白红色银色及水精色。其光遍照无量无边一切世界。日月威光掩蔽不现。下照<a>地狱</a>令彼悦乐。乃至上踊至于梵世。所应作已而复还来。右绕七匝。或于世尊顶上而没。或从两肩。或从两膝而灭没者。诸佛常法。若授地狱众生记时。尔时光明两足下没。若授畜生光从背没。若授鬼趣从身前没。若授人道从左胁没。若授天趣从右胁没。若授声闻从两膝没。若授独觉从两肩没。若佛世尊授诸菩萨摩诃萨阿耨多罗三藐三菩提记时。尔时光明从顶上没。时长老阿难陀。既睹世尊微笑光明。以七条衣覆左肩已。偏袒右肩。右膝着地。合掌礼足。以颂问曰</p>
<p style="text-align: left">
	　　照世依怙者　　何故放光明</p>
<p style="text-align: left">
	　　利益世间尊　　何缘现微笑</p>
<p style="text-align: left">
	　　谁今下圣种　　为佛菩提因</p>
<p style="text-align: left">
	　　今为谁授记　　谁应住<a>解脱</a></p>
<p style="text-align: left">
	　　大雄猛导师　　非无因而笑</p>
<p style="text-align: left">
	　　愿牟尼当说　　现光之所为</p>
<p style="text-align: left">
	　　尔时世尊。即便以颂。报阿难曰</p>
<p style="text-align: left">
	　　金毗罗净心　　奉献诸供具</p>
<p style="text-align: left">
	　　救世依怙者　　故现斯微笑</p>
<p style="text-align: left">
	　　舍神王报已　　往三十三天</p>
<p style="text-align: left">
	　　受彼天福尽　　上生焰摩天</p>
<p style="text-align: left">
	　　又生睹史多　　受诸天欲乐</p>
<p style="text-align: left">
	　　福尽生人中　　兴为智慧王</p>
<p style="text-align: left">
	　　王四洲人主　　<a>自在</a>转轮帝</p>
<p style="text-align: left">
	　　舍后人王已　　便生梵世天</p>
<p style="text-align: left">
	　　天上及人中　　数往来不息</p>
<p style="text-align: left">
	　　二十拘胝劫　　常感诸妙乐</p>
<p style="text-align: left">
	　　最后舍王位　　<a>出家</a>求佛道</p>
<p style="text-align: left">
	　　众缘具足已　　成究竟菩提</p>
<p style="text-align: left">
	　　三万诸药叉　　由奉养于佛</p>
<p style="text-align: left">
	　　便舍药叉报　　生三十三天</p>
<p style="text-align: left">
	　　后见慈氏尊　　复获阿<a>罗汉</a></p>
<p style="text-align: left">
	　　既蒙授道化　　即各供诸佛</p>
<p style="text-align: left">
	　　满千药叉众　　为住大菩提</p>
<p style="text-align: left">
	　　由是善根故　　不生诸恶趣</p>
<p style="text-align: left">
	　　或有千药叉　　当供佛导师</p>
<p style="text-align: left">
	　　求无上菩提　　利益众生故</p>
<p style="text-align: left">
	　　或有二三千　　持香花鬘等</p>
<p style="text-align: left">
	　　当供养诸佛　　为得佛菩提</p>
<p style="text-align: left">
	　　或有千拘胝　　当供诸佛已</p>
<p style="text-align: left">
	　　修自体清净　　后证入菩提</p>
<p style="text-align: left">
	　　金毗子世罗　　具大<a>神通</a>力</p>
<p style="text-align: left">
	　　亦发大愿心　　我当成等觉</p>
<p style="text-align: left">
	　　曾供养诸佛　　遍起于弘誓</p>
<p style="text-align: left">
	　　今复供养我　　心趣无上道</p>
<p style="text-align: left">
	　　由此善根力　　舍诸弊恶趣</p>
<p style="text-align: left">
	　　当见慈氏尊　　又献拘胝盖</p>
<p style="text-align: left">
	　　献拘胝盖已　　复献拘胝衣</p>
<p style="text-align: left">
	　　献拘胝衣已　　尔时便出家</p>
<p style="text-align: left">
	　　具满五百岁　　专<a>修行</a>梵行</p>
<p style="text-align: left">
	　　求最上菩提　　利益众生故</p>
<p style="text-align: left">
	　　当成彼愿故　　修行施戒等</p>
<p style="text-align: left">
	　　如殑伽沙劫　　精勤常不断</p>
<p style="text-align: left">
	　　如是汝当知　　为示现故说</p>
<p style="text-align: left">
	　　彼修行胜行　　倍增过上数</p>
<p style="text-align: left">
	　　如前说譬喻　　殑伽沙劫数</p>
<p style="text-align: left">
	　　得见彼诸佛　　当修大供养</p>
<p style="text-align: left">
	　　奇哉胜妙智　　奇哉无上心</p>
<p style="text-align: left">
	　　诸众大导师　　名所不能显</p>
<p style="text-align: left">
	　　后当成正觉　　一切众生尊</p>
<p style="text-align: left">
	　　号名曰医王　　普闻十方界</p>
<p style="text-align: left">
	　　七十拘胝岁　　<a>说法</a>度众生</p>
<p style="text-align: left">
	　　其两足世尊　　久当入寂灭</p>
<p style="text-align: left">
	　　二十大集会　　调伏众生心</p>
<p style="text-align: left">
	　　最后一大会　　经二百亿岁</p>
<p style="text-align: left">
	　　如所说大会　　度无量声闻</p>
<p style="text-align: left">
	　　如声闻数量　　菩萨众亦尔</p>
<p style="text-align: left">
	　　利益众生已　　如来方<a>涅槃</a></p>
<p style="text-align: left">
	　　<a>正法</a>住世间　　经于百千岁</p>
<p style="text-align: left">
	　　满五百劫中　　是苾刍成佛</p>
<p style="text-align: left">
	　　于彼一一劫　　千如来出现</p>
<p style="text-align: left">
	　　诸有智慧者　　当思法水灌</p>
<p style="text-align: left">
	　　应生勇猛心　　行多闻正理</p>
<p style="text-align: left">
	　　远于非正理　　常修正理法</p>
<p style="text-align: left">
	　　应修习多闻　　由此慧增长</p>
<p style="text-align: left">
	　　四根本法义　　济度诸菩萨</p>
<p style="text-align: left">
	　　施戒闻舍法　　贤善菩提道</p>
<p style="text-align: left">
	　　为众说是法　　最胜无上乘</p>
<p style="text-align: left">
	　　演布声闻道　　善断诸疑网</p>
<p style="text-align: left">
	　　诸有请问者　　我今悉开许</p>
<p style="text-align: left">
	　　能说深妙法　　照世者难遇</p>
<p style="text-align: left">
	　　尔时金毗罗子世罗。即于佛前闻佛授记。<a>欢喜</a>踊跃得未曾有。作如是念。今者世尊将往鹫峰山王。我当复应于如来所殖少善根。作是念已。告其众曰。卿等当知。如来当发王舍大城升鹫峰山。卿等宜可发勇猛心。随其力能办诸供养。时彼世罗即与官属。从王舍城至鹫峰山。中间道路屏除草秽甎瓦砾石株[木*瓦]毒刺。极令遍净如明镜面。又以香水沾洒其地。敷胜妙衣遍于中路。散布名华量与人等。烧妙坚香顺路普熏。列树幢旛悬诸宝盖。于虚空中张施缯彩。条别间设罗布其上。又作种种天诸音乐。前后充满。其路极广尽一箭道。皆遍覆以水生诸花。所谓殟钵罗花钵特摩花拘贸陀花奔荼利花。又以鸳鸯胜鸟间错其花。行列道侧。于彼道上。又以金缕缯彩而用敷之。上施七宝所成殊妙等网。遍覆于道。时彼世罗。于佛由路。作如是等大庄严已。自化其身极令姝大。与诸官属欢喜踊悦。倍生欣庆发诸胜心。所谓畅适心调善心。柔软心清净心。离盖心充美心。归依佛心归依法心归依众心。不动菩提心不退转心。无等心无等等心。超过一切<a>三界</a>心。于一切众生起大慈心。起大悲心起大喜心起大舍心。起一切佛<a>法器</a>心。坚心固心。不可坏心不朽败心。舍离声闻独觉地心。成立一切菩萨地心。彼住如是诸胜心已。往如来所顶<a>礼佛</a>足。右绕三匝却住一面。合掌向佛。而说颂曰</p>
<p style="text-align: left">
	　　我已为世依　　办无上供养</p>
<p style="text-align: left">
	　　佛为世间尊　　演最上法者</p>
<p style="text-align: left">
	　　十力皆成就　　安住诸<a>无畏</a></p>
<p style="text-align: left">
	　　利益众生事　　如导师所作</p>
<p style="text-align: left">
	　　具相三十二　　八十随形好</p>
<p style="text-align: left">
	　　世怙犹如日　　流光遍于世</p>
<p style="text-align: left">
	　　转于妙法轮　　最胜十二行</p>
<p style="text-align: left">
	　　宣布深妙法　　利益群生故</p>
<p style="text-align: left">
	　　显示诸神变　　如佛之仪式</p>
<p style="text-align: left">
	　　为多拘胝众　　作诸利益事</p>
<p style="text-align: left">
	　　未来诸大雄　　祐世间如日</p>
<p style="text-align: left">
	　　宣扬彼圣法　　悟成无上智</p>
<p style="text-align: left">
	　　为舍为救拔　　为道为归趣</p>
<p style="text-align: left">
	　　为诸生盲众　　导之施慧眼</p>
<p style="text-align: left">
	　　五趣众生类　　我当作依怙</p>
<p style="text-align: left">
	　　解脱诸苦聚　　如先佛所离</p>
<p style="text-align: left">
	　　我为两足尊　　天中天日月</p>
<p style="text-align: left">
	　　天帝那伽众　　阿素洛奉敬</p>
<p style="text-align: left">
	　　所设诸供具　　世无有等者</p>
<p style="text-align: left">
	　　我作上妙业　　无有相似者</p>
<p style="text-align: left">
	　　<a>如法</a>主世尊　　具足三十二</p>
<p style="text-align: left">
	　　上微妙福相　　世无与等者</p>
<p style="text-align: left">
	　　尔时世尊。为金毗罗子世罗。而说颂曰</p>
<p style="text-align: left">
	　　诸供大师者　　为最上法因</p>
<p style="text-align: left">
	　　彼有情中胜　　菩提不难得</p>
<p style="text-align: left">
	　　供养照世间　　光性世依怙</p>
<p style="text-align: left">
	　　诸天龙及人　　所应供养者</p>
<p style="text-align: left">
	　　悟上妙菩提　　坐最胜道树</p>
<p style="text-align: left">
	　　摧伏诸恶魔　　为众生说法</p>
<p style="text-align: left">
	　　尔时世尊。与无量百千天龙药叉罗刹健达缚紧捺洛牟呼洛伽人与非人。复有无量百千那庾多拘胝诸众生等。前后围绕。佛于其中最居众首。以如来大威德故。大神通故。大宗势故。种种自在大变化故。放大光明震动大地。雨大莲花满虚空中。鼓于百千那庾多拘胝天诸伎乐。时诸大众叹未曾有。既睹神变倍加恭敬。尔时如来。足步莲花大如车轮。随庄严道往鹫峰山王。既到彼已。告长老阿难陀曰。汝为如来敷置胜座。所谓最上之座。法座微妙座。胜过一切三界座。尊胜座佛座。如来之座。我当于此坐。为欲利益一切众生故。说大乘菩萨行所依经。名微妙吉祥大菩萨藏。此经能令一切众生疑山崩堕。此经能令一切众生疑网断绝。此经能令一切众生疑根不生。此大乘经利益安乐诸众生故。哀愍大众及诸<a>天人</a>。是故如来方为开阐。尔时长老阿难陀。如佛所教敷施法座。时彼众中有六十八拘胝天子。各舍上衣。为如来故敷法座上。佛于其上如常敷座。顾诸天子。而说颂曰</p>
<p style="text-align: left">
	　　诸天敷衣服　　最胜上微妙</p>
<p style="text-align: left">
	　　救世大导师　　安处此法座</p>
<p style="text-align: left">
	　　到诸法<a>彼岸</a>　　如来升座已</p>
<p style="text-align: left">
	　　大地六种动　　令众皆欢喜</p>
<p style="text-align: left">
	　　放光照佛土　　并耀诸山王</p>
<p style="text-align: left">
	　　世尊现神通　　济度乐法者</p>
<p style="text-align: left">
	　　诸天龙及人　　鸠槃荼饿鬼</p>
<p style="text-align: left">
	　　布怛那等众　　互相见无障</p>
<p style="text-align: left">
	　　百千那庾多　　拘胝诸天等</p>
<p style="text-align: left">
	　　睹佛放光明　　此时甚难遇</p>
<p style="text-align: left">
	　　频毗婆罗王　　诸大臣围绕</p>
<p style="text-align: left">
	　　来诣世依怙　　最胜如来所</p>
<p style="text-align: left">
	　　佛知天龙人　　大众皆坐已</p>
<p style="text-align: left">
	　　为利诸众生　　顾视于四方</p>
<p style="text-align: left">
	　　告诸有疑者　　当问两足尊</p>
<p style="text-align: left">
	　　我将导世间　　善断诸疑网</p>
<p style="text-align: left">
	　　尔时三千<a>大千世界</a>所有众生。为听法者皆来集会。既闻如来说是法已。为闻法故静息外缘。心住一境摄念而住。尔时世尊。告长老大目揵连。汝今当知有。谁苾刍。住在远处未来会坐。当召令集。时长老大迦叶。在大雪山南面而住。大目揵连忆念知已。以神通力往彼白言。如来今者在鹫峰山。于大众前为诸天魔梵<a>沙门</a><a>婆罗门</a>天人阿素洛等。当说妙法。正待仁者可共往彼。勿令我等于法障碍。时大迦叶语大目揵连言。汝且前往吾寻后至。作是语已。时大迦叶不起于座。化神通力入王舍城。将从四部导众而行。往鹫峰山顶礼佛足。于大众中对于佛前。不远而坐。时大目揵连睹斯化已。以神通力来至佛所。乃见迦叶先已处座。白迦叶言。尊者。成就速疾大神通分。乃能不起本座现斯神化。大迦叶言。世尊说汝神通第一。吾今微现未可涉言</p>
<p style="text-align: left">
	　　试验菩萨品第三</p>
<p style="text-align: left">
	　　尔时长老<a>舍利子</a>。即从座起。以郁多罗僧覆左肩上。偏袒右肩以右膝轮而置于地。向佛合掌恭敬而住。白佛言世尊。我今欲有少问。唯愿如来应正遍知。哀愍听许为我解说。佛告长老<a>舍利</a>子言。恣汝所问。如来今者当为解说令汝心喜。舍利子白佛言。世尊。菩萨摩诃萨成就几法。身业无失。语业无失。意业无失。成就几法。身业清净。语业清净。意业清净。成就几法。身业不动。语业不动。意业不动。不为天魔及魔军众之所娆转。从初发一切智心修行正行。地地增胜善巧方便。为一切众生作胜导师。为普导师。为大照炬。为大梯隥。为桥为船。为济度者。为彼岸者。为舍为救。为归为趣。而能不舍一切智心。尔时舍利子。欲重宣此义。以颂问曰</p>
<p style="text-align: left">
	　　菩萨何等义　　能住大菩提</p>
<p style="text-align: left">
	　　何名德及法　　由此悟无上</p>
<p style="text-align: left">
	　　又行何等行　　利益诸众生</p>
<p style="text-align: left">
	　　修习何法已　　成佛人中胜</p>
<p style="text-align: left">
	　　云何伏恶魔　　住最胜菩提</p>
<p style="text-align: left">
	　　震动拘胝土　　悟无上正觉</p>
<p style="text-align: left">
	　　菩萨者何义　　如是句云何</p>
<p style="text-align: left">
	　　云何为菩提　　及无上<a>佛法</a></p>
<p style="text-align: left">
	　　云何行世间　　利益群生类</p>
<p style="text-align: left">
	　　不染如莲花　　解脱拘胝众</p>
<p style="text-align: left">
	　　云何为天龙　　非人等供养</p>
<p style="text-align: left">
	　　我诸所请问　　慈悲愿为说</p>
<p style="text-align: left">
	　　尔时佛告长老舍利子。善哉善哉。吾今当为分别解说。舍利子。菩萨摩诃萨成就一法。则能摄受汝所问法及余无量无边佛法。何者一法。谓菩提心及备信欲舍利子。是名菩萨摩诃萨成就一法则能摄受无边佛法。舍利子白佛言。世尊。何等名为信欲具足。复以何义名菩提心。佛告舍利子。信欲具足者。是谓坚实不可坏故。是谓牢固不可动故。言不动者无蹶失故。无蹶失者能善住故。能善住者不退转故。不退转者观众生故。观众生者大悲根本故。大悲根本者不疲倦故。不疲惓者成熟众生故。成熟众生者善知自乐故。善知自乐者无希望故。无希望者不染资具故。不染资具者为众生依故。为众生依者观待下劣众生故。观待下劣众生者为救济故。为救济者为归趣故。为归趣者不卒暴故。不卒暴者善观察故。善观察者无怨嫌故。无怨嫌者善调信欲故。善调信欲者无所存故。无所存者善清净故。善清净者妙鲜白故。妙鲜白者内离垢故。内离垢者外善清净故。舍利子。如是坚实难坏。乃至内离于垢外善清净者。是名信欲具足也</p>
<p style="text-align: left">
	　　佛复告舍利子。菩提心者何相何貌。舍利子。菩提心者无有过失。不为一切烦恼之所染故。菩提心者相续不绝。不为余乘中所证故。菩提心者坚固难动。不为异论所牵夺故。菩提心者不可破坏。一切天魔不倾败故。菩提心者常恒不变。善根资粮所积集故。菩提心者不可摇动。必能独证诸佛法故。菩提心者妙善安住。于菩萨地善安住故。菩提心者无有间断。不为余法所对治故。菩提心者譬如金刚。善能穿彻佛深法故。菩提心者胜善平等。于诸众生种种欲解无不等故。菩提心者最胜清净。性不染故。菩提心者无有尘垢。发明慧故。菩提心者宽博无碍。含受一切众生性故。菩提心者广大无边。如虚空故。菩提心者无有障碍。令无碍智遍行一切<a>无缘</a>大悲不断绝故。菩提心者应可亲近。为诸智者所称赞故。菩提心者犹如种子。能生一切诸佛法故。菩提心者为能建立。建立一切喜乐事故。菩提心者发生诸愿。由戒净故。菩提心者难可摧灭。由住忍故。菩提心者不可制伏。由正勤故。菩提心者最极寂静。由依一切大静虑故。菩提心者无所匮乏。由慧资粮善<a>圆满</a>故。复次舍利子。菩提心者即是如来尸罗蕴三摩地。蕴般罗若。蕴解脱。蕴解脱智见。蕴之根本也。又菩提心者即是如来十力四无所畏十八不共佛法之根本也。舍利子言。菩提心者谓以此心用菩提为生体故名菩提心。如是舍利子。诸菩萨摩诃萨成就信欲菩提心故。是名菩提萨埵。是名广大萨埵。是名极妙萨埵。是名胜出一切三界萨埵。是名身业无失语业无失意业无失。是名身业清净语业清净意业清净。是名身业无动语业无动意业无动。菩萨摩诃萨以具如是诸业净故。不为天魔及魔军众之所娆转。从初发一切智心修行正行。地地增胜善巧方便。不为一切世法所动。能为众生作大导师。作胜导师。作普导师。为大照炬。为大梯隥。为桥为船。为济度者。为彼岸者。为舍为救。为归为趣。舍利子。菩萨摩诃萨如是发一切智心故。魔及魔军不能倾动</p>
<p style="text-align: left">
	　　尔时佛告舍利子。诸菩萨摩诃萨。由具如是净信欲故。发阿耨多罗三藐三菩提心已。心多净信。乐睹贤圣。乐闻正法。乐不悭吝。开舒心手。而行大施。欣乐大舍。乐均普施。于诸众生心无挂碍。心无秽浊。心无愦乱。心不间杂。于业业报深心奉敬。无疑无虑。知黑白法果报不坏。乃至命难。不起诸恶。永离<a>杀生</a>不与取。邪淫行。妄语。乖离语。粗恶语。绮语。贪染。嗔恚。愚痴。邪见。为断如是不善业道。受持奉行十善业道。由具信故于诸沙门若婆罗门。正至正行具德具戒。其心纯净成调顺法。具足多闻勤行咨问。修正作意。调善寂静。亲近寂灭不起诤讼。非不爱语。善知信欲。非不善知。善<a>法相</a>应。远诸恶法。不掉不高。性离躁动。性离粗言。语无浮杂。守念正住。心安妙定。善断有本。不中毒箭。舍离重担。<a>超度</a>疑虑。及以后有诸佛世尊。菩萨摩诃萨。声闻独觉。于如是等善知友所。如实觉已亲觐敬仰奉事将遇。<a>行者</a>如是于善知友身行奉事。复以法施而摄受之。宣说妙法示教赞喜。所谓若行柁那得大<a>财富</a>。若行尸罗得生天乐。若好多闻获得大慧。若修诸定便离系缚。复为开显种种微妙清净胜法。此是布施此布施报。此是悭吝此悭吝报。此是尸罗此尸罗报。此是犯戒此犯戒报。此是忍辱此忍辱报。此是嗔恚此嗔恚报。此是正勤此正勤报。此是<a>懈怠</a>此懈怠报。此是静虑此静虑报。此是乱心此乱心报。此是智慧此智慧报。此是恶慧此恶慧报。此身妙行此身妙行报。此身恶行此身恶行报。此语妙行此语妙行报。此语恶行此语恶行报。此意妙行此意妙行报。此意恶行此意恶行报。此善此不善。此应作此不应作。此若作已感得长夜义利安乐。此若作已感得长夜非义非利非安乐果。舍利子。行者如是为诸善友。宣说是法示教赞喜。已觉知堪任大法器者。即为开示甚深微妙空相应法。所谓空法。无相法。无愿法。无行法。无生法。无起法。<a>无我</a>法。无数取法。无<a>寿命</a>法。无众生法。复为开示甚深缘起。所谓此有故彼有。此生故彼生。无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死愁叹忧苦身心焦恼。如是种种生起纯大苦聚。又此无故彼无。此灭故彼灭。谓无明灭故行灭。行灭故识灭。乃至生灭故老死灭。如是乃至纯大苦聚灭。舍利子。又应为说。此中无有一法。是有可得而可灭者。何以故。由彼诸法从因缘生。无有主宰。无有作者。无有受者。从因缘转。又无一法<a>流转</a>旋还。亦无随转。由痴妄故假立三界。从烦恼苦之所流转但假施设。行者如是如实观察痴妄之时。无有一法能作余法。若于是中无有作者。作者不可得故。乃至无有一法流转旋还。流转旋还不可得故。舍利子。行者若闻如是甚深法已无疑无虑。善入诸法无挂碍性。是人不着于色。不着受想行识。不着眼色及以眼识。不着耳鼻舌身意法及以<a>意识</a>。皆不可得故</p>
<p style="text-align: left">
	　　复次舍利子。菩萨摩诃萨信受如是性空法已。不退见佛。不退闻法。不退奉僧。在在所生不离见佛。不离闻法。不离奉僧面生佛前猛励正勤志求善法。是人住正勤已。不恋居家男女眷属奴婢仆使及诸资具。是人不为淫欲所娆。速于今生舍盛年乐。以净<a>信心</a>于佛法中出家入道。既出家已得善知识善伴善友。善住思惟善住信欲。由善住信欲故。善听闻法坚奉修行。不但言说以为宗极觉慧成就。乐求多闻无有厌足。如所闻法以无染心为他广演。于诸利养恭敬名誉情无希望。不舍正义妄为他说。如其所闻如其所住而为说法。于听法众起大慈心。于诸众生起大悲心。舍利子。行者如是有多闻故。不顾身命。少欲知足。寂静欣乐。易满易养。乐处空闲。如所闻法观察其义。依于实义不依于文。为诸天人阿素洛界之所依止不专为己。为诸众生求于大乘。所谓佛智无等智无等等智。胜出一切三界之智。舍利子。我说是人获得第一不放逸法。舍利子。云何名为不放逸法。所谓诸根寂静。何等诸根寂静。所谓眼见于色不取相貌。如实觉知色味色患及色出离。如是耳所闻声。鼻所嗅香。舌所尝味。身所觉触意所识法。不取相貌。如实觉知法味法患及法出离。舍利子。如是名为心不放逸。复次不放逸者。调伏自心善护他心。除乐烦恼趣乐正法。不行欲觉恚觉害觉。不行贪不善根嗔不善根痴不善根。不行身恶行语恶行意恶行。不行不如理作意。不行一切恶不善法。此则名为不放逸也。如是舍利子。是诸菩萨摩诃萨既不放逸。能勤修习如理作意。若法是有如实知有。若法是无如实知无。观察此中何者是有何者是无。即以慧力如实能知。正修习者圣解脱有。邪修习者圣解脱无。无业报者此则是有。有业报者此则是无。复次眼为是有有眼者无。耳鼻舌身意。意为是有有意者无。复次色为无常苦变异法。此则是有。色为<a>常住</a>不变不坏。此则是无。受想行识无常苦变异法。此则是有。受想行识常住不变不坏。此则是无。复次无明为缘诸行则有。若无无明诸行则无。乃至以生为缘老死则有。若无生者老死亦无。复次施感大财此则是有。施感贫穷此则是无。持戒生天此则是有。犯戒生天此则是无。闻生大慧此则是有。诸恶慧者能生大慧。此则是无。修定离缚此则是有。修定系缚此则是无。复次若如理作意而有系缚。不如理作意离系缚者。此二俱无。若诸菩萨发起正勤菩提则有。若起懒惰菩提则无。若无憍慢出家授记。是名为有。若憍慢者寂灭则无。复次遍一切处空性是有。遍一切处有我数取众生寿命丈夫等类。此则为无。如是舍利子。若诸菩萨摩诃萨行不放逸。能善修习如理作意。世间智者同知是有。施设为有。世间智者同知是无施设为无。舍利子。若定说有非正了知。若定说无是亦名为非正了知。何以故。诸佛世尊所说实义能随觉了故。舍利子。诸佛世尊具大智力总摄诸法。安处四种邬柁南中。何等为四。所谓一切行无常。一切行苦。一切法无我。涅槃寂灭。舍利子。所演一切行无常者。如来为诸常想众生断常想故。所演一切行苦法者。如来为诸乐想众生断乐想故。所演一切无我法者。如来为诸我想众生断我想故。所演寂灭涅槃法者。如来为诸住有所得颠倒众生。断有所得颠倒心故。舍利子。是诸菩萨摩诃萨。若闻如来说一切行为无常者。即能善入毕竟无常。若有闻说一切行苦。则能兴厌起离愿心。若有闻说诸法无我。则能修习于三摩地妙解脱门。若有闻说寂灭涅槃。则能修习无相三摩地。而不非时趣入真际。如是舍利子。若诸菩萨摩诃萨。能善修习如是法者。终不退失一切善法。速能圆满一切佛法。</p>
				</div></div><hr><script charset='utf-8' src='../../js/footer.js'></script></body></html>