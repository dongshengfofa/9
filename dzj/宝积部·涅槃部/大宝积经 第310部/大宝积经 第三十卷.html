<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第三十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第三十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第三十卷</strong></p>
<p style="text-align: left">
	　　大唐<a>三藏</a>菩提流志奉　诏译</p>
<p style="text-align: left">
	　　出现光明会第一十一之一</p>
<p style="text-align: left">
	　　如是我闻。一时佛在王舍城耆阇崛山。与大<a>比丘</a>众五百人俱。一切皆悉得大<a>自在</a>。复有八十那由他<a>菩萨</a>摩诃萨。皆是一生补处。<a>弥勒</a>菩萨而为上首。复有四十那由他诸大菩萨。文殊师利法王子等而为上首。尔时会中有一童子。名为月光。即从座起偏袒右肩。右膝着地顶<a>礼佛</a>足。合掌恭敬而白佛言。<a>世尊</a>。如来往昔修何等业。能得如是决定光明。摄取光明。发起光明。显现光明。种种色光明。无杂色光明。狭小光明。广大光明。清净光明。遍清净光明。无垢光明。极无垢光明。离垢光明。渐增长光明。鲜净光明。极鲜净光明。无边光明。极无边光明。无量光明。极无量光明。无数量光明。极无数量光明。速疾光明。极速疾光明。无住光明。无处光明。炽盛光明。照曜光明。爱乐光明。到<a>彼岸</a>光明。无能障光明。不动光明。正直光明。住无边处光明。色相光明。种种色相光明。无量色相光明。青黄赤白色相光明。红色相光明。颇梨色相光明。<a>虚空</a>色相光明。如是等种种光明。一一皆与五色光明和合显现。乃至青黄赤白等事。一一亦与无量无边种种色光和合显现。尔时世尊。即为月光而说偈言</p>
<p style="text-align: left">
	　　我以不思议　　善业因缘故</p>
<p style="text-align: left">
	　　远离诸迷惑　　成就种种光</p>
<p style="text-align: left">
	　　复以种种行　　安住于佛道</p>
<p style="text-align: left">
	　　以空无作慧　　而现和合光</p>
<p style="text-align: left">
	　　譬如外法中　　种种相差别</p>
<p style="text-align: left">
	　　于中空<a>无我</a>　　无作<a>无心</a>意</p>
<p style="text-align: left">
	　　又如内身中　　空无我无作</p>
<p style="text-align: left">
	　　于中能示现　　种种诸音声</p>
<p style="text-align: left">
	　　由如是无作　　现无边色光</p>
<p style="text-align: left">
	　　随其所意乐　　皆令得满足</p>
<p style="text-align: left">
	　　或于一光中　　出生二种色</p>
<p style="text-align: left">
	　　各有上中下　　差别而显现</p>
<p style="text-align: left">
	　　或于一光中　　出生三种色</p>
<p style="text-align: left">
	　　各有上中下　　差别而显现</p>
<p style="text-align: left">
	　　或于一光中　　出生四种色</p>
<p style="text-align: left">
	　　各有上中下　　差别而显现</p>
<p style="text-align: left">
	　　或于一光中　　出生五种色</p>
<p style="text-align: left">
	　　各有上中下　　从于净业生</p>
<p style="text-align: left">
	　　或于一光中　　出生六种色</p>
<p style="text-align: left">
	　　各有上中下　　从于方便生</p>
<p style="text-align: left">
	　　或于一光中　　出生七种色</p>
<p style="text-align: left">
	　　各有上中下　　从于善业生</p>
<p style="text-align: left">
	　　或于一光中　　出生八种色</p>
<p style="text-align: left">
	　　各有上中下　　从于胜善生</p>
<p style="text-align: left">
	　　或于一光中　　出生九种色</p>
<p style="text-align: left">
	　　各有上中下　　从于资粮生</p>
<p style="text-align: left">
	　　或于一光中　　出生十种色</p>
<p style="text-align: left">
	　　各有上中下　　从于布施生</p>
<p style="text-align: left">
	　　或于一事中　　出生二十色</p>
<p style="text-align: left">
	　　各有上中下　　从于持戒生</p>
<p style="text-align: left">
	　　或于一事中　　出生三十色</p>
<p style="text-align: left">
	　　各有上中下　　从于忍辱生</p>
<p style="text-align: left">
	　　或于一事中　　出生四十色</p>
<p style="text-align: left">
	　　各有上中下　　从于精进生</p>
<p style="text-align: left">
	　　或于一事中　　出生五十色</p>
<p style="text-align: left">
	　　各有上中下　　从于<a>禅定</a>生</p>
<p style="text-align: left">
	　　或于一事中　　出生六十色</p>
<p style="text-align: left">
	　　各有上中下　　从于智慧生</p>
<p style="text-align: left">
	　　或于一事中　　出生七十色</p>
<p style="text-align: left">
	　　各有上中下　　从于慈心生</p>
<p style="text-align: left">
	　　或于一事中　　出生八十色</p>
<p style="text-align: left">
	　　各有上中下　　从于悲心生</p>
<p style="text-align: left">
	　　或于一事中　　出生九十色</p>
<p style="text-align: left">
	　　各有上中下　　从于喜心生</p>
<p style="text-align: left">
	　　或于一事中　　出生百种色</p>
<p style="text-align: left">
	　　各有上中下　　从于舍心生</p>
<p style="text-align: left">
	　　或于一事中　　出生千种色</p>
<p style="text-align: left">
	　　各有上中下　　从千功德生</p>
<p style="text-align: left">
	　　或于一事中　　出生万种色</p>
<p style="text-align: left">
	　　各有上中下　　从福资粮生</p>
<p style="text-align: left">
	　　或于一事中　　现一俱胝色</p>
<p style="text-align: left">
	　　各有上中下　　从于净信生</p>
<p style="text-align: left">
	　　或于一事中　　现二俱胝色</p>
<p style="text-align: left">
	　　各有上中下　　从于<a>随喜</a>生</p>
<p style="text-align: left">
	　　或于一事中　　现三俱胝色</p>
<p style="text-align: left">
	　　各有上中下　　从于轻安生</p>
<p style="text-align: left">
	　　或于一事中　　现四俱胝色</p>
<p style="text-align: left">
	　　各有上中下　　从尊重佛生</p>
<p style="text-align: left">
	　　或于一事中　　现五俱胝色</p>
<p style="text-align: left">
	　　各有上中下　　从尊重法生</p>
<p style="text-align: left">
	　　或于一事中　　现六俱胝色</p>
<p style="text-align: left">
	　　各有上中下　　从尊重僧生</p>
<p style="text-align: left">
	　　或于一事中　　现七俱胝色</p>
<p style="text-align: left">
	　　各有上中下　　从尊重戒生</p>
<p style="text-align: left">
	　　或于一事中　　现八俱胝色</p>
<p style="text-align: left">
	　　各有上中下　　从尊重定生</p>
<p style="text-align: left">
	　　或于一事中　　现九俱胝色</p>
<p style="text-align: left">
	　　各有上中下　　从普怜愍生</p>
<p style="text-align: left">
	　　或于一事中　　现十俱胝色</p>
<p style="text-align: left">
	　　各有上中下　　从无放逸生</p>
<p style="text-align: left">
	　　又从一毛孔　　所现诸光明</p>
<p style="text-align: left">
	　　彼光种种名　　今当为汝说</p>
<p style="text-align: left">
	　　我有一光明　　名为云净照</p>
<p style="text-align: left">
	　　其光由积集　　无量善根生</p>
<p style="text-align: left">
	　　以于往昔时　　见有众生类</p>
<p style="text-align: left">
	　　种种多病恼　　皆生怜愍心</p>
<p style="text-align: left">
	　　给施诸医药　　令彼悉除愈</p>
<p style="text-align: left">
	　　以此因缘故　　得如是光明</p>
<p style="text-align: left">
	　　我复有光明　　名为眼清净</p>
<p style="text-align: left">
	　　以灯明施佛　　由是故得生</p>
<p style="text-align: left">
	　　我复有光明　　名为耳清净</p>
<p style="text-align: left">
	　　以音声供养　　由是故得生</p>
<p style="text-align: left">
	　　我复有光明　　名为鼻清净</p>
<p style="text-align: left">
	　　以香水供养　　由是故得生</p>
<p style="text-align: left">
	　　我复有光明　　名为舌清净</p>
<p style="text-align: left">
	　　以上味供养　　由是故得生</p>
<p style="text-align: left">
	　　我复有光明　　名为身清净</p>
<p style="text-align: left">
	　　以衣服供养　　由是故得生</p>
<p style="text-align: left">
	　　我复有光明　　名为心清净</p>
<p style="text-align: left">
	　　于佛常信乐　　由是故得生</p>
<p style="text-align: left">
	　　我复有光明　　名为色清净</p>
<p style="text-align: left">
	　　彩画于佛像　　由是故得生</p>
<p style="text-align: left">
	　　我复有光明　　名为声清净</p>
<p style="text-align: left">
	　　于法常称赞　　由是故得生</p>
<p style="text-align: left">
	　　我复有光明　　名为香清净</p>
<p style="text-align: left">
	　　于僧常恭敬　　由是故得生</p>
<p style="text-align: left">
	　　我复有光明　　名为味清净</p>
<p style="text-align: left">
	　　随意皆施与　　由是故得生</p>
<p style="text-align: left">
	　　我复有光明　　名为触清净</p>
<p style="text-align: left">
	　　以涂香供养　　由是故得生</p>
<p style="text-align: left">
	　　我复有光明　　名为法清净</p>
<p style="text-align: left">
	　　以摄受诸法　　由是故得生</p>
<p style="text-align: left">
	　　我复有光明　　名为地清净</p>
<p style="text-align: left">
	　　涂扫佛僧地　　由是故得生</p>
<p style="text-align: left">
	　　我复有光明　　名为水清净</p>
<p style="text-align: left">
	　　以井泉供养　　由是故得生</p>
<p style="text-align: left">
	　　我复有光明　　名为火清净</p>
<p style="text-align: left">
	　　持火而奉施　　由是故得生</p>
<p style="text-align: left">
	　　我复有光明　　名为风清净</p>
<p style="text-align: left">
	　　持扇而奉施　　由是故得生</p>
<p style="text-align: left">
	　　我复有光明　　名为蕴清净</p>
<p style="text-align: left">
	　　以身供养佛　　由是故得生</p>
<p style="text-align: left">
	　　我复有光明　　名为界清净</p>
<p style="text-align: left">
	　　常修于慈心　　由是故得生</p>
<p style="text-align: left">
	　　我复有光明　　名为谛清净</p>
<p style="text-align: left">
	　　常离于妄语　　由是故得生</p>
<p style="text-align: left">
	　　我复有光明　　名为刹清净</p>
<p style="text-align: left">
	　　常行于布施　　由是故得生</p>
<p style="text-align: left">
	　　我复有光明　　名为声清净</p>
<p style="text-align: left">
	　　以称叹诸佛　　由是故得生</p>
<p style="text-align: left">
	　　我复有光明　　名为念清净</p>
<p style="text-align: left">
	　　以称叹三昧　　由是故得生</p>
<p style="text-align: left">
	　　我复有光明　　名为辩清净</p>
<p style="text-align: left">
	　　以称叹总持　　由是故得生</p>
<p style="text-align: left">
	　　我复有光明　　名为日和合</p>
<p style="text-align: left">
	　　以和合乖诤　　由是故得生</p>
<p style="text-align: left">
	　　我复有光明　　名为显现义</p>
<p style="text-align: left">
	　　以通达空性　　由是故得生</p>
<p style="text-align: left">
	　　我复有光明　　名为青色相</p>
<p style="text-align: left">
	　　以青莲供养　　由是故得生</p>
<p style="text-align: left">
	　　我复有光明　　名为黄色相</p>
<p style="text-align: left">
	　　以薝卜供养　　由是故得生</p>
<p style="text-align: left">
	　　我复有光明　　名为赤色相</p>
<p style="text-align: left">
	　　以真珠供养　　由是故得生</p>
<p style="text-align: left">
	　　我复有光明　　名为白色相</p>
<p style="text-align: left">
	　　以金华供养　　由是故得生</p>
<p style="text-align: left">
	　　我复有光明　　名为胜功德</p>
<p style="text-align: left">
	　　以众彩严饰　　由是故得生</p>
<p style="text-align: left">
	　　我复有光明　　名为龙威力</p>
<p style="text-align: left">
	　　以龙幡供养　　由是故得生</p>
<p style="text-align: left">
	　　我复有光明　　名为象威力</p>
<p style="text-align: left">
	　　以象幡供养　　由是故得生</p>
<p style="text-align: left">
	　　我复有光明　　名为师子王</p>
<p style="text-align: left">
	　　师子幡供养　　由是故得生</p>
<p style="text-align: left">
	　　我复有光明　　名之为牛王</p>
<p style="text-align: left">
	　　牛王幡供养　　由是故得生</p>
<p style="text-align: left">
	　　我复有光明　　名为月清净</p>
<p style="text-align: left">
	　　洒扫于佛塔　　由是故得生</p>
<p style="text-align: left">
	　　我复有光明　　名为龙调伏</p>
<p style="text-align: left">
	　　以缯带奉施　　由是故得生</p>
<p style="text-align: left">
	　　我复有光明　　名夜叉调伏</p>
<p style="text-align: left">
	　　以能谛观察　　由是故得生</p>
<p style="text-align: left">
	　　我复有光明　　名为<a>觉悟</a>女</p>
<p style="text-align: left">
	　　以离于女相　　由是故得生</p>
<p style="text-align: left">
	　　我复有光明　　名为觉悟男</p>
<p style="text-align: left">
	　　以离于男相　　由是故得生</p>
<p style="text-align: left">
	　　我复有光明　　名金刚威力</p>
<p style="text-align: left">
	　　以业智清净　　由是故得生</p>
<p style="text-align: left">
	　　我复有光明　　名为显现空</p>
<p style="text-align: left">
	　　以开示世报　　由是故得生</p>
<p style="text-align: left">
	　　我复有光明　　名觉悟真实</p>
<p style="text-align: left">
	　　以离于颠倒　　由是故得生</p>
<p style="text-align: left">
	　　我复有光明　　名显示佛语</p>
<p style="text-align: left">
	　　以赞于法界　　由是故得生</p>
<p style="text-align: left">
	　　我复有光明　　名为离诸过</p>
<p style="text-align: left">
	　　以赞于胜解　　由是故得生</p>
<p style="text-align: left">
	　　我复有光明　　名庄严普照</p>
<p style="text-align: left">
	　　以赞施灯燎　　由是故得生</p>
<p style="text-align: left">
	　　我复有光明　　名为离恩爱</p>
<p style="text-align: left">
	　　以赞于定慧　　由是故得生</p>
<p style="text-align: left">
	　　我复有光明　　名为离诸习</p>
<p style="text-align: left">
	　　以赞前际智　　由是故得生</p>
<p style="text-align: left">
	　　我复有光明　　名为离诸着</p>
<p style="text-align: left">
	　　以赞无生智　　由是故得生</p>
<p style="text-align: left">
	　　我复有光明　　名为离诸趣</p>
<p style="text-align: left">
	　　以赞漏尽智　　由是故得生</p>
<p style="text-align: left">
	　　我复有光明　　名为舍离处</p>
<p style="text-align: left">
	　　以赞于苦智　　由是故得生</p>
<p style="text-align: left">
	　　我复有光明　　名为佛神变</p>
<p style="text-align: left">
	　　以赞<a>神通</a>力　　由是故得生</p>
<p style="text-align: left">
	　　我复有光明　　名为超戏论</p>
<p style="text-align: left">
	　　以赞一切智　　由是故得生</p>
<p style="text-align: left">
	　　我复有光明　　名为现众色</p>
<p style="text-align: left">
	　　以赞于神足　　由是故得生</p>
<p style="text-align: left">
	　　我复有光明　　名为乐善友</p>
<p style="text-align: left">
	　　以赞于觉性　　由是故得生</p>
<p style="text-align: left">
	　　我复有光明　　名为眼前际</p>
<p style="text-align: left">
	　　以赞眼前际　　由是故得生</p>
<p style="text-align: left">
	　　我复有光明　　名为眼尽际</p>
<p style="text-align: left">
	　　以赞于无尽　　由是故得生</p>
<p style="text-align: left">
	　　我复有光明　　名之为有际</p>
<p style="text-align: left">
	　　以赞于无有　　由是故得生</p>
<p style="text-align: left">
	　　我复有光明　　名为不可坏</p>
<p style="text-align: left">
	　　以赞于灭性　　由是故得生</p>
<p style="text-align: left">
	　　我复有光明　　名为无边际</p>
<p style="text-align: left">
	　　以赞于无际　　由是故得生</p>
<p style="text-align: left">
	　　我复有光明　　名之为有相</p>
<p style="text-align: left">
	　　以赞于无为　　由是故得生</p>
<p style="text-align: left">
	　　我复有光明　　名为无变异</p>
<p style="text-align: left">
	　　以赞无差别　　由是故得生</p>
<p style="text-align: left">
	　　我复有光明　　名之为不入</p>
<p style="text-align: left">
	　　以赞于无著　　由是故得生</p>
<p style="text-align: left">
	　　我复有光明　　名之为不出</p>
<p style="text-align: left">
	　　以赞于无起　　由是故得生</p>
<p style="text-align: left">
	　　我复有光明　　名之为无起</p>
<p style="text-align: left">
	　　以赞不出现　　由是故得生</p>
<p style="text-align: left">
	　　我有光名无表示　　而能成熟诸群生</p>
<p style="text-align: left">
	　　我有光名法本性　　其光能动俱胝刹</p>
<p style="text-align: left">
	　　我有光名调伏魔　　其光威德令魔怖</p>
<p style="text-align: left">
	　　我有光名福德幢　　持其名者离危厄</p>
<p style="text-align: left">
	　　我有光名有力幢　　持其名者离怨对</p>
<p style="text-align: left">
	　　我有光名寂静幢　　持其名者离贪欲</p>
<p style="text-align: left">
	　　我有光名禅定幢　　持其名者离邪行</p>
<p style="text-align: left">
	　　我有光名名闻幢　　持其名者得称赞</p>
<p style="text-align: left">
	　　我有光名悦意幢　　持其名者无忧恼</p>
<p style="text-align: left">
	　　我有光名净戒幢　　持其名者离毁禁</p>
<p style="text-align: left">
	　　我有光名妙香幢　　持其名者无臭秽</p>
<p style="text-align: left">
	　　我有光名法甚深　　持其名者无疑惑</p>
<p style="text-align: left">
	　　我有光名无所住　　持其名者离诸有</p>
<p style="text-align: left">
	　　我有光名离分别　　持其名者无执取</p>
<p style="text-align: left">
	　　我有光名妙高山　　持其名者无能动</p>
<p style="text-align: left">
	　　我有光名秘密行　　持其名者无所著</p>
<p style="text-align: left">
	　　我有光名<a>解脱</a>行　　持其名者无系缚</p>
<p style="text-align: left">
	　　我有光名善调伏　　持其名者得柔软</p>
<p style="text-align: left">
	　　我有光名无动摇　　持其名者离贪染</p>
<p style="text-align: left">
	　　我有光名善调顺　　持其名者戒<a>圆满</a></p>
<p style="text-align: left">
	　　我有光名众善行　　持其名者无所染</p>
<p style="text-align: left">
	　　我有光名多利益　　闻其名者离诸过</p>
<p style="text-align: left">
	　　我有光名胜知见　　闻其名者无迷惑</p>
<p style="text-align: left">
	　　我有光名求利益　　闻其名者无嗔恚</p>
<p style="text-align: left">
	　　我有光名心适悦　　闻其名者得安乐</p>
<p style="text-align: left">
	　　我有光名无热恼　　持其名者了空性</p>
<p style="text-align: left">
	　　我有光名空无性　　持其名者超戏论</p>
<p style="text-align: left">
	　　我有光名无依止　　持其名者不动摇</p>
<p style="text-align: left">
	　　我有光名离迷惑　　持其名者不犹豫</p>
<p style="text-align: left">
	　　我有光名无住处　　持其名者离愚闇</p>
<p style="text-align: left">
	　　我有光名厌肉身　　持其名者当不受</p>
<p style="text-align: left">
	　　我有光名无所取　　持其名者离文字</p>
<p style="text-align: left">
	　　我有光名无有痴　　持其名者离言说</p>
<p style="text-align: left">
	　　我有光名无去处　　持其名者知未来</p>
<p style="text-align: left">
	　　我有光名普边际　　持其名者知过去</p>
<p style="text-align: left">
	　　我有光名无与等　　持其名者了无漏</p>
<p style="text-align: left">
	　　我有光名证圣者　　持其名者知最上</p>
<p style="text-align: left">
	　　我有光名无垢染　　持其名者离诸着</p>
<p style="text-align: left">
	　　我有光名离尘坌　　持其名者无闇蔽</p>
<p style="text-align: left">
	　　我有光名无爱恋　　持其名者离所依</p>
<p style="text-align: left">
	　　我有光名最胜上　　持其名者摧他论</p>
<p style="text-align: left">
	　　我有光名少壮年　　持其名者成六行</p>
<p style="text-align: left">
	　　我有光名最胜尊　　持其名者智无碍</p>
<p style="text-align: left">
	　　我有光明名速疾　　持其名者成胜僧</p>
<p style="text-align: left">
	　　我有光明名有相　　持其名者了深法</p>
<p style="text-align: left">
	　　我有光明名无相　　持其名者离于慢</p>
<p style="text-align: left">
	　　我有光明名无生　　持其名者获无得</p>
<p style="text-align: left">
	　　我有光明名<a>念佛</a>　　为诸如来之所赞</p>
<p style="text-align: left">
	　　于多佛所修诸行　　尔乃得成如是光</p>
<p style="text-align: left">
	　　佛身所现诸光明　　千俱胝刹微尘数</p>
<p style="text-align: left">
	　　如是无量俱胝刹　　其数又如大海沙</p>
<p style="text-align: left">
	　　一一微尘诸光明　　各有若干多眷属</p>
<p style="text-align: left">
	　　其光遍往无佛刹　　化作如来清净身</p>
<p style="text-align: left">
	　　演说甚深微妙法　　安住众生忍辱中</p>
<p style="text-align: left">
	　　我有光明名为佛　　令诸众生住佛道</p>
<p style="text-align: left">
	　　我有光明名为法　　清净照曜无瑕垢</p>
<p style="text-align: left">
	　　我有光明名为僧　　诸佛如来所称叹</p>
<p style="text-align: left">
	　　我有光明名清净　　其光<a>殊胜</a>甚难得</p>
<p style="text-align: left">
	　　我有光明名为华　　利益众生得成熟</p>
<p style="text-align: left">
	　　我有光明名为梵　　或名帝释或名天</p>
<p style="text-align: left">
	　　名月名龙名夜叉　　名阿修罗迦楼罗</p>
<p style="text-align: left">
	　　或有名王名妇女　　或名童女或童男</p>
<p style="text-align: left">
	　　如是种种诸光明　　各以善法化同类</p>
<p style="text-align: left">
	　　能令无量俱胝众　　皆得成就于菩提</p>
<p style="text-align: left">
	　　我有光明名智慧　　或有名戒或名慈</p>
<p style="text-align: left">
	　　或名悲喜或名灯　　或号涂香或音乐</p>
<p style="text-align: left">
	　　如是等类诸光明　　各随本行为其称</p>
<p style="text-align: left">
	　　皆摄无量群生类　　由是成就此光明</p>
<p style="text-align: left">
	　　我有光明名尊重　　诸佛如来之所赞</p>
<p style="text-align: left">
	　　于<a>佛教</a>法常恭敬　　由是成就此光明</p>
<p style="text-align: left">
	　　佛眼所见众生数　　一毛孔现若干光</p>
<p style="text-align: left">
	　　而彼一一诸光明　　各有眷属共围绕</p>
<p style="text-align: left">
	　　随诸众生心所念　　蒙<a>佛光</a>明皆成熟</p>
<p style="text-align: left">
	　　若有闻说此光明　　能生<a>欢喜</a>深爱乐</p>
<p style="text-align: left">
	　　是人往昔诸佛所　　已曾得闻如是经</p>
<p style="text-align: left">
	　　我有光明名最胜　　眷属八十俱胝数</p>
<p style="text-align: left">
	　　昔曾一偈赞于佛　　是故成就此光明</p>
<p style="text-align: left">
	　　我有光明名无忧　　眷属八十那由众</p>
<p style="text-align: left">
	　　持一如来所<a>说法</a>　　是故成就此光明</p>
<p style="text-align: left">
	　　我有光明名胜净　　眷属八十俱胝数</p>
<p style="text-align: left">
	　　若能受持一三昧　　是故成就此光明</p>
<p style="text-align: left">
	　　过去有佛　　名为最胜　　彼佛住世</p>
<p style="text-align: left">
	　　<a>寿命</a>无量　　最初成道　　法会之中</p>
<p style="text-align: left">
	　　时有八十　　那由他众　　尔时于此</p>
<p style="text-align: left">
	　　阎浮提中　　有一国王　　名为乐声</p>
<p style="text-align: left">
	　　其王复有　　五百王子　　颜貌端正</p>
<p style="text-align: left">
	　　见者欢喜　　是时父王　　威德自在</p>
<p style="text-align: left">
	　　于三宝所　　深生信乐　　其王所有</p>
<p style="text-align: left">
	　　胜妙园苑　　悉皆奉施　　彼佛世尊</p>
<p style="text-align: left">
	　　是园苑中　　经行之处　　复有无量</p>
<p style="text-align: left">
	　　薝卜迦树　　拘律陀树　　甄叔迦树</p>
<p style="text-align: left">
	　　优昙钵罗　　波罗波吒　　及尸利沙</p>
<p style="text-align: left">
	　　无忧树等　　其数各有　　八十俱胝</p>
<p style="text-align: left">
	　　如是诸树　　冬夏敷荣　　华果枝叶</p>
<p style="text-align: left">
	　　光色鲜茂　　出微妙香　　薰如来身</p>
<p style="text-align: left">
	　　有诸比丘　　身真金色　　各各皆坐</p>
<p style="text-align: left">
	　　是林树下　　勇猛精进　　得陀罗尼</p>
<p style="text-align: left">
	　　尔时彼佛　　愍其父王　　及诸王子</p>
<p style="text-align: left">
	　　并余大众　　演说如是　　决定光经</p>
<p style="text-align: left">
	　　其王闻已　　心生欢喜　　以无量偈</p>
<p style="text-align: left">
	　　称赞如来　　其王复以　　八十俱胝</p>
<p style="text-align: left">
	　　微妙宝盖　　奉献于佛　　一一宝盖</p>
<p style="text-align: left">
	　　以摩尼珠　　于其网间　　周匝严饰</p>
<p style="text-align: left">
	　　是摩尼宝　　一一价直　　八十俱胝</p>
<p style="text-align: left">
	　　阎浮檀金　　是一一盖　　八十俱胝</p>
<p style="text-align: left">
	　　摩尼宝珠　　以为璎珞　　是摩尼宝</p>
<p style="text-align: left">
	　　色泽鲜净　　无有昼夜　　常放光明</p>
<p style="text-align: left">
	　　一一光明　　照百由旬　　其光显曜</p>
<p style="text-align: left">
	　　蔽于日月　　其盖复以　　八十俱胝</p>
<p style="text-align: left">
	　　师子宝带　　八十俱胝　　金缕宝鬘</p>
<p style="text-align: left">
	　　四面严饰　　复以种种　　妙色珍奇</p>
<p style="text-align: left">
	　　间错庄严　　真珠宝网　　以如是盖</p>
<p style="text-align: left">
	　　周覆园苑　　其上复有　　苏摩那花</p>
<p style="text-align: left">
	　　阿提目多　　目真邻陀　　优昙钵罗</p>
<p style="text-align: left">
	　　青莲华等　　如是种种　　无量华盖</p>
<p style="text-align: left">
	　　一一皆悉　　称其宝网　　复以金缕</p>
<p style="text-align: left">
	　　俱吒摩衣　　以为缯盖　　而覆其上</p>
<p style="text-align: left">
	　　复有金足　　栴檀宝床　　其数亦有</p>
<p style="text-align: left">
	　　八十俱胝　　其床复以　　八十俱胝</p>
<p style="text-align: left">
	　　缯彩茵褥　　而严饰之　　是时一切</p>
<p style="text-align: left">
	　　诸众生类　　乃至有顶　　皆来集会</p>
<p style="text-align: left">
	　　于如来所　　听是经典　　天龙夜叉</p>
<p style="text-align: left">
	　　乾闼婆王　　摩睺罗伽　　阿修罗等</p>
<p style="text-align: left">
	　　闻是经已　　生欢喜心　　以百千偈</p>
<p style="text-align: left">
	　　称赞如来　　一切皆发　　大菩提愿</p>
<p style="text-align: left">
	　　诸天龙神　　及阿修罗　　以殷净心</p>
<p style="text-align: left">
	　　雨曼陀华　　真珠等宝　　而为供养</p>
<p style="text-align: left">
	　　尔时复有　　八十俱胝　　大威力天</p>
<p style="text-align: left">
	　　闻是经已　　心生欢喜　　发菩提愿</p>
<p style="text-align: left">
	　　于未来世　　得斯光明　　是时如来</p>
<p style="text-align: left">
	　　知彼意乐　　即授其记　　当得作佛</p>
<p style="text-align: left">
	　　尔时复有　　八十俱胝　　释提桓因</p>
<p style="text-align: left">
	　　并诸梵众　　闻说如是　　现光经典</p>
<p style="text-align: left">
	　　亦生欢喜　　发菩提心　　皆得授记</p>
<p style="text-align: left">
	　　当来作佛　　尔时复有　　八十俱胝</p>
<p style="text-align: left">
	　　那由他龙　　闻是经已　　发菩提心</p>
<p style="text-align: left">
	　　皆蒙授记　　尔时复有　　八十俱胝</p>
<p style="text-align: left">
	　　金翅鸟王　　闻是经已　　坚持<a>五戒</a></p>
<p style="text-align: left">
	　　亦授其记　　尔时复有　　八十俱胝</p>
<p style="text-align: left">
	　　乾闼婆王　　闻是经已　　奏千种乐</p>
<p style="text-align: left">
	　　出微妙声　　供养于佛　　而得授记</p>
<p style="text-align: left">
	　　复有八十　　那由他数　　夜叉鬼王</p>
<p style="text-align: left">
	　　闻是经已　　于佛智慧　　深生净信</p>
<p style="text-align: left">
	　　一切皆得　　受菩提记　　月光当知</p>
<p style="text-align: left">
	　　时乐声王　　种种供养　　彼如来者</p>
<p style="text-align: left">
	　　岂异人乎　　即汝身是　　汝因往昔</p>
<p style="text-align: left">
	　　闻是经典　　是故今者　　还复咨问</p>
<p style="text-align: left">
	　　若人于我　　般<a>涅槃</a>后　　法轮将欲</p>
<p style="text-align: left">
	　　灭坏之时　　于是教中　　生净信者</p>
<p style="text-align: left">
	　　则能广说　　如是经典</p>
<p style="text-align: left">
	　　若于未来说是经　　则为护持于我法</p>
<p style="text-align: left">
	　　犹如众商善导师　　亦名护持于宝藏</p>
<p style="text-align: left">
	　　若于末世闻此经　　如弹指顷生欣乐</p>
<p style="text-align: left">
	　　当知皆是佛威神　　亦由文殊所加护</p>
<p style="text-align: left">
	　　是人则为见诸佛　　授其秘法令聪慧</p>
<p style="text-align: left">
	　　若人质直心柔软　　常勤供养于诸佛</p>
<p style="text-align: left">
	　　<a>修行</a>无我生慈忍　　是人爱乐于此经</p>
<p style="text-align: left">
	　　若人常怀不善心　　贪求利养无厌足</p>
<p style="text-align: left">
	　　于诸寂静无欣慕　　是人不乐于此经</p>
<p style="text-align: left">
	　　若人供养诸如来　　善能了知深妙法</p>
<p style="text-align: left">
	　　于佛正智生净信　　是人爱乐于此经</p>
<p style="text-align: left">
	　　若人散乱无净心　　常行魁脍难调伏</p>
<p style="text-align: left">
	　　于诸欲境为僮仆　　是人不乐于此经</p>
<p style="text-align: left">
	　　若人常乐阿兰若　　独处空闲心寂静</p>
<p style="text-align: left">
	　　不着利养及亲属　　是人爱乐于此经</p>
<p style="text-align: left">
	　　若人随顺恶知友　　损坏自他诸善法</p>
<p style="text-align: left">
	　　彼于戒定多退失　　是人不乐于此经</p>
<p style="text-align: left">
	　　若人意乐极清净　　常以智慧观诸法</p>
<p style="text-align: left">
	　　为善知识之所护　　是人爱乐于此经</p>
<p style="text-align: left">
	　　若人系着亲友家　　与之花果令欢喜</p>
<p style="text-align: left">
	　　心无正直怀谄曲　　是人不乐于此经</p>
<p style="text-align: left">
	　　若人常念诸佛恩　　于胜善根生爱乐</p>
<p style="text-align: left">
	　　回向菩提无谄曲　　是人爱乐于此经</p>
<p style="text-align: left">
	　　若人恋着于妇女　　种种上服而严饰</p>
<p style="text-align: left">
	　　常愿与彼同游戏　　是人不乐于此经</p>
<p style="text-align: left">
	　　若人深心无所依　　于诸欲境曾无染</p>
<p style="text-align: left">
	　　不以饮食生谀谄　　是人爱乐于此经</p>
<p style="text-align: left">
	　　若人教导诸群生　　而言淫欲无诸过</p>
<p style="text-align: left">
	　　则为诽谤三世佛　　是人不乐于此经</p>
<p style="text-align: left">
	　　若人信乐常坚固　　发起精进求诸法</p>
<p style="text-align: left">
	　　不生疲倦及轻慢　　是人爱乐于此经</p>
<p style="text-align: left">
	　　若人系着诸妇女　　常于欲境怀思念</p>
<p style="text-align: left">
	　　不修智慧广<a>饶益</a>　　是人不乐于此经</p>
<p style="text-align: left">
	　　若人宴坐山林中　　修习智慧皆清净</p>
<p style="text-align: left">
	　　不贪一切资生具　　是人爱乐于此经</p>
<p style="text-align: left">
	　　若人于眼前后际　　而常迷惑不能了</p>
<p style="text-align: left">
	　　彼则愚痴为魔罥　　是人不乐于此经</p>
<p style="text-align: left">
	　　若人于眼前后际　　而常通达无迷惑</p>
<p style="text-align: left">
	　　彼则解脱诸魔罥　　是人爱乐于此经</p>
<p style="text-align: left">
	　　若人于眼有无边　　而常迷惑不能了</p>
<p style="text-align: left">
	　　彼则愚痴为魔罥　　是人不乐于此经</p>
<p style="text-align: left">
	　　若人于眼有无边　　而常通达无迷惑</p>
<p style="text-align: left">
	　　彼则解脱诸魔罥　　是人爱乐于此经</p>
<p style="text-align: left">
	　　若人于眼成坏相　　而常迷惑不能了</p>
<p style="text-align: left">
	　　彼则愚痴为魔罥　　是人不乐于此经</p>
<p style="text-align: left">
	　　若人于眼成坏相　　而常通达无迷惑</p>
<p style="text-align: left">
	　　彼则解脱诸魔罥　　是人爱乐于此经</p>
<p style="text-align: left">
	　　乃至耳鼻舌身心　　色声香味并触法</p>
<p style="text-align: left">
	　　地水火风与体性　　事物众生及以苦</p>
<p style="text-align: left">
	　　蕴界世生声名谛　　贪嗔痴慢爱覆憍</p>
<p style="text-align: left">
	　　悭嫉谄诳并忿等　　当知一一皆如是</p>
<p style="text-align: left">
	　　若人于彼眼尽边　　而常迷惑不能了</p>
<p style="text-align: left">
	　　彼则堕诸凡夫行　　是人不乐于此经</p>
<p style="text-align: left">
	　　若人于彼眼尽边　　而常通达无迷惑</p>
<p style="text-align: left">
	　　彼则离诸凡夫行　　是人爱乐于此经</p>
<p style="text-align: left">
	　　若人于彼眼灭坏　　而常迷惑不能了</p>
<p style="text-align: left">
	　　彼则堕诸凡夫行　　是人不乐于此经</p>
<p style="text-align: left">
	　　若人于彼眼灭坏　　而常通达无迷惑</p>
<p style="text-align: left">
	　　彼则离诸凡夫行　　是人爱乐于此经</p>
<p style="text-align: left">
	　　若人于彼眼寂灭　　而常迷惑不能了</p>
<p style="text-align: left">
	　　彼则堕诸凡夫行　　是人不乐于此经</p>
<p style="text-align: left">
	　　若人于彼眼寂灭　　而常通达无迷惑</p>
<p style="text-align: left">
	　　彼则离诸凡夫行　　是人爱乐于此经</p>
<p style="text-align: left">
	　　若人于眼无去来　　而常迷惑不能了</p>
<p style="text-align: left">
	　　彼则堕诸凡夫行　　是人不乐于此经</p>
<p style="text-align: left">
	　　若人于眼无去来　　而常通达不迷惑</p>
<p style="text-align: left">
	　　彼则离诸凡夫行　　是人爱乐于此经</p>
<p style="text-align: left">
	　　若人不了眼无我　　于眼尽性常迷惑</p>
<p style="text-align: left">
	　　彼则堕诸凡夫行　　是人不乐于此经</p>
<p style="text-align: left">
	　　若人能了眼无我　　于眼尽性常通达</p>
<p style="text-align: left">
	　　彼则离于凡夫行　　是人爱乐于此经</p>
<p style="text-align: left">
	　　若人不了眼无我　　于忍行处常迷惑</p>
<p style="text-align: left">
	　　彼则堕诸凡夫行　　是人不乐于此经</p>
<p style="text-align: left">
	　　若人能了眼无我　　于忍行处常通达</p>
<p style="text-align: left">
	　　彼则离诸凡夫行　　是人爱乐于此经</p>
<p style="text-align: left">
	　　若人不了眼尽性　　彼不成就无依戒</p>
<p style="text-align: left">
	　　以不成就无依戒　　是人不乐于此经</p>
<p style="text-align: left">
	　　若人能了眼尽性　　彼则成就无依戒</p>
<p style="text-align: left">
	　　以能成就无依戒　　是人爱乐于此经</p>
<p style="text-align: left">
	　　若人不了眼尽性　　彼不成就无漏戒</p>
<p style="text-align: left">
	　　以不成就无漏戒　　是人不乐于此经</p>
<p style="text-align: left">
	　　若人能了眼尽性　　彼则成就无漏戒</p>
<p style="text-align: left">
	　　以能成就无漏戒　　是人爱乐于此经</p>
<p style="text-align: left">
	　　若人不了眼尽性　　彼不成就无漏慧</p>
<p style="text-align: left">
	　　以不成就无漏慧　　是人不乐于此经</p>
<p style="text-align: left">
	　　若人能了眼尽性　　彼则成就无漏慧</p>
<p style="text-align: left">
	　　以能成就无漏慧　　是人爱乐于此经</p>
<p style="text-align: left">
	　　若人不了眼尽性　　于眼空性常迷惑</p>
<p style="text-align: left">
	　　彼不能生总持智　　是人不乐于此经</p>
<p style="text-align: left">
	　　若人能了眼尽性　　于眼空性常通达</p>
<p style="text-align: left">
	　　彼则能生总持智　　是人爱乐于此经</p>
<p style="text-align: left">
	　　若人了知眼尽性　　彼则成就总持智</p>
<p style="text-align: left">
	　　乃至无上无著智　　是人爱乐于此经</p>
<p style="text-align: left">
	　　若人不乐于此经　　于眼尽性常迷惑</p>
<p style="text-align: left">
	　　彼则退失诸禅定　　证无上智实为难</p>
<p style="text-align: left">
	　　若人爱乐于此经　　于眼尽性能通达</p>
<p style="text-align: left">
	　　彼则成就诸禅定　　证无上智不为难</p>
<p style="text-align: left">
	　　若人了知眼尽性　　于无我相能通达</p>
<p style="text-align: left">
	　　彼则常闻如是法　　深生信解得无疑</p>
<p style="text-align: left">
	　　若人思惟眼尽性　　昼夜精勤无懈惓</p>
<p style="text-align: left">
	　　彼则成就总持辩　　常能演说于此经</p>
<p style="text-align: left">
	　　若人思惟于此经　　成就出现光明智</p>
<p style="text-align: left">
	　　彼则显发诸如来　　于眼空性能通达</p>
<p style="text-align: left">
	　　假使建立百千塔　　供养一切诸世尊</p>
<p style="text-align: left">
	　　若人思惟于此经　　所获功德复过彼</p>
<p style="text-align: left">
	　　假使百千诸伎乐　　供养如来之<a>舍利</a></p>
<p style="text-align: left">
	　　若人得闻于此经　　所获功德复过彼</p>
<p style="text-align: left">
	　　佛眼所见诸众生　　皆同如来而供养</p>
<p style="text-align: left">
	　　过于无量俱胝劫　　不如受持于此经</p>
<p style="text-align: left">
	　　若人于此契经中　　受持演说四句偈</p>
<p style="text-align: left">
	　　当于是人生恭敬　　犹如最胜大悲尊</p>
<p style="text-align: left">
	　　我于往昔百千劫　　<a>流转</a>三有<a>生死</a>中</p>
<p style="text-align: left">
	　　曾于无量诸佛所　　为是经故而供养</p>
<p style="text-align: left">
	　　或然无量百千灯　　其炷各等由旬量</p>
<p style="text-align: left">
	　　为于此经得自在　　是故供养大导师</p>
<p style="text-align: left">
	　　或以薝卜婆利花　　苏摩那花无忧花</p>
<p style="text-align: left">
	　　以此花鬘及幢盖　　种种供养如来塔</p>
<p style="text-align: left">
	　　我于往昔生死中　　有来求者咸能施</p>
<p style="text-align: left">
	　　或施花果诸林苑　　或施桥梁及井泉</p>
<p style="text-align: left">
	　　或施白象及麒麟　　或施宝马并彩女</p>
<p style="text-align: left">
	　　或施金床珍宝帐　　或施璎珞杂花鬘</p>
<p style="text-align: left">
	　　如是一一满百千　　为此经故心无倦</p>
				</div></div><hr><script charset='utf-8' src='../../js/footer.js'></script></body></html>