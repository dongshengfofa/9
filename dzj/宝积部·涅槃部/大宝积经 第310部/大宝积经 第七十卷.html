<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第七十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第七十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第七十卷</strong></p>
<p style="text-align: left">
	　　北齐<a>三藏</a>那连提耶舍译</p>
<p style="text-align: left">
	　　<a>菩萨</a>见实会第十六净居天子赞偈品第二十三之一</p>
<p style="text-align: left">
	　　尔时净居诸天子。知无量众生得住菩提。于<a>佛法</a>中无有疑虑已。称意踊悦。各以妙偈赞佛功德</p>
<p style="text-align: left">
	　　尔时信施天子。以偈赞曰</p>
<p style="text-align: left">
	　　所爱妻子施　　并舍所重身</p>
<p style="text-align: left">
	　　乃至王位财　　我礼檀度者</p>
<p style="text-align: left">
	　　尔时乐持戒天子。以偈赞曰</p>
<p style="text-align: left">
	　　如来本持戒　　一切无所著</p>
<p style="text-align: left">
	　　获果到<a>彼岸</a>　　我礼戒度者</p>
<p style="text-align: left">
	　　尔时乐忍天子。以偈赞曰</p>
<p style="text-align: left">
	　　佛昔修忍辱　　堪受解支节</p>
<p style="text-align: left">
	　　初无悔恼心　　我礼忍度者</p>
<p style="text-align: left">
	　　尔时乐精进天子。以偈赞曰</p>
<p style="text-align: left">
	　　不退勇健首　　精进有大力</p>
<p style="text-align: left">
	　　已得上菩提　　我礼进度者</p>
<p style="text-align: left">
	　　尔时乐禅天子。以偈赞曰</p>
<p style="text-align: left">
	　　佛本修<a>禅定</a>　　<a>世间</a>所不知</p>
<p style="text-align: left">
	　　三际得平等　　我礼禅度者</p>
<p style="text-align: left">
	　　尔时威德天子。以偈赞曰</p>
<p style="text-align: left">
	　　大雄于般若　　相续而<a>修行</a></p>
<p style="text-align: left">
	　　获得无尽慧　　我礼智度者</p>
<p style="text-align: left">
	　　尔时界慧天子。以偈赞曰</p>
<p style="text-align: left">
	　　布施及爱语　　利益与同事</p>
<p style="text-align: left">
	　　以此度众生　　我礼大导师</p>
<p style="text-align: left">
	　　尔时净慧天子。以偈赞曰</p>
<p style="text-align: left">
	　　于大慈悲喜　　长夜常修习</p>
<p style="text-align: left">
	　　以是济群生　　归命大船师</p>
<p style="text-align: left">
	　　尔时净心天子。以偈赞曰</p>
<p style="text-align: left">
	　　以度无诤行　　调心大牟尼</p>
<p style="text-align: left">
	　　能调未调者　　我礼调御师</p>
<p style="text-align: left">
	　　尔时无垢慧天子。以偈赞曰</p>
<p style="text-align: left">
	　　广心柔软心　　心调及诸根</p>
<p style="text-align: left">
	　　知诸众生心　　我礼悉知者</p>
<p style="text-align: left">
	　　尔时净意天子。以偈赞曰</p>
<p style="text-align: left">
	　　具足<a>正念</a>者　　安住坚慧中</p>
<p style="text-align: left">
	　　明达悉了知　　礼觉觉他者</p>
<p style="text-align: left">
	　　尔时庄严心天子。以偈赞曰</p>
<p style="text-align: left">
	　　佛久心清净　　亦净佛国土</p>
<p style="text-align: left">
	　　及净群生慧　　我礼净法王</p>
<p style="text-align: left">
	　　尔时无胜天子。以偈赞曰</p>
<p style="text-align: left">
	　　所愿无能坏　　降伏魔怨力</p>
<p style="text-align: left">
	　　满足诸大愿　　悦喻诸天众</p>
<p style="text-align: left">
	　　尔时速营事天子。以偈赞曰</p>
<p style="text-align: left">
	　　如来速知法　　亦疾净众生</p>
<p style="text-align: left">
	　　已见难见法　　我礼速事者</p>
<p style="text-align: left">
	　　尔时坚精进天子。以偈赞曰</p>
<p style="text-align: left">
	　　处处悉<a>解脱</a>　　离痴无诸漏</p>
<p style="text-align: left">
	　　已度彼岸住　　我礼坚固力</p>
<p style="text-align: left">
	　　尔时乐威仪天子。以偈赞曰</p>
<p style="text-align: left">
	　　离欲无诸过　　除闇得漏尽</p>
<p style="text-align: left">
	　　为世胜<a>福田</a>　　我礼应供者</p>
<p style="text-align: left">
	　　尔时善住天子。以偈赞曰</p>
<p style="text-align: left">
	　　<a>世尊</a>住<a>正法</a>　　<a>三界</a>所供养</p>
<p style="text-align: left">
	　　一道安隐行　　是故我敬礼</p>
<p style="text-align: left">
	　　尔时无动天子。以偈赞曰</p>
<p style="text-align: left">
	　　佛如坚固山　　不为风所动</p>
<p style="text-align: left">
	　　毁誉常平等　　是故今敬礼</p>
<p style="text-align: left">
	　　尔时得平等天子。以偈赞曰</p>
<p style="text-align: left">
	　　大雄色<a>殊胜</a>　　具三十二相</p>
<p style="text-align: left">
	　　有大深智慧　　我礼端正智</p>
<p style="text-align: left">
	　　尔时深慧天子。以偈赞曰</p>
<p style="text-align: left">
	　　非身大身者　　安住真<a>如法</a></p>
<p style="text-align: left">
	　　显说于实际　　世间无与等</p>
<p style="text-align: left">
	　　尔时无等碍慧天子。以偈赞曰</p>
<p style="text-align: left">
	　　究竟同不二　　勇健能伏魔</p>
<p style="text-align: left">
	　　不疑于深义　　照法到彼岸</p>
<p style="text-align: left">
	　　尔时喜意天子。以偈赞曰</p>
<p style="text-align: left">
	　　喜意本勇健　　所学皆通利</p>
<p style="text-align: left">
	　　弃舍此三界　　如蛇脱故皮</p>
<p style="text-align: left">
	　　尔时定意天子。以偈赞曰</p>
<p style="text-align: left">
	　　譬如闇室灯　　油尽故明灭</p>
<p style="text-align: left">
	　　智者如是灭　　由闻佛法故</p>
<p style="text-align: left">
	　　尔时住舍摩他天子。以偈赞曰</p>
<p style="text-align: left">
	　　如来普观察　　为欲所结缚</p>
<p style="text-align: left">
	　　佛能断彼罥　　由执智剑故</p>
<p style="text-align: left">
	　　尔时多舍摩他天子。以偈赞曰</p>
<p style="text-align: left">
	　　定心及定行　　定威仪境界</p>
<p style="text-align: left">
	　　佛能灭烦恼　　我礼伏怨者</p>
<p style="text-align: left">
	　　尔时<a>无畏</a>舍摩他天子。以偈赞曰</p>
<p style="text-align: left">
	　　<a>学佛</a>舍摩他　　菩萨得名称</p>
<p style="text-align: left">
	　　正定导引故　　成就定心佛</p>
<p style="text-align: left">
	　　尔时定食天子。以偈赞曰</p>
<p style="text-align: left">
	　　寂灭一切法　　大雄所演说</p>
<p style="text-align: left">
	　　解彼大智者　　疾成于如来</p>
<p style="text-align: left">
	　　尔时常观天子。以偈赞曰</p>
<p style="text-align: left">
	　　常观诸众生　　悉随如来学</p>
<p style="text-align: left">
	　　获得胜菩提　　满足大智慧</p>
<p style="text-align: left">
	　　尔时持德天子。以偈赞曰</p>
<p style="text-align: left">
	　　如来智彼岸　　菩萨修学故</p>
<p style="text-align: left">
	　　成世大威德　　能见无量法</p>
<p style="text-align: left">
	　　尔时造光天子。以偈赞曰</p>
<p style="text-align: left">
	　　彼得不思光　　当获无垢乐</p>
<p style="text-align: left">
	　　照世如来所　　得闻智境界</p>
<p style="text-align: left">
	　　尔时无垢光天子。以偈赞曰</p>
<p style="text-align: left">
	　　诸法无分别　　以善方便故</p>
<p style="text-align: left">
	　　修习如是智　　故成妙丈夫</p>
<p style="text-align: left">
	　　尔时无所住天子。以偈赞曰</p>
<p style="text-align: left">
	　　无住无触娆　　诸法无所觉</p>
<p style="text-align: left">
	　　不觉于自他　　佛依真实见</p>
<p style="text-align: left">
	　　尔时宅慧天子。以偈赞曰</p>
<p style="text-align: left">
	　　诸法无窟宅　　导师如是见</p>
<p style="text-align: left">
	　　为众生说故　　随顺取<a>法相</a></p>
<p style="text-align: left">
	　　尔时无依慧天子。以偈赞曰</p>
<p style="text-align: left">
	　　诸法无所依　　远离于彼此</p>
<p style="text-align: left">
	　　如来显真实　　如掌庵罗果</p>
<p style="text-align: left">
	　　尔时<a>虚空</a>行天子。以偈赞曰</p>
<p style="text-align: left">
	　　知法如虚空　　不生亦不灭</p>
<p style="text-align: left">
	　　佛见法如是　　故能离世间</p>
<p style="text-align: left">
	　　尔时无积聚天子。以偈赞曰</p>
<p style="text-align: left">
	　　无求亦无慢　　无觉无不觉</p>
<p style="text-align: left">
	　　依真无自性　　是佛见世间</p>
<p style="text-align: left">
	　　尔时修慧天子。以偈赞曰</p>
<p style="text-align: left">
	　　犹如巧幻师　　幻作种种事</p>
<p style="text-align: left">
	　　非实而见实　　故佛无与等</p>
<p style="text-align: left">
	　　尔时喜悟天子。以偈赞曰</p>
<p style="text-align: left">
	　　譬如镜中像　　虽见非真实</p>
<p style="text-align: left">
	　　佛如是见法　　不迷于世间</p>
<p style="text-align: left">
	　　尔时除疑天子。以偈赞曰</p>
<p style="text-align: left">
	　　佛如呼声响　　诸法亦复然</p>
<p style="text-align: left">
	　　说闻俱非实　　是佛见世间</p>
<p style="text-align: left">
	　　尔时无碍辩天子。以偈赞曰</p>
<p style="text-align: left">
	　　安住正法者　　辩才深妙说</p>
<p style="text-align: left">
	　　世尊久证法　　故能具足辩</p>
<p style="text-align: left">
	　　尔时无障智天子。以偈赞曰</p>
<p style="text-align: left">
	　　依真无自性　　一切法如是</p>
<p style="text-align: left">
	　　如来如实知　　故能除闇冥</p>
<p style="text-align: left">
	　　尔时无忧天子。以偈赞曰</p>
<p style="text-align: left">
	　　无忧亦无恼　　无静无娆浊</p>
<p style="text-align: left">
	　　诸法无垢染　　佛见真实性</p>
<p style="text-align: left">
	　　尔时行具足天子。以偈赞曰</p>
<p style="text-align: left">
	　　无来亦无去　　诸法无所有</p>
<p style="text-align: left">
	　　如来真实见　　如是为世说</p>
<p style="text-align: left">
	　　尔时胜慧天子。以偈赞曰</p>
<p style="text-align: left">
	　　无染亦无净　　非愚亦非智</p>
<p style="text-align: left">
	　　诸法无能所　　佛依如实见</p>
<p style="text-align: left">
	　　尔时得无碍天子。以偈赞曰</p>
<p style="text-align: left">
	　　非明亦非闇　　非色非非色</p>
<p style="text-align: left">
	　　非缚非解脱　　佛慧如实见</p>
<p style="text-align: left">
	　　尔时勇目天子。以偈赞曰</p>
<p style="text-align: left">
	　　非[户@句]亦非遍　　非有亦非无</p>
<p style="text-align: left">
	　　如梦受五欲　　佛见法如实</p>
<p style="text-align: left">
	　　尔时不瞬天子。以偈赞曰</p>
<p style="text-align: left">
	　　不生亦不灭　　亦不住中间</p>
<p style="text-align: left">
	　　迷彼无智者　　唯佛见真实</p>
<p style="text-align: left">
	　　尔时住空天子。以偈赞曰</p>
<p style="text-align: left">
	　　非人非众生　　非用非世财</p>
<p style="text-align: left">
	　　随说故有用　　佛能真实见</p>
<p style="text-align: left">
	　　尔时住无相天子。以偈赞曰</p>
<p style="text-align: left">
	　　所用一切法　　彼皆悉无相</p>
<p style="text-align: left">
	　　诸法性相离　　导师如是见</p>
<p style="text-align: left">
	　　尔时无愿天子。以偈赞曰</p>
<p style="text-align: left">
	　　因法空无相　　以是不起愿</p>
<p style="text-align: left">
	　　假设有愿求　　唯佛如实知</p>
<p style="text-align: left">
	　　尔时三昧流注天子。以偈赞曰</p>
<p style="text-align: left">
	　　已得解脱门　　无有解脱者</p>
<p style="text-align: left">
	　　烦恼本亦无　　佛见真实性</p>
<p style="text-align: left">
	　　尔时无毁天子。以偈赞曰</p>
<p style="text-align: left">
	　　舍弃一切恶　　集诸功德聚</p>
<p style="text-align: left">
	　　故佛无毁訾　　亦无毁呰事</p>
<p style="text-align: left">
	　　尔时电云天子。以偈赞曰</p>
<p style="text-align: left">
	　　犹如雷电云　　降雨充大地</p>
<p style="text-align: left">
	　　佛注正法雨　　充足诸群生</p>
<p style="text-align: left">
	　　尔时不唐愿天子。以偈赞曰</p>
<p style="text-align: left">
	　　世尊辞无上　　能转正法轮</p>
<p style="text-align: left">
	　　明达深法理　　具足一切智</p>
<p style="text-align: left">
	　　尔时具智慧天子。以偈赞曰</p>
<p style="text-align: left">
	　　无生亦无灭　　诸法自性尔</p>
<p style="text-align: left">
	　　如来善知故　　亦复转教他</p>
<p style="text-align: left">
	　　尔时师子吼天子。以偈赞曰</p>
<p style="text-align: left">
	　　如来师子吼　　演说空法时</p>
<p style="text-align: left">
	　　外道皆怖畏　　如兽畏师子</p>
<p style="text-align: left">
	　　尔时业无放逸天子。以偈赞曰</p>
<p style="text-align: left">
	　　现前无放逸　　佛修成菩提</p>
<p style="text-align: left">
	　　导师于正法　　无逸到彼岸</p>
<p style="text-align: left">
	　　尔时住无放逸天子。以偈赞曰</p>
<p style="text-align: left">
	　　安住不放逸　　增益佛正法</p>
<p style="text-align: left">
	　　十力及余行　　佛法不思议</p>
<p style="text-align: left">
	　　尔时无放逸生天子。以偈赞曰</p>
<p style="text-align: left">
	　　会于无放逸　　助道得生长</p>
<p style="text-align: left">
	　　以此济群生　　佛亦自解脱</p>
<p style="text-align: left">
	　　尔时成无放逸天子。以偈赞曰</p>
<p style="text-align: left">
	　　无逸得成就　　诸有依解脱</p>
<p style="text-align: left">
	　　声闻及菩萨　　皆从如是学</p>
<p style="text-align: left">
	　　尔时不逸行天子。以偈赞曰</p>
<p style="text-align: left">
	　　所有诸佛子　　常不放逸行</p>
<p style="text-align: left">
	　　能取一切智　　善观世间故</p>
<p style="text-align: left">
	　　尔时无逸护天子。以偈赞曰</p>
<p style="text-align: left">
	　　佛修菩提时　　守护不放逸</p>
<p style="text-align: left">
	　　逮得胜菩提　　大悲庄严故</p>
<p style="text-align: left">
	　　尔时住不放逸天子。以偈赞曰</p>
<p style="text-align: left">
	　　若住不放逸　　拣择一相法</p>
<p style="text-align: left">
	　　佛子大勇健　　当得父遗财</p>
<p style="text-align: left">
	　　尔时乐不放逸天子。以偈赞曰</p>
<p style="text-align: left">
	　　勇健乐不逸　　能破烦恼山</p>
<p style="text-align: left">
	　　是等以佛智　　疾灭高慢聚</p>
<p style="text-align: left">
	　　尔时坚持不放逸天子。以偈赞曰</p>
<p style="text-align: left">
	　　守护无放逸　　昔求一切智</p>
<p style="text-align: left">
	　　阿僧祇亿劫　　佛心无疲倦</p>
<p style="text-align: left">
	　　尔时舍摩他现前天子。以偈赞曰</p>
<p style="text-align: left">
	　　法寂自性尔　　是诸佛境界</p>
<p style="text-align: left">
	　　智者依彼住　　能趣胜菩提</p>
<p style="text-align: left">
	　　尔时依舍摩他天子。以偈赞曰</p>
<p style="text-align: left">
	　　诸佛依舍摩　　依而不取着</p>
<p style="text-align: left">
	　　众生烦恼灭　　如雨淹诸尘</p>
<p style="text-align: left">
	　　尔时住舍摩他天子。以偈赞曰</p>
<p style="text-align: left">
	　　诸佛住舍摩　　不动如大山</p>
<p style="text-align: left">
	　　天魔不能坏　　心寂故归命</p>
<p style="text-align: left">
	　　尔时舍摩他调伏天子。以偈赞曰</p>
<p style="text-align: left">
	　　舍摩所调伏　　佛子无讥毁</p>
<p style="text-align: left">
	　　亿魔不能动　　离欲如<a>罗汉</a></p>
<p style="text-align: left">
	　　尔时修舍摩他天子。以偈赞曰</p>
<p style="text-align: left">
	　　大雄昔修习　　舍摩他定时</p>
<p style="text-align: left">
	　　无有知佛心　　依何得禅定</p>
<p style="text-align: left">
	　　尔时舍摩他上首天子。以偈赞曰</p>
<p style="text-align: left">
	　　佛转正法轮　　奋得舍摩他</p>
<p style="text-align: left">
	　　余法悉依彼　　以是获菩提</p>
<p style="text-align: left">
	　　尔时留舍摩他天子。以偈赞曰</p>
<p style="text-align: left">
	　　佛说舍摩他　　是为心笼网</p>
<p style="text-align: left">
	　　众生堕迷狱　　<a>佛教</a>降伏心</p>
<p style="text-align: left">
	　　尔时舍摩他境界天子。以偈赞曰</p>
<p style="text-align: left">
	　　诸佛妙境界　　是为舍摩他</p>
<p style="text-align: left">
	　　修此得无碍　　成就大导师</p>
<p style="text-align: left">
	　　尔时满足舍摩他天子。以偈赞曰</p>
<p style="text-align: left">
	　　以禅充满心　　复更修集慧</p>
<p style="text-align: left">
	　　故佛得菩提　　复能安众生</p>
<p style="text-align: left">
	　　尔时重舍摩他天子。以偈赞曰</p>
<p style="text-align: left">
	　　不见有余道　　唯在佛法中</p>
<p style="text-align: left">
	　　获得大智慧　　成就无上士</p>
<p style="text-align: left">
	　　尔时欣毗婆舍那天子。以偈赞曰</p>
<p style="text-align: left">
	　　佛依毗舍那　　能视一切法</p>
<p style="text-align: left">
	　　菩萨随顺学　　成就自然智</p>
<p style="text-align: left">
	　　尔时生毗婆舍那天子。以偈赞曰</p>
<p style="text-align: left">
	　　到智彼岸故　　成就大医王</p>
<p style="text-align: left">
	　　显示四<a>真谛</a>　　皆由毗舍那</p>
<p style="text-align: left">
	　　尔时住毗婆舍那天子。以偈赞曰</p>
<p style="text-align: left">
	　　住毗婆舍那　　如实知诸法</p>
<p style="text-align: left">
	　　勇健证菩提　　能成大导师</p>
<p style="text-align: left">
	　　尔时修尽毗婆舍那天子。以偈赞曰</p>
<p style="text-align: left">
	　　大士以智慧　　修习胜菩提</p>
<p style="text-align: left">
	　　不生识境界　　成就大导师</p>
<p style="text-align: left">
	　　尔时乐毗婆舍那天子。以偈赞曰</p>
<p style="text-align: left">
	　　智者依真实　　观察如此法</p>
<p style="text-align: left">
	　　能获无等果　　成佛号导师</p>
<p style="text-align: left">
	　　尔时勤习毗婆舍那天子。以偈赞曰</p>
<p style="text-align: left">
	　　勤修智慧故　　能立诸苦行</p>
<p style="text-align: left">
	　　彼成难降伏　　不为邪道坏</p>
<p style="text-align: left">
	　　尔时毗婆舍那天子。以偈赞曰</p>
<p style="text-align: left">
	　　所有诸佛子　　观察法相故</p>
<p style="text-align: left">
	　　彼知法相已　　成就调御师</p>
<p style="text-align: left">
	　　尔时修毗婆舍那天子。以偈赞曰</p>
<p style="text-align: left">
	　　如来于长夜　　修习胜智慧</p>
<p style="text-align: left">
	　　能成一切智　　度脱无量众</p>
<p style="text-align: left">
	　　尔时殊胜行天子。以偈赞曰</p>
<p style="text-align: left">
	　　佛修一切智　　成就大导师</p>
<p style="text-align: left">
	　　以法济世间　　越渡駃流水</p>
<p style="text-align: left">
	　　尔时住毗婆舍那天子。以偈赞曰</p>
<p style="text-align: left">
	　　住毗婆舍那　　观察一切法</p>
<p style="text-align: left">
	　　出生诸佛法　　地生尼拘树</p>
<p style="text-align: left">
	　　尔时持毗婆舍那天子。以偈赞曰</p>
<p style="text-align: left">
	　　世尊诸佛子　　摄受胜智慧</p>
<p style="text-align: left">
	　　得上菩提已　　能度诸众生</p>
<p style="text-align: left">
	　　尔时游戏毗婆舍那天子。以偈赞曰</p>
<p style="text-align: left">
	　　游戏于诸法　　得佛无所畏</p>
<p style="text-align: left">
	　　无怯亦无怖　　胜智大牟尼</p>
<p style="text-align: left">
	　　尔时随顺毗婆舍那天子。以偈赞曰</p>
<p style="text-align: left">
	　　大雄于诸法　　皆会毗舍那</p>
<p style="text-align: left">
	　　观察无自性　　是即佛菩提</p>
<p style="text-align: left">
	　　尔时毗婆舍那坚固天子。以偈赞曰</p>
<p style="text-align: left">
	　　诸佛智坚固　　于法无所畏</p>
<p style="text-align: left">
	　　观见群生苦　　能起大悲心</p>
<p style="text-align: left">
	　　尔时毗婆舍那天子。以偈赞曰</p>
<p style="text-align: left">
	　　以智趣菩提　　有智能善学</p>
<p style="text-align: left">
	　　彼得胜菩提　　度脱诸众生</p>
<p style="text-align: left">
	　　尔时修空天子。以偈赞曰</p>
<p style="text-align: left">
	　　修习于空法　　智者悟菩提</p>
<p style="text-align: left">
	　　能坏诸牢狱　　亦度结缚者</p>
<p style="text-align: left">
	　　尔时解空天子。以偈赞曰</p>
<p style="text-align: left">
	　　世尊解空故　　不见于身命</p>
<p style="text-align: left">
	　　<a>无缘</a>无自性　　依是为世说</p>
<p style="text-align: left">
	　　尔时空境界天子。以偈赞曰</p>
<p style="text-align: left">
	　　一切佛境界　　诸法性自空</p>
<p style="text-align: left">
	　　大雄于中学　　愍济众生故</p>
<p style="text-align: left">
	　　尔时信空天子。以偈赞曰</p>
<p style="text-align: left">
	　　如来离臭秽　　怖畏亦久度</p>
<p style="text-align: left">
	　　不着于诸法　　如风无所依</p>
<p style="text-align: left">
	　　尔时乐空天子。以偈赞曰</p>
<p style="text-align: left">
	　　修习空法者　　能乐佛境界</p>
<p style="text-align: left">
	　　彼即供养佛　　亦成无上供</p>
<p style="text-align: left">
	　　尔时空建立天子。以偈赞曰</p>
<p style="text-align: left">
	　　修习空法故　　导师得建立</p>
<p style="text-align: left">
	　　通达空法已　　成就世间亲</p>
<p style="text-align: left">
	　　尔时向空天子。以偈赞曰</p>
<p style="text-align: left">
	　　佛知无一法　　不是<a>涅槃</a>者</p>
<p style="text-align: left">
	　　诸法趣涅槃　　此是佛菩提</p>
<p style="text-align: left">
	　　尔时空成就天子。以偈赞曰</p>
<p style="text-align: left">
	　　已得空寂定　　佛子得成就</p>
<p style="text-align: left">
	　　彼等供养佛　　是修空法者</p>
<p style="text-align: left">
	　　尔时趣空天子。以偈赞曰</p>
<p style="text-align: left">
	　　所有归空者　　有智非愚痴</p>
<p style="text-align: left">
	　　无著断烦恼　　离垢得菩提</p>
<p style="text-align: left">
	　　尔时满足空天子。以偈赞曰</p>
<p style="text-align: left">
	　　佛法得满足　　成就难降伏</p>
<p style="text-align: left">
	　　所有修空者　　能利益世间</p>
<p style="text-align: left">
	　　尔时住空天子。以偈赞曰</p>
<p style="text-align: left">
	　　安住佛法中　　能修空智者</p>
<p style="text-align: left">
	　　无量诸魔众　　不能动彼等</p>
<p style="text-align: left">
	　　尔时乐无相天子。以偈赞曰</p>
<p style="text-align: left">
	　　喜乐于无相　　不著有相中</p>
<p style="text-align: left">
	　　拣择诸法已　　佛能超世间</p>
<p style="text-align: left">
	　　尔时无相行天子。以偈赞曰</p>
<p style="text-align: left">
	　　习行无相时　　清净寂灭行</p>
<p style="text-align: left">
	　　离相众生等　　魔不知彼趣</p>
<p style="text-align: left">
	　　尔时无相境界天子。以偈赞曰</p>
<p style="text-align: left">
	　　无相佛境界　　如来于中修</p>
<p style="text-align: left">
	　　无相难证解　　我礼定<a>行者</a></p>
<p style="text-align: left">
	　　尔时渴乐无相天子。以偈赞曰</p>
<p style="text-align: left">
	　　此等一切众　　渴乐无相法</p>
<p style="text-align: left">
	　　悕求父资财　　供养<a>天人</a>师</p>
<p style="text-align: left">
	　　尔时修无相行天子。以偈赞曰</p>
<p style="text-align: left">
	　　如来于无相　　昼夜常修行</p>
<p style="text-align: left">
	　　天人及鬼神　　不知佛所趣</p>
<p style="text-align: left">
	　　尔时无相解脱天子。以偈赞曰</p>
<p style="text-align: left">
	　　大雄住无相　　思量一切法</p>
<p style="text-align: left">
	　　导师所修学　　是故我敬礼</p>
<p style="text-align: left">
	　　尔时无相游戏天子。以偈赞曰</p>
<p style="text-align: left">
	　　大慈现游戏　　常依无相法</p>
<p style="text-align: left">
	　　成熟众生故　　住于佛智中</p>
<p style="text-align: left">
	　　尔时无相成就天子。以偈赞曰</p>
<p style="text-align: left">
	　　善修离相者　　能得佛菩提</p>
<p style="text-align: left">
	　　亦能供养佛　　如子恭敬父</p>
<p style="text-align: left">
	　　尔时久乐无相天子。以偈赞曰</p>
<p style="text-align: left">
	　　彼爱佛正法　　即是众生塔</p>
<p style="text-align: left">
	　　所有弃相者　　得住于师处</p>
<p style="text-align: left">
	　　尔时无相道天子。以偈赞曰</p>
<p style="text-align: left">
	　　众生诸所归　　依道得济度</p>
<p style="text-align: left">
	　　无著寂灭行　　如来最无上</p>
<p style="text-align: left">
	　　尔时信无相天子。以偈赞曰</p>
<p style="text-align: left">
	　　信解无相者　　寂灭离诸怨</p>
<p style="text-align: left">
	　　我礼一切佛　　自度度他者</p>
<p style="text-align: left">
	　　尔时趣无愿天子。以偈赞曰</p>
<p style="text-align: left">
	　　世尊所有愿　　求之不可得</p>
<p style="text-align: left">
	　　彼等离所作　　是佛出世间</p>
<p style="text-align: left">
	　　尔时修无愿天子。以偈赞曰</p>
<p style="text-align: left">
	　　于有不起愿　　修行寂灭心</p>
<p style="text-align: left">
	　　断除渴爱缚　　是佛离世间</p>
<p style="text-align: left">
	　　尔时无愿生天子。以偈赞曰</p>
<p style="text-align: left">
	　　彼得大精进　　于有离爱染</p>
<p style="text-align: left">
	　　是等如来子　　悉礼自己父</p>
<p style="text-align: left">
	　　尔时从无愿生天子。以偈赞曰</p>
<p style="text-align: left">
	　　彼等不起愿　　于有而坏有</p>
<p style="text-align: left">
	　　所能断爱者　　佛子离讥毁</p>
<p style="text-align: left">
	　　尔时无愿解脱天子。以偈赞曰</p>
<p style="text-align: left">
	　　无愿得解脱　　不求离诸缚</p>
<p style="text-align: left">
	　　放舍不起愿　　佛子持威德</p>
<p style="text-align: left">
	　　尔时出无愿天子。以偈赞曰</p>
<p style="text-align: left">
	　　出离忧旷野　　拔断爱染根</p>
<p style="text-align: left">
	　　彼等礼如来　　得除饥渴者</p>
<p style="text-align: left">
	　　尔时必定无愿天子。以偈赞曰</p>
<p style="text-align: left">
	　　善知有苦者　　亦知世乐妄</p>
<p style="text-align: left">
	　　佛是彼等父　　彼为导师子</p>
<p style="text-align: left">
	　　尔时向无愿天子。以偈赞曰</p>
<p style="text-align: left">
	　　于有见苦者　　彼人得调伏</p>
<p style="text-align: left">
	　　我礼善调伏　　破有调御师</p>
<p style="text-align: left">
	　　尔时超无愿天子。以偈赞曰</p>
<p style="text-align: left">
	　　<a>超度</a>有旷野　　得住安隐处</p>
<p style="text-align: left">
	　　普礼大导师　　已伏烦恼怨</p>
<p style="text-align: left">
	　　尔时被无愿铠天子。以偈赞曰</p>
<p style="text-align: left">
	　　战胜破怨敌　　最强难伏者</p>
<p style="text-align: left">
	　　降诸魔众已　　勇健不求有</p>
<p style="text-align: left">
	　　尔时无愿力天子。以偈赞曰</p>
<p style="text-align: left">
	　　大力于解脱　　能断诸魔缚</p>
<p style="text-align: left">
	　　是诸佛子等　　观魔如网草</p>
<p style="text-align: left">
	　　尔时观身天子。以偈赞曰</p>
<p style="text-align: left">
	　　诸有观此身　　彼能乐佛法</p>
<p style="text-align: left">
	　　无身无作者　　是等随顺法</p>
<p style="text-align: left">
	　　尔时念身天子。以偈赞曰</p>
<p style="text-align: left">
	　　所有念此身　　秽恶不清净</p>
<p style="text-align: left">
	　　已知身如实　　敬礼大导师</p>
<p style="text-align: left">
	　　尔时厌患身天子。以偈赞曰</p>
<p style="text-align: left">
	　　系念于内身　　观见不净相</p>
<p style="text-align: left">
	　　彼得离身苦　　调伏故敬礼</p>
<p style="text-align: left">
	　　尔时舍身天子。以偈赞曰</p>
<p style="text-align: left">
	　　舍此脓血身　　如蛇脱故皮</p>
<p style="text-align: left">
	　　敬礼于非身　　是大如来身</p>
<p style="text-align: left">
	　　尔时厌恶身天子。以偈赞曰</p>
<p style="text-align: left">
	　　厌恶脓血身　　不净甚臭秽</p>
<p style="text-align: left">
	　　舍此不净身　　归敬天人师</p>
<p style="text-align: left">
	　　尔时患身疲劳天子。以偈赞曰</p>
<p style="text-align: left">
	　　所患烂坏身　　佛子求清净</p>
<p style="text-align: left">
	　　彼得悉<a>礼佛</a>　　所修正法身</p>
<p style="text-align: left">
	　　尔时怖身天子。以偈赞曰</p>
<p style="text-align: left">
	　　观知此四大　　犹如恶毒蛇</p>
<p style="text-align: left">
	　　彼等超度身　　敬礼大导师</p>
<p style="text-align: left">
	　　尔时见身过天子。以偈赞曰</p>
<p style="text-align: left">
	　　现前见身过　　是得智慧眼</p>
<p style="text-align: left">
	　　悉照此三有　　智者依佛慧</p>
<p style="text-align: left">
	　　尔时不乐身天子。以偈赞曰</p>
<p style="text-align: left">
	　　所有不乐身　　不依法相住</p>
<p style="text-align: left">
	　　无著于诸结　　彼等礼调御</p>
<p style="text-align: left">
	　　尔时于有起怨想天子。以偈赞曰</p>
<p style="text-align: left">
	　　于有如怨想　　修观坏诸有</p>
<p style="text-align: left">
	　　佛子如是学　　智生悟菩提</p>
<p style="text-align: left">
	　　尔时坏有天子。以偈赞曰</p>
<p style="text-align: left">
	　　于有见过已　　能知灭无畏</p>
<p style="text-align: left">
	　　佛子勤求道　　获得父遗财</p>
<p style="text-align: left">
	　　尔时弃有天子。以偈赞曰</p>
<p style="text-align: left">
	　　所修弃诸有　　乐住大涅槃</p>
<p style="text-align: left">
	　　心净离众结　　我礼大导师</p>
<p style="text-align: left">
	　　尔时断有天子。以偈赞曰</p>
<p style="text-align: left">
	　　断除有根本　　照达三千界</p>
<p style="text-align: left">
	　　世尊诸子等　　所学悉通利</p>
<p style="text-align: left">
	　　尔时度有天子。以偈赞曰</p>
<p style="text-align: left">
	　　已度于有海　　济拔孤独者</p>
<p style="text-align: left">
	　　于此三界中　　彼等不在数</p>
<p style="text-align: left">
	　　尔时破有天子。以偈赞曰</p>
<p style="text-align: left">
	　　佛子<a>修道</a>者　　能破于三有</p>
<p style="text-align: left">
	　　彼是供养佛　　以化众生故</p>
<p style="text-align: left">
	　　尔时于有解脱天子。以偈赞曰</p>
<p style="text-align: left">
	　　有流得解脱　　究竟住后际</p>
<p style="text-align: left">
	　　大雄出世间　　敬礼断有者</p>
<p style="text-align: left">
	　　尔时灭有天子。以偈赞曰</p>
<p style="text-align: left">
	　　灭除有根本　　度有到彼岸</p>
<p style="text-align: left">
	　　已断于后际　　世间无如佛</p>
<p style="text-align: left">
	　　尔时住后际天子。以偈赞曰</p>
<p style="text-align: left">
	　　如来后际住　　寂灭到彼岸</p>
<p style="text-align: left">
	　　度有一切智　　觉了未寤者</p>
<p style="text-align: left">
	　　尔时于有住后际天子。以偈赞曰</p>
<p style="text-align: left">
	　　佛于后际住　　说彼三有因</p>
<p style="text-align: left">
	　　不见有诸结　　后能不生有</p>
<p style="text-align: left">
	　　尔时得灭有天子。以偈赞曰</p>
<p style="text-align: left">
	　　知有空寂已　　能解三有因</p>
<p style="text-align: left">
	　　精进不怯弱　　我礼平等者</p>
<p style="text-align: left">
	　　尔时度有到彼岸天子。以偈赞曰</p>
<p style="text-align: left">
	　　度有到彼岸　　拔除有根源</p>
<p style="text-align: left">
	　　救度诸群生　　导师愍一切</p>
<p style="text-align: left">
	　　尔时于受无恼天子。以偈赞曰</p>
<p style="text-align: left">
	　　于受无贡高　　无思亦无虑</p>
<p style="text-align: left">
	　　禅事悉知解　　观受如水泡</p>
<p style="text-align: left">
	　　尔时解受天子。以偈赞曰</p>
<p style="text-align: left">
	　　如来知诸受　　本来无自性</p>
<p style="text-align: left">
	　　凡夫所著处　　如梦受欲乐</p>
<p style="text-align: left">
	　　尔时观受天子。以偈赞曰</p>
<p style="text-align: left">
	　　有智观诸受　　能取于善道</p>
<p style="text-align: left">
	　　不生未来受　　如是见导师</p>
<p style="text-align: left">
	　　尔时离受天子。以偈赞曰</p>
<p style="text-align: left">
	　　受及所受者　　佛见无自性</p>
<p style="text-align: left">
	　　能即为众说　　难知甚深句</p>
<p style="text-align: left">
	　　尔时决定知受天子。以偈赞曰</p>
<p style="text-align: left">
	　　诸受但世谛　　第一义中无</p>
<p style="text-align: left">
	　　如来说真实　　除断世间疑</p>
<p style="text-align: left">
	　　尔时善解受天子。以偈赞曰</p>
<p style="text-align: left">
	　　世尊善知受　　犹如空中云</p>
<p style="text-align: left">
	　　谁迷无智者　　独佛能实解</p>
<p style="text-align: left">
	　　尔时通达受天子。以偈赞曰</p>
<p style="text-align: left">
	　　如来达诸受　　解受到彼岸</p>
<p style="text-align: left">
	　　知受<a>无我</a>所　　<a>说法</a>最为上</p>
<p style="text-align: left">
	　　尔时度受天子。以偈赞曰</p>
<p style="text-align: left">
	　　世尊已久度　　最难三受海</p>
<p style="text-align: left">
	　　舍离恶污泥　　佛智号无上</p>
<p style="text-align: left">
	　　尔时断受天子。以偈赞曰</p>
<p style="text-align: left">
	　　导师于诸受　　了知出世间</p>
<p style="text-align: left">
	　　超离污染泥　　不着于诸有</p>
<p style="text-align: left">
	　　尔时思受天子。以偈赞曰</p>
<p style="text-align: left">
	　　如来念诸受　　由受苦世间</p>
<p style="text-align: left">
	　　众生烦恼缚　　佛知真实性</p>
<p style="text-align: left">
	　　尔时解心天子。以偈赞曰</p>
<p style="text-align: left">
	　　佛心伏烦恼　　亦降诸魔怨</p>
<p style="text-align: left">
	　　依真无所破　　故佛号牟尼</p>
<p style="text-align: left">
	　　尔时识心天子。以偈赞曰</p>
<p style="text-align: left">
	　　佛久识心相　　犹如巧幻师</p>
<p style="text-align: left">
	　　幻作种种像　　故佛号应供</p>
<p style="text-align: left">
	　　尔时心行天子。以偈赞曰</p>
<p style="text-align: left">
	　　大雄已修行　　能断心所缘</p>
<p style="text-align: left">
	　　亿劫阿僧祇　　心性不可得</p>
<p style="text-align: left">
	　　尔时摄心天子。以偈赞曰</p>
<p style="text-align: left">
	　　躁动难调伏　　无体而住窟</p>
<p style="text-align: left">
	　　佛断速疾心　　故能受胜供</p>
<p style="text-align: left">
	　　尔时拣择心天子。以偈赞曰</p>
<p style="text-align: left">
	　　佛已拣择心　　众生为心缚</p>
<p style="text-align: left">
	　　佛能真实知　　如幻师教子</p>
<p style="text-align: left">
	　　尔时修心境界天子。以偈赞曰</p>
<p style="text-align: left">
	　　所行心境界　　导师决定见</p>
<p style="text-align: left">
	　　如梦受五欲　　迷彼愚痴者</p>
<p style="text-align: left">
	　　尔时心<a>自在</a>天子。以偈赞曰</p>
<p style="text-align: left">
	　　调伏作业已　　心无分别事</p>
<p style="text-align: left">
	　　如来见心相　　世间所不知</p>
<p style="text-align: left">
	　　尔时心勇天子。以偈赞曰</p>
<p style="text-align: left">
	　　所言心勇者　　能破魔军众</p>
<p style="text-align: left">
	　　以心见心者　　观心不疲倦</p>
<p style="text-align: left">
	　　尔时建立天子。以偈赞曰</p>
<p style="text-align: left">
	　　如来观众生　　于法建立者</p>
<p style="text-align: left">
	　　以心能知心　　彼则真佛子</p>
<p style="text-align: left">
	　　尔时定心天子。以偈赞曰</p>
<p style="text-align: left">
	　　所有伏心者　　彼能行寂灭</p>
<p style="text-align: left">
	　　是等离诸缚　　不为魔所恼</p>
<p style="text-align: left">
	　　尔时柔软心天子。以偈赞曰</p>
<p style="text-align: left">
	　　勇健柔软心　　调伏众生辈</p>
<p style="text-align: left">
	　　所乐佛法者　　不着于诸欲</p>
<p style="text-align: left">
	　　尔时净心天子。以偈赞曰</p>
<p style="text-align: left">
	　　善心乐清净　　审思而作业</p>
<p style="text-align: left">
	　　闻佛正法已　　无疑于深义</p>
<p style="text-align: left">
	　　尔时住法天子。以偈赞曰</p>
<p style="text-align: left">
	　　所有向法心　　深乐不退没</p>
<p style="text-align: left">
	　　彼是真佛子　　已到调伏地</p>
<p style="text-align: left">
	　　尔时思惟法天子。以偈赞曰</p>
<p style="text-align: left">
	　　思惟于法界　　境界无非一</p>
<p style="text-align: left">
	　　一切法界净　　诸佛所学处</p>
<p style="text-align: left">
	　　尔时法界建立天子。以偈赞曰</p>
<p style="text-align: left">
	　　法界所建立　　是大慈悲心</p>
<p style="text-align: left">
	　　能住一相中　　彼是真佛子</p>
<p style="text-align: left">
	　　尔时法界境界天子。以偈赞曰</p>
<p style="text-align: left">
	　　世尊说法界　　是为诸佛土</p>
<p style="text-align: left">
	　　大士所行处　　此智不思议</p>
<p style="text-align: left">
	　　尔时法界生天子。以偈赞曰</p>
<p style="text-align: left">
	　　法界所出生　　是智难思议</p>
<p style="text-align: left">
	　　不疑深佛法　　亦知诸根性</p>
<p style="text-align: left">
	　　尔时入法界天子。以偈赞曰</p>
<p style="text-align: left">
	　　入深法界者　　解法无与等</p>
<p style="text-align: left">
	　　是力不思议　　亦得诸妙愿</p>
<p style="text-align: left">
	　　尔时法界无畏天子。以偈赞曰</p>
<p style="text-align: left">
	　　已得无畏法　　是住安隐处</p>
<p style="text-align: left">
	　　所有辩才力　　无能与等者</p>
<p style="text-align: left">
	　　尔时善解法界天子。以偈赞曰</p>
<p style="text-align: left">
	　　如来解法界　　亦达一切智</p>
<p style="text-align: left">
	　　示现法界相　　如掌庵罗果</p>
<p style="text-align: left">
	　　尔时住法界天子。以偈赞曰</p>
<p style="text-align: left">
	　　世尊住法界　　见法真实性</p>
<p style="text-align: left">
	　　不依亦不离　　不取复不舍</p>
<p style="text-align: left">
	　　尔时法界行天子。以偈赞曰</p>
<p style="text-align: left">
	　　如来行法界　　寂静如虚空</p>
<p style="text-align: left">
	　　境界大牟尼　　敬礼慈悲父</p>
<p style="text-align: left">
	　　尔时归法界天子。以偈赞曰</p>
<p style="text-align: left">
	　　随其种种门　　世尊说法界</p>
<p style="text-align: left">
	　　彼彼法门中　　<a>无心</a>亦无色</p>
<p style="text-align: left">
	　　尔时法界精进天子。以偈赞曰</p>
<p style="text-align: left">
	　　世尊说精进　　能知于法界</p>
<p style="text-align: left">
	　　因修精进故　　觉智到彼岸</p>
<p style="text-align: left">
	　　尔时法界充满天子。以偈赞曰</p>
<p style="text-align: left">
	　　大慈以正法　　充饱诸世间</p>
<p style="text-align: left">
	　　能知法界者　　彼得住菩提</p>
<p style="text-align: left">
	　　尔时彻法界天子。以偈赞曰</p>
<p style="text-align: left">
	　　世尊彻深法　　故能观世间</p>
<p style="text-align: left">
	　　法界悉知已　　我礼天人师</p>
<p style="text-align: left">
	　　尔时住智处天子。以偈赞曰</p>
<p style="text-align: left">
	　　是处人中上　　如来智所得</p>
<p style="text-align: left">
	　　法界及十方　　导师所行处</p>
<p style="text-align: left">
	　　尔时住处天子。以偈赞曰</p>
<p style="text-align: left">
	　　法界是住处　　众智所行道</p>
<p style="text-align: left">
	　　诸有一切法　　悉作一相解</p>
<p style="text-align: left">
	　　尔时知处天子。以偈赞曰</p>
<p style="text-align: left">
	　　世尊知法界　　已作一相修</p>
<p style="text-align: left">
	　　众生诸欲性　　佛亦悉了知</p>
<p style="text-align: left">
	　　尔时出处天子。以偈赞曰</p>
<p style="text-align: left">
	　　能取一切智　　是谓诸佛子</p>
<p style="text-align: left">
	　　于此法界处　　惟智所能知</p>
<p style="text-align: left">
	　　尔时学处天子。以偈赞曰</p>
<p style="text-align: left">
	　　所习法界者　　安住菩提中</p>
<p style="text-align: left">
	　　得达自然处　　疾成于如来</p>
<p style="text-align: left">
	　　尔时非处学天子。以偈赞曰</p>
<p style="text-align: left">
	　　所见非处者　　能乐如来教</p>
<p style="text-align: left">
	　　千亿众魔军　　不能迷惑彼</p>
<p style="text-align: left">
	　　尔时知非处天子。以偈赞曰</p>
<p style="text-align: left">
	　　所有知非处　　智者得欣喜</p>
<p style="text-align: left">
	　　我等修菩提　　亿魔不能动</p>
<p style="text-align: left">
	　　尔时深密处天子。以偈赞曰</p>
<p style="text-align: left">
	　　善学深智处　　安住正法中</p>
<p style="text-align: left">
	　　能乘魔波旬　　如车驾调马</p>
<p style="text-align: left">
	　　尔时善非处天子。以偈赞曰</p>
<p style="text-align: left">
	　　非处善法界　　习学于一相</p>
<p style="text-align: left">
	　　若魔能恼者　　佛说无是处</p>
<p style="text-align: left">
	　　尔时住处天子。以偈赞曰</p>
<p style="text-align: left">
	　　是处及非处　　示现愚痴者</p>
<p style="text-align: left">
	　　如来<a>自觉</a>已　　复为众生说</p>
<p style="text-align: left">
	　　尔时善取天子。以偈赞曰</p>
<p style="text-align: left">
	　　彼因所取事　　及昔所作业</p>
<p style="text-align: left">
	　　彼因修业处　　世尊皆悉知</p>
<p style="text-align: left">
	　　尔时巧业天子。以偈赞曰</p>
<p style="text-align: left">
	　　贪欲及恚痴　　佛亦知因业</p>
<p style="text-align: left">
	　　为因为业者　　如来悉知彼</p>
<p style="text-align: left">
	　　尔时知当来天子。以偈赞曰</p>
<p style="text-align: left">
	　　知彼当来世　　众生所作业</p>
<p style="text-align: left">
	　　彼因所作事　　是处佛悉知</p>
<p style="text-align: left">
	　　尔时思现在天子。以偈赞曰</p>
<p style="text-align: left">
	　　普及十方界　　众生业与因</p>
<p style="text-align: left">
	　　处及因业事　　导师悉了知</p>
<p style="text-align: left">
	　　尔时力境界天子。以偈赞曰</p>
<p style="text-align: left">
	　　若业若与因　　处所及出生</p>
<p style="text-align: left">
	　　如来无不知　　故称天人师</p>
<p style="text-align: left">
	　　尔时乐力天子。以偈赞曰</p>
<p style="text-align: left">
	　　因业及处所　　三世果报中</p>
<p style="text-align: left">
	　　彼有所作事　　如来皆悉知</p>
<p style="text-align: left">
	　　尔时力主天子。以偈赞曰</p>
<p style="text-align: left">
	　　因业所作事　　报因及因缘</p>
<p style="text-align: left">
	　　处所性自离　　是佛无有等</p>
<p style="text-align: left">
	　　尔时力吉祥天子。以偈赞曰</p>
<p style="text-align: left">
	　　因业所作事　　处因缘世谛</p>
<p style="text-align: left">
	　　所受用果报　　佛知彼悉空</p>
<p style="text-align: left">
	　　尔时力悦天子。以偈赞曰</p>
<p style="text-align: left">
	　　因业所作事　　俗谛因缘处</p>
<p style="text-align: left">
	　　佛自悉知已　　说彼无自性</p>
<p style="text-align: left">
	　　尔时力游戏天子。以偈赞曰</p>
<p style="text-align: left">
	　　因缘所作事　　处因缘世谛</p>
<p style="text-align: left">
	　　不由自他生　　佛知从缘起</p>
				</div></div><hr><script charset='utf-8' src='../../js/footer.js'></script></body></html>