<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第九十七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第九十七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第九十七卷</strong></p>
<p style="text-align: left">
	　　大唐<a>三藏</a>菩提流志奉　诏译</p>
<p style="text-align: left">
	　　优陀延王会第二十九</p>
<p style="text-align: left">
	　　如是我闻。一时佛在拘睒弥国瞿师罗园。与大<a>比丘</a>众千二百五十人俱。尔时优陀延王。第一夫人。名曰舍摩。常于如来及诸圣众。深信恭敬亲近供养。及常称赞如来功德。时王复有第二夫人。名为帝女。常怀谄妒。往彼王所。妄说如来并诸<a>弟子</a>。于大夫人有所非法。王闻是语极生嗔怒。即以箭射舍摩夫人。尔时夫人哀愍王故入慈三昧。时所放箭遂即却还。至王顶上空中而住。其箭焰赫犹如火聚。甚可怖畏。乃至三发箭皆如是。尔时优陀延王。既睹斯事举身毛竖。惊忙悔恨谓夫人曰。汝为天女为龙女耶。为复夜叉乾闼婆女。毗舍遮女。罗刹女耶。夫人答言我非天女。乃至亦非罗刹之女。大王。当知我于佛所听闻<a>正法</a>。受持<a>五戒</a>作优婆夷。哀愍大王入慈三昧。王虽于我生不善心。由我慈愿得无伤损。因叹王言。善哉大王。当于如来应正遍知。归命顶礼必获安隐。优陀延王。便作是念。彼于佛所听闻正法作优婆夷。尚有如此威神之力。何况如来应正等觉。作是念已。即往佛所顶<a>礼佛</a>足。右绕三匝。白言<a>世尊</a>。我由欲染因缘。为彼女人虚妄言说之所诳惑。遂于如来及诸圣众。生毒害意。具陈上已。复白佛言。唯愿如来及诸圣众。施我<a>欢喜</a>。听我忏悔。如斯罪[亿-音+(夫*夫)]令速消灭</p>
<p style="text-align: left">
	　　尔时世尊告彼王言。如汝所说。谓于如来及诸圣众。如凡愚人有诸过患。遂于<a>福田</a>妄起嗔毒。汝今若能依圣法律。自悔其罪无覆藏心。尽未来世不复更犯。我当摄受令汝当来善法增长。优陀延王。复白佛言。世尊。我为女人之所迷倒。狂乱无知。因此发生粗猛嗔毒。由斯罪业当堕<a>地狱</a>。唯愿世尊。利益安乐诸众生故。慈悲开示女人谄曲虚诳过患。勿令我等亲近女人。当于长夜得免诸苦。佛言。且置斯事。何要问此不问余耶。王言世尊。我无异问。女人令我造地狱业。我于今者。唯为了知女人过患。女人谄曲虚诳邪媚。愿为开示。乃至三请亦如是说。佛言。王应先知丈夫过患。然后观察女人过失。优陀延王。唯然世尊。愿乐欲闻</p>
<p style="text-align: left">
	　　佛言。一切丈夫。皆由四种不善愆过。为诸女人之所迷乱。何者为四。一者于诸欲染耽着无厌乐观女人而自纵逸。不知亲近<a>沙门</a>及<a>婆罗门</a>。具清净戒修福业者。以不亲近。如是等人。则于净信及净尸罗多闻施慧。悉皆退失。彼由无有信戒多闻施慧等法。非善丈夫。行饿鬼法。无有智慧。耽欲放逸。欲之所执。欲所系缚。欲所活命。亲近愚夫。远诸智者。恶友为伴。行非所宜。贪着女人不净境界。便为女人之所调伏。犹如奴仆。系属堕落诸女人所。无惭无愧亲近游止。诸疮漏门。脓血秽污洟唾常流。犹如冢间不净境界。至于父母违背恩养。舍离沙门及婆罗门。不生殷重恭敬供养。习行畜生所行之法。于<a>佛法</a>僧不生净信。于<a>涅槃</a>界永当退失。如是等人。当入众合乃至阿鼻诸大地狱。亦复当堕鬼界畜生。无有救护。虽闻我教。犹数思念邪恶女人歌舞戏笑。不生厌离。当知彼习愚人之法。不乐<a>修行</a>善丈夫事。大王。当知丈夫亲近女人之时。即是亲近恶道之法。此是丈夫第一过患。尔时世尊。而说偈言</p>
<p style="text-align: left">
	　　诸欲皆苦　　下劣秽恶　　脓血不净</p>
<p style="text-align: left">
	　　深可厌畏　　众多过患　　之所集处</p>
<p style="text-align: left">
	　　何有智人　　于此忻乐　　犹如厕中</p>
<p style="text-align: left">
	　　不净盈溢　　亦如死狗　　若死野干</p>
<p style="text-align: left">
	　　及尸陀林　　秽污充遍　　欲染之患</p>
<p style="text-align: left">
	　　可厌亦然　　诸愚痴辈　　爱恋女人</p>
<p style="text-align: left">
	　　如犬生子　　未尝舍离　　亦如蝇见</p>
<p style="text-align: left">
	　　所吐饮食　　又若群猪　　贪求粪秽</p>
<p style="text-align: left">
	　　女人能坏　　清净禁戒　　亦复退失</p>
<p style="text-align: left">
	　　功德名闻　　为地狱因　　障生天道</p>
<p style="text-align: left">
	　　何有智人　　于此忻乐　　又如有人</p>
<p style="text-align: left">
	　　服食毒药　　身心痛恼　　不能运动</p>
<p style="text-align: left">
	　　由是欲因　　能为苦本　　如身有毒</p>
<p style="text-align: left">
	　　愚不了知　　亦如不了　　幻化之法</p>
<p style="text-align: left">
	　　妄有寻求　　但自疲苦　　愚夫亦尔</p>
<p style="text-align: left">
	　　常于欲染　　疲苦贪求　　堕诸地狱</p>
<p style="text-align: left">
	　　或设饮食　　歌舞伎乐　　婚娶他女</p>
<p style="text-align: left">
	　　将为已妻　　积集众多　　无利苦法</p>
<p style="text-align: left">
	　　愚夫造此　　无利之业　　增长诸罪</p>
<p style="text-align: left">
	　　退失善根　　于无利中　　不惜身命</p>
<p style="text-align: left">
	　　由斯坠堕　　恶道深坑　　便招地狱</p>
<p style="text-align: left">
	　　猛焰铁丸　　锋刃刀山　　毒箭诸苦</p>
<p style="text-align: left">
	　　女人能集　　众多苦事　　假以花香</p>
<p style="text-align: left">
	　　而为严好　　愚人于此　　妄起贪求</p>
<p style="text-align: left">
	　　亲近称誉　　下劣之法　　退失智慧</p>
<p style="text-align: left">
	　　堕落三涂　　此由愚痴　　之所迷惑</p>
<p style="text-align: left">
	　　如海疲鸟　　迷于<a>彼岸</a>　　又如愚夫</p>
<p style="text-align: left">
	　　取于热铁　　置之颈项　　如牛被轭</p>
<p style="text-align: left">
	　　欲如诸酒　　狂乱于人　　如何愚夫</p>
<p style="text-align: left">
	　　不知苦本　　或于父母　　不识恩慈</p>
<p style="text-align: left">
	　　皆由欲染　　生此过患　　常于如是</p>
<p style="text-align: left">
	　　邪欲之法　　称赞习行　　无有惭愧</p>
<p style="text-align: left">
	　　彼由愚痴　　所迷乱故　　作是罪已</p>
<p style="text-align: left">
	　　当趣三涂　　耽重于欲　　惛醉之人</p>
<p style="text-align: left">
	　　父母之恩　　亦能弃舍　　若有贪染</p>
<p style="text-align: left">
	　　亲近欲者　　则为违背　　福德上田</p>
<p style="text-align: left">
	　　无量俱胝　　<a>妄想</a>烦扰　　展转逼恼</p>
<p style="text-align: left">
	　　从此而生　　或复悕求　　<a>世间</a>财位</p>
<p style="text-align: left">
	　　以是非法　　展转相劝　　由此现招</p>
<p style="text-align: left">
	　　捶打苦事　　死必当堕　　阿鼻地狱</p>
<p style="text-align: left">
	　　现见众苦　　皆来集身　　善友乖离</p>
<p style="text-align: left">
	　　天宫永失　　何有智人　　于此忻乐</p>
<p style="text-align: left">
	　　宁投铁狱　　驰走刀山　　眠卧焰炉</p>
<p style="text-align: left">
	　　不亲女色　　若常贪染　　邪欲之者</p>
<p style="text-align: left">
	　　退失众多　　诸利乐事　　女人能作</p>
<p style="text-align: left">
	　　众苦之因　　欲能灭坏　　一切安乐</p>
<p style="text-align: left">
	　　恶法积集　　善友乖离　　皆以耽求</p>
<p style="text-align: left">
	　　女人为本　　若有得闻　　我之所说</p>
<p style="text-align: left">
	　　能于女人　　深生厌离　　则为庄严</p>
<p style="text-align: left">
	　　清净天道　　亦当速证　　无上菩提</p>
<p style="text-align: left">
	　　复次大王。夫父母者。皆愿利乐所生子故。难作能作。能忍一切难忍之事。假令种种不净秽恶皆能忍之。又欲令子色力之身速增长故。令见阎浮胜妙之事。乳餔养育无疲厌心。或为令子获诸妙乐。艰辛经求所得财物。供给营办资生所须。及往他家结求婚娶。既婚娶已。于他女人爱恋耽着。由耽着故惛醉缠心。或见父母渐将衰老。违逆轻欺。所有资财无惭费用。或令父母不住于家。如是皆由欲所迷倒。大王。当知以此因缘。于己父母弃背恩养。于他女人尊重承事。种种供给无疲厌心。即是成就地狱之本。此是丈夫第二过患。尔时世尊。而说偈言</p>
<p style="text-align: left">
	　　汝等当知　　尊重供养　　于父母者</p>
<p style="text-align: left">
	　　是人常有　　释梵护世　　之所扶持</p>
<p style="text-align: left">
	　　能令居家　　安隐快乐　　或因贸易</p>
<p style="text-align: left">
	　　大海远方　　安隐往来　　获诸财利</p>
<p style="text-align: left">
	　　此即说为　　无价大宝　　现能与果</p>
<p style="text-align: left">
	　　名最上田　　如是现世　　果报珍宝</p>
<p style="text-align: left">
	　　皆因供养　　父母而得　　复于来世</p>
<p style="text-align: left">
	　　当得远离　　驼驴等身　　负重驱役</p>
<p style="text-align: left">
	　　亦复不受　　尸粪灰河　　刀山锋刃</p>
<p style="text-align: left">
	　　镕铜等苦　　又于来世　　生在人中</p>
<p style="text-align: left">
	　　富有财宝　　丰饶谷帛　　妻子眷属</p>
<p style="text-align: left">
	　　悉皆和穆　　或复当来　　得生天上</p>
<p style="text-align: left">
	　　宫殿园苑　　音乐自然　　纵意欢娱</p>
<p style="text-align: left">
	　　受诸妙乐　　何有智者　　闻是法音</p>
<p style="text-align: left">
	　　于父母田　　不勤供养</p>
<p style="text-align: left">
	　　复次大王。若诸丈夫由于邪见。不知自身速当坏灭。造作诸恶而自欺诳。彼愚痴人虚度长夜。犹如木石雕刻所成。虽形似人而无所识。习诸欲者。即是成就往恶趣业。此是丈夫第三过患。尔时世尊。而说偈言</p>
<p style="text-align: left">
	　　丈夫为欲　　之所迷乱　　由斯造作</p>
<p style="text-align: left">
	　　种种诸罪　　倒见闇障　　隐蔽其心</p>
<p style="text-align: left">
	　　乘此当生　　恶趣牢狱　　邪行之者</p>
<p style="text-align: left">
	　　当复远离　　一切贤圣　　亦不恭敬</p>
<p style="text-align: left">
	　　诸沙门等　　由颠倒见　　乃至归命</p>
<p style="text-align: left">
	　　山河邪魅　　为于贪欲　　或复杀害</p>
<p style="text-align: left">
	　　一切禽兽　　祭祀神祇　　倒见为因</p>
<p style="text-align: left">
	　　非法求福　　由斯永离　　一切安乐</p>
<p style="text-align: left">
	　　若于是中　　造恶之者　　不知净信</p>
<p style="text-align: left">
	　　凶险无惭　　如是之人　　永离贤圣</p>
<p style="text-align: left">
	　　彼必当堕　　[口*睾]叫地狱　　或为于欲</p>
<p style="text-align: left">
	　　逼恼于他　　当堕烧然　　极烧然狱</p>
<p style="text-align: left">
	　　复由倒见　　于佛法僧　　不能亲近</p>
<p style="text-align: left">
	　　恭敬供养　　正教法宝　　而不听闻</p>
<p style="text-align: left">
	　　远离贤圣　　堕诸恶趣　　是故智者</p>
<p style="text-align: left">
	　　既得人身　　勿复作斯　　颠倒妄见</p>
<p style="text-align: left">
	　　勤修布施　　及净尸罗　　当得生天</p>
<p style="text-align: left">
	　　证菩提道</p>
<p style="text-align: left">
	　　复次大王。或有丈夫为于身命。极自劳苦积集珍财。后为女人所缠摄故。如彼僮仆敬事供承。由是因缘悭惜财宝。不施沙门及婆罗门。亦复堪忍王法治罚。轻毁凌辱悉能受之。或被女人捶打呵叱。或至怖惧屈意瞻奉。见其忧戚即自念言。我今云何令彼欢悦。当观此人是欲僮仆。于斯不净下劣之境。而生净想起于爱染亲近如是女人之时。即是<a>圆满</a>恶趣之业。此是丈夫第四过患。尔时世尊。而说偈言</p>
<p style="text-align: left">
	　　耽欲惛醉人　　彼实无安乐</p>
<p style="text-align: left">
	　　亲近恶法故　　不名善丈夫</p>
<p style="text-align: left">
	　　若人自纵逸　　无有禁戒者</p>
<p style="text-align: left">
	　　随心之所为　　失坏于福利</p>
<p style="text-align: left">
	　　彼无智慧人　　行于畜生法</p>
<p style="text-align: left">
	　　驰趣于女色　　犹猪乐粪秽</p>
<p style="text-align: left">
	　　愚者不能观　　欲染之过患</p>
<p style="text-align: left">
	　　妄生殷重想　　犹若盲冥人</p>
<p style="text-align: left">
	　　为色所系缚　　增长于欲爱</p>
<p style="text-align: left">
	　　犹如于野干　　不离尸冢间</p>
<p style="text-align: left">
	　　于声香味触　　而生爱着心</p>
<p style="text-align: left">
	　　轮转<a>生死</a>中　　如猕猴系柱</p>
<p style="text-align: left">
	　　无明缠覆故　　为女所迷乱</p>
<p style="text-align: left">
	　　如市求利人　　矫诈来亲附</p>
<p style="text-align: left">
	　　愚人亲近欲　　是入魔境界</p>
<p style="text-align: left">
	　　犹若翳茶迦　　耽嗜于粪秽</p>
<p style="text-align: left">
	　　亦如霔雹雨　　能损于稼穑</p>
<p style="text-align: left">
	　　窑师常近火　　多为所焚烧</p>
<p style="text-align: left">
	　　诸未见谛者　　为欲失白法</p>
<p style="text-align: left">
	　　如风吹微糠　　其义亦如是</p>
<p style="text-align: left">
	　　假如善丈夫　　为杀者所执</p>
<p style="text-align: left">
	　　宁受斯逼害　　不应亲女人</p>
<p style="text-align: left">
	　　若乐观女色　　贪求转复多</p>
<p style="text-align: left">
	　　取相之凡夫　　增长于欲爱</p>
<p style="text-align: left">
	　　如于炎夏时　　游行旷野中</p>
<p style="text-align: left">
	　　渴逼饮碱水　　饮已渴弥增</p>
<p style="text-align: left">
	　　未见真实者　　愚痴徒自活</p>
<p style="text-align: left">
	　　亲近于女人　　贪欲爱坚固</p>
<p style="text-align: left">
	　　若人触毒虫　　便为毒所害</p>
<p style="text-align: left">
	　　如是诸凡夫　　犯欲亦如是</p>
<p style="text-align: left">
	　　譬如彩画瓶　　内盛以恶毒</p>
<p style="text-align: left">
	　　是中实可畏　　外相现端严</p>
<p style="text-align: left">
	　　严饰于女人　　谓彼为姝妙</p>
<p style="text-align: left">
	　　是中甚秽恶　　如气满皮囊</p>
<p style="text-align: left">
	　　又如以缯彩　　缠里于利刀</p>
<p style="text-align: left">
	　　庄严彼女人　　其义亦如是</p>
<p style="text-align: left">
	　　如火满深坑　　无烟能烧害</p>
<p style="text-align: left">
	　　女人亦如是　　暴恶无哀愍</p>
<p style="text-align: left">
	　　如死狗死蛇　　秽恶而坏烂</p>
<p style="text-align: left">
	　　亦如烧粪秽　　人皆厌恶之</p>
<p style="text-align: left">
	　　死蛇粪狗等　　虽甚可厌恶</p>
<p style="text-align: left">
	　　如是诸女人　　可厌复过彼</p>
<p style="text-align: left">
	　　譬如劫坏时　　大地皆火起</p>
<p style="text-align: left">
	　　<a>丛林</a>诸草木　　一切悉燋然</p>
<p style="text-align: left">
	　　大身者所居　　海水尽干竭</p>
<p style="text-align: left">
	　　须弥等宝山　　世界遍烧坏</p>
<p style="text-align: left">
	　　如是劫烧时　　焚燎于山海</p>
<p style="text-align: left">
	　　无有诸众生　　能为救护者</p>
<p style="text-align: left">
	　　因兹女欲故　　烧害诸愚夫</p>
<p style="text-align: left">
	　　犹如劫火然　　一切皆烧尽</p>
<p style="text-align: left">
	　　不净常流注　　涎洟脓血身</p>
<p style="text-align: left">
	　　奈何彼愚夫　　于此而耽着</p>
<p style="text-align: left">
	　　骸骨相搘柱　　皮肉以覆之</p>
<p style="text-align: left">
	　　臭秽甚可恶　　如弃残宿食</p>
<p style="text-align: left">
	　　亦如仓廪门　　糠麨恒狼籍</p>
<p style="text-align: left">
	　　此身诸秽恶　　充满亦复然</p>
<p style="text-align: left">
	　　胃脾肾肝胆　　及肠肺粪秽</p>
<p style="text-align: left">
	　　并髓脑脓血　　八万户诸虫</p>
<p style="text-align: left">
	　　在中常唼食　　盲冥诸愚夫</p>
<p style="text-align: left">
	　　痴网自缠覆　　于是不能了</p>
<p style="text-align: left">
	　　杂食所余秽　　九孔常流注</p>
<p style="text-align: left">
	　　如是过患身　　由先不净业</p>
<p style="text-align: left">
	　　愚夫于女人　　系恋彼声色</p>
<p style="text-align: left">
	　　由斯生染着　　曾不如实知</p>
<p style="text-align: left">
	　　如蝇见于吐　　而生爱着心</p>
<p style="text-align: left">
	　　愚夫贪女人　　境界亦如是</p>
<p style="text-align: left">
	　　颠仆于女色　　恒自秽其身</p>
<p style="text-align: left">
	　　如何彼愚夫　　于此乐游止</p>
<p style="text-align: left">
	　　如鸟为求食　　不知避网罗</p>
<p style="text-align: left">
	　　贪爱于女人　　被害亦如是</p>
<p style="text-align: left">
	　　譬如水中鱼　　游泳网者前</p>
<p style="text-align: left">
	　　便为他所执　　岂非自损伤</p>
<p style="text-align: left">
	　　女若捕鱼人　　谄诳犹如网</p>
<p style="text-align: left">
	　　男子同于鱼　　被网亦如是</p>
<p style="text-align: left">
	　　杀者之利刀　　虽复甚可畏</p>
<p style="text-align: left">
	　　女人刀可畏　　伤害复过彼</p>
<p style="text-align: left">
	　　如蛾投灯炬　　及火烧屋时</p>
<p style="text-align: left">
	　　虫等被焚烧　　无依无救者</p>
<p style="text-align: left">
	　　迷醉于女人　　贪火所烧害</p>
<p style="text-align: left">
	　　由斯堕恶趣　　无依怙亦然</p>
<p style="text-align: left">
	　　邪行诸愚夫　　爱恋他妻室</p>
<p style="text-align: left">
	　　妄生欣悦想　　犹如于家鸡</p>
<p style="text-align: left">
	　　亦如旷野雉　　妄游杀害所</p>
<p style="text-align: left">
	　　损伤因自生　　而无救济者</p>
<p style="text-align: left">
	　　舍离于佛法　　亲近彼女人</p>
<p style="text-align: left">
	　　由是业因缘　　坠堕于恶道</p>
<p style="text-align: left">
	　　又如诸猕猴　　跳踯严树间</p>
<p style="text-align: left">
	　　必致自损伤　　岂不由愚惑</p>
<p style="text-align: left">
	　　如是耽欲者　　于彼诸女人</p>
<p style="text-align: left">
	　　为痴网所罗　　数受生死苦</p>
<p style="text-align: left">
	　　如世之罪人　　处以尖摽苦</p>
<p style="text-align: left">
	　　耽醉淫欲者　　当悬剑树林</p>
<p style="text-align: left">
	　　譬如以猛火　　烧然彼镬汤</p>
<p style="text-align: left">
	　　投之以麻麦　　随沸而漂没</p>
<p style="text-align: left">
	　　如是耽欲人　　不识于善路</p>
<p style="text-align: left">
	　　死当堕恶道　　煎煮镬汤中</p>
<p style="text-align: left">
	　　镬汤之大数　　六十四俱胝</p>
<p style="text-align: left">
	　　诸造恶之人　　以彼为居处</p>
<p style="text-align: left">
	　　如是一一镬　　量各一由旬</p>
<p style="text-align: left">
	　　猛火遍烧然　　底及四周际</p>
<p style="text-align: left">
	　　或有满百年　　或二三四百</p>
<p style="text-align: left">
	　　受煎煮之苦　　皆由自业为</p>
<p style="text-align: left">
	　　狱卒以利钩　　时复举令出</p>
<p style="text-align: left">
	　　皮肉皆烂堕　　其骨白如珂</p>
<p style="text-align: left">
	　　于是诸狱卒　　复将置铁槽</p>
<p style="text-align: left">
	　　以杵而捣之　　无能救护者</p>
<p style="text-align: left">
	　　尔时诸骨髓　　尽碎末为尘</p>
<p style="text-align: left">
	　　由业风所吹　　死已复还活</p>
<p style="text-align: left">
	　　若有侵逼他　　妻妾童女等</p>
<p style="text-align: left">
	　　当缘铁刺树　　并受斧杵殃</p>
<p style="text-align: left">
	　　有三股铁叉　　或四五岐者</p>
<p style="text-align: left">
	　　侵扰他妻室　　当受此刑治</p>
<p style="text-align: left">
	　　复有铁嘴乌　　深啄于髓脑</p>
<p style="text-align: left">
	　　野干等诸兽　　竞来食啖之</p>
<p style="text-align: left">
	　　如是邪欲人　　当堕尸粪狱</p>
<p style="text-align: left">
	　　及走于锋刃　　亦复上刀山</p>
<p style="text-align: left">
	　　如是邪欲人　　颠坠炎热狱</p>
<p style="text-align: left">
	　　既被烧害已　　复趣于寒冰</p>
<p style="text-align: left">
	　　如是邪欲人　　亦堕极炎热</p>
<p style="text-align: left">
	　　[口*睾]叫及大叫　　并往黑绳中</p>
<p style="text-align: left">
	　　如是邪欲人　　当没碱热河</p>
<p style="text-align: left">
	　　复经历煻煨　　未至底便死</p>
<p style="text-align: left">
	　　地狱有蒺[廿/梨]　　五角极铦利</p>
<p style="text-align: left">
	　　彼为狗所逼　　忙怖走其中</p>
<p style="text-align: left">
	　　爱恋于女人　　堕于大怖处</p>
<p style="text-align: left">
	　　或吞于铁丸　　或饮洋铜汁</p>
<p style="text-align: left">
	　　有二热铁山　　彼此来相合</p>
<p style="text-align: left">
	　　昔时耽欲者　　于中受苦殃</p>
<p style="text-align: left">
	　　受斯苦楚时　　都无救护者</p>
<p style="text-align: left">
	　　得如是罪报　　皆由自业缘</p>
<p style="text-align: left">
	　　昔同欢爱者　　今于何所在</p>
<p style="text-align: left">
	　　我独受其殃　　而不来相救</p>
<p style="text-align: left">
	　　由于先世中　　自作如是业</p>
<p style="text-align: left">
	　　假令父母等　　无能相救者</p>
<p style="text-align: left">
	　　由于先世中　　自作如是业</p>
<p style="text-align: left">
	　　假令男女等　　无能相救者</p>
<p style="text-align: left">
	　　由于先世中　　自作如是业</p>
<p style="text-align: left">
	　　假令兄弟等　　无能相救者</p>
<p style="text-align: left">
	　　由于先世中　　自作如是业</p>
<p style="text-align: left">
	　　假令姊妹等　　无能相救者</p>
<p style="text-align: left">
	　　由于先世中　　自作如是业</p>
<p style="text-align: left">
	　　假令朋友等　　无能相救者</p>
<p style="text-align: left">
	　　愚夫为邪欲　　贪求于女人</p>
<p style="text-align: left">
	　　无间地狱中　　受如是诸苦</p>
<p style="text-align: left">
	　　说此不清净　　秽恶之女人</p>
<p style="text-align: left">
	　　愚夫所游行　　智者皆远离</p>
<p style="text-align: left">
	　　亲近彼女人　　最为极下劣</p>
<p style="text-align: left">
	　　是恶中之恶　　何足为欣乐</p>
<p style="text-align: left">
	　　耽着诸凡夫　　常抱于粪囊</p>
<p style="text-align: left">
	　　由此业因缘　　当受无量苦</p>
<p style="text-align: left">
	　　愚夫为女人　　受种种刑罚</p>
<p style="text-align: left">
	　　囚系及捶打　　而无厌离心</p>
<p style="text-align: left">
	　　愚夫为女人　　被种种烧害</p>
<p style="text-align: left">
	　　能忍受斯苦　　而无厌离心</p>
<p style="text-align: left">
	　　或置在尖标　　或杀或沉水</p>
<p style="text-align: left">
	　　或掷于大坑　　备受诸苦毒</p>
<p style="text-align: left">
	　　虽见如是苦　　犹于淫欲中</p>
<p style="text-align: left">
	　　称赞于女人　　曾不生厌离</p>
<p style="text-align: left">
	　　或有少智人　　知为众苦本</p>
<p style="text-align: left">
	　　见已还亲近　　如胡胶见火</p>
<p style="text-align: left">
	　　闻佛之所说　　虽复生信受</p>
<p style="text-align: left">
	　　仍多畜女人　　其众如群羊</p>
<p style="text-align: left">
	　　或闻诸<a>佛教</a>　　才兴厌悔心</p>
<p style="text-align: left">
	　　须臾贪复生　　如恶毒还发</p>
<p style="text-align: left">
	　　犹如被怖猪　　暂止须臾顷</p>
<p style="text-align: left">
	　　若见于粪秽　　贪爱还复生</p>
<p style="text-align: left">
	　　愚夫闻法已　　暂尔心惊怖</p>
<p style="text-align: left">
	　　后见诸欲色　　贪爱还复生</p>
<p style="text-align: left">
	　　犹如有丈夫　　从其自身首</p>
<p style="text-align: left">
	　　弃掷金花鬘　　翻戴于热铁</p>
<p style="text-align: left">
	　　愚夫耽欲故　　弃舍诸佛教</p>
<p style="text-align: left">
	　　贪求下劣法　　造作诸罪业</p>
<p style="text-align: left">
	　　迷醉诸欲者　　堕阎罗界中</p>
<p style="text-align: left">
	　　常吞热铁丸　　复饮洋铜汁</p>
<p style="text-align: left">
	　　迷醉于欲者　　背善而行非</p>
<p style="text-align: left">
	　　舍离于清净　　永趣阎罗界</p>
<p style="text-align: left">
	　　若有智慧人　　闻我说是法</p>
<p style="text-align: left">
	　　应舍一切欲　　速求于出离</p>
<p style="text-align: left">
	　　尔时世尊说是偈已。优陀延王。即白佛言。今此所闻希有希有。如来应正等觉。善能说是诸欲过患。我今归依佛法僧宝。从今已往乃至尽形。归佛法僧作优婆塞。唯愿世尊。摄受于我。佛说此经已。优陀延王及诸大众。<a>天人</a>世间阿修罗乾闼婆等。闻佛所说。欢喜奉行。</p>
				</div></div><hr><script charset='utf-8' src='../../js/footer.js'></script></body></html>