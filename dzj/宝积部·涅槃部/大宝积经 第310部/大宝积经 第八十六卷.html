<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第八十六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第八十六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第八十六卷</strong></p>
<p style="text-align: left">
	　　大唐<a>三藏</a>法师菩提流志奉　诏译</p>
<p style="text-align: left">
	　　大神变会第二十二之一</p>
<p style="text-align: left">
	　　如是我闻。一时佛在舍卫国祇树给孤独园。与大<a>比丘</a>众千二百五十人俱。<a>菩萨</a>摩诃萨八千人。文殊师利。与商主天子俱在会中。尔时商主天子白佛言。<a>世尊</a>。如来常以几种神变调伏众生。佛告天子。我以三种神变调伏众生。一者<a>说法</a>。二者教诫。三者<a>神通</a>。云何名为说法神变。所谓如来无碍大智。见未来世一切众生心行差别。于三宝所有信不信。及业果报皆悉了知。如佛所说。若现在世所行恶因当堕恶趣。随业受报决定无差。若彼众生善业因缘誓愿力故。从恶趣出生人天中。或以声闻辟支佛乘及以大乘。而得<a>解脱</a>。经尔所劫受苦受乐。当得<a>涅槃</a>。当得值遇若干诸佛。如是等业决定无差。若彼众生善业因缘誓愿力故。当生欲界<a>色界</a>无色界。经尔所劫。以如是乘而得解脱。以如是行当得见佛承事供养。如是一切上中下品善不善业。乃至一念。如来悉知而为说法。是名说法神变。云何名为教诫神变。若如是教诸持戒者。是应作是不应作。是应信是不应信。是应亲近是不应亲近。是法杂染是法清净。乃至摄受一切功德善道资粮。行如是道得声闻乘辟支佛乘。行如是道成就大乘。非法应离。<a>如法</a>应住。如佛所教决定无差。是<a>地狱</a>业是傍生业。是饿鬼业是人天业。不善应舍。善法应修。此是圣道应如是学。此等众生人天往返渐入涅槃。如是示教终不空过。是名教诫神变。云何名为神通神变。若为调伏憍慢众生。或现一身而作多身。或现多身而作一身。山崖墙壁出入无碍。身上出火身下出水。身下出火身上出水。入地如水履水如地。日月威德以手扪摩。或现大身至于梵世。乃至广大。遍覆三千<a>大千世界</a>。随所应现调伏众生。是名神通神变</p>
<p style="text-align: left">
	　　尔时商主天子白佛言。世尊。颇有神变能过此耶。佛告天子。如来复有<a>殊胜</a>神变。即语文殊师利。汝可演说令诸菩萨得深法忍摧伏众魔。亦令如来菩提之法久住于世。文殊师利白佛言。世尊。如来若以三千世界四大海水置于掌中。水性众生无所娆动。如是神变未为殊胜。若如来于一切法不可言说。无名无相。无色无声。无行无作。无文字。无戏论。无表示。离心<a>意识</a>。一切语言道断寂静照明。而以文字语言分别显示。一切<a>世间</a>所不能解。<a>沙门</a><a>婆罗门</a>闻者惊怖。是名诸佛最大神变。复次如来。若以三千大千世界。内于口中。于四天下无所障碍。日月光明亦不隐蔽。如本而住。其中众生。亦不觉知往来方所。世尊。如是神变未为殊胜。若如来于一切法不可说。无文字无名相。乃至离心意识。一切语言道断寂静照明。而以文字语言宣说显示。是名诸佛最大神变。复次如来不共之身神通力故。随诸众生种种示现。悉令<a>欢喜</a>。如是神变未为殊胜。所谓如来大神变者。<a>无我</a>说我。无众生说众生。无人说人。无养育说养育。无名说名。无色说色。无受想行识说受想行识。无处说处。无界说界。虽说眼空眼不言空。虽说色空色不言空。说眼识空识不言空。乃至意空及以法空。意识空等亦复如是。说如是等。无名无相无动无知无言之法。摧灭一切生灭之相。是则如来最大神变。如是神变。不与眼相应。不与色相应。不与眼识相应。不与耳声耳识。鼻香鼻识。舌味舌识。身触身识。意法意识相应。如是神变。不与身合。不与心合。无行无作离诸境界。一切世间所不能信。何以故。言世间者。名为<a>五蕴</a>。凡夫于此妄生执着。或说蕴常。或说无常。以是义故。一切世间妄见蕴常。闻说无常不能生信。妄见蕴乐。闻说蕴苦不能生信。妄见蕴我。闻说无我不能生信。妄见蕴净。闻说不净不能生信。计蕴我所。说无我所不能生信。计五蕴实。闻说不实不能生信。以是义故。如来神变出过心相。闻者不欣。一切世间所不能信。复次超眼境界非色法故。是名神变。超耳境界非声法故。乃至超意境界非意法故。不可显示非智所知。是名神变。复次空无相愿不可言说。而说于空无相无愿。是名神变。无起无作无性无相无生无灭。本来涅槃不可言说。而说涅槃。是名神变。复次布施清净净三轮故。是名神变。何等为三。谓离我相及众生相。不念菩提。持戒清净。是名神变。所谓身口意业无所作故。忍辱清净是名神变。<a>刹那</a>坏灭无所著故。精进清净是名神变。无去无来身心不动故。<a>禅定</a>清净是名神变。心无所依内外寂静故。智慧清净是名神变。照明诸法灭一切见故。复次法无出相说出离法。是名神变。法无差别文字分别。是名神变。法无所行说有<a>修行</a>。是名神变。法无来去说有来去。是名神变。于一道证建立诸果。是名神变。于一味法分别三乘。是名神变。一切诸佛唯是一佛。说无量佛是名神变。一切佛土唯一佛土。说无量土是名神变。无量众生即一众生。说无量众生是名神变。一切<a>佛法</a>唯一佛法。说无量法是名神变。法不可示显示诸法。是名神变。法无所得修习作证。是名神变</p>
<p style="text-align: left">
	　　尔时商主天子。白文殊师利言。如我所解仁所说义。于一切法所有言说。悉名神变。文殊师利言。如是如是。一切言说实无所说。名大神变。说是法时。一万二千天子。发阿耨多罗三藐三菩提心。五百菩萨得无生法忍</p>
<p style="text-align: left">
	　　尔时长老<a>舍利弗</a>。语商主天子言。汝闻此神变不惊怖耶。天子答言。我即神变云何惊怖。<a>舍利</a>弗言。天子以何密意而作是言。天曰。一切诸法。若善不善无动而动。名大神变。是故舍利弗。作善业者。生于天上有大威德。如是善业不可思议。一切众生往来<a>生死</a>。亦不可思议。不可思议者名大神变。如佛所说。四种境界不可思议。一者业境界不可思议。二者龙境界不可思议。三者禅境界不可思议。四者佛境界不可思议。以是义故。说一切法名大神变。不应惊怖。复次舍利弗。若如来说此神变。<a>虚空</a>界宁有怖耶。答言不也。天曰。若虚空不怖。云何问言汝不惊怖。舍利弗言。汝岂同虚空耶。天曰。如佛所说。若内空外空是虚空不。答言如是。天曰。是故一切众生是虚空性。舍利弗言。天子。如汝所说。不久亦当现此神变。何以故。超过一切境界。是大神变故</p>
<p style="text-align: left">
	　　尔时舍利弗。白佛言。世尊。此商主天子。往昔供养诸佛世尊及文殊师利。乃能成就如是辩才。佛告舍利弗。如是如是。如汝所说。是文殊师利之所成熟。舍利弗。乃往古世过无量劫。有佛名等须弥如来应供正遍知明行足善逝世间解无上士调御丈夫<a>天人</a>师佛世尊。出现于世。国名安乐。劫名欢喜。舍利弗。彼佛世界。一切众生具足安乐。乃至无有少苦恼声。彼佛国土四宝所成。金银琉璃及以颇梨。地平如掌。清净柔软如天妙衣。无诸难处。天人充满。安隐炽盛快乐无量。是故名为安乐世界。彼佛法中纯是菩萨。精进勇猛智慧光明。得修多罗王陀罗尼。辩才无尽善巧方便。分别说法神通智慧。摧破恶魔解脱无碍。成就定忍。善知根性应病与药。具大福德智慧资粮。为诸众生不请之友。以神通力遍游佛刹。入<a>智行</a>海。安住施戒智慧多闻。无边善根方便回向。住于十力四无所畏一切佛法。游戏三昧诸禅解脱。彼佛世尊。以如是等诸大菩萨而为眷属。于彼世界。有转轮王名净庄严。<a>正法</a>化世。王四天下。七宝具足。王有千子。悉发阿耨多罗三藐三菩提心。净庄严王及其后宫。亦皆已发阿耨多罗三藐三菩提心。彼等须弥如来寿七十俱胝岁。尔时净庄严王。于百千岁中。承事供养彼佛如来及菩萨众。衣服饮食一切乐具。王与千子及其后宫。得清净信。爱法欢喜更无异心。常于佛前手自供养。亲近听法过百千岁已。时王千子及以内宫。获得四念。何者为四。一者<a>念佛</a>菩萨。二者念施。三者念戒。四者不忘菩提之心。得此念故。若昼若夜常得见佛及诸菩萨。后于一时。净庄严王及其眷属。为听法故往至佛所。时彼如来。为欲<a>教化</a>诸菩萨故。于大众中现种种神变。尔时净庄严王。前白佛言。世尊。颇有神变能过此耶。佛告大王。如来复有殊胜神变。所谓了知过去已灭。现在不住。未来未生。<a>无心</a>心所。而说三世心心所法。于一味中说三解脱。于一灭证说四圣谛。开示诸法空无相愿。成熟颠倒苦恼众生。说无相无为。成就菩提。于不取不舍。说檀波罗蜜。于无住无作。说尸波罗蜜。于无我法。说羼提波罗蜜。身心寂静。说毗离耶波罗蜜。不乱不摄。说禅波罗蜜。离彼此岸。说般若波罗蜜。无所动念而行方便。离依怙相修习于慈。以无作法修习于悲。以离欣悦而修于喜。以不住法而修于舍。以无所见起于天眼。无所闻故起于天耳。无所攀缘起他心智。离于前际起<a>宿命</a>智。身心不动起于神足。不住于法修于念处。以无生灭修四正勤。非根说根。非力说力。诸法寂静说菩提分法。无差别修八圣道。不住寂静修奢摩他。远离<a>法相</a>修毗钵舍那。本来寂灭而说涅槃。彼佛世尊。为净庄严王千子眷属。说此神变法时。八万四千众生。发阿耨多罗三藐三菩提心。净庄严王及以千子证于法忍。以佛神力。即于佛前。以偈赞曰</p>
<p style="text-align: left">
	　　如须弥山　　映于大海　　如来威光</p>
<p style="text-align: left">
	　　蔽诸大众　　如日初出　　破一切闇</p>
<p style="text-align: left">
	　　世尊毫相　　遍照佛刹　　如月<a>圆满</a></p>
<p style="text-align: left">
	　　光明炽盛　　佛德圆满　　慧光普照</p>
<p style="text-align: left">
	　　譬如莲花　　不着于水　　佛处于世</p>
<p style="text-align: left">
	　　无所染着　　如师子王　　吼于林野</p>
<p style="text-align: left">
	　　人中师子　　吼于性空　　说一切法</p>
<p style="text-align: left">
	　　非有非无　　令离边见　　名师子吼</p>
<p style="text-align: left">
	　　于一切相　　若生若灭　　说无生灭</p>
<p style="text-align: left">
	　　名师子吼　　分别此岸　　或示<a>彼岸</a></p>
<p style="text-align: left">
	　　不住诸法　　名师子吼　　分别二相</p>
<p style="text-align: left">
	　　是染是净　　诸法性净　　名师子吼</p>
<p style="text-align: left">
	　　贪嗔痴行　　从分别生　　不起分别</p>
<p style="text-align: left">
	　　名师子吼　　说生死法　　无常无我</p>
<p style="text-align: left">
	　　从颠倒起　　名师子吼　　生死涅槃</p>
<p style="text-align: left">
	　　本来寂静　　是大菩提　　名师子吼</p>
<p style="text-align: left">
	　　诸见所缚　　流<a>转世</a>间　　开示性空</p>
<p style="text-align: left">
	　　名师子吼　　如来导师　　所现神变</p>
<p style="text-align: left">
	　　悉能开示　　名师子吼</p>
<p style="text-align: left">
	　　于一切违顺　　其心不倾动</p>
<p style="text-align: left">
	　　<a>常住</a>于平等　　名随顺法忍</p>
<p style="text-align: left">
	　　随顺佛所说　　甚深寂静法</p>
<p style="text-align: left">
	　　亦不于中证　　名随顺法忍</p>
<p style="text-align: left">
	　　远离诸过恶　　增长于善法</p>
<p style="text-align: left">
	　　于中无所著　　名随顺法忍</p>
<p style="text-align: left">
	　　说诸法空声　　及一切见声</p>
<p style="text-align: left">
	　　二俱无所著　　名随顺法忍</p>
<p style="text-align: left">
	　　无边佛法声　　种种烦恼声</p>
<p style="text-align: left">
	　　不起声分别　　名随顺法忍</p>
<p style="text-align: left">
	　　于施戒多闻　　精进及定慧</p>
<p style="text-align: left">
	　　如法而修行　　名随顺法忍</p>
<p style="text-align: left">
	　　不舍菩提心　　平等观一切</p>
<p style="text-align: left">
	　　清净菩提道　　名随顺法忍</p>
<p style="text-align: left">
	　　如来自意语　　开示诸佛法</p>
<p style="text-align: left">
	　　于此无疑惑　　名随顺法忍</p>
<p style="text-align: left">
	　　若我证菩提　　当大师子吼</p>
<p style="text-align: left">
	　　演说此神变　　如今佛所说</p>
<p style="text-align: left">
	　　我于不思议　　无上大<a>福田</a></p>
<p style="text-align: left">
	　　已植于种子　　终无有退转</p>
<p style="text-align: left">
	　　假令大地坏　　大海悉枯竭</p>
<p style="text-align: left">
	　　我所种善根　　永无有退失</p>
<p style="text-align: left">
	　　了知众生心　　其性如虚空</p>
<p style="text-align: left">
	　　深植菩提种　　得无边福德</p>
<p style="text-align: left">
	　　如我今志乐　　唯佛能证知</p>
<p style="text-align: left">
	　　天人乾闼婆　　无有能知者</p>
<p style="text-align: left">
	　　我今终不求　　诸天胜妙报</p>
<p style="text-align: left">
	　　我当得智慧　　如佛人中尊</p>
<p style="text-align: left">
	　　我于百千岁　　亲近供养佛</p>
<p style="text-align: left">
	　　发趣菩提故　　修此无边业</p>
<p style="text-align: left">
	　　我今与千子　　及后宫眷属</p>
<p style="text-align: left">
	　　愿常供养佛　　为成熟菩提</p>
<p style="text-align: left">
	　　我今得善利　　善见于诸佛</p>
<p style="text-align: left">
	　　善得闻此法　　爱乐于菩提</p>
<p style="text-align: left">
	　　若爱乐菩提　　则为爱乐法</p>
<p style="text-align: left">
	　　怜愍众生故　　不舍于佛乘</p>
<p style="text-align: left">
	　　尔时众中有菩萨名法速疾。语净庄严王言。大王。汝不随顺如来神变。亦非发趣无上菩提。何以故。大王。菩提者住于法界。不来不去无知无行非色非相不取不舍。如画虚空无所触碍。本性清净。大王。菩提者入一切处。诸法平等故。菩提无分别离诸相故。菩提寂静止息相故。菩提性净离计着故。菩提不动无杂乱故。大王。菩提者名心平等。无所起故。菩提者名众生平等。本无生故。菩提者名不生生。因缘无性故。菩提者不可显示。离心意识故。大王。菩提无所行。过诸境界故。菩提无戏论。离寻思相故。菩提为空性相空故。菩提无相离一切相故。菩提无愿无所住故。菩提无作。无业报故。菩提无为。离三相故。大王。菩提者性相如是。若于此法有所愿求。徒自疲劳。何以故。如菩提性菩萨应行。能如是行名为正行</p>
<p style="text-align: left">
	　　尔时净庄严王。白法速疾菩萨言。愿为我说菩萨正行。法速疾言。大王。舍诸所有是菩萨行。众生平等无分别故。头陀学戒是菩萨行。戒性平等无所行故。离嗔热恼是菩萨行。忍性平等无心相故。坚固勇猛是菩萨行。精进平等离心行故。三昧解脱是菩萨行。禅定平等无所缘故。闻慧资粮。是菩萨行。慧性平等无所念故。生于梵住是菩萨行。染净平等二俱离故。起诸神通是菩萨行。神通平等不生念故。具足辩才是菩萨行。法义平等离心相故。成就胜解是菩萨行。法界平等无所动故。修七觉分是菩萨行。观照平等不<a>懈怠</a>故。起四摄法是菩萨行。诸法平等同其事故。等心众生是菩萨行。心性平等无分别故。庄严佛土是菩萨行。清净平等如虚空故。三十二相是菩萨行。观法无相入平等故。净身口意是菩萨行。离于三业性平等故。<a>随喜</a>众生是菩萨行。一切众生等无我故。不厌生死是菩萨行。了知如梦性平等故。常修善业是菩萨行。知业平等无业报故。坚固修行是菩萨行。观一切法如幻化故。安忍众苦是菩萨行。了知平等苦不生故。亲近善友是菩萨行。于友非友心平等故。勤修深心是菩萨行。果报平等无所求故。多闻无厌是菩萨行。说法听法俱平等故。不悭吝法是菩萨行。平等说法不希求故。摄受正法是菩萨行。平等成熟诸佛法故。常求实智是菩萨行。第一义谛性平等故。谦下其心是菩萨行。等心谦下诸众生故。普摄一切诸善功德是菩萨行。功德平等无所念故</p>
<p style="text-align: left">
	　　尔时净庄严王。闻说如是诸菩萨行。欢喜踊跃生爱乐心。即脱衣服严身之具。与法速疾菩萨。时王千子亦各脱身庄严之具。用上菩萨。作如是言。愿令一切众生成菩萨行。得是辩才。我等今者快得善利。得见如是真善知识。恭敬供养。尔时速疾菩萨。告净庄严王。汝所供养甚为下劣。当知复有殊胜供养。时法速疾菩萨。以偈颂曰</p>
<p style="text-align: left">
	　　大千界众生　　皆发趣菩提</p>
<p style="text-align: left">
	　　假令尽一劫　　男女以奉施</p>
<p style="text-align: left">
	　　若人发道意　　以信而<a>出家</a></p>
<p style="text-align: left">
	　　随佛而修学　　其福胜于彼</p>
<p style="text-align: left">
	　　过去未来世　　一切诸如来</p>
<p style="text-align: left">
	　　无有不舍家　　得成无上道</p>
<p style="text-align: left">
	　　三世一切佛　　称赞出家法</p>
<p style="text-align: left">
	　　若乐供养佛　　当依佛出家</p>
<p style="text-align: left">
	　　设满恒沙界　　珍宝供养佛</p>
<p style="text-align: left">
	　　不如一日中　　出家修寂静</p>
<p style="text-align: left">
	　　彼则近菩提　　摧破魔军众</p>
<p style="text-align: left">
	　　出家不放逸　　白法恒增长</p>
<p style="text-align: left">
	　　不坏众善根　　远离诸烦恼</p>
<p style="text-align: left">
	　　舍于家业累　　顺道圣所赞</p>
<p style="text-align: left">
	　　舍家离恼缚　　除恼离魔缚</p>
<p style="text-align: left">
	　　心解行无染　　不久证菩提</p>
<p style="text-align: left">
	　　尔时净庄严王。闻此偈已。于<a>自在</a>王位一切爱欲。皆悉舍离。即白佛言。世尊。我愿于佛善法律中。出家<a>受戒</a>时。等须弥如来告言。大王。出家无患我常劝赞。乐着居家非我所许。汝于王位犹有爱者。我当教汝如法而住。尔时净庄严王告千子言。汝等谁能绍继王业。诸子咸言。我等亦乐出家。愿垂听许。父王告言。汝等若悉出家。此四天下国土人民谁当养育。若汝等大悲坚固。应为作王普令众生安住善法。时千子中有一王子。名念大悲。即以偈颂。答父王言</p>
<p style="text-align: left">
	　　父王于佛法　　所得诸功德</p>
<p style="text-align: left">
	　　我悲受王位　　亦当如是学</p>
<p style="text-align: left">
	　　我常修梵行　　尽形持八戒</p>
<p style="text-align: left">
	　　我当不饮酒　　不涂饰香花</p>
<p style="text-align: left">
	　　身去庄严具　　不卧金床座</p>
<p style="text-align: left">
	　　足不蹑金屣　　首不饰宝冠</p>
<p style="text-align: left">
	　　不着天妙衣　　不观诸妓乐</p>
<p style="text-align: left">
	　　不玩奇鸟兽　　不从宫女人</p>
<p style="text-align: left">
	　　周巡四天下　　宣行十善道</p>
<p style="text-align: left">
	　　呵责家过患　　赞叹出家法</p>
<p style="text-align: left">
	　　舍自在憍慢　　亲近佛法僧</p>
<p style="text-align: left">
	　　不退菩提心　　常厌于<a>三界</a></p>
<p style="text-align: left">
	　　以施爱利益　　同事摄众生</p>
<p style="text-align: left">
	　　普令于大乘　　悉当得成熟</p>
<p style="text-align: left">
	　　昼夜六时分　　当往于佛所</p>
<p style="text-align: left">
	　　为听闻法故　　供养彼如来</p>
<p style="text-align: left">
	　　尔时等须弥如来。赞念大悲王子言。善哉善哉。善男子。汝见平等法故。住于大悲出家正信。于在家菩萨最为殊胜。与出家功德等无有异。尔时净庄严王。即立念大悲绍于王位。与九百九十九王子。从佛出家。既出家已。等须弥如来。为说如是神变之法。于后不久获五神通。得念总持多闻智慧。时念大悲。于十五日受灌顶位。亦以是法。为四天下一切众生。宣示教化。九十二俱胝众生。发阿耨多罗三藐三菩提心。悉于等须弥如来法中。出家<a>修道</a>。住于大乘得不退转。舍利弗。汝观是法无量功德。成熟一切善根众生。舍利弗。彼净庄严王者。岂异人乎。今商主天子是也。法速疾菩萨者今文殊师利是也。彼千子者此贤劫中千佛是也。念大悲王子者我身是也。舍利弗。是诸菩萨深心正行不放逸故。得阿耨多罗三藐三菩提。说此往昔修行法时。三万二千天人。发阿耨多罗三藐三菩提心</p>
<p style="text-align: left">
	　　尔时舍利弗。语文殊师利言。仁与商主天子。久修梵行。多供养佛种诸善根。文殊师利言。大德。夫梵<a>行者</a>名八圣道。是有为法。我即无为。是故我不久修梵行。夫梵行者名有所行。我无所行。是故我不久修梵行。又梵行者名为二相。我无二相。是故我不久修梵行。又梵行者名灭烦恼。我无烦恼亦无所灭。是故我不久修梵行。驰骋五欲。说于梵行。我于五欲本无所行。是故我不久修梵行。超过魔道名为梵行。我常安住诸魔道中。是故我不久修梵行。成就善法名为梵行。我于<a>善恶</a>都无所得。是故我不久修梵行。声闻缘觉所住正位。名为梵行。我无所证。是故我不久修梵行。修涅槃道名为梵行。我于涅槃无所愿求。是故我不久修梵行。复次<a>舍利子</a>。汝所说我多供养佛。汝谓如来可供养耶。所以者何。如来非色亦不可见。云何而得供养如来。如来非受息一切受。如来非想离一切结。如来非行毕竟无作。如来非识出过心意。云何可得供养如来。复次如来行于性空。非眼色界。住无相际非耳声界。离于二相非鼻香界。无可知相非舌味界。无障碍相非身触界。入于平等非意法界。云何可得供养如来。又如来者名为法界。名曰如如入于实际。住于大空。不动本性。断诸戏论。无所攀缘。不住于识。不依三界。亦不住于今世后世。常寂极寂。离身口意。无形无相。无毁无誉。无漏无失。犹如虚空遍一切处。云何可得供养如来。复次舍利弗。如汝所说种诸善根。此善根者非身见根。非贪嗔根。非颠倒根。非五蕴六入七识住根。非八邪九恼十不善根。彼善根者。非戒学根。非心学根。非慧学根。非正趣道根非明解脱根。非<a>四谛</a>六通根。非九次第定。十无学根。非五根五力。七菩提分。八圣道根。又善根者。非结使根。非障碍根。非恶作根。非生灭见根。非断常见根。非我见人见众生见寿者见根。非蕴魔烦恼魔死魔天魔根。彼善根者。非<a>妄念</a>根。非无明根。非行识名色六入触受爱取有生老死忧恼根。彼善根者。非欲界色界无色界根。非布施持戒忍辱精进禅定智慧根。非慈悲喜舍根。非声闻缘觉所证之根。菩萨善根者。所谓心无所住一切智根。无自作他作根。忍辱调伏根。庄严身口意根。大慈大悲根。成熟一切众生根。摄受一切法根。成就一切佛法根。不断三宝种根。舍一切所有不求果报根。积集众善不求释梵根。发大精进不乐小乘根。修习禅定不味着根。以无所舍行智慧根。遍入诸行修方便根。具足十力四<a>无畏</a>根。得陀罗尼无碍辩根。获神通力净佛土根。趣菩提树转法轮根。时文殊师利。说此三种决定义已。一切大众咸称善哉。以种种花。散于世尊及文殊师利上。作如是言。若佛刹中无文殊师利。佛不出世。非文殊师利。不能成熟一切众生广大善根。若有得闻文殊师利所说法门。不惊不怪。远离一切魔业障碍。于此大乘得清净光明。</p>
				</div></div><hr><script charset='utf-8' src='../../js/footer.js'></script></body></html>