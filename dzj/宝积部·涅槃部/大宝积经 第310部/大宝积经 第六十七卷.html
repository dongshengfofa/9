<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第六十七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第六十七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第六十七卷</strong></p>
<p style="text-align: left">
	　　北齐<a>三藏</a>那连提耶舍译</p>
<p style="text-align: left">
	　　<a>菩萨</a>见实会第十六之七兜率陀天授记品第十六</p>
<p style="text-align: left">
	　　尔时八亿兜率陀天。见诸阿修罗伽楼罗。乃至夜摩天等供养如来。闻授记已欣喜踊跃作如是念。于何等法。<a>世尊</a>。与授阿耨多罗三藐三菩提记。为色受记受想行识。得授阿耨多罗三藐三菩提记耶。彼等诸天复作是念非与色记。亦复非与受想行识阿耨多罗三藐三菩提记。何以故。色既不生菩提亦不生。云何无生色能寤无生菩提。如是乃至识亦不生。云何无生识能寤无生菩提。色既不灭菩提亦不灭。云何不灭色能寤不灭菩提。如是乃至识亦不灭。云何不灭识能寤不灭菩提。色无分别菩提亦无分别。云何无分别色能寤无分别菩提。如是乃至识亦无分别。云何无分别识能寤无分别菩提。色既无二菩提亦无二。云何无二色能寤无二菩提。如是乃至识亦无二。云何无二识能寤无二菩提。色既无作菩提亦无作。云何无作色能觉无作菩提。如是乃至识亦无作。云何无作识能觉无作菩提。色既不可得菩提亦不可得。云何不可得色能觉不可得菩提。如是乃至识阴不可得菩提亦不可得。云何不可得识能觉不可得菩提。如是于彼不可得诸法中。何者是佛。何者是菩提。何者是菩萨。何者是授记。色阴空受想行识亦复皆空。何以故。性自空故。如是佛空菩提空菩萨空授记空。何以故。自体空故。如是性空一切法中所言佛者但名但用。但是世谛但是言说。但是施设所言色阴受想行识亦但名用。世俗言说及以施设。智者于此不应取着。譬如有人于其梦中受五欲乐。彼人寤已不见彼乐。忆念不得五欲乐故便生苦恼。如是住于菩萨乘者。若有取着不会菩提。不证菩提故不得其味。以不得味故心生苦恼。何以故。如是诸法如梦不实。彼法义别愚痴凡夫。取解各异。一切诸法当如是知。何法是佛。何法是菩萨。何法是菩提。彼诸<a>佛法</a>皆不可得。凡夫不可得。凡夫法亦不可得。声闻不可得。声闻法亦不可得。辟支佛不可得。辟支佛法亦不可得。菩萨不可得。菩萨法亦不可得。佛不可得。佛法亦不可得。菩提不可得。<a>涅槃</a>亦不可得。我等于此诸法之中。解了无疑。尔时兜率陀天。于斯法中既无疑虑。于世尊所乐修供养。所作供养胜夜摩天。顶<a>礼佛</a>足。右绕三匝却住一面。即以偈颂赞世尊曰</p>
<p style="text-align: left">
	　　所有住佛功德者　　如来为其说行法</p>
<p style="text-align: left">
	　　彼得三种<a>解脱</a>门　　无等境界中<a>修行</a></p>
<p style="text-align: left">
	　　无色亦无受想行　　无其受者亦<a>无心</a></p>
<p style="text-align: left">
	　　斯则无碍智境界　　乐离欲阴人师子</p>
<p style="text-align: left">
	　　彼诸智慧妙丈夫　　不取发于菩提想</p>
<p style="text-align: left">
	　　离阴已获胜善根　　于佛功德无疑虑</p>
<p style="text-align: left">
	　　志愿无上大菩提　　然于菩提离取着</p>
<p style="text-align: left">
	　　是故内心无忧喜　　名为佛子修圣行</p>
<p style="text-align: left">
	　　同佛见法悉平等　　是故于法无所畏</p>
<p style="text-align: left">
	　　智者于此<a>世间</a>处　　求佛功德起修行</p>
<p style="text-align: left">
	　　简择色相无所著　　弃舍一切有相心</p>
<p style="text-align: left">
	　　于彼三有不起愿　　观察诸有悉皆空</p>
<p style="text-align: left">
	　　能知五阴各不生　　如来授记及菩提</p>
<p style="text-align: left">
	　　菩提心等亦无生　　作是说者非愚惑</p>
<p style="text-align: left">
	　　如来功德及<a>生死</a>　　此诸佛法悉无生</p>
<p style="text-align: left">
	　　如是知者人中胜　　是为真实如来子</p>
<p style="text-align: left">
	　　若能知是阴不灭　　界入及以如来法</p>
<p style="text-align: left">
	　　佛与菩提及授记　　斯等诸法皆不灭</p>
<p style="text-align: left">
	　　若为菩提修<a>行者</a>　　当知彼亦是不灭</p>
<p style="text-align: left">
	　　知诸世间不灭故　　彼求菩提不为难</p>
<p style="text-align: left">
	　　五阴界入与菩提　　佛及菩萨皆无作</p>
<p style="text-align: left">
	　　如是了知为佛子　　彼人能持佛<a>正法</a></p>
<p style="text-align: left">
	　　阴界诸入皆无觉　　菩提与佛并菩萨</p>
<p style="text-align: left">
	　　及以授记悉无觉　　如是知者为佛子</p>
<p style="text-align: left">
	　　五阴界入性空寂　　佛与菩提及授记</p>
<p style="text-align: left">
	　　如来真子修行者　　斯等亦皆自性空</p>
<p style="text-align: left">
	　　阴界诸入悉虚妄　　两足世尊及菩提</p>
<p style="text-align: left">
	　　行者授记亦虚妄　　如是了知为佛子</p>
<p style="text-align: left">
	　　非是依止非不依　　亦非有法非无法</p>
<p style="text-align: left">
	　　非是有为非无为　　如是了知为佛子</p>
<p style="text-align: left">
	　　世尊如是见世间　　我等如是知佛心</p>
<p style="text-align: left">
	　　即为胜妙供养佛　　及以一切贤圣众</p>
<p style="text-align: left">
	　　我等赞佛所得福　　唯佛世尊能了知</p>
<p style="text-align: left">
	　　以斯功德施群生　　愿皆成佛具众相</p>
<p style="text-align: left">
	　　尔时世尊。闻彼兜率诸天赞已。及知深信。即为天众而现微笑。尔时慧命马胜以偈问曰</p>
<p style="text-align: left">
	　　得大势力无上士　　以其因力现笑光</p>
<p style="text-align: left">
	　　愿佛说是微笑因　　令众得闻皆欣喜</p>
<p style="text-align: left">
	　　以见如来微笑故　　此诸大众悉怀疑</p>
<p style="text-align: left">
	　　众会殷勤普瞻仰　　咸皆一心欲听闻</p>
<p style="text-align: left">
	　　犹如世间有病人　　唯思医师及良药</p>
<p style="text-align: left">
	　　如是大众于佛所　　愿乐欲闻说授记</p>
<p style="text-align: left">
	　　斯等皆有深智慧　　志求菩提无所著</p>
<p style="text-align: left">
	　　一切恭敬悉瞻仰　　唯希如来为记莂</p>
<p style="text-align: left">
	　　世尊于此起大悲　　以佛智力断疑网</p>
<p style="text-align: left">
	　　是故大众得欣喜　　咸皆愿求佛功德</p>
<p style="text-align: left">
	　　世尊今正授记时　　唯愿除灭诸疑惑</p>
<p style="text-align: left">
	　　如来久已离怨敌　　愿断众邪外道论</p>
<p style="text-align: left">
	　　尔时世尊。即以偈答慧命马胜言</p>
<p style="text-align: left">
	　　汝今启请如来义　　问其微笑正是时</p>
<p style="text-align: left">
	　　为利世间故致问　　必当<a>饶益</a>诸众生</p>
<p style="text-align: left">
	　　知诸天众心乐欲　　故我现是微笑光</p>
<p style="text-align: left">
	　　以知佛法胜妙故　　于我便作上供养</p>
<p style="text-align: left">
	　　彼皆如实见世间　　随顺圣教得证法</p>
<p style="text-align: left">
	　　已到三种解脱门　　非诸世间所能知</p>
<p style="text-align: left">
	　　过去已供无量佛　　亦曾问是深义趣</p>
<p style="text-align: left">
	　　于彼佛所久修空　　今故于斯显空义</p>
<p style="text-align: left">
	　　是故今者于此处　　便得值遇佛世尊</p>
<p style="text-align: left">
	　　以空赞叹无上士　　利益一切诸世间</p>
<p style="text-align: left">
	　　如斯世间悉无生　　诸佛菩提及授记</p>
<p style="text-align: left">
	　　所有修行菩提者　　彼等一切亦无生</p>
<p style="text-align: left">
	　　众生悉同有此法　　如是知已得菩提</p>
<p style="text-align: left">
	　　过去曾学菩提心　　彼于此义能解了</p>
<p style="text-align: left">
	　　如是世间亦不灭　　斯诸天众善通达</p>
<p style="text-align: left">
	　　明智照了悉无疑　　是故彼天皆作佛</p>
<p style="text-align: left">
	　　决定必得无依处　　于法不取离分别</p>
<p style="text-align: left">
	　　一切世间皆无作　　彼于斯义能了知</p>
<p style="text-align: left">
	　　一切法体离自性　　天众心净无疑惑</p>
<p style="text-align: left">
	　　菩提及与菩提心　　一切皆空无自性</p>
<p style="text-align: left">
	　　兜率诸天坚固慧　　皆悉安住无所依</p>
<p style="text-align: left">
	　　故得菩提不为难　　必当速成无上智</p>
<p style="text-align: left">
	　　于其未来星宿劫　　当得度脱无边众</p>
<p style="text-align: left">
	　　彼天一切皆成佛　　同号名曰择法王</p>
<p style="text-align: left">
	　　如来于此诸天众　　知其心乐为记说</p>
<p style="text-align: left">
	　　一切<a>天人</a>闻说已　　咸皆踊跃称心意◎</p>
<p style="text-align: left">
	　　◎化乐天授记品第十七</p>
<p style="text-align: left">
	　　尔时化乐天王为首。与其眷属七亿化乐诸天众等。见诸阿修罗伽楼罗。乃至见诸兜率天等供养如来闻授记已。欣喜踊跃咸皆称心得住实际。于真如中无有疑惑。从坐而起偏袒右肩右膝着地头面作礼。向佛合掌。异口同音。而白佛言。世尊。如我解佛所说义。一切诸法是真实际无边际无碍际无住际无尽际不二际非际实际。世尊。所言实际者不颠倒故。无边际者无限量故。无碍际者离对治故。无住际者离自性故。无尽际者无有生故。不二际者谓一味故。言非际者是非有故。世尊。彼实际者遍一切处。无有一法而非实际。世尊。谓菩提者亦是实际。世尊。何者是菩提。一切法是菩提。离自性故。乃至五无间业亦是菩提。何以故。菩提无自性。五无间业亦无自性。是故无间业亦是菩提。世尊。言菩提者如无余涅槃性亦如无间业性。何以故。一切法即是无余涅槃性亦是无间业性。是故无余涅槃界即是菩提。世尊。若有众生住生死者可求涅槃。于实际中无住生死求涅槃者。何以故。实际无二故。世尊。我等于此解了无疑。若于此法无疑虑者。当知是人已曾过去于诸佛所。得授阿耨多罗三藐三菩提记</p>
<p style="text-align: left">
	　　尔时世尊。闻化乐天王及诸七亿化乐天等说授记已。欲令大众心喜悦故。而现微笑。尔时慧命马胜以偈问曰</p>
<p style="text-align: left">
	　　怜愍世者现微笑　　而不说其笑因缘</p>
<p style="text-align: left">
	　　天人导师非无因　　现此奇特微笑相</p>
<p style="text-align: left">
	　　既见世尊笑光已　　今诸大众悉怀疑</p>
<p style="text-align: left">
	　　唯愿说其微笑因　　断除一切诸疑网</p>
<p style="text-align: left">
	　　斯等若蒙如来说　　闻已咸生希有心</p>
<p style="text-align: left">
	　　为彼众会净真路　　趣向菩提作因缘</p>
<p style="text-align: left">
	　　若有众生疑虑者　　是人难得妙菩提</p>
<p style="text-align: left">
	　　唯愿大智断疑惑　　精勤速证无上道</p>
<p style="text-align: left">
	　　世尊此诸大众等　　志求菩提离诸恶</p>
<p style="text-align: left">
	　　得闻诸天授记已　　决定当成大法王</p>
<p style="text-align: left">
	　　是故世尊愿怜愍　　除断一切疑惑心</p>
<p style="text-align: left">
	　　授此诸天菩提记　　令诸大众皆欣喜</p>
<p style="text-align: left">
	　　尔时世尊。以偈答慧命马胜曰</p>
<p style="text-align: left">
	　　哀愍世间故现笑　　马胜汝今问我义</p>
<p style="text-align: left">
	　　我悉与彼天授记　　汝等咸各净心听</p>
<p style="text-align: left">
	　　此诸化乐天众等　　自说授记得菩提</p>
<p style="text-align: left">
	　　众中既作师子吼　　能坏外道诸邪见</p>
<p style="text-align: left">
	　　譬如空中雨众石　　必堕大地无有疑</p>
<p style="text-align: left">
	　　如是佛子离疑惑　　自知定当成佛道</p>
<p style="text-align: left">
	　　犹如日没至夜时　　当知日出必不久</p>
<p style="text-align: left">
	　　如是佛子备众行　　定知必当具十力</p>
<p style="text-align: left">
	　　又如日在正中时　　观诸色像皆明了</p>
<p style="text-align: left">
	　　如是佛子具众行　　自知必得萨婆若</p>
<p style="text-align: left">
	　　喻若日光至没时　　众人咸知日不见</p>
<p style="text-align: left">
	　　如是佛子皆自知　　决定当得最胜智</p>
<p style="text-align: left">
	　　譬如众流趣其下　　智者当知归大海</p>
<p style="text-align: left">
	　　如是佛子具明慧　　定知必得上菩提</p>
<p style="text-align: left">
	　　如人以石掷<a>虚空</a>　　决定堕地无疑虑</p>
<p style="text-align: left">
	　　如是佛子悉自知　　不久当得世间解</p>
<p style="text-align: left">
	　　智者法尔有此见　　以知法故不致疑</p>
<p style="text-align: left">
	　　自知分有佛功德　　必定近于自然智</p>
<p style="text-align: left">
	　　假使诸魔那由众　　现佛言汝不作佛</p>
<p style="text-align: left">
	　　不能沮坏其心意　　已自善解真法故</p>
<p style="text-align: left">
	　　决定于彼佛功德　　咸各自说得授记</p>
<p style="text-align: left">
	　　于斯诸天授记事　　如来悉生<a>随喜</a>心</p>
<p style="text-align: left">
	　　此天所修菩萨行　　悉自了知不由他</p>
<p style="text-align: left">
	　　彼等自说成善逝　　世尊于此皆随喜</p>
<p style="text-align: left">
	　　是故马胜若有人　　欲得无上菩提者</p>
<p style="text-align: left">
	　　可于此法应勤求　　必获最胜安隐处</p>
<p style="text-align: left">
	　　自成正觉寤斯理　　随义如实能了知</p>
<p style="text-align: left">
	　　亲近供养善知识　　彼证菩提不为难</p>
<p style="text-align: left">
	　　若有千劫修苦行　　皮膏血肉无恋惜</p>
<p style="text-align: left">
	　　若能解了斯义趣　　此福广大胜于彼</p>
<p style="text-align: left">
	　　过去所有一切佛　　未来怜愍众生者</p>
<p style="text-align: left">
	　　及以现在诸世尊　　悉依此法成佛道</p>
<p style="text-align: left">
	　　化天于我供养已　　咸皆善知第一义</p>
<p style="text-align: left">
	　　曾供过去诸如来　　寤斯义理当成佛</p>
<p style="text-align: left">
	　　诸佛所有胜三昧　　及以现在所住定</p>
<p style="text-align: left">
	　　彼天深得佛境界　　由本先世久修习</p>
<p style="text-align: left">
	　　马胜化乐天子等　　于彼三昧无有疑</p>
<p style="text-align: left">
	　　清净佛法既善学　　今于佛道现修行</p>
<p style="text-align: left">
	　　是故于理生信解　　当正勤求离苦边</p>
<p style="text-align: left">
	　　常应亲近多闻者　　必得无上大菩提</p>
<p style="text-align: left">
	　　闻佛所说妙法已　　化乐诸天众会等</p>
<p style="text-align: left">
	　　皆悉欣喜除疑网　　流注趣向大涅槃</p>
<p style="text-align: left">
	　　他化<a>自在</a>天授记品第十八</p>
<p style="text-align: left">
	　　尔时他化自在天王为首。与其眷属八十那由他诸天众等。见诸阿修罗伽楼罗龙女龙王鸠槃茶乾闼婆夜叉紧那罗。诃罗伽阇天。四天王。忉利天。夜摩天。兜率陀天。化乐天等。供养如来闻授记已。欣喜踊悦。皆得称心。异口同声。而白佛言。世尊。化乐诸天所说实际者。我等尚不见实况复见际。何以故。世尊。若见实者可言见际。何以故。是人行于二处住如是乘者。若善男子善女人。应为彼说此二种法。此二法者非真境界。世尊。若善男子善女人于不二法不信不入。虽复如是此人发心望得菩提。当知是人行于非径。何以故。此于菩提非道行故。世尊。若有众生求菩提者。是人不见一法可觉。何以故。无有少法可得觉寤阿耨多罗三藐三菩提故。世尊。彼法非过去非未来非现在。非有为非无为。非有非无。非可识非可知非可舍非可修非可证。谓菩提者彼法非与余法作对治。余法亦不与彼法作对治。何以故。彼法非杂烦恼非离烦恼。法体不可得性自离故。此法不与彼法作对治。彼法亦不与此法作对治。何以故。一切诸法离诸相故。是故彼法非可知非可识。非可舍非可修非可证。世尊。色生者离生相故。彼亦非可知。乃至非可证。受想行识亦复如是。世尊。色灭者离色相故。彼亦非可知乃至非可证。受想行识亦复如是。世尊。过去者离过去相故。彼亦非可知乃至非可证。未来者离未来相故。彼亦非可知乃至非可证。现在者离现在相故。彼亦非可知乃至非可证。世尊。有为者离有为相故。彼亦非可知乃至非可证。无为者离无为相故。彼亦非可知非可识。非可舍非可修非可证。世尊。如是等乃至为阴所摄。或过去所摄。现在所摄。未来所摄。或有为所摄。无为所摄。此等诸法皆不可得。以不得故。是故彼法非可知非可识。非可舍非可修非可证。世尊。若有如是为求菩提发心修行。善男子善女人。彼皆名为住菩萨乘。尔时他化自在诸天。咸各说已所知法已。以偈赞曰</p>
<p style="text-align: left">
	　　世尊善说尽有边　　永不暂受六趣身</p>
<p style="text-align: left">
	　　世间无智畏生死　　发心欲度生死岸</p>
<p style="text-align: left">
	　　彼诸阴体不可得　　以阴性相本自空</p>
<p style="text-align: left">
	　　一切法空皆无相　　是故诸法离对治</p>
<p style="text-align: left">
	　　自体即空无有物　　无有可知及修舍</p>
<p style="text-align: left">
	　　亦复非是可证法　　如来说有即非有</p>
<p style="text-align: left">
	　　相求菩提不可得　　助道诸法亦如是</p>
<p style="text-align: left">
	　　取心求佛不可得　　菩萨相求亦不得</p>
<p style="text-align: left">
	　　坚着诸相愚痴辈　　彼等望得寤菩提</p>
<p style="text-align: left">
	　　颠倒境界取相行　　无智非行菩提道</p>
<p style="text-align: left">
	　　入佛境界离众相　　名为智者<a>如法</a>行</p>
<p style="text-align: left">
	　　远离诸相及无相　　亦离于空及不空</p>
<p style="text-align: left">
	　　彼能寤解无上道　　于诸外道非境界</p>
<p style="text-align: left">
	　　亦非声闻所能知　　又非缘觉之所趣</p>
<p style="text-align: left">
	　　心得解脱净无垢　　<a>罗汉</a>于<a>法相</a>应者</p>
<p style="text-align: left">
	　　及诸一切辟支佛　　非彼智慧之境界</p>
<p style="text-align: left">
	　　彼句非为相心知　　及修少空亦不解</p>
<p style="text-align: left">
	　　若有解空说空者　　亦说诸法无自性</p>
<p style="text-align: left">
	　　彼受<a>佛教</a>无毁訾　　是名善修空寂静</p>
<p style="text-align: left">
	　　能寤难寤菩提道　　世尊于彼真导师</p>
<p style="text-align: left">
	　　赞佛二足最尊已　　所获无量诸功德</p>
<p style="text-align: left">
	　　回施一切诸群生　　成佛觉寤未觉者</p>
<p style="text-align: left">
	　　尔时世尊。知彼八十那由他他化自在天。及以天王等得深信已。欲令大众增益善根。故现微笑。尔时慧命马胜。以偈问曰</p>
<p style="text-align: left">
	　　二足世尊现微笑　　以知他化深信故</p>
<p style="text-align: left">
	　　未曾演说笑因缘　　唯愿如来为解释</p>
<p style="text-align: left">
	　　大圣今者非无因　　现是希有微笑相</p>
<p style="text-align: left">
	　　愿佛开显因缘义　　灭除大众诸疑惑</p>
<p style="text-align: left">
	　　由见世尊微笑故　　今此众会悉怀疑</p>
<p style="text-align: left">
	　　怜愍一切世间者　　唯愿敷演分别说</p>
<p style="text-align: left">
	　　此众咸皆背生死　　合掌恭敬求涅槃</p>
<p style="text-align: left">
	　　斯等靡不怀犹豫　　无碍说者愿断除</p>
<p style="text-align: left">
	　　悉皆正信善逝法　　心得开解离取着</p>
<p style="text-align: left">
	　　咸有净信尊重心　　善哉牟尼愿解说</p>
<p style="text-align: left">
	　　勇猛精进于佛法　　远离疑网登圣路</p>
<p style="text-align: left">
	　　一切诸佛游此道　　是故愿除大众疑</p>
<p style="text-align: left">
	　　尔时世尊。以偈答慧命马胜曰</p>
<p style="text-align: left">
	　　汝为怜愍大众故　　以偈问我正是时</p>
<p style="text-align: left">
	　　具足辩才有巧便　　乃能问此微笑义</p>
<p style="text-align: left">
	　　以问如来现笑故　　必当利益无量众</p>
<p style="text-align: left">
	　　是故一切众会等　　皆得住于胜菩提</p>
<p style="text-align: left">
	　　知彼他化深信已　　故我现是微笑光</p>
<p style="text-align: left">
	　　一切随顺如来教　　为求菩提修妙行</p>
<p style="text-align: left">
	　　观察世法离诸相　　如见阳焰非真实</p>
<p style="text-align: left">
	　　愚者见焰谓是水　　欲求菩提勿同彼</p>
<p style="text-align: left">
	　　取相贪乐凡夫境　　无智常怖于无相</p>
<p style="text-align: left">
	　　愚痴执相舍正路　　离相能获妙菩提</p>
<p style="text-align: left">
	　　<a>妄想</a>思量虚伪法　　随所分别即被缚</p>
<p style="text-align: left">
	　　智者观相悉皆空　　得上寂灭陀罗尼</p>
<p style="text-align: left">
	　　执相凡愚住恶心　　彼皆无智归六趣</p>
<p style="text-align: left">
	　　轮回逼迫受众苦　　都由愚痴住相故</p>
<p style="text-align: left">
	　　着相众生见诸阴　　佛与菩提及菩萨</p>
<p style="text-align: left">
	　　智者离相见空已　　能得无上大菩提</p>
<p style="text-align: left">
	　　住相之类增烦恼　　能观无相得除结</p>
<p style="text-align: left">
	　　所谓结者即是相　　观结无相即断除</p>
<p style="text-align: left">
	　　若有分别求道者　　分别于道为障碍</p>
<p style="text-align: left">
	　　智者虽复行于欲　　彼欲即为无相行</p>
<p style="text-align: left">
	　　诸法无体不可得　　分别诸法说言空</p>
<p style="text-align: left">
	　　若离分别得无相　　彼即菩提更无余</p>
<p style="text-align: left">
	　　闻于善逝说是语　　大众除疑得<a>无畏</a></p>
<p style="text-align: left">
	　　顶受牟尼所<a>说法</a>　　如智顶戴瞻卜花</p>
<p style="text-align: left">
	　　斯诸天众获无畏　　于我设供最无上</p>
<p style="text-align: left">
	　　亦知诸法佛境界　　当作世间大导师</p>
<p style="text-align: left">
	　　诸梵天等授记品第十九</p>
<p style="text-align: left">
	　　尔时六千万诸梵众天。见诸阿修罗伽楼罗乃至他化自在天等供养如来闻授记已。欣喜踊跃。皆得称心。彼于世谛禅。以喜悦为食。亦于佛法中。得智慧明宿殖善根故。已曾亲承供养诸佛故。及深信清净故。于甚深法获得法忍。彼诸天等。知诸法无作非无作。非生非不生。非有非不有。非起非不起。非灭非不灭。非依非不依。非清非浊。非憎非爱。非贤非愚。非知非不知。非见非不见。非受非不受。非恻非不恻。非无非非无。非物非非物。非可得非不可得。非去非来。非趣非不趣。非空非不空。非相非不相。非愿非不愿。彼诸梵天。于一切法心无所著。亦无所住。于非用中不作非用想。于非不用中亦不作非不用想。于语言中无语言想。于非语言亦无非语言想。于有作中无其作想。于无作中亦无无作想。于凡夫不作凡夫想。于非凡夫亦不作非凡夫想。于凡夫法不作凡夫法想。于非凡夫法亦不作非凡夫法想。于声闻不作声闻想。于非声闻亦不作非声闻想。于声闻法不作声闻法想。于非声闻法亦不作非声闻法想。于缘觉不作缘觉想。于非缘觉亦不作非缘觉想。于缘觉法不作缘觉法想。于非缘觉法亦不作非缘觉法想。于菩萨不作菩萨想。于非菩萨亦不作非菩萨想。于菩萨法不作菩萨法想。于非菩萨法亦不作非菩萨法想。于佛不作佛想。于非佛亦不作非佛想。于佛法不作佛法想。于非佛法亦不作非佛法想。于涅槃不作涅槃想。于非涅槃亦不作非涅槃想。于生死不作生死想。于非生死亦不作非生死想。如是彼天一切皆悉离诸分别。定心清净。彼等既得清净心故。以寂灭法。说偈赞佛</p>
<p style="text-align: left">
	　　大圣甚深寂灭智　　修行寂灭到<a>彼岸</a></p>
<p style="text-align: left">
	　　演说寂灭度众生　　亦自常行寂灭法</p>
<p style="text-align: left">
	　　菩提寂灭善清净　　斯法牟尼之境界</p>
<p style="text-align: left">
	　　速得寂灭胜<a>甘露</a>　　以是今得尽诸有</p>
<p style="text-align: left">
	　　恒说寂灭微妙道　　是彼智者所行处</p>
<p style="text-align: left">
	　　八正之路灭恼浊　　拔济一切诸群生</p>
<p style="text-align: left">
	　　善修寂灭证菩提　　乃是先佛之所行</p>
<p style="text-align: left">
	　　修彼能到安隐城　　过去诸佛所证知</p>
<p style="text-align: left">
	　　是诸如来修<a>学法</a>　　导师如是化世间</p>
<p style="text-align: left">
	　　若人能行有学法　　获得无学胜菩提</p>
<p style="text-align: left">
	　　一心趣向寂灭道　　诸根寂静久修习</p>
<p style="text-align: left">
	　　当得为佛世间解　　那罗延力度群生</p>
<p style="text-align: left">
	　　若知寂灭甘露者　　能尽一切诸有相</p>
<p style="text-align: left">
	　　是为真实如来子　　寂灭能除世间畏</p>
<p style="text-align: left">
	　　彼等所设供养佛　　胜上希有最殊特</p>
<p style="text-align: left">
	　　所说寂灭尽烦恼　　于诸无相最第一</p>
<p style="text-align: left">
	　　世间寂灭离诸相　　所谓寂灭即涅槃</p>
<p style="text-align: left">
	　　众生轮转受诸苦　　远离寂灭取相故</p>
<p style="text-align: left">
	　　牟尼诸法不思议　　即是菩提一切智</p>
<p style="text-align: left">
	　　已度淤泥到彼岸　　故佛于此无疑虑</p>
<p style="text-align: left">
	　　若有离阴得解脱　　于佛大乘不愿乐</p>
<p style="text-align: left">
	　　欲求菩提思灭度　　于其五阴生怖畏</p>
<p style="text-align: left">
	　　离欲净心求涅槃　　彼等如是简择智</p>
<p style="text-align: left">
	　　于法取相凡夫境　　是谓如来之所说</p>
<p style="text-align: left">
	　　若取寂灭即是缚　　以是不得一切智</p>
<p style="text-align: left">
	　　若有于其五阴相　　不生存执取着心</p>
<p style="text-align: left">
	　　彼能利益释迦法　　是名喜乐无相行</p>
<p style="text-align: left">
	　　能获无名安隐处　　逮得菩提佛境界</p>
<p style="text-align: left">
	　　降魔诤论灭烦恼　　速得成就一切智</p>
<p style="text-align: left">
	　　我等赞叹无上士　　所获寂灭诸功德</p>
<p style="text-align: left">
	　　唯佛大智能了知　　回施众生愿成佛</p>
<p style="text-align: left">
	　　尔时<a>娑婆世界</a>主大梵天王。知诸梵天赞叹佛已对佛正立。以实功德。而赞颂言</p>
<p style="text-align: left">
	　　法王已知一切法　　不实虚诳如空拳</p>
<p style="text-align: left">
	　　亦如秋云及电光　　是故大圣离取心</p>
<p style="text-align: left">
	　　犹如梦中饥饿人　　飡食百味甘美膳</p>
<p style="text-align: left">
	　　梦人饥食皆不实　　如来见法亦如是</p>
<p style="text-align: left">
	　　又如梦中焦渴人　　得饮清净凉冷水</p>
<p style="text-align: left">
	　　梦渴饮水皆虚妄　　佛见诸法亦如是</p>
<p style="text-align: left">
	　　无作无受无众生　　无其作业及得报</p>
<p style="text-align: left">
	　　亦无得受果报者　　世尊于此无疑虑</p>
<p style="text-align: left">
	　　譬如美言得人爱　　然彼语言无可最</p>
<p style="text-align: left">
	　　亦无言说及听者　　大圣了知皆不实</p>
<p style="text-align: left">
	　　如闻箜篌美妙音　　其声亦无真实性</p>
<p style="text-align: left">
	　　世尊如是见诸阴　　知阴无体不可得</p>
<p style="text-align: left">
	　　犹如摩尼性自净　　系之衣上随色变</p>
<p style="text-align: left">
	　　诸法自体本清净　　虚妄分别增倒染</p>
<p style="text-align: left">
	　　譬如无垢鲜白衣　　随受染色种种变</p>
<p style="text-align: left">
	　　诸法如是性自净　　随所分别而染污</p>
<p style="text-align: left">
	　　犹如有人闻贝声　　寻其贝声从何来</p>
<p style="text-align: left">
	　　其声非自非他性　　大仙见法亦如是</p>
<p style="text-align: left">
	　　如人思美肴饍食　　其食众缘所合成</p>
<p style="text-align: left">
	　　观食各各无自性　　如来见法皆如是</p>
<p style="text-align: left">
	　　譬如众缘号为城　　推其城体无自性</p>
<p style="text-align: left">
	　　如是众缘皆悉空　　法王见法亦如斯</p>
<p style="text-align: left">
	　　喻若有人击鼓声　　虽能令人心欣喜</p>
<p style="text-align: left">
	　　声及众缘皆悉空　　大圣见法亦如是</p>
<p style="text-align: left">
	　　譬如有人打鼓时　　其声不从十方来</p>
<p style="text-align: left">
	　　声灭亦不向诸方　　世尊见法皆如是</p>
<p style="text-align: left">
	　　如是彼人击鼓已　　其鼓不生憎爱心</p>
<p style="text-align: left">
	　　亦不分别众缘性　　佛见诸法皆若斯</p>
<p style="text-align: left">
	　　又如彼人打妙鼓　　声不作心生他喜</p>
<p style="text-align: left">
	　　及以众缘皆亦然　　导师见法皆如是</p>
<p style="text-align: left">
	　　如人击彼妙鼓时　　鼓亦不生苦乐想</p>
<p style="text-align: left">
	　　亦不观察众缘性　　如来见法皆如是</p>
<p style="text-align: left">
	　　犹如有人击妙鼓　　声不即缘亦不离</p>
<p style="text-align: left">
	　　及彼伎缘亦复然　　牟尼见法皆如是</p>
<p style="text-align: left">
	　　尔时世尊。知诸梵天大梵王等深心敬信。及以寂灭赞颂佛已。又见大众欲生善根。即便微笑。尔时慧命马胜。以偈问曰</p>
<p style="text-align: left">
	　　既见如来口中出　　离垢清净微笑光</p>
<p style="text-align: left">
	　　世间天人大众等　　一切咸生希有心</p>
<p style="text-align: left">
	　　以见世尊微笑故　　诸来大众普怀疑</p>
<p style="text-align: left">
	　　皆悉瞻仰如来面　　殷勤愿乐欲听闻</p>
<p style="text-align: left">
	　　愿佛开示笑因缘　　荡除大众疑惑心</p>
<p style="text-align: left">
	　　最胜牟尼非无因　　而现希有微笑相</p>
<p style="text-align: left">
	　　诸佛所现微笑光　　必为利益诸世间</p>
<p style="text-align: left">
	　　今者为谁现此笑　　唯愿敷演分别说</p>
<p style="text-align: left">
	　　大众得闻必欣喜　　由知微笑因缘故</p>
<p style="text-align: left">
	　　斯诸大众皆合掌　　一心瞻仰乐欲闻</p>
<p style="text-align: left">
	　　是故愿佛为解释　　必当断灭诸疑惑</p>
<p style="text-align: left">
	　　导师为彼诸来众　　愿垂演说微笑因</p>
<p style="text-align: left">
	　　众会若闻必喜悦　　以得洗除疑网故</p>
<p style="text-align: left">
	　　众心坚固皆清净　　专念希仰如来德</p>
<p style="text-align: left">
	　　大众瞻仰世尊颜　　犹如睹见初生月</p>
<p style="text-align: left">
	　　具八妙声如梵天　　一心渴仰愿速闻</p>
<p style="text-align: left">
	　　天人众等闻佛说　　必得除疑住正法</p>
<p style="text-align: left">
	　　<a>梵音</a>演说义相应　　得闻甚深出世法</p>
<p style="text-align: left">
	　　佛智善巧能悦豫　　故令大众增踊跃</p>
<p style="text-align: left">
	　　此众心净离疑结　　能乐如来一切智</p>
<p style="text-align: left">
	　　精进勇猛有力人　　乃能志求无上道</p>
<p style="text-align: left">
	　　是故导师愍世间　　唯愿解说令众喜</p>
<p style="text-align: left">
	　　善哉世尊平等心　　怜愍一切诸众生</p>
<p style="text-align: left">
	　　令诸大众增善根　　安心不动求佛智</p>
<p style="text-align: left">
	　　尔时世尊。即以偈答慧命马胜曰</p>
<p style="text-align: left">
	　　怜愍一切诸世间　　故我现是微笑光</p>
<p style="text-align: left">
	　　汝当谛听说彼因　　其义甚深微妙句</p>
<p style="text-align: left">
	　　此诸众会若得闻　　发勤精进修善业</p>
<p style="text-align: left">
	　　当得利益诸众生　　于佛妙法起胜行</p>
<p style="text-align: left">
	　　斯诸梵众皆欣喜　　如来法中悉无疑</p>
<p style="text-align: left">
	　　那由他劫久修行　　犹如恒河沙劫数</p>
<p style="text-align: left">
	　　于诸境界悉不着　　心如虚空无障碍</p>
<p style="text-align: left">
	　　虽乐常修菩萨行　　而不速取菩提证</p>
<p style="text-align: left">
	　　此等复于未来世　　无量亿劫恒沙数</p>
<p style="text-align: left">
	　　天众清净无垢秽　　得大势力住世间</p>
<p style="text-align: left">
	　　然后当成一切智　　为大法王有威力</p>
<p style="text-align: left">
	　　具足功德尽诸有　　观诸世间悉空寂</p>
<p style="text-align: left">
	　　彼佛如本久修行　　<a>寿命</a>限量亦如是</p>
<p style="text-align: left">
	　　斯诸善逝住世时　　能于苦恼度众生</p>
<p style="text-align: left">
	　　彼佛国土无伦匹　　世界严净甚滋茂</p>
<p style="text-align: left">
	　　无量那由劫数中　　如来演说不可尽</p>
<p style="text-align: left">
	　　彼佛刹土严净事　　无量佛说亦不尽</p>
<p style="text-align: left">
	　　彼佛同号大智力　　国土皆悉名最胜</p>
<p style="text-align: left">
	　　为众演说不动法　　不可思议无所依</p>
<p style="text-align: left">
	　　彼佛世界众生等　　咸皆修治诸善根</p>
<p style="text-align: left">
	　　无一众生受后有　　生死之中重生者</p>
<p style="text-align: left">
	　　彼等当时有一苦　　于其世间便显现</p>
<p style="text-align: left">
	　　唯畏诸行皆无常　　令诸众生起厌离</p>
<p style="text-align: left">
	　　尔时彼国众生辈　　离老病死诸苦相</p>
<p style="text-align: left">
	　　一切依于一教法　　同厌无常修胜行</p>
<p style="text-align: left">
	　　彼诸众生当尔时　　耳更不闻余音声</p>
<p style="text-align: left">
	　　唯闻不净无常苦　　<a>无我</a>寂灭空无相</p>
<p style="text-align: left">
	　　甘露涅槃及菩提　　安隐清凉无上乐</p>
<p style="text-align: left">
	　　斯等如是胜妙音　　恒常数数而得闻</p>
<p style="text-align: left">
	　　尔时更无余声响　　若树若壁及露地</p>
<p style="text-align: left">
	　　或复空中及寺庙　　但闻如是微妙句</p>
<p style="text-align: left">
	　　闻已一切皆得道　　便于生死得解脱</p>
<p style="text-align: left">
	　　皆是如来神力故　　具八功德妙音声</p>
<p style="text-align: left">
	　　尔时无有杂毒心　　所谓离欲及嗔恚</p>
<p style="text-align: left">
	　　亦无愚痴出恶声　　粗言逼恼来经耳</p>
<p style="text-align: left">
	　　一切厌背于生死　　趣向涅槃大正路</p>
<p style="text-align: left">
	　　彼土一切悉当空　　佛及众生皆灭度</p>
<p style="text-align: left">
	　　斯是彼佛大神力　　发弘志愿不思议</p>
<p style="text-align: left">
	　　曾于过去那由劫　　为求菩提<a>修道</a>行</p>
<p style="text-align: left">
	　　彼国所有诸众生　　一切悉皆当作佛</p>
<p style="text-align: left">
	　　此诸梵天发广愿　　皆由观察寂灭句</p>
<p style="text-align: left">
	　　悉得证知甚深义　　解了如来吉祥路</p>
<p style="text-align: left">
	　　其所修学皆通达　　于诸世间为导师</p>
<p style="text-align: left">
	　　彼能观察众生空　　不生疲倦<a>懈怠</a>心</p>
<p style="text-align: left">
	　　是故巧入诸法性　　修集菩萨胜妙行</p>
				</div></div><hr><script charset='utf-8' src='../../js/footer.js'></script></body></html>