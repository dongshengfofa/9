<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第八十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第八十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第八十卷</strong></p>
<p style="text-align: left">
	　　隋<a>三藏</a>法师阇那崛多译</p>
<p style="text-align: left">
	　　护国<a>菩萨</a>会第一十八之一</p>
<p style="text-align: left">
	　　如是我闻。一时婆伽婆在王舍城耆阇崛山中。与大<a>比丘</a>众千二百五十人俱。菩萨摩诃萨五千人。一切皆得无碍辩才。大忍成就降伏魔怨。近于佛智一生补处。皆得陀罗尼无边辩才。力无所畏<a>自在</a><a>神通</a>。乃至一切功德皆悉具足。其名曰<a>普贤菩萨</a>。普眼菩萨。普明菩萨。普光菩萨。圆光菩萨。上意菩萨。无边意菩萨。广意菩萨。无尽意菩萨。持地菩萨。持世菩萨。益意菩萨。咒手菩萨。文殊师利等六十不思议菩萨。贤护等十六菩萨。如是等菩萨摩诃萨五千人俱</p>
<p style="text-align: left">
	　　复有<a>娑婆世界</a>主梵天王。及释提桓因。护世四王。功德天子。正意天子。一切天王。一切龙王。一切紧那罗王。一切乾闼婆王。一切夜叉王。一切阿修罗王。一切迦楼罗王。如是等王。</p>
<p style="text-align: left">
	　　各各皆与百千眷属俱悉来集会</p>
<p style="text-align: left">
	　　尔时<a>世尊</a>。坐功德藏师子宝座。于大众中色象显现如须弥山。普照<a>世间</a>如日天子。显现世界如月天子。其德寂静如梵天王。威德难瞻如天帝释。七菩提分皆悉具足如转轮王。宣说无相空无愿法。心无所畏如师子王。身光照耀如大火聚。又放光明犹如诸天。最胜无上摩尼宝珠。普照三千<a>大千世界</a>。以大<a>梵音</a>。令诸众生悉得<a>欢喜</a>。于一切法解其深义。于大众中而为<a>说法</a>。初中后善其义微妙。具足无杂清净梵行。尔时众中。有一菩萨摩诃萨名曰喜王。在众中坐睹见如来。坐师子座放大光明。如百千日普照一切。令<a>天人</a>光隐蔽不现。见是事已踊跃欢喜。遍满身心不能自胜。即从座起。合掌向佛。以偈赞曰</p>
<p style="text-align: left">
	　　世尊覆蔽此大众　　天龙修罗乾闼婆</p>
<p style="text-align: left">
	　　菩萨声闻无威德　　普照一切如金山</p>
<p style="text-align: left">
	　　犹如须弥诸天俱　　处于大海佛亦然</p>
<p style="text-align: left">
	　　世尊住于慈悲海　　放大光明百千种</p>
<p style="text-align: left">
	　　住于梵行犹梵王　　光明威德过诸天</p>
<p style="text-align: left">
	　　安住<a>禅定</a><a>解脱</a>中　　照耀世间胜众生</p>
<p style="text-align: left">
	　　犹如帝释在天众　　色象光明最为胜</p>
<p style="text-align: left">
	　　佛过世间亦复然　　诸相庄严功德具</p>
<p style="text-align: left">
	　　犹如轮王典四域　　照耀世间说法时</p>
<p style="text-align: left">
	　　令诸众生入圣道　　世尊显现慈悲意</p>
<p style="text-align: left">
	　　光明障蔽火摩尼　　犹如秋日行<a>虚空</a></p>
<p style="text-align: left">
	　　佛比千日最为胜　　佛日普照于世间</p>
<p style="text-align: left">
	　　如夜闇时秋满月　　<a>佛光</a>清净亦复然</p>
<p style="text-align: left">
	　　面部<a>圆满</a>犹如月　　覆翳一切天人光</p>
<p style="text-align: left">
	　　犹如山顶夜火聚　　清净显现无边界</p>
<p style="text-align: left">
	　　能灭一切无明闇　　世尊智慧光普照</p>
<p style="text-align: left">
	　　佛音遍满山谷中　　能伏外道犹师子</p>
<p style="text-align: left">
	　　宣说<a>无我</a>空无愿　　令诸外道皆恐怖</p>
<p style="text-align: left">
	　　威光犹如摩尼王　　映夺一切摩尼光</p>
<p style="text-align: left">
	　　如来躯体真金色　　普照世间胜诸光</p>
<p style="text-align: left">
	　　如来世间无与等　　况复有胜世尊者</p>
<p style="text-align: left">
	　　福智精进方便等　　一切功德无能过</p>
<p style="text-align: left">
	　　救护世间大丈夫　　我今睹见功德海</p>
<p style="text-align: left">
	　　令我欢喜生尊重　　是故顶礼世尊足</p>
<p style="text-align: left">
	　　我已赞叹胜调御　　功德圆满世间灯</p>
<p style="text-align: left">
	　　我今所有诸功德　　令诸众生证菩提</p>
<p style="text-align: left">
	　　尔时喜王菩萨摩诃萨。偈赞佛已合十指掌。谛观佛身目不暂舍。观察法界甚深难解难行难入。不可思惟。难知寂静微细之法。不可思量诸佛境界。内心观察周遍法界。观如来智世尊境界无有等等。作是观已。入如来智不思议境方便行中。诸佛世尊同一法性而无有异。思惟观察诸佛世尊。无所染着犹如虚空。作是观时。入于实证真如体性。一切诸法性皆如是。生如是信。爱乐诸佛如来无碍解脱之门。知常乐我净。知佛之身。作是思惟。如来之身遍一切刹。现众生前。诸佛功德于无量劫说不可尽。喜王菩萨作是念已。默然而住观于法界。尔时有一慧命菩萨比丘。名曰护国。在舍婆提城。受夏安居三月过已。执持衣钵。共诸年少初学比丘。游行诸国。至王舍城耆阇崛山。尔时慧命护国菩萨。到世尊前。顶<a>礼佛</a>足。右绕三匝。却住一面。合掌向佛。以偈赞曰</p>
<p style="text-align: left">
	　　敬礼最胜放光者　　敬礼意如虚空者</p>
<p style="text-align: left">
	　　敬礼能决他疑网　　敬礼超过<a>三界</a>尊</p>
<p style="text-align: left">
	　　十方无数刹土中　　闻赞如来功德事</p>
<p style="text-align: left">
	　　彼国所有诸菩萨　　欢喜皆来供养佛</p>
<p style="text-align: left">
	　　菩萨<a>如法</a>供养已　　一心听佛所说法</p>
<p style="text-align: left">
	　　闻法欢喜还本土　　赞叹如来诸功德</p>
<p style="text-align: left">
	　　如来积行为众生　　经于无量无边劫</p>
<p style="text-align: left">
	　　为他求于菩提时　　其心初无有疲惓</p>
<p style="text-align: left">
	　　世尊行檀持戒坚　　羼提精进游诸禅</p>
<p style="text-align: left">
	　　智慧方便皆具足　　是故稽首大圣尊</p>
<p style="text-align: left">
	　　如来具足四如意　　诸根诸力诸解脱</p>
<p style="text-align: left">
	　　又知众生心<a>意识</a>　　是故顶礼大智海</p>
<p style="text-align: left">
	　　知诸众生心所念　　身口所作<a>善恶</a>业</p>
<p style="text-align: left">
	　　亦知解脱方便等　　世尊知已为说法</p>
<p style="text-align: left">
	　　贪欲恚痴迷众生　　能令入于三恶道</p>
<p style="text-align: left">
	　　如来知已教断除　　令彼众生生善趣</p>
<p style="text-align: left">
	　　过去一切诸世尊　　天人魔梵所恭敬</p>
<p style="text-align: left">
	　　未来功德具足者　　世尊皆悉了了知</p>
<p style="text-align: left">
	　　诸佛<a>净土</a>所生处　　菩萨声闻及缘觉</p>
<p style="text-align: left">
	　　天人眷属与种姓　　<a>寿命</a>长短皆悉知</p>
<p style="text-align: left">
	　　灭度已后<a>正法</a>住　　供养<a>舍利</a>起庙塔</p>
<p style="text-align: left">
	　　受法藏人若干种　　调御丈夫皆悉知</p>
<p style="text-align: left">
	　　十力智慧无障碍　　悉能了达三世事</p>
<p style="text-align: left">
	　　入于一切法智中　　故我稽首大智海</p>
<p style="text-align: left">
	　　佛无等等况有过　　诸相庄严如来身</p>
<p style="text-align: left">
	　　譬如星宿在虚空　　是故我礼胜丈夫</p>
<p style="text-align: left">
	　　如来妙色无与等　　映蔽大会天人光</p>
<p style="text-align: left">
	　　释梵威德在佛边　　一切隐没皆不现</p>
<p style="text-align: left">
	　　身如金山无垢秽　　绀发柔软而右旋</p>
<p style="text-align: left">
	　　佛顶显现如须弥　　无量功德光明聚</p>
<p style="text-align: left">
	　　眉间毫相放大光　　无量无边无有数</p>
<p style="text-align: left">
	　　佛眼修广如青莲　　以大慈悲视众生</p>
<p style="text-align: left">
	　　如秋满月行虚空　　如来面部亦复尔</p>
<p style="text-align: left">
	　　众生观者无厌足　　是故我礼面中王</p>
<p style="text-align: left">
	　　犹如师子鹅孔雀　　安行徐步如象王</p>
<p style="text-align: left">
	　　游止震动于大地　　敬礼十力大苦行</p>
<p style="text-align: left">
	　　手指[月*庸]纤无不爱　　网缦珊瑚赤铜色</p>
<p style="text-align: left">
	　　臂肘修长立过膝　　敬礼如来金色身</p>
<p style="text-align: left">
	　　足下轮相罗网具　　行时足迹犹采画</p>
<p style="text-align: left">
	　　若有顶礼世尊者　　佛光照耀得生天</p>
<p style="text-align: left">
	　　法王具足七财宝　　常以法施调伏心</p>
<p style="text-align: left">
	　　教照众生以法行　　我今顶礼于法王</p>
<p style="text-align: left">
	　　慈悲为铠念为刀　　持戒为弓智慧箭</p>
<p style="text-align: left">
	　　以此能破烦恼怨　　<a>生死</a>有爱增长种</p>
<p style="text-align: left">
	　　自度度他亿众生　　解脱一切诸系缚</p>
<p style="text-align: left">
	　　能示<a>无畏</a>安隐路　　令其得至常乐道</p>
<p style="text-align: left">
	　　行此乘者断生死　　无有恩爱别离苦</p>
<p style="text-align: left">
	　　得至微妙无为处　　慈心说法为众生</p>
<p style="text-align: left">
	　　赞叹最胜世尊已　　一切法中自在者</p>
<p style="text-align: left">
	　　以此赞叹胜善根　　令诸众生证菩提</p>
<p style="text-align: left">
	　　尔时护国菩萨偈赞佛已。合十指掌。而白佛言。世尊。我心有疑。欲问如来。唯愿听许。尔时佛告护国菩萨比丘。恣汝所问。我当为汝分别解说断汝所疑令汝欢喜。尔时护国。既蒙听许。即白佛言。菩萨摩诃萨<a>修行</a>何等。于一切法增长功德。到究竟处而得自在。证捷疾智。得决定智。于法明了入一切智。<a>教化</a>众生能决疑网。解一切智。以巧方便济度众生。如言而行常宣真实。得<a>念佛</a>三昧。善能咨问一切深义。闻已能持。速疾证得一切种智。尔时护国菩萨。欲重宣此义。而说偈言</p>
<p style="text-align: left">
	　　菩萨行行常决定　　真实决定从何生</p>
<p style="text-align: left">
	　　智慧大海分别处　　愿胜丈夫为我说</p>
<p style="text-align: left">
	　　佛身微妙犹真金　　人天中胜大福聚</p>
<p style="text-align: left">
	　　慈愍我等大归依　　清净之行为我说</p>
<p style="text-align: left">
	　　云何而得无尽利　　觉道总持<a>甘露</a>生</p>
<p style="text-align: left">
	　　云何清净智慧海　　而断众生诸疑惑</p>
<p style="text-align: left">
	　　无量亿劫在生死　　而无疲倦悔厌心</p>
<p style="text-align: left">
	　　观诸众生逼切苦　　常为众生作利益</p>
<p style="text-align: left">
	　　清净刹土佛眷属　　最胜国土及寿命</p>
<p style="text-align: left">
	　　一切众事微妙处　　愿说清净菩提行</p>
<p style="text-align: left">
	　　降伏众魔破邪见　　枯竭爱海得解脱</p>
<p style="text-align: left">
	　　法行相续无绝断　　无上最胜为我说</p>
<p style="text-align: left">
	　　色力财宝及四辩　　哀愍软言令众喜</p>
<p style="text-align: left">
	　　慈悲云雨润一切　　愿为我说佛境界</p>
<p style="text-align: left">
	　　愿出迦陵频伽声　　大梵雷音破邪见</p>
<p style="text-align: left">
	　　众会渴仰为法来　　愿施解脱甘露浆</p>
<p style="text-align: left">
	　　我今欲成微妙道　　若不乐法则不请</p>
<p style="text-align: left">
	　　闻法时至恭敬待　　唯愿为说大法宝</p>
<p style="text-align: left">
	　　世尊我愿成菩提　　如来深知我志乐</p>
<p style="text-align: left">
	　　非为恼乱故问佛　　善哉愿说最胜行</p>
<p style="text-align: left">
	　　尔时世尊。告护国菩萨言。善哉护国。汝今乃能问如是义。利益多人安乐天人。亦大<a>饶益</a>于未来世。摄诸菩萨。谛听谛受。当为汝说。护国白言。善哉世尊。愿为我说。佛言护国。菩萨有四法。能成如上清净之事。何等为四。一者真实心无谄曲。二者于诸众生行于平等。三者心念行空。四者如言而行。护国当知。如此四种能得菩萨清净之法。尔时世尊。欲重宣此义。而说偈曰</p>
<p style="text-align: left">
	　　若有菩萨心无谄　　而常不退菩提道</p>
<p style="text-align: left">
	　　亦无佷戾贡高意　　彼则名为无边智</p>
<p style="text-align: left">
	　　见诸众生无救护　　生老病死所逼切</p>
<p style="text-align: left">
	　　发心欲度于有海　　能为一切作法船</p>
<p style="text-align: left">
	　　调伏平等于众生　　观诸众生如一子</p>
<p style="text-align: left">
	　　皆当救度令解脱　　最胜丈夫发此心</p>
<p style="text-align: left">
	　　行住坐卧念空门　　寿者我想皆悉无</p>
<p style="text-align: left">
	　　一切世间都如幻　　众生愚痴所迷惑</p>
<p style="text-align: left">
	　　大智菩萨所言说　　依之行行无违失</p>
<p style="text-align: left">
	　　调伏寂静离诸过　　能求菩提名佛子</p>
<p style="text-align: left">
	　　佛说偈已。告护国菩萨言。善男子。菩萨摩诃萨。复有四种无畏之法。何等为四。一者所谓得陀罗尼。二者值善知识。三者得深法忍。四者戒行清净。是名菩萨四无畏法。尔时世尊。欲重宣此义。而说偈言</p>
<p style="text-align: left">
	　　菩萨大名称　　由得总持故</p>
<p style="text-align: left">
	　　受持最妙法　　如来所宣说</p>
<p style="text-align: left">
	　　恒常无忘失　　增长于智慧</p>
<p style="text-align: left">
	　　彼等智无碍　　超过一切法</p>
<p style="text-align: left">
	　　常遇善知识　　增于助道法</p>
<p style="text-align: left">
	　　常说于菩提　　诸佛所行处</p>
<p style="text-align: left">
	　　恶知识如火　　畏烧故远离</p>
<p style="text-align: left">
	　　若闻空相法　　勇猛坚其心</p>
<p style="text-align: left">
	　　菩萨离我人　　一切诸见等</p>
<p style="text-align: left">
	　　持戒无缺漏　　其心调寂静</p>
<p style="text-align: left">
	　　教化诸众生　　安住于佛戒</p>
<p style="text-align: left">
	　　佛说偈已。复告护国。诸菩萨众行圆满到究竟处。有四功德令心欢喜。何等为四。一者菩萨见佛而生欢喜。二者闻正法而生欢喜。三者舍一切而生欢喜。四者顺法忍而生欢喜。是为四法生于欢喜。尔时世尊。重说偈言</p>
<p style="text-align: left">
	　　菩萨所生处　　常见最胜人</p>
<p style="text-align: left">
	　　威光遍一切　　照曜于世间</p>
<p style="text-align: left">
	　　见已心恭敬　　如天奉帝释</p>
<p style="text-align: left">
	　　为度众生故　　求于菩提时</p>
<p style="text-align: left">
	　　从佛闻正法　　不怖而欢喜</p>
<p style="text-align: left">
	　　一心信敬已　　随顺于<a>佛教</a></p>
<p style="text-align: left">
	　　闻于随顺法　　得忍心无疑</p>
<p style="text-align: left">
	　　诸法无众生　　我想亦复尔</p>
<p style="text-align: left">
	　　常观如是已　　舍相生欢喜</p>
<p style="text-align: left">
	　　既不取我相　　见乞心踊跃</p>
<p style="text-align: left">
	　　城邑与大地　　妻子及寿命</p>
<p style="text-align: left">
	　　一切布施时　　其心初无悔</p>
<p style="text-align: left">
	　　佛说偈已。复告护国。菩萨作如是言。有四种法应当弃舍。何等为四。一者菩萨弃舍居家。二者既<a>出家</a>已不贪利养。三者离诸檀越。四者不惜身命。是为四法应当弃舍。尔时世尊。重说偈言</p>
<p style="text-align: left">
	　　菩萨见家过　　舍之而出家</p>
<p style="text-align: left">
	　　游止于山林　　无人寂静处</p>
<p style="text-align: left">
	　　远离男与女　　眷属及大众</p>
<p style="text-align: left">
	　　单己无等侣　　譬如犀一角</p>
<p style="text-align: left">
	　　专意求净道　　得失心无忧</p>
<p style="text-align: left">
	　　少欲及知足　　离谄除憍慢</p>
<p style="text-align: left">
	　　精进为众生　　布施调伏心</p>
<p style="text-align: left">
	　　苦行修禅定　　一心求佛智</p>
<p style="text-align: left">
	　　不惜身与命　　远离爱眷属</p>
<p style="text-align: left">
	　　坚心求菩提　　其志犹金刚</p>
<p style="text-align: left">
	　　若人来割截　　无有恚恨想</p>
<p style="text-align: left">
	　　勇猛心增长　　求于一切智</p>
<p style="text-align: left">
	　　佛说偈已。复告护国。菩萨有四种无悔之法。何等为四。一者不破禁戒无悔之法。二者住阿兰若处无悔之法。三者行四圣种无悔之法。四者多闻无悔之法。是为四种无悔之法。尔时世尊。重说偈言</p>
<p style="text-align: left">
	　　持戒净无垢　　犹如摩尼珠</p>
<p style="text-align: left">
	　　不生贡高心　　言我能持戒</p>
<p style="text-align: left">
	　　复以此戒善　　转教于多人</p>
<p style="text-align: left">
	　　常怀如是望　　成就于佛戒</p>
<p style="text-align: left">
	　　彼等住空闲　　清净兰若处</p>
<p style="text-align: left">
	　　亦不生我想　　及以寿者想</p>
<p style="text-align: left">
	　　观察男女色　　犹如于草木</p>
<p style="text-align: left">
	　　不生男女想　　及以吾我想</p>
<p style="text-align: left">
	　　彼住四圣种　　无<a>懈怠</a>谄曲</p>
<p style="text-align: left">
	　　至心恒修行　　远离于放逸</p>
<p style="text-align: left">
	　　求多闻功德　　精勤常修习</p>
<p style="text-align: left">
	　　愿成一切智　　最上功德处</p>
<p style="text-align: left">
	　　众生处牢狱　　无有救护者</p>
<p style="text-align: left">
	　　轮转于生死　　求财以自给</p>
<p style="text-align: left">
	　　我当求法船　　济度彼生死</p>
<p style="text-align: left">
	　　烦恼海众生　　令其至<a>彼岸</a></p>
<p style="text-align: left">
	　　众生无归依　　亦无救护者</p>
<p style="text-align: left">
	　　众生在有为　　无能令其出</p>
<p style="text-align: left">
	　　我当作导师　　救之令解脱</p>
<p style="text-align: left">
	　　是故我发心　　求于菩提道</p>
<p style="text-align: left">
	　　佛说偈已。复告护国。菩萨有四种调伏之行。应当行之。何等为四。一者愿生善处常值诸佛。二者供养师长而不求报。三者常乐空闲弃舍利养。四者得无碍辩头陀忍法。是为四种调伏之法。尔时世尊。重说偈言</p>
<p style="text-align: left">
	　　菩萨勇猛乐山林　　常不从人求利养</p>
<p style="text-align: left">
	　　恒得深智无碍辩　　善能通达诸<a>法相</a></p>
<p style="text-align: left">
	　　常当供养诸师长　　随顺师教无违背</p>
<p style="text-align: left">
	　　随所生处值诸佛　　供养恭敬求菩提</p>
<p style="text-align: left">
	　　常生胜处名高远　　若生天上天中尊</p>
<p style="text-align: left">
	　　又得成就菩提道　　教诸众生行十善</p>
<p style="text-align: left">
	　　念佛功德常欢喜　　我亦不久成佛道</p>
<p style="text-align: left">
	　　既成正觉功德满　　度脱众生生死苦</p>
<p style="text-align: left">
	　　佛说偈已。复告护国。菩萨有四种法净菩萨行。何等为四。一者行菩提时心无嗔恨。二者弃舍眷属宫殿财宝乐处山林。亦不称说己之功德。三者虽行布施不求果报。四者精勤乐法不见师过。是为四法净菩提行。尔时世尊。重说偈言</p>
<p style="text-align: left">
	　　其心清净无怨恨　　亦不求人之过罪</p>
<p style="text-align: left">
	　　自不谄曲无染着　　行于大道求菩提</p>
<p style="text-align: left">
	　　深观居家是苦本　　亲近恶友无<a>正念</a></p>
<p style="text-align: left">
	　　是故弃舍行出家　　处于山林求解脱</p>
<p style="text-align: left">
	　　游行空闲寂静乐　　永断眷属恩爱念</p>
<p style="text-align: left">
	　　不惜于身及寿命　　独步无畏犹师子</p>
<p style="text-align: left">
	　　乞食支身常知足　　犹如飞禽无储积</p>
<p style="text-align: left">
	　　不乐生天及人中　　唯求无上菩提道</p>
<p style="text-align: left">
	　　独行无侣唯一己　　恒不恐怖如师子</p>
<p style="text-align: left">
	　　畏诸烦恼如野兽　　若得利养心不喜</p>
<p style="text-align: left">
	　　观诸众生恒放逸　　慈悲誓愿为破之</p>
<p style="text-align: left">
	　　我为救护诸众生　　常当炽然勤精进</p>
<p style="text-align: left">
	　　凡所出言恒哀愍　　于憎爱人常含笑</p>
<p style="text-align: left">
	　　不着一切亦如风　　唯当求于丈夫行</p>
<p style="text-align: left">
	　　常乐行于空无相　　观有为法如幻化</p>
<p style="text-align: left">
	　　调伏诸根意广大　　行住常乐甘露法</p>
<p style="text-align: left">
	　　常依佛教行大道　　恒当清净于内心</p>
<p style="text-align: left">
	　　求陀罗尼及辩才　　荷负诸苦求菩提</p>
<p style="text-align: left">
	　　菩萨常观如是行　　见前利益生欢喜</p>
<p style="text-align: left">
	　　若不爱乐于菩提　　是人无恶而不造</p>
<p style="text-align: left">
	　　佛说偈已。复告护国。菩萨有四种堕落之法。何等为四。一者不恭敬他。二者背恩谄曲。三者多求利养名闻。四者诈善扬德。是为四种堕落之法。尔时世尊。重说偈言</p>
<p style="text-align: left">
	　　彼于父母及师长　　常怀憍慢不恭敬</p>
<p style="text-align: left">
	　　违背恩养心谄曲　　诸根散乱多愚痴</p>
<p style="text-align: left">
	　　常念利养不休息　　谄曲诈现精进相</p>
<p style="text-align: left">
	　　自谓持戒及苦行　　一切无有如己者</p>
<p style="text-align: left">
	　　恶口粗言喜斗诤　　常求人过不休息</p>
<p style="text-align: left">
	　　彼恒违离<a>沙门</a>行　　营理田作及贩卖</p>
<p style="text-align: left">
	　　未来世中诸比丘　　弃舍功德及戒行</p>
<p style="text-align: left">
	　　以怀嫉妒斗诤故　　覆灭损坏我正法</p>
<p style="text-align: left">
	　　彼去菩提甚悬远　　亦复远离七圣财</p>
<p style="text-align: left">
	　　违背解脱八正路　　<a>流转</a>五道生死中</p>
<p style="text-align: left">
	　　尔时世尊。说此偈已。复告护国。菩萨有四种障道之法。何等为四。一者懈怠。二者不信。三者我慢。四者嗔恚。是为四种障道之法。尔时世尊。重说偈言</p>
<p style="text-align: left">
	　　懈怠不信闇钝心　　常为我慢及嗔恚</p>
<p style="text-align: left">
	　　见有忍辱诸比丘　　驱逐傧出于塔寺</p>
<p style="text-align: left">
	　　若得利养心欢喜　　各言我是<a>常住</a>者</p>
<p style="text-align: left">
	　　恒作方便求人短　　何人有过我治罚</p>
<p style="text-align: left">
	　　如是等人去法远　　憎嫉功德坠三涂</p>
<p style="text-align: left">
	　　厌恶诸佛微妙法　　是人当入猛火中</p>
<p style="text-align: left">
	　　彼人造恶不休息　　必当具受苦中苦</p>
<p style="text-align: left">
	　　是故汝等求菩提　　无令后悔堕恶道</p>
<p style="text-align: left">
	　　无量亿劫佛乃出　　为诸众生作利益</p>
<p style="text-align: left">
	　　汝等既得善趣身　　应舍放逸求解脱</p>
<p style="text-align: left">
	　　尔时世尊。说此偈已。复告护国。菩萨须舍四种福伽罗。不得亲近。何等为四。一者不得亲近恶知识。二者不得亲近执见之人。三者不得亲近谤法之人。四者不得亲近贪利养人。是谓四种之人不得亲近。尔时世尊。重说偈言</p>
<p style="text-align: left">
	　　能舍恶知识　　亲近善知识</p>
<p style="text-align: left">
	　　菩提道增长　　犹月渐圆满</p>
<p style="text-align: left">
	　　远离执见人　　及舍我寿等</p>
<p style="text-align: left">
	　　为求佛道故　　弃之如毒器</p>
<p style="text-align: left">
	　　诽谤于<a>佛法</a>　　寂静甘露味</p>
<p style="text-align: left">
	　　若欲求菩提　　应避如粪秽</p>
<p style="text-align: left">
	　　远离贪利养　　亦舍恶行人</p>
<p style="text-align: left">
	　　是等不应近　　犹如避火坑</p>
<p style="text-align: left">
	　　若欲降众魔　　转无上法轮</p>
<p style="text-align: left">
	　　欲求第一利　　速远恶知识</p>
<p style="text-align: left">
	　　舍爱及憎恶　　利誉亦嫉妒</p>
<p style="text-align: left">
	　　若求无上道　　常修于佛智</p>
<p style="text-align: left">
	　　尔时世尊说此偈已。复告护国。菩萨有四种法受未来苦。何等为四。一者轻慢有智之人。二者常怀嫉妒之心。三者于一切法无有<a>信心</a>。四者于净智法常疑无忍而求利养。是谓四法受未来苦。尔时世尊重说偈言</p>
<p style="text-align: left">
	　　侍佛之人有智者　　一切天人应供养</p>
<p style="text-align: left">
	　　而反贡高怀憍慢　　是故彼受无边苦</p>
<p style="text-align: left">
	　　于净法中心无忍　　所求利养皆非法</p>
<p style="text-align: left">
	　　常怀憍慢而贡高　　见有智者不恭敬</p>
<p style="text-align: left">
	　　于佛法中无信解　　于贤圣众亦复然</p>
<p style="text-align: left">
	　　此人常游三恶道　　若在人中多愚痴</p>
<p style="text-align: left">
	　　彼舍人间寿命已　　在大<a>地狱</a>受剧苦</p>
<p style="text-align: left">
	　　若此劫尽生余方　　畜生饿鬼亦复然</p>
<p style="text-align: left">
	　　若欲求作世间灯　　能尽诸苦胜丈夫</p>
<p style="text-align: left">
	　　常当远离三涂业　　修诸功德成菩提</p>
<p style="text-align: left">
	　　尔时世尊说此偈已。复告护国。菩萨有四系缚。何等为四。一者轻慢于他。是菩萨系缚。二者于世俗定其心乐着不求究竟。是菩萨系缚。三者不守自心智慧未成而行放逸。是菩萨系缚。四者为求利养而入他家。是菩萨系缚。护国。当知是谓菩萨四种系缚。尔时世尊重说偈言</p>
<p style="text-align: left">
	　　恒常轻慢他　　乐住世间善</p>
<p style="text-align: left">
	　　贪着诸见缠　　如象没深泥</p>
<p style="text-align: left">
	　　乐入白衣家　　常怀于放逸</p>
<p style="text-align: left">
	　　暗钝无智慧　　此行名系缚</p>
<p style="text-align: left">
	　　欲断诸有苦　　远离老病死</p>
<p style="text-align: left">
	　　当舍于憍慢　　常行菩萨道</p>
<p style="text-align: left">
	　　受于无边苦　　弃舍诸乐事</p>
<p style="text-align: left">
	　　亦离于憎爱　　成佛无染着</p>
<p style="text-align: left">
	　　汝等常应行<a>六度</a>　　诸地诸智诸力等</p>
<p style="text-align: left">
	　　一切功德若成就　　常得解脱死罗网</p>
<p style="text-align: left">
	　　我于往昔无量劫　　为诸众生求菩提</p>
<p style="text-align: left">
	　　常行布施以调伏　　舍离恩爱住正道</p>
<p style="text-align: left">
	　　恒不舍离阿兰若　　苦行羸瘦求菩提</p>
<p style="text-align: left">
	　　炽然精进无懈怠　　求于最胜丈夫智</p>
<p style="text-align: left">
	　　见诸众生在有狱　　轮<a>转生</a>死五道中</p>
<p style="text-align: left">
	　　慈念一切起大悲　　是故求于菩提道</p>
<p style="text-align: left">
	　　舍于爱子及妻妾　　亦舍资财七宝等</p>
<p style="text-align: left">
	　　寿命国土及大地　　为求菩提佛智故</p>
<p style="text-align: left">
	　　我昔处于胜山林　　时作仙人名忍辱</p>
<p style="text-align: left">
	　　为王歌利截鼻耳　　血变为乳无恚恨</p>
<p style="text-align: left">
	　　往昔亦曾作睒子　　慈孝供养于二亲</p>
<p style="text-align: left">
	　　时被迦夷箭所中　　尔时亦无嗔恚想</p>
<p style="text-align: left">
	　　不惜身命投高岩　　为求诸佛善言故</p>
<p style="text-align: left">
	　　尔时亦无身命想　　为成菩提大事故</p>
<p style="text-align: left">
	　　往昔慈愍于饥兽　　身肉充济于八虎</p>
<p style="text-align: left">
	　　尔时空中诸天众　　赞言善哉大丈夫</p>
<p style="text-align: left">
	　　往昔乐行大布施　　曾作净行<a>婆罗门</a></p>
<p style="text-align: left">
	　　怜愍众生贫苦故　　入海求于如意珠</p>
<p style="text-align: left">
	　　还为海神所盗窃　　我时勇猛抒大海</p>
<p style="text-align: left">
	　　寻时得珠还阎浮　　用济贫苦诸群生</p>
<p style="text-align: left">
	　　亦曾作王名苏摩　　乃至失命不妄语</p>
<p style="text-align: left">
	　　诸王因我皆解脱　　名闻广流于十方</p>
<p style="text-align: left">
	　　我昔曾见贫穷人　　时我为王以身施</p>
<p style="text-align: left">
	　　令彼巨富多财宝　　是故号我一切施</p>
<p style="text-align: left">
	　　我昔曾为尸毗王　　有鸽恐怖来投我</p>
<p style="text-align: left">
	　　我以身肉代彼命　　令彼得离于恐怖</p>
<p style="text-align: left">
	　　我昔作王名师子　　身遇重病医授药</p>
<p style="text-align: left">
	　　时有病人乞此药　　我不爱命先施与</p>
<p style="text-align: left">
	　　我昔修行为众生　　曾作王子苏达拏</p>
<p style="text-align: left">
	　　时有人来乞妻子　　我不爱惜尽施与</p>
<p style="text-align: left">
	　　曾作菩萨名严炽　　为化才德国王故</p>
<p style="text-align: left">
	　　经于八万四千年　　勤行精进始受化</p>
<p style="text-align: left">
	　　亦作王子名净威　　于佛塔前自然身</p>
<p style="text-align: left">
	　　恭敬供养于十方　　无上最胜两足尊</p>
<p style="text-align: left">
	　　曾作国王名月光　　时有梵志名可畏</p>
<p style="text-align: left">
	　　从我求索于身首　　我无爱惜以头施</p>
<p style="text-align: left">
	　　又作国王名福德　　于诸聚落街巷中</p>
<p style="text-align: left">
	　　积满医药及饮食　　拟施一切诸众生</p>
<p style="text-align: left">
	　　曾作大王名日净　　端正伎女有千人</p>
<p style="text-align: left">
	　　七宝璎珞庄严体　　心不爱惜用布施</p>
<p style="text-align: left">
	　　又作国王名宝髻　　七宝天冠庄严首</p>
<p style="text-align: left">
	　　最妙花香而严饰　　亦用布施一切人</p>
<p style="text-align: left">
	　　又作国王名知足　　手脚柔软如兜罗</p>
<p style="text-align: left">
	　　色妙清净如莲花　　亦以布施众生等</p>
<p style="text-align: left">
	　　又作商主名师子　　有罗刹女欲害人</p>
<p style="text-align: left">
	　　能以方便驱遣彼　　安置商人于洲渚</p>
<p style="text-align: left">
	　　又作商主名善眼　　将众五百采七宝</p>
<p style="text-align: left">
	　　有诸罗刹像美女　　亦令商人脱彼难</p>
<p style="text-align: left">
	　　曾作王子名福焰　　妻妾妓女有数亿</p>
<p style="text-align: left">
	　　端正殊妙犹天女　　舍之出家无爱恋</p>
<p style="text-align: left">
	　　又作商主名金色　　时有如来号无垢</p>
<p style="text-align: left">
	　　于彼佛前然十指　　供养最胜两足尊</p>
<p style="text-align: left">
	　　又作国王号花眼　　一切瞻仰心无厌</p>
<p style="text-align: left">
	　　如是妙眼用布施　　怜愍一切众生故</p>
<p style="text-align: left">
	　　又作菩萨名多发　　见有妇人丧其夫</p>
<p style="text-align: left">
	　　昼夜思念不能舍　　缠绵裸形心发狂</p>
<p style="text-align: left">
	　　菩萨尔时生慈悲　　化作死女言丧妻</p>
<p style="text-align: left">
	　　渐渐教化彼狂妇　　还令醒悟得本心</p>
<p style="text-align: left">
	　　又作菩萨名普瞻　　见有一人病羸困</p>
<p style="text-align: left">
	　　我于尔时生慈悲　　以己血肉用施彼</p>
<p style="text-align: left">
	　　又作国王名花敷　　见有一人病困笃</p>
<p style="text-align: left">
	　　我于彼人起慈心　　破于骨髓疗彼病</p>
<p style="text-align: left">
	　　又作国王名成利　　见有一人甚贫穷</p>
<p style="text-align: left">
	　　施以一切诸财宝　　及舍爱命心无恋</p>
<p style="text-align: left">
	　　又作国王名信幢　　两手柔软具轮相</p>
<p style="text-align: left">
	　　时有人来乞我手　　为求菩提用施彼</p>
<p style="text-align: left">
	　　又作国王名普现　　有四天下多财宝</p>
<p style="text-align: left">
	　　丰乐安隐男女盛　　为求菩提用布施</p>
<p style="text-align: left">
	　　又作王女名智意　　其身白净甚柔软</p>
<p style="text-align: left">
	　　慈悲欢喜割股肉　　及以血施心无悔</p>
<p style="text-align: left">
	　　又作女人名银色　　金色城中有妇女</p>
<p style="text-align: left">
	　　新产饥渴欲食子　　我割两乳用施之</p>
<p style="text-align: left">
	　　又作国王名闻德　　多饶最胜诸璎珞</p>
<p style="text-align: left">
	　　金银七宝诸车乘　　世间难舍皆能施</p>
<p style="text-align: left">
	　　又作王子名知恩　　有人堕海名无恩</p>
<p style="text-align: left">
	　　无恩为宝坏我眼　　我于尔时心不恨</p>
<p style="text-align: left">
	　　又念过去作战夫　　在大阵中心无杀</p>
<p style="text-align: left">
	　　宁自丧身不害人　　乃至蚁子无杀想</p>
<p style="text-align: left">
	　　又念过去曾作雉　　恭敬供养于尊者</p>
<p style="text-align: left">
	　　同类老小皆给恤　　尔时亦无傲慢心</p>
<p style="text-align: left">
	　　又念过去作猨猴　　在山逢值于猎师</p>
<p style="text-align: left">
	　　诸猕猴众皆归我　　我怀慈心救彼命</p>
<p style="text-align: left">
	　　又念过去作象王　　时被国王所执缚</p>
<p style="text-align: left">
	　　我念父母盲无目　　分舍身命饥不飡</p>
<p style="text-align: left">
	　　又念过去受罴身　　有人失道我救养</p>
<p style="text-align: left">
	　　彼将猎师反害我　　我于尔时亦无恨</p>
<p style="text-align: left">
	　　又念过去作象王　　时被猎者箭所著</p>
<p style="text-align: left">
	　　我求菩提功德故　　以牙奉施于彼人</p>
<p style="text-align: left">
	　　又念过去作雉身　　在于旷野缺林里</p>
<p style="text-align: left">
	　　彼林为火所焚燎　　时我救林天雨花</p>
<p style="text-align: left">
	　　我昔曾作<a>九色鹿</a>　　饮水食草恒河边</p>
<p style="text-align: left">
	　　其水深广漂流急　　有人堕河我救之</p>
<p style="text-align: left">
	　　其人贪财受王募　　多将兵众来害我</p>
<p style="text-align: left">
	　　我求菩提行慈悲　　于彼人所亦无恨</p>
<p style="text-align: left">
	　　又念过去曾作龟　　济度商人令过海</p>
<p style="text-align: left">
	　　五百商人食我肉　　我时亦无嗔恨想</p>
<p style="text-align: left">
	　　我念过去行菩提　　曾作鱼身游水里</p>
<p style="text-align: left">
	　　怜愍一切舍身命　　百千众生来食我</p>
<p style="text-align: left">
	　　我见百千众生病　　<a>化身</a>为药犹如山</p>
<p style="text-align: left">
	　　欲令众生除病苦　　变作虫身名为月</p>
<p style="text-align: left">
	　　又念曾作师子王　　巨身大力仍有慈</p>
<p style="text-align: left">
	　　时被毒箭所中射　　于彼人所起慈愍</p>
<p style="text-align: left">
	　　又念过去作马王　　身色白净犹珂雪</p>
<p style="text-align: left">
	　　常在大海高山顶　　度诸商人罗刹难</p>
<p style="text-align: left">
	　　又念过去求菩提　　曾作国王名居邪</p>
<p style="text-align: left">
	　　见于五欲多诸患　　不随淫女谄诳言</p>
<p style="text-align: left">
	　　又念过去曾作兔　　常化诸兔以善事</p>
<p style="text-align: left">
	　　时与仙人同居处　　舍身投火救仙饥</p>
<p style="text-align: left">
	　　又念过去作鹦鹉　　常处多饶花果林</p>
<p style="text-align: left">
	　　报枯树恩不舍离　　释变枯树生花果</p>
<p style="text-align: left">
	　　又念曾作猕猴王　　见诸猕猴被龙害</p>
<p style="text-align: left">
	　　遂教猕猴竹筒饮　　猕猴悉免诸龙难</p>
<p style="text-align: left">
	　　又复重念作鹦鹉　　取人稻谷养二亲</p>
<p style="text-align: left">
	　　稻主执我生嗔恚　　云何盗我熟苗稼</p>
<p style="text-align: left">
	　　我即报言汝种时　　云施一切众生等</p>
<p style="text-align: left">
	　　我今取以养父母　　是故不名为偷盗</p>
<p style="text-align: left">
	　　稻主即时生欢喜　　我是禽兽汝为人</p>
<p style="text-align: left">
	　　善哉鹦鹉有智慧　　能怀<a>孝养</a>供父母</p>
<p style="text-align: left">
	　　我从今去以稻施　　任汝供养于二亲</p>
<p style="text-align: left">
	　　如是过去无量事　　无有苦行而不作</p>
<p style="text-align: left">
	　　未曾有怀疲倦意　　以求无上清净道</p>
<p style="text-align: left">
	　　若内若外所有物　　无有一种而不起</p>
<p style="text-align: left">
	　　持戒忍辱精进禅　　无量方便及智慧</p>
<p style="text-align: left">
	　　皮肉骨髓及以血　　以施一切诸众生</p>
<p style="text-align: left">
	　　往昔住于山林中　　勇猛精进身枯竭</p>
<p style="text-align: left">
	　　为求佛说大小乘　　教示众生令入道</p>
<p style="text-align: left">
	　　常乐在于头陀所　　曾所修行无弃舍</p>
<p style="text-align: left">
	　　如是一切难苦行　　我于往昔无不行</p>
<p style="text-align: left">
	　　我说未来众生等　　闻我此等生轻笑</p>
<p style="text-align: left">
	　　不信受行一句偈　　反更毁谤如是法</p>
<p style="text-align: left">
	　　斯由贪着衣食等　　心常觉观多睡眠</p>
<p style="text-align: left">
	　　谄曲毁法无惭愧　　破坏正教无功德</p>
<p style="text-align: left">
	　　闻此微妙寂静法　　各共相诤非佛语</p>
<p style="text-align: left">
	　　我师多闻犹如海　　能讲能说最第一</p>
<p style="text-align: left">
	　　彼亦不行如此法　　决定非是佛所说</p>
<p style="text-align: left">
	　　次前亦有耆老等　　从昔已来诸名德</p>
<p style="text-align: left">
	　　亦未受行如是法　　汝等勿求虚妄事</p>
<p style="text-align: left">
	　　于中无我无寿命　　亦不说有富伽罗</p>
<p style="text-align: left">
	　　唐自疲劳无福祐　　徒修精勤苦行等</p>
<p style="text-align: left">
	　　既言有法名大乘　　云何复言空无我</p>
<p style="text-align: left">
	　　以无众生无作者　　是故于中不须求</p>
<p style="text-align: left">
	　　此等文句假设作　　亦如外道邪意说</p>
<p style="text-align: left">
	　　如来不说如是事　　呵骂毁辱诸比丘</p>
<p style="text-align: left">
	　　此等不善无羞耻　　姧伪欺诳无不作</p>
<p style="text-align: left">
	　　来世于我教法中　　而作形相诸比丘</p>
<p style="text-align: left">
	　　内怀嫉妒慢覆心　　手足扰动失威仪</p>
<p style="text-align: left">
	　　<a>袈裟</a>恒常垂两角　　身被法服常在村</p>
<p style="text-align: left">
	　　游于俗间恒酒醉　　身着法衣亲俗人</p>
<p style="text-align: left">
	　　弃舍正教功德聚　　乐为俗人通信使</p>
<p style="text-align: left">
	　　畜养牛马诸畜等　　奴婢作人不净物</p>
<p style="text-align: left">
	　　种莳田园恒乱心　　心乐诸恶无善行</p>
<p style="text-align: left">
	　　亦不亲近善知识　　口恒不择于语言</p>
<p style="text-align: left">
	　　身中恶行无不作　　贪取佛塔众僧物</p>
<p style="text-align: left">
	　　何况己物而肯施　　见他持戒诸比丘</p>
<p style="text-align: left">
	　　谤毁言非真梵行　　不护禁戒无威德</p>
<p style="text-align: left">
	　　乐处俗家侵他妻　　白衣畜妇犹怀愧</p>
<p style="text-align: left">
	　　彼恶比丘贪转甚　　畜养妻子求不厌</p>
<p style="text-align: left">
	　　与诸俗人无有别　　若有檀越请供养</p>
<p style="text-align: left">
	　　施与衣食汤药等　　受他信施无善念</p>
<p style="text-align: left">
	　　唯增贪欲侵彼妻　　心常系念女色边</p>
<p style="text-align: left">
	　　随顺烦恼无圣行　　方便诱诳诸妇女</p>
<p style="text-align: left">
	　　教化俗人令断欲　　谓贪欲者堕恶道</p>
<p style="text-align: left">
	　　地狱及以畜生等　　然于自身不依教</p>
<p style="text-align: left">
	　　云何传欲教化他　　此人三业不如法</p>
<p style="text-align: left">
	　　所有眷属亦复尔　　昼夜聚语无休息</p>
<p style="text-align: left">
	　　唯论五欲诸世事　　受畜门徒唯驱使</p>
<p style="text-align: left">
	　　终无教诲以善道　　多受<a>弟子</a>自围绕</p>
<p style="text-align: left">
	　　显己德大招名利　　外现异相诈慈悲</p>
<p style="text-align: left">
	　　摄诸徒众不求利　　门徒眷属多疾患</p>
<p style="text-align: left">
	　　干枯病癞癣疮等　　唯是杂类下人辈</p>
<p style="text-align: left">
	　　终不教示圣种等　　戒闻定慧悉弃舍</p>
<p style="text-align: left">
	　　不行比丘所作事　　非道非俗无所名</p>
<p style="text-align: left">
	　　犹如烂坏腐朽木　　于诸律仪生轻贱</p>
<p style="text-align: left">
	　　布萨毗尼亦复然　　自在游行背师教</p>
<p style="text-align: left">
	　　搪撊缦笞砦薰场　』蚴闭┫衷谏搅				</div></div><hr><script charset='utf-8' src='../../js/footer.js'></script></body></html>