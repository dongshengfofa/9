<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第一百六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第一百六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第一百六卷</strong></p>
<p style="text-align: left">
	　　大唐<a>三藏</a>菩提流志奉　诏译</p>
<p style="text-align: left">
	　　阿阇世王子会第三十七</p>
<p style="text-align: left">
	　　如是我闻。一时佛在王舍城耆阇崛山中。与大<a>比丘</a>众千二百五十人俱。尔时阿阇世王所爱之子名为师子。与其同友五百人俱。皆已趣向阿耨多罗三藐三菩提。各持种种幢幡宝盖。从王舍城往耆阇崛山。到如来所<a>礼拜</a>供养。于是王子。合掌恭敬。而白佛言。唯愿如来。为我宣说诸<a>菩萨</a>行。尔时王子。即说颂言</p>
<p style="text-align: left">
	　　云何得端正　　莲花中化生</p>
<p style="text-align: left">
	　　云何知<a>宿命</a>　　愿佛为宣说</p>
<p style="text-align: left">
	　　尔时如来。了达诸行。究竟<a>彼岸</a>。随问而答。即说颂曰</p>
<p style="text-align: left">
	　　忍辱得端正　　施莲花化生</p>
<p style="text-align: left">
	　　法施知宿命　　汝当如是解</p>
<p style="text-align: left">
	　　王子又问</p>
<p style="text-align: left">
	　　云何得成就　　三昧陀罗尼</p>
<p style="text-align: left">
	　　凡有所发言　　皆令人信受</p>
<p style="text-align: left">
	　　<a>世尊</a>答曰</p>
<p style="text-align: left">
	　　修心得三昧　　忍获陀罗尼</p>
<p style="text-align: left">
	　　敬重于众生　　发言人信受</p>
<p style="text-align: left">
	　　王子又问</p>
<p style="text-align: left">
	　　云何得<a>正念</a>　　具足智慧生</p>
<p style="text-align: left">
	　　<a>如法</a>而<a>修行</a>　　坚固不可坏</p>
<p style="text-align: left">
	　　世尊答曰</p>
<p style="text-align: left">
	　　不谄得正念　　巧观智慧生</p>
<p style="text-align: left">
	　　尊重所修行　　<a>护法</a>心坚固</p>
<p style="text-align: left">
	　　王子又问</p>
<p style="text-align: left">
	　　云何成妙相　　具足三十二</p>
<p style="text-align: left">
	　　八十随形好　　观者乐无厌</p>
<p style="text-align: left">
	　　世尊答曰</p>
<p style="text-align: left">
	　　由施得诸相　　行慈获随好</p>
<p style="text-align: left">
	　　等心于众生　　观者无厌足</p>
<p style="text-align: left">
	　　王子又问</p>
<p style="text-align: left">
	　　云何得<a>梵音</a>　　迦陵频伽声</p>
<p style="text-align: left">
	　　云何令<a>世间</a>　　见者皆<a>欢喜</a></p>
<p style="text-align: left">
	　　世尊答曰</p>
<p style="text-align: left">
	　　诚言获梵音　　迦陵由软语</p>
<p style="text-align: left">
	　　离绮言两舌　　见者皆欢喜</p>
<p style="text-align: left">
	　　王子又问</p>
<p style="text-align: left">
	　　由何等业行　　得生诸佛前</p>
<p style="text-align: left">
	　　能请微妙义　　唯愿如来说</p>
<p style="text-align: left">
	　　世尊答曰</p>
<p style="text-align: left">
	　　于诸法施中　　不曾为障碍</p>
<p style="text-align: left">
	　　因此故恒得　　值遇诸如来</p>
<p style="text-align: left">
	　　王子又问</p>
<p style="text-align: left">
	　　云何离诸难　　而生于善趣</p>
<p style="text-align: left">
	　　云何世世中　　性常无放逸</p>
<p style="text-align: left">
	　　世尊答曰</p>
<p style="text-align: left">
	　　净信离诸难　　持戒生善趣</p>
<p style="text-align: left">
	　　由修习于空　　所生无放逸</p>
<p style="text-align: left">
	　　王子又问</p>
<p style="text-align: left">
	　　云何获<a>神通</a>　　及证宿命智</p>
<p style="text-align: left">
	　　能永尽诸漏　　愿佛为开演</p>
<p style="text-align: left">
	　　世尊答曰</p>
<p style="text-align: left">
	　　施乘得神通　　教授成宿命</p>
<p style="text-align: left">
	　　舍离于二边　　由是尽诸漏</p>
<p style="text-align: left">
	　　王子又问</p>
<p style="text-align: left">
	　　云何净业成　　魔网不能罥</p>
<p style="text-align: left">
	　　而于世世中　　为众之所爱</p>
<p style="text-align: left">
	　　世尊答曰</p>
<p style="text-align: left">
	　　胜解成净业　　精进摧伏魔</p>
<p style="text-align: left">
	　　如说而修行　　所生令众爱</p>
<p style="text-align: left">
	　　王子又问</p>
<p style="text-align: left">
	　　云何得长寿　　获少病之身</p>
<p style="text-align: left">
	　　感难坏眷属　　愿牟尼宣说</p>
<p style="text-align: left">
	　　世尊答曰</p>
<p style="text-align: left">
	　　不害得长寿　　除他忧少病</p>
<p style="text-align: left">
	　　诤讼使和安　　得难坏眷属</p>
<p style="text-align: left">
	　　王子又问</p>
<p style="text-align: left">
	　　云何得<a>财富</a>　　资具无损减</p>
<p style="text-align: left">
	　　于世世所生　　成就大威德</p>
<p style="text-align: left">
	　　世尊答曰</p>
<p style="text-align: left">
	　　不嫉获财富　　无悭资具增</p>
<p style="text-align: left">
	　　谦下成尊贵　　有威德<a>自在</a></p>
<p style="text-align: left">
	　　王子又问</p>
<p style="text-align: left">
	　　云何获大力　　众魔不能害</p>
<p style="text-align: left">
	　　威势常超胜　　唯愿人尊说</p>
<p style="text-align: left">
	　　世尊答曰</p>
<p style="text-align: left">
	　　恒施上味食　　恐怖令安隐</p>
<p style="text-align: left">
	　　由斯得大力　　威势常超胜</p>
<p style="text-align: left">
	　　王子又问</p>
<p style="text-align: left">
	　　云何得成就　　天眼及天耳</p>
<p style="text-align: left">
	　　云何能了知　　种种众生心</p>
<p style="text-align: left">
	　　世尊答曰</p>
<p style="text-align: left">
	　　施灯感天眼　　奉乐成天耳</p>
<p style="text-align: left">
	　　远离于二边　　故获他心智</p>
<p style="text-align: left">
	　　王子又问</p>
<p style="text-align: left">
	　　云何得<a>净土</a>　　及以众<a>圆满</a></p>
<p style="text-align: left">
	　　获随体圆光　　功德海当说</p>
<p style="text-align: left">
	　　世尊答曰</p>
<p style="text-align: left">
	　　由愿得净土　　忍力众成就</p>
<p style="text-align: left">
	　　施众妙宝帐　　得周遍圆光</p>
<p style="text-align: left">
	　　王子又问</p>
<p style="text-align: left">
	　　云何所生处　　菩提心不坏</p>
<p style="text-align: left">
	　　乃至于梦中　　亦无有忘失</p>
<p style="text-align: left">
	　　世尊答曰</p>
<p style="text-align: left">
	　　凡所游行处　　城邑聚落中</p>
<p style="text-align: left">
	　　化众趣菩提　　菩提心不坏</p>
<p style="text-align: left">
	　　王子又问</p>
<p style="text-align: left">
	　　云何大牟尼　　为众之所爱</p>
<p style="text-align: left">
	　　摄取一切法　　唯愿人尊说</p>
<p style="text-align: left">
	　　世尊答曰</p>
<p style="text-align: left">
	　　胜志乐具足　　不退菩提心</p>
<p style="text-align: left">
	　　由此摄诸法　　为众之所爱</p>
<p style="text-align: left">
	　　尔时王子与诸大众。闻是偈已咸作是言。如佛所说此诸妙行。我等从今尽当修学。是时如来即现微笑。放大光明遍照无量无边世界。于是<a>弥勒</a>菩萨白佛言。世尊。以何因缘现此微笑。愿为宣说断除疑惑。尔时佛告弥勒菩萨摩诃萨言。善男子。此王子等五百同友。皆于往昔为求无上正等菩提。恭敬供养十那由他八十亿诸佛。而我往在然灯佛时。作<a>婆罗门</a>子成熟于彼。然彼诸人于未来世弥勒佛等诸世尊前。恒受化生亲承供养。如是奉事十亿如来满三百劫。其最后佛号无边智善学诸法。时无边智佛。知彼诸人心之欲乐。各随所应。为授阿耨多罗三藐三菩提记。同于安乐光严劫中成等正觉。皆号智慧幢相。此诸佛刹所有庄严。亦如西方无量寿国等无差别。善男子。若有众生闻此所说而生信解。发愿当成大菩提者。应知是人所获功德。于三世中无有伦匹。善男子。若有人能六百劫中。恒以众宝遍于诸刹奉施如来。若复有人闻是经典。所生善根比前功德。算数校计所不能及。说是法时。众中八十亿众生。一时趣向阿耨多罗三藐三菩提。又此三千<a>大千世界</a>皆悉震动天雨妙花。尔时王子与五百同友。闻授记已欢喜踊跃。咸作念言。我等定当成无上觉。于是王子及诸同侣。既兴供养获五神通。即于佛前种种变现。<a>出家</a>为道。尔时诸菩萨摩诃萨及诸<a>天人</a>。所有趣向大菩提者。见彼王子与诸同友。随众所乐示现神变。皆大欢喜咸作是言。师子王子所问疑惑。如来法王悉为除断。如是世尊不可思议。如来<a>正法</a>及能信受。乃至果报不可思议。如来功德无量无边。于一切法靡不明达。为世导师度未度者。普能遍于十方世界。悉已了知三世诸法。谁有智者。得闻如是生安乐处功德之聚。而不发起猛利信乐趣求菩提。佛说是经已。师子王子等五百同友。欢喜奉行</p>
<p style="text-align: left">
	　　大宝积经大乘方便会第三十八之一</p>
<p style="text-align: left">
	　　东晋<a>天竺</a><a>居士</a>竺难提译</p>
<p style="text-align: left">
	　　如是我闻。一时佛在舍卫国祇树给孤独园精舍。与大比丘八千人俱。皆学无学大声闻众。菩萨摩诃萨万二千人。皆得神通众所知识得陀罗尼无碍辩才。得诸法忍。无量功德皆悉成就</p>
<p style="text-align: left">
	　　尔时如来从三昧起。无量百千万亿众生。恭敬围绕而为<a>说法</a>。尔时众中有菩萨摩诃萨名曰智胜。即从座起。偏袒右肩。右膝着地。合掌向佛。而白佛言。世尊。欲问一事唯愿听许。若佛听者乃敢咨请。佛告智胜菩萨。善男子。恣汝所问。当为汝说断汝所疑。尔时智胜菩萨白佛言。世尊。所言方便。何等为菩萨方便。世尊。云何菩萨摩诃萨行于方便。如是问已。佛赞智胜菩萨言。善哉善哉。善男子。汝为诸菩萨摩诃萨故问方便义。多所利益多所安乐。愍念世间利益安乐。唯天世人。为摄未来诸菩萨智慧。及去来现在诸<a>佛法</a>故。善男子。当为汝说。谛听谛听。善思念之。智胜菩萨受教而听。善男子。行方便菩萨。以一抟食给施一切众生。何以故。行方便菩萨。以一抟食施与。下至畜生。愿求一切智。以是菩萨与一切众生共之。回向阿耨多罗三藐三菩提。以是二因缘摄取一切众生。所谓求一切智心及愿方便。善男子。是名菩萨摩诃萨行于方便。复次善男子。菩萨摩诃萨行于方便。若见行施之人生<a>随喜</a>心。以此随喜善根。愿与一切众生共之。回向阿耨多罗三藐三菩提。是方便菩萨。亦愿施者受者不离一切智心。假令受者是二乘人。亦愿不离一切智心。是名菩萨摩诃萨行于方便。复次善男子。菩萨摩诃萨行于方便。若见十方世界中。无主花树及种种香。合集愿以供养诸佛。若见十方世界中。有主花香若香若叶。风所吹者一切合集。愿以供养十方诸佛。以是善根若自为。若为一切众生具一切智心。以是善根因缘故。得无量<a>戒定慧</a><a>解脱</a>解脱知见。是名菩萨摩诃萨行于方便。复次善男子。菩萨摩诃萨行于方便。若见十方世界众生受诸乐报。见已作如是念。愿一切众生得一切智乐。若见十方世界众生受诸苦报。为诸众生忏悔诸罪作是大庄严。如是众生所受苦恼。我悉代受令彼得乐。以是善根愿成一切智除一切众生苦恼。以是因缘故。毕竟不受一切诸苦纯受诸乐。是名菩萨摩诃萨行于方便。复次善男子。菩萨摩诃萨行于方便。若礼一佛恭敬供养尊重赞叹。作是念。一切如来。同一法界一法身。一戒一定一慧一解脱一解脱知见。作是念已。当知若礼一佛。恭敬供养尊重赞叹。即是礼拜供养恭敬尊重赞叹一切诸佛。若供养一佛。即是供养十方诸佛。如是供养十方佛已。是名菩萨摩诃萨行于方便。复次善男子。菩萨摩诃萨行于方便。若钝根者不应自轻。乃至若能通利一四句偈。作是念。若解一四句偈义。即知一切佛法。一切佛法皆摄在此一偈义中。如是通达已心不<a>懈怠</a>。若至诸国城邑聚落。以慈悲心广为人说。不求利养名闻。赞叹作如是愿。此四句偈愿令他闻。以是善根因缘方便。愿已令一切众生多闻皆如阿难。及得如来辩。是名菩萨摩诃萨行于方便。复次善男子。菩萨摩诃萨行于方便。若生贫穷家。是菩萨乃至乞食。若得一抟食用施僧。若施一人不以为愧。应作是念。如佛所说心增广大胜以财施。我财施虽少。以一切智心。愿是善根成一切智令诸众生悉得宝手犹如如来。以是缘故。具足施戒<a>禅定</a>福处。是名菩萨摩诃萨行于方便。复次善男子。菩萨摩诃萨行于方便。若见声闻缘觉。多得利养尊重赞叹。是菩萨自以二缘慰喻其心。何等为二。所谓因菩萨故有诸如来。因如来故有声闻缘觉。如是思惟。二乘之人虽得利养我犹胜彼。彼所食者是我父物。云何于中而生希望。是名菩萨摩诃萨行于方便。复次善男子。菩萨摩诃萨行于方便。行施之时具<a>六波罗蜜</a>。何等为六。善男子。菩萨行方便时。若见乞儿除悭惜心。具足大施。是名檀波罗蜜。自持禁戒施持戒者。见<a>破戒</a>人劝令持戒。劝持戒已然后给施。是名尸波罗蜜。自除嗔恚行于慈愍。心无秽浊利益众生等心而施。是名羼提波罗蜜。若施饮食汤药。即时具足身心精进。去来进止屈伸俯仰。是名毗梨耶波罗蜜。若行施已其心得定。欢喜悦预专念不乱。是名禅波罗蜜。如是施已分别诸法。施者是谁。谁为受者。谁受报者。如是观已无有一法。名为施者若受施人及受报者。是名般若波罗蜜。善男子。是名菩萨摩诃萨行于方便具六波罗蜜。尔时智胜菩萨白佛言。世尊。未曾有也。菩萨摩诃萨行于方便。即于施时以此施故。摄一切佛法及诸众生。佛告智胜菩萨。善男子。如汝所说。菩萨摩诃萨行于方便。以方便力故虽行少施。所得福德无量无边阿僧祇。佛复告智胜菩萨。善男子。菩萨摩诃萨。虽至不退转地。亦以方便而行于施。是名菩萨行于方便。善男子。有时恶知识。教菩萨言。汝何用久处<a>生死</a>。可于此身早入<a>涅槃</a>。菩萨知已即应离之。我如是大庄严。<a>教化</a>一切众生。是人为我作诸留难。若我不在生死中者。何能教化无量众生。智胜菩萨。白佛言。世尊。若有众生以<a>妄想</a>故犯四重罪。佛告智胜菩萨。善男子。若出家菩萨以妄想故犯四重罪。行方便菩萨能尽除灭。我今亦说无有犯罪及受报者。智胜菩萨白佛言。世尊。云何菩萨犯罪。佛告智胜菩萨。善男子。菩萨虽行解脱戒。于百千劫中啖果食草。能忍众生<a>善恶</a>之语。若与声闻缘觉共思惟法。善男子。是名菩萨摩诃萨犯于重罪。善男子。如声闻人犯于重禁。非即此身得入涅槃。善男子。菩萨如是不除声闻缘觉共思惟法。不舍不悔者。终不得成阿耨多罗三藐三菩提。若得佛法无有是处。尔时尊者阿难白佛言。世尊。我今晨朝入舍卫城次第乞食。见众尊王菩萨。与一女人同一床坐。阿难说是语已。即时大地六种震动。众尊王菩萨于大众中。上升<a>虚空</a>高七多罗树。语阿难言。尊者。何有犯罪能住空耶。阿难。可以此事问于世尊。云何罪法。云何非罪。尔时阿难忧愁向佛。右膝着地手执佛足。世尊。我今悔过。如是大龙。我说犯罪。如是菩萨。我求其过。世尊。我今悔过。唯愿听许。佛告阿难。汝不应于大乘大士求觅其罪。阿难。汝声闻人。于障处行寂灭定。无有留难断一切结。阿难。行方便菩萨。如是成就一切智心。虽在中宫婇女共相娱乐。不起魔事及诸留难。而得阿耨多罗三藐三菩提。何以故。阿难。行方便菩萨无有受如是众生不以三宝劝化。若阿耨多罗三藐三菩提。阿难。若学大乘善男子善女人。不离一切智心。若见可意五欲。即便在中共相娱乐。阿难。汝应作是念。如此菩萨即是能成如来根本。佛告阿难。汝今谛听谛听。以何缘故。众尊王菩萨摩诃萨。与此女人同一床坐。阿难。彼女人者曾于过去五百世中。为众尊王菩萨作妇。彼女人本习气故。见众尊王菩萨。心生爱着系缚不舍。此众尊王菩萨。威德端正持戒力故。见已欢喜踊跃在一独处。生如是心。若众尊王菩萨能与我共一床坐者。我当发阿耨多罗三藐三菩提心。阿难。尔时众尊王菩萨。知彼女人心之所念。如是知已即于晨朝着衣持钵。入舍卫城次第乞食。至彼女家即入其舍。寻时思惟如是法门。若内地大若外地大是一地大。以地大心执女人手共一床坐。众尊王菩萨即于坐上而说偈言</p>
<p style="text-align: left">
	　　如来不赞叹　　凡夫所行欲</p>
<p style="text-align: left">
	　　离欲及贪爱　　乃成天人师</p>
<p style="text-align: left">
	　　佛告阿难。时彼女人闻此偈已。心大欢喜踊跃无量。即从坐起。向众尊王菩萨。接足敬礼说是偈言</p>
<p style="text-align: left">
	　　我不贪爱欲　　贪欲佛所呵</p>
<p style="text-align: left">
	　　离欲及贪爱　　乃成天人师</p>
<p style="text-align: left">
	　　说是偈已作如是言。我先所生恶欲之心。今当悔过即生善欲发菩提心。愿欲利益一切众生。佛告阿难。尔时众尊王菩萨。劝彼女人。令发阿耨多罗三藐三菩提心已。即从坐去。阿难。汝观是女人专心福报。我今以正遍知记彼女人。于此命终得转女身。当成男子。于将来世九十九劫。供养百千无量阿僧祇诸佛。具足一切佛法。得成为佛。号无垢烦恼如来应供正遍知。彼佛成道已。当是世时无有一人起不善心。阿难当知。行方便菩萨所摄眷属。终不堕三恶道。尔时众尊王菩萨。从空中下顶<a>礼佛</a>足。礼已白佛言。世尊。菩萨行于方便。若为一人起大悲心合集善法。若似犯罪若实犯罪。于百千劫堕大<a>地狱</a>。世尊。此菩萨堪受诸恶及地狱苦。以此善根愿不舍一人。尔时世尊。赞众尊王菩萨言。善哉善哉。善男子。菩萨成就如是悲心。虽受五欲不犯重罪。离于诸罪及远一切堕恶道业。善男子。我念过去阿僧祇劫复过是数。时有梵志名曰树提。于四十二亿岁在空林中常修梵行。彼时梵志过是岁已。从林中出入极乐城。入彼城已见有一女。彼时女人见此梵志仪容端严。即起欲心寻趣梵志。以手执足即时躄地。善男子。尔时梵志告女人曰。姊何所求。女曰。我求梵志。梵志言姊。我不行欲。女曰。若不从我我今当死。善男子。尔时树提梵志。如是思惟。此非我法亦非我时。我于四十二亿岁修净梵行。云何于今而当毁坏。彼时梵志强自顿抴得离七步。离七步已生哀愍心。如是思惟。我虽犯戒堕于恶道。我能堪忍地狱之苦。我今不忍见是女人受此苦恼。不令是人以我致死。善男子。尔时梵志又如是思惟已。还至女所以右手捉作如是言。姊起恣汝所欲。善男子。尔时梵志。于十二年中共为家室。过十二年已寻复出家。即时还具四无量心。具已命终生梵天中。善男子。汝勿有疑。尔时梵志即我身是。彼女人者今瞿夷是。善男子。我于尔时为彼女欲暂起悲心。即得超越十百千劫生死之苦。善男子。汝如是观若余众生。由爱欲故堕于地狱。行方便菩萨由生梵天。是名菩萨摩诃萨行于方便。佛复告智胜菩萨。善男子。若<a>舍利弗</a>。大目犍连等。行方便者。不令瞿伽离堕于地狱。何以故。善男子。我念过去世。鸠留孙佛时。有一比丘名曰无垢。在空林野止住窟中。去窟不远有五仙人。当尔之时。卒起大云而降大雨。时有贫女。道遇暴雨寒裸恐怖。即入无垢所住窟中。时雨既止。无垢比丘。共此女人从窟而出。时五仙人见此事已。心生荒秽。各相谓言。无垢比丘。心怀奸谄作不净行。时无垢比丘。知彼仙人心之所念。即踊身虚空高七多罗树。时五仙人见无垢比丘上升虚空。见已复相谓言。我等所见书记经论。若人作不净行。不能如是飞升虚空。若修净行则能如是。彼时仙人即向无垢。五体投地合掌悔过不敢覆藏。佛告智胜菩萨。善男子。尔时无垢比丘。若不作如是方便飞升虚空者。此五仙人即此生身入于地狱。善男子。尔时比丘岂异人乎。即弥勒菩萨是。善男子。汝今当知。<a>舍利</a>弗。目犍连。若作如是方便。飞升虚空者。瞿伽离比丘。不堕地狱。------------善男子。汝今当知。如诸菩萨摩诃萨所行方便。声闻缘觉之所无有。善男子。譬如淫女善知六十四态。为财宝故。媚言诱他诈许舍身。所重之物无所匮惜。后得彼物。得彼物已。驱逐令去不生悔心。善男子。行方便菩萨。能知随宜行于方便。如是教化一切众生。随其所欲而为现身。于所须物心无吝惜。乃至舍身。为众生故。爱乐善根不求果报。知诸众生作善根已。心无退转。即于尔时心生舍离。所现五欲永无恋着。善男子。譬如黑蜂在畜生中。于一切花虽经香味。而于其中无依止想无所爱着。于花叶茎香不持而去。善男子。菩萨摩诃萨行于方便亦得如是。为化众生处于五欲见法无常。不以常想而起于爱。又不自害亦不害他。善男子。如小种子虽生于牙。然其本色无所亏损不生异物。善男子。如是空无相无作。<a>无我</a>智慧。种子菩萨虽有烦恼。于五欲娱乐。不生三恶道牙。不损善根之色。亦不退转。善男子。譬如鱼师以食涂网投之深渊。既满所求即寻牵出。善男子。行方便菩萨亦复如是。以空无相无作无我智慧。勋修其心结以为网。一切智心以为涂食。虽投五欲污泥之中。如其所愿牵出欲界。命终之后生于梵世。善男子。譬如有人善知咒术。为官所执被五系缚。此人自以咒术力故。即断五缚随愿而去。善男子。如是菩萨摩诃萨行于方便。虽处五欲共相娱乐。为化众生如其所求。以一切智咒。断五欲缚生于梵世。善男子。譬如士夫善知战法。藏一利刀卫送行人。而彼众中无有一人能知此人密怀奇谋而反轻之。更生怜愍无敬重心。各相谓言。彼人既无器仗亦无伴党。此非健士复无势力。自身不救何能济人。此若坏贼无有是处。彼人必当受诸困厄。时彼士夫遂至空泽群贼俱发。尔时士夫牢自庄严。寻时即出所藏之刀。始一掷刀群贼丧命。诸贼既坏复还藏刀。善男子。行方便菩萨。善藏智刀。而以方便处于五欲共相娱乐。为化众生声闻见。此方便菩萨处于五欲共相娱乐。不知方便故生浊心。或复怜愍谓为放逸。如是之人尚不自度。况能救度一切众生。若能坏魔无有是处。尔时菩萨。善用方便智慧之刀。如其所求断诸烦恼尽令摧灭。以智慧刀至净佛土。无诸女人乃至无有一念欲想。尔时有菩萨名曰爱作。入舍卫城次第乞食。渐渐遂至一长者家。长者有女名曰德增。住高楼上。彼时女人闻菩萨声。寻持食出向爱作菩萨。女见菩萨取其形容相好音声。欲心即起为欲所烧。即时命终骨节解散。爱作菩萨见德增女。亦起恶觉淫欲之心。于时爱作菩萨。即自思惟。云何彼法。法者为着。云何彼眼。何者此眼。眼性非知。但是肉团。不爱不知。不思不觉。无所分别。其性本空。耳鼻舌身意法亦复如是。薄皮厚皮。血肉脂肪。发毛爪齿。骨髓筋脉。从足至顶。如是观已。若内若外。无有一法而可爱着。若嗔若痴。于一切法如实观。即离欲心得无生忍。得无生忍已。其心欢喜踊跃无量。即升虚空高一多罗树。绕舍卫城七匝。尔时世尊。见爱作菩萨飞腾虚空。犹如鹅王无所挂碍。佛见是已。告阿难言。阿难。汝见爱作菩萨飞腾虚空。犹如鹅王无所碍不。阿难言。唯然已见。佛告阿难。是爱作菩萨。因起欲心推求诸法。即坏魔众当转法轮。时德增女命终之后。生三十三天。转于女身得成男子。自然处于七宝宫殿。纵广正等十二由旬。有万四千诸天婇女。以为侍卫。是德增天子。得识宿命推先业行。以何业缘而来生此。如是思惟已。见舍卫城中作长者女。因见爱作菩萨。生淫欲心。欲心炽盛即身命终。便转女身得成男子。我以是事得无量神力。尔时德增天子。如是思惟。因起淫欲得如是报。今我于爱作菩萨。心甚清净礼敬供养。我今若住先受五欲。此非我宜。如是思惟已当诣如来。并欲见于爱作菩萨礼敬供养时。德增天子与其眷属。持天花香涂香末香。即于初夜来至佛所。自以光明普照祇洹。入觐世尊及见爱作。即以天花末香涂香。供养于佛。顶礼佛足。及爱作菩萨。一切大众。右绕三匝。合掌向佛。即说偈言</p>
<p style="text-align: left">
	　　天人之尊　　不可思议　　菩萨所行</p>
<p style="text-align: left">
	　　亦不可议　　如来之法　　不可思议</p>
<p style="text-align: left">
	　　大名称者　　亦不可议　　我昔舍卫</p>
<p style="text-align: left">
	　　曾为童女　　在长者家　　名曰德增</p>
<p style="text-align: left">
	　　其年幼少　　颜貌端正　　父母爱念</p>
<p style="text-align: left">
	　　为作遮护　　如来世尊　　无有轻戏</p>
<p style="text-align: left">
	　　有子爱作　　有大威德　　入舍卫城</p>
<p style="text-align: left">
	　　而行乞食　　渐到我父　　所止之舍</p>
<p style="text-align: left">
	　　我时闻其　　好妙音声　　心大欢喜</p>
<p style="text-align: left">
	　　即持食出　　寻时向于　　行大心者</p>
<p style="text-align: left">
	　　如来之子　　爱作菩萨　　见菩萨时</p>
<p style="text-align: left">
	　　已在我心　　观其净妙　　心生染欲</p>
<p style="text-align: left">
	　　我若不得　　内心所愿　　便当即时</p>
<p style="text-align: left">
	　　身命殒没　　我于尔时　　口不能言</p>
<p style="text-align: left">
	　　手所持食　　不能与之　　内心怀热</p>
<p style="text-align: left">
	　　而发淫欲　　是时身热　　寻便命终</p>
<p style="text-align: left">
	　　我时命终　　经一念顷　　寻得上生</p>
<p style="text-align: left">
	　　三十三天　　离于最下　　女人之身</p>
<p style="text-align: left">
	　　得成男子　　为人所赞　　胜妙宫殿</p>
<p style="text-align: left">
	　　自然而出　　种种妙宝　　人之所珍</p>
<p style="text-align: left">
	　　具足一万　　四千婇女　　如是眷属</p>
<p style="text-align: left">
	　　是我所有　　我以此缘　　寻观宿命</p>
<p style="text-align: left">
	　　而自思惟　　即知往因　　因发欲心</p>
<p style="text-align: left">
	　　得如是报　　我以染心　　视于爱作</p>
<p style="text-align: left">
	　　由见菩萨　　得喜光明　　我身所出</p>
<p style="text-align: left">
	　　光明之焰　　因彼业缘　　得如是报</p>
<p style="text-align: left">
	　　我终不愿　　求于二乘　　所愿之处</p>
<p style="text-align: left">
	　　唯佛知之　　淫欲之心　　得报尚尔</p>
<p style="text-align: left">
	　　何况能作　　善心供养　　如我于今</p>
<p style="text-align: left">
	　　向于世尊　　发如是愿　　求一切智</p>
<p style="text-align: left">
	　　假使所行　　劫如恒沙　　终不退转</p>
<p style="text-align: left">
	　　于佛智慧　　遇善知识　　爱作菩萨</p>
<p style="text-align: left">
	　　今我当以　　真法供养　　若余供养</p>
<p style="text-align: left">
	　　非为供养　　唯发菩提　　是真供养</p>
<p style="text-align: left">
	　　行于菩提　　最胜最尊　　更不以欲</p>
<p style="text-align: left">
	　　视诸女人　　我愿如是　　离于女身</p>
<p style="text-align: left">
	　　向诸佛说　　四无所畏　　我之父母</p>
<p style="text-align: left">
	　　寻晓见我　　身坏碎烂　　悲号啼哭</p>
<p style="text-align: left">
	　　父母谓之　　比丘所为　　称怨啼哭</p>
<p style="text-align: left">
	　　呵骂比丘　　佛之神力　　令彼天子</p>
<p style="text-align: left">
	　　至父母所　　呵责谏喻　　于此比丘</p>
<p style="text-align: left">
	　　勿生嗔恚　　莫于长夜　　受诸苦恼</p>
<p style="text-align: left">
	　　德增女人　　先命终已　　即得上生</p>
<p style="text-align: left">
	　　三十三天　　离于女身　　得成男子</p>
<p style="text-align: left">
	　　为天人身　　光明远照　　父母今当</p>
<p style="text-align: left">
	　　诣世尊所　　先不善心　　今应悔过</p>
<p style="text-align: left">
	　　若除如来　　诸佛世尊　　更无有人</p>
<p style="text-align: left">
	　　可归依者　　以<a>无畏</a>心　　劝喻父母</p>
<p style="text-align: left">
	　　即时父母　　得闻佛名　　寻共和合</p>
<p style="text-align: left">
	　　至于释迦　　牟尼佛所　　至佛所已</p>
<p style="text-align: left">
	　　头顶敬礼　　二足之尊　　今者悔过</p>
<p style="text-align: left">
	　　本嗔恚心　　恭敬尊重　　人中之尊</p>
<p style="text-align: left">
	　　今者应问　　如来自知　　云可供养</p>
<p style="text-align: left">
	　　佛法及僧　　云何修习　　行于善行</p>
<p style="text-align: left">
	　　如是所问　　愿为说之　　若得闻已</p>
<p style="text-align: left">
	　　专心修行　　佛知父母　　其心决定</p>
<p style="text-align: left">
	　　天人之师　　说如是言　　若欲供养</p>
<p style="text-align: left">
	　　一切诸佛　　专心坚固　　发菩提心</p>
<p style="text-align: left">
	　　德增父母　　及诸眷属　　其数具足</p>
<p style="text-align: left">
	　　满五百人　　闻天人师　　如是之言</p>
<p style="text-align: left">
	　　发菩提心　　而作大愿　　尔时佛告</p>
<p style="text-align: left">
	　　贤者阿难　　汝今善听　　我之所说</p>
<p style="text-align: left">
	　　菩萨所行　　不可思议　　无上智慧</p>
<p style="text-align: left">
	　　及以方便　　爱作菩萨　　数数发愿</p>
<p style="text-align: left">
	　　女人见我　　若发欲心　　寻时得离</p>
<p style="text-align: left">
	　　于女人身　　得成男子　　为人所尊</p>
<p style="text-align: left">
	　　阿难汝观　　德力如是　　若犯非法</p>
<p style="text-align: left">
	　　应堕恶道　　健士行之　　得坏魔众</p>
<p style="text-align: left">
	　　令彼生天　　得为天人　　今此天子</p>
<p style="text-align: left">
	　　供养于我　　其心恭敬　　正向菩提</p>
<p style="text-align: left">
	　　彼当供养　　无量世尊　　来世成佛</p>
<p style="text-align: left">
	　　号曰善见　　此五百人　　向菩提者</p>
<p style="text-align: left">
	　　亦当作佛　　为天人师　　佛有是德</p>
<p style="text-align: left">
	　　谁不供养　　是处深信　　得无量乐</p>
<p style="text-align: left">
	　　非一女人　　非二非三　　无量百千</p>
<p style="text-align: left">
	　　那由他亿　　见于爱作　　发淫欲心</p>
<p style="text-align: left">
	　　寻即命终　　得为男子　　大医药王</p>
<p style="text-align: left">
	　　有大名称　　如是菩萨　　谁不尊敬</p>
<p style="text-align: left">
	　　虽生欲心　　更得快乐　　况于菩萨</p>
<p style="text-align: left">
	　　生恭敬心</p>
				</div></div><hr><script charset='utf-8' src='../../js/footer.js'></script></body></html>