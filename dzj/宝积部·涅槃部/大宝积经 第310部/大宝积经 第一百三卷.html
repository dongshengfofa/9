<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第一百三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第一百三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第一百三卷</strong></p>
<p style="text-align: left">
	　　隋<a>天竺</a><a>三藏</a>达摩笈多译</p>
<p style="text-align: left">
	　　善住意天子会第三十六之二开实义品第二</p>
<p style="text-align: left">
	　　尔时大集众中。有上首天。所谓善住意天子。善寂天子。惭愧天子。与如是等九十六亿诸天子俱。一切皆行<a>菩萨</a>之道。咸共往诣文殊师利所。至其门外右绕七匝。绕七匝已。然后雨天曼陀罗花。其所雨花遍覆<a>虚空</a>。高十由旬成花网台。形如宝塔。时文殊师利持此花台。供养<a>世尊</a>。供养已。即以神力。令此三千<a>大千世界</a>一切国土。虚空之中花网遍覆。是花光明。普照三千大千世界。皆大明盛。复雨天曼陀罗花。尔时文殊师利菩萨摩诃萨。闲雅安详从精舍出。更以神力。令所居地。自然而有七宝妙座。其座巍巍具足庄严。文殊师利敛容整服。升此宝座。时善住意天子。见文殊师利升宝座已。即以顶礼文殊师利足。退住一面。一切诸天。亦皆顶礼文殊师利足。尔时文殊师利。如是思惟。谁于今日。堪任与我在世尊前对扬深法。谁为<a>法器</a>。能受如是不思议句。甚难证句。无处所句。无所著句。无戏论句。不可得句。不可说句。甚深句。真实句。无碍句。不可坏句。空句。无相句。无愿句。如如句。实际句。法界句。无形貌句。不取句。不舍句。佛句法句僧句。智慧满足句。<a>三界</a>平等句。一切法无所得句。一切法无生句。师子句。勇猛句。无句句。如斯说已谁听者乎。于是文殊师利。复更思惟。今此唯有善住意天子。已于过去供养多佛。入深法忍具足辩才。当能与我处世尊前共谈实义。尔时文殊师利如是念已。即语善住意天子言。天子。汝今已得甚深法忍。又能具足无碍辩才。今当与我诣世尊所。对论如是深妙义乎。时善住意天子。报文殊师利言。大士我如是说。彼若于我无有语言。不为演说。不存咨问。亦无报答。无<a>佛法</a>众。断灭三乘。无<a>生死</a>无<a>涅槃</a>。不合不散。不启不发。不出声音。除诸文字。如是说者我当共谈。文殊师利语善住意天子言。天子。我如是说。彼能于我。无听无闻。无读无诵。无受不持。不思不念。不取不舍。不觉不知。不闻我言。不为他说。所以者何。诸佛菩提本无文字。<a>无心</a>离心。无有<a>觉悟</a>。虽假名说其名亦空。善住又言。大士。今者且为诸天子说。斯诸天子。于大士说乐欲听闻。文殊师利言。天子。我终不为乐听者说。又亦不为闻受者说。所以者何。凡有听受则为取着。云何取着。所谓我着。人着。众生着。<a>寿命</a>着。士夫着。以取着故便有听受。如是听受。当知彼住三种缚中。何谓三缚。一见我缚。二见众生缚。三见法缚。天子。若无如是三种见缚。而听法者。当知彼住三种净中。何谓三净。一不见自身。不分别。不思念。不证知。二不见说者。不分别。不思念。不证知。三不见所说。不分别。不思念。不证知。天子。是则名为三种净也。天子。若有能作如是听者。是平等听非不平等</p>
<p style="text-align: left">
	　　尔时善住意天子赞文殊师利言。善哉善哉。快作斯说。大士。若有能作如是说者。当知即是不退转说。文殊师利言。且止天子。汝今不应<a>妄想</a>分别菩萨退转。何以故。若使菩萨有退转者。彼终不能成等正觉。所以者何。是菩提中无退法故。善住复言。大士。若如是者。当于何处有斯退转。文殊师利言。天子。当知从贪欲故有退转。从嗔恚故有退转。从愚痴故有退转。从有爱故有退转。从无明故有退转。乃至从十二有分生死所生故有退转。从因故有退转。从见故有退转。从名故有退转。从色故有退转。从欲界故有退转。从<a>色界</a>故有退转。从无色界故有退转。从声闻行故有退转。从辟支佛行故有退转。从分别故有退转。从执着故有退转。从相故有退转。从取相故有退转。从断见故有退转。从常见故有退转。从取故有退转。从舍故有退转。从我想故有退转。从众生想故有退转。从寿命想故有退转。从士夫想故有退转。从福伽罗想故有退转。从思想故有退转。从系缚故有退转。从颠倒故有退转。从我见故有退转。从我见为根本六十二见故有退转。从诸盖故有退转。从诸阴故有退转。从诸入故有退转。从诸界故有退转。从佛想故有退转。从法想故有退转。从僧想故有退转。如是乃至。我当成佛。我当<a>说法</a>。我度众生。我当破魔。我得智慧。从是诸想故有退转。如是天子。若能不分别如来十力。不分别四无所畏。不分别十八不共法。不分别一切根力觉道。不分别诸相好。不分别庄严佛国。不分别声闻。不分别菩萨。乃至不分别一切分别退转者。是名不退转</p>
<p style="text-align: left">
	　　尔时善住意天子。复白文殊师利言。大士。若如是者当于何处得不退转。文殊师利言。天子当知。从通达佛慧故。得不退转。从空故不退转。从无相故不退转。从无愿故不退转。从如如故不退转。从法性故不退转。从实际故不退转。从平等故不退转。善住意言。大士。若如是说。一切诸分别无分别。二俱不异。所以者何。皆从思惟分别生故。是故得言彼有退转。又问如是退转为有法耶为无法乎。文殊师利言。非有非无如是退转。善住意言。大士若尔。何处退转。文殊师利言。若有若无。是虚妄取。是颠倒取。是不如取。彼则不取亦非不取。以是义故。得言退转。而彼退法不可说有。不可说无。何以故。若有无中有退转者。彼即为过。所以者何。若有法退转则堕常边。无法退转则堕断边。然世尊说不住常中。不住断中。非断非常。世尊所说。天子。若彼于先不真实想。而彼证知。则名非断非常。天子。是为菩萨退转法门。说是法时。十千天子得无生法忍</p>
<p style="text-align: left">
	　　文殊神变品第三</p>
<p style="text-align: left">
	　　尔时善住意天子。白文殊师利言。大士。今可俱行诣如来所。奉见顶礼咨受未闻。亦因此时<a>如法</a>问难。文殊师利言。天子。汝莫分别取着如来。善住意言。大士。如来何在而言莫着。文殊师利言。即在现前。善住意言。若如是者我何不见文殊师利言。天子。汝今若能一切不见。是则名为真见如来。善住意言。若现前者。云何诫我莫取如来。文殊师利言。天子。汝谓今者现前何有。善住意言。有虚空界。文殊师利言。如是天子。言如来者即虚空界。何以故。诸法平等如虚空故。是故虚空即是如来。如来即是虚空。虚空如来无二无别。天子。以是义故。若人欲求见如来者。当作斯观。如实真际觉了。是中无有一物可分别者</p>
<p style="text-align: left">
	　　尔时文殊师利菩萨摩诃萨复以神力。化作三十二所重阁宝堂。辇轩具足。四面正方。四角有柱。周匝栏楯。宝网交络。殊特妙好。高显巍巍。具足庄严甚可爱乐。诸堂阁内咸有胜床。众宝所成天衣覆上。其床各有化菩萨坐。具三十二大人之相。尔时文殊师利。普现如是庄严事已。遂更与彼莲花化佛。并化菩萨。及此宝辇重阁殿堂诸菩萨众。俱往佛所。绕佛七匝。并亦围绕<a>比丘</a>众已。踊在虚空。光明普照众会道场。四面而住。尔时文殊师利。后善住发。忽然在前。先至佛所。善住意天子反更后到。白言大士。吾发在前。更在后至。仁从何路乃至于斯。文殊师利言。天子。假使供养满恒河沙诸如来等。稽首为礼。终不见吾往来进止。尔时花台诸化菩萨。及宝堂中诸菩萨众。同声说偈赞叹如来</p>
<p style="text-align: left">
	　　已曾供养过恒河　　不可思议诸世尊</p>
<p style="text-align: left">
	　　炽然<a>修行</a>求菩提　　是故超出<a>天人</a>上</p>
<p style="text-align: left">
	　　光明妙色三界雄　　牟尼众相实奇特</p>
<p style="text-align: left">
	　　为众宣说甚深法　　无有寿命及人我</p>
<p style="text-align: left">
	　　世尊行施持净戒　　忍辱精进具修禅</p>
<p style="text-align: left">
	　　智慧清净三界表　　我礼<a>彼岸</a>最胜尊</p>
<p style="text-align: left">
	　　其有发意求菩提　　则受天人妙供养</p>
<p style="text-align: left">
	　　若于深空无疑惑　　当绍出世大法王</p>
<p style="text-align: left">
	　　过去诸佛等正觉　　现在一切两足尊</p>
<p style="text-align: left">
	　　常说如是诸法空　　本来无相亦无作</p>
<p style="text-align: left">
	　　众生体性不可得　　何有生者及死灭</p>
<p style="text-align: left">
	　　本既无来亦无去　　一切诸法如虚空</p>
<p style="text-align: left">
	　　如彼化人观众事　　虽复示现而无真</p>
<p style="text-align: left">
	　　世尊说法亦如是　　斯皆虚诳同幻梦</p>
<p style="text-align: left">
	　　恒沙世界满中宝　　持以布施一切人</p>
<p style="text-align: left">
	　　若能修忍善说空　　如是行施超于彼</p>
<p style="text-align: left">
	　　复于恒沙诸劫中　　供养诸佛天人上</p>
<p style="text-align: left">
	　　奉献香花及众具　　为求菩提离<a>世间</a></p>
<p style="text-align: left">
	　　得闻如是甚深法　　无有众生及命人</p>
<p style="text-align: left">
	　　当知彼得明净忍　　是为供养十方佛</p>
<p style="text-align: left">
	　　于无数劫行布施　　衣食象马及众珍</p>
<p style="text-align: left">
	　　当知彼非<a>解脱</a>因　　以有我人众生想</p>
<p style="text-align: left">
	　　归命灭度人中尊　　救济众生无量数</p>
<p style="text-align: left">
	　　诸法皆空本清净　　如是解脱智庄严</p>
<p style="text-align: left">
	　　诸佛出世甚难值　　得闻<a>正法</a>生信难</p>
<p style="text-align: left">
	　　人身难得今已获　　善哉佛法汝顺行</p>
<p style="text-align: left">
	　　已得蠲除斯八难　　永绝迫窄处空闲</p>
<p style="text-align: left">
	　　于诸正法得信行　　应当勇猛发精进</p>
<p style="text-align: left">
	　　若闻法已应正思　　不可闻声即取着</p>
<p style="text-align: left">
	　　汝等常行阿兰若　　必当速疾成人雄</p>
<p style="text-align: left">
	　　近善知识及法师　　应速远离诸恶友</p>
<p style="text-align: left">
	　　汝于众生平等想　　慎勿妄起我人心</p>
<p style="text-align: left">
	　　常乐多闻持禁戒　　捐弃舍宅坐林间</p>
<p style="text-align: left">
	　　腐药<a>治病</a>莫诈善　　亦恒乞食受粪衣</p>
<p style="text-align: left">
	　　一切有为即无为　　等同一相如阳焰</p>
<p style="text-align: left">
	　　若了实际见真如　　疾成无上菩提道</p>
<p style="text-align: left">
	　　当观五阴犹如幻　　内外诸入如空舍</p>
<p style="text-align: left">
	　　世尊常说如斯法　　法等于彼莫生着</p>
<p style="text-align: left">
	　　贪欲嗔恚性自空　　愚痴我慢分别起</p>
<p style="text-align: left">
	　　彼法已灭今亦无　　如是知者得成佛</p>
<p style="text-align: left">
	　　如是诸化菩萨。说是偈时。彼会众中二万二千众生。皆发阿耨多罗三藐三菩提心。五百比丘。漏尽意解心得解脱。三百<a>比丘尼</a>。远尘离垢得<a>法眼</a>净。七千优婆塞优婆夷。二万五千诸天子。亦离尘垢法眼清净。三百菩萨得无生法忍。于是三千大千世界大地六种振动。所谓动。遍动。等遍动。震。遍震。等遍震。涌。遍涌。等遍涌。乃至吼起觉等。亦复如是</p>
<p style="text-align: left">
	　　破魔品第四</p>
<p style="text-align: left">
	　　尔时尊者<a>舍利弗</a>。白佛言世尊。今此瑞相谁之所为。能令如是三千大千世界大地六种振动。又是宝辇殿堂莲花座上诸菩萨等。放大光明照斯众会。演说如是微妙深法。复令如是无量亿数诸天子众皆来集会。复有亿数诸菩萨等。亦来集也</p>
<p style="text-align: left">
	　　尔时佛告<a>舍利</a>弗。斯乃文殊师利威神之力。故现如是妙庄严事。亦令菩萨诸天云集。所以者何。舍利弗。是文殊师利与善住意天子。将诸大众欲来我所。请问如是。破散诸魔三昧法门。具足成就不思议甚深佛法故。时舍利弗复白佛言。世尊。若如是者。何因缘故我观此众。竟不见彼文殊师利。佛告舍利弗。汝宜且待。今文殊师利。已与一切魔王一切魔众一切魔宫。作大衰耗。所为神变极妙庄严。将至我所。汝当自见。于是文殊师利。即入破散诸魔三昧。三昧力故。即时三千大千世界百亿魔宫。朽故暗冥若将毁坏。其变已现无复威光。令一切魔不乐其所。各自见身。惛耄羸瘠柱杖而行。诸天女辈变成老母。一切众魔见是事故。心大忧愁身毛皆竖。惶怖思念是何变怪。令吾内外不祥若斯。将无死没时至。果报离散耶。为是世间将坏劫灾事乎。彼诸魔众如是念时。文殊师利复以神力。即现百亿天子住在魔前。告魔众曰。汝勿忧惧。此非汝灾亦非劫尽。所以者何。今此适有住不退转菩萨大士。名文殊师利有大威神<a>道德</a>超世。即时正入破散诸魔三昧法门。以彼大士三昧威神。其事若此。非有他也。诸化天子说是语时。一切魔王及诸魔众。闻诸化天说文殊师利大士名号。更增惶恐战悼不安。一切魔宫皆大震动。时诸魔王。答化天曰。唯愿仁慈救我危厄。诸化天子复语魔言。勿怖勿怖。汝等今宜速疾往诣<a>释迦牟尼佛</a>世尊所。所以者何。彼佛如来有大慈悲。若诸众生忧恐煎迫。但往归依。皆蒙安乐除诸忧苦。时诸化天如是语已。即于其处忽然不现。尔时一切魔王及诸魔众。闻化天教莫不欢欣。皆共同心。于须臾顷羸弊柱杖。皆来住于释迦牟尼佛前。同声白言。大德世尊。愿见救护愿见救护。免兹变怪困苦大厄。世尊。我等宁受百千万亿诸佛名号。不愿闻彼文殊师利一菩萨名。何以故。我即闻是文殊师利菩萨名时。便大惊恐。若丧自身</p>
<p style="text-align: left">
	　　尔时世尊告诸魔言。波旬。汝今何忽发如是言。所以者何。是文殊大士。凡所开导利益众生。亿百千佛昔所未作。今亦不作当亦不作。唯此文殊师利去来现在。常为众生建斯大事。众生熟已置解脱中。是故汝等虽复闻彼百千佛名。不生苦恼亦无惊怖。云何而言。我今忽闻一文殊师利名。皆大惊恐。时彼魔众。白言世尊。我诚惭耻。此弊老身加以惶惧。发斯言耳。世尊。我等从今归依正觉唯愿哀愍复我本形。佛告之曰且待须臾。文殊师利亦既来已。自除汝耻。于是文殊师利从三昧起。遂与无量百千天众。复与无量百千诸大菩萨摩诃萨等。及无量百千诸龙夜叉乾闼婆阿修罗迦楼罗紧那罗摩睺罗伽等。前后围绕。复作无量百千微妙乐音。复雨如是无量妙花。所谓优钵罗花。钵头摩花。拘物头花。分陀利花。具大庄严。有大<a>神通</a>威德无极。俱来佛所。头面礼敬右绕三匝。退住一面</p>
<p style="text-align: left">
	　　尔时世尊。告文殊师利言。文殊师利。汝入如是破散诸魔三昧耶。文殊师利。白言世尊。唯然已入。佛言文殊师利。汝从何佛闻是三昧。修经几时而得成满。文殊师利言。世尊。我本未发菩提心时。从佛得闻如是三昧。又问文殊师利。彼佛世尊名号何等。说是三昧令汝得闻。文殊师利。白言世尊。我忆过去无量无边不可思议阿僧祇劫。尔时有佛。号曼陀罗花香如来应供正遍知明行足善逝世间解无上士调御丈夫天人师佛世尊。出现世时。宣说如是破散诸魔三昧。我于彼时初得听闻。佛告文殊师利。如是三昧云何修得。文殊师利。白言世尊。若菩萨摩诃萨。具足成就二十种法。则能得是破魔三昧。何等二十。所谓一者诃毁贪欲破坏贪心。二者诃毁嗔怒破坏嗔心。三者诃毁愚痴破坏痴心。四者诃毁嫉妒破坏妒心。五者诃毁憍慢破坏慢心。六者诃毁诸盖破坏盖心。七者诃毁热恼破坏恼心。八者诃毁想念破坏想心。九者诃毁诸见破坏见心。十者呵毁分别破分别心。十一呵毁取事破坏取心。十二诃毁执着破坏执心。十三诃毁诸相破坏相心。十四诃毁有法破坏有心。十五呵毁常法破坏常心。十六诃毁断法破坏断心。十七诃毁诸阴破坏阴心。十八诃毁诸入破坏入心。十九诃毁诸界破坏界心。二十诃毁三界坏三界心。世尊。是为菩萨摩诃萨具二十法。毕竟成就如是三昧。世尊。菩萨摩诃萨复有四法。具足修行得是三昧。何等为四。一者建立心行清净调柔。二者心性淳直无诸谄曲。三者心无攀缘入深法忍。四者外内所有一切能施。是为菩萨摩诃萨。具足四法成就三昧。世尊。菩萨摩诃萨复有四法。能得三昧。何等为四。一者毕竟深心。二者成就实语。三者常乐空闲。四者不取诸相。是为菩萨具足四法成就三昧。复有四法。菩萨成就得是三昧。何等为四。一者亲近善友。二者常知止足。三者独坐思惟。四者不乐諠猥。是为菩萨具足四法成就三昧。复有四法。菩萨成就得是三昧。何等为四。一者不破坏戒。二者不缺犯戒。三者无所依戒。四者不望报戒。是为菩萨具足四法成就三昧。复有四法。菩萨成就得是三昧。何等为四。一者舍声闻心。二者离缘觉心。三者住菩萨忍。四者不舍众生。是为菩萨具足四法成就三昧。复有四法。菩萨成就得是三昧。何等为四。一者修空舍我。二者无相离相。三者无愿除愿。四者舍诸所有。是为菩萨具足四法能得三昧。世尊。时彼曼陀罗花香如来应供正遍觉。说此破散诸魔法门。我从彼佛闻已初修。次复有佛。号一切宝电蔽日月光如来应供正遍觉。我时于彼具足成就。彼佛世尊说此法门时。彼众会中十千菩萨。皆得成就此三昧门</p>
<p style="text-align: left">
	　　尔时尊者舍利弗白佛言。希有世尊。今此文殊师利。乃能久远成就如是降魔三昧。三昧力故。能令波旬及诸魔众。发白老耄形志俱衰。一至斯也。佛告舍利弗。于意云何。汝今言此文殊师利。独是三千大千世界。变此众魔如斯老耄耶。舍利弗。汝今不应作如是见。所以者何。舍利弗。今者十方如恒河沙等。诸佛世界所有诸魔。一切皆悉如是变坏。尽是文殊师利威力所为。于是世尊告文殊师利言。文殊师利。汝今当且摄汝神力。令彼众魔得复本形。尔时文殊师利受<a>佛教</a>已。告诸魔曰。众仁者实为厌患此身仪耶。诸魔报曰唯然大士。文殊师利言。若如是者。汝今亦当厌患贪欲。勿着三界。诸魔报曰。善哉大士。敬闻嘉诲岂敢有违。唯愿少假威神除此惭苦。文殊师利遂摄神力。令一切魔复彼天形。庄严如故。尔时文殊师利。告诸魔言。波旬。汝所有眼。何者为眼。何者眼想。如是何处是眼。着是眼相。是眼攀缘。是眼障碍。是眼思。是眼我。是眼依止。是眼喜乐。是眼戏论。是眼我所。是眼护。是眼念。是眼取。是眼舍。是眼分别。是眼思量。是眼成就。是眼生。是眼灭。乃至是眼来去。如是等法。为汝境界魔业障碍。如眼乃至身意亦如是。又如色乃至触法。为汝境界魔业障碍。亦复如是。汝等皆应如实了知。复次波旬。汝所有眼。即为非眼。亦为无眼。为无眼想。无眼着。无眼相。无眼攀缘。无眼障碍。无眼思。无眼我。无眼依止。无眼爱。无眼戏论。无眼我所。无眼护。无眼念。无眼取。无眼舍。无眼分别。无眼思量。无眼决定。无眼生。无眼灭。无眼去。无眼来。如是等法非汝境界。汝于是中不能为主。无法无力。不得<a>自在</a>。亦无取着。如眼乃至身意亦如是。又如色乃至触法亦如是。汝等皆应如实了知。文殊师利说是法时。众中一万魔王波旬。皆发阿耨多罗三藐三菩提心。八万四千诸魔眷属。远尘离垢。得法眼净</p>
<p style="text-align: left">
	　　菩萨身行品第五</p>
<p style="text-align: left">
	　　尔时尊者摩诃迦叶白佛言。世尊。我等愿请文殊师利。令我睹见彼诸菩萨摩诃萨等。所以者何。世尊。斯诸大士难可值遇。尔时世尊即告文殊师利言。汝应当知。今此大众咸皆渴仰。思愿睹见十方所有诸来菩萨摩诃萨身。今正是时。汝应显现。于是文殊师利蒙圣教已。即便告彼法轮菩萨。月光菩萨。除魔菩萨。妙音菩萨。离垢菩萨。寂灭菩萨。选择菩萨。法王吼菩萨。如是等无量菩萨摩诃萨言。诸大士。汝等今宜各于宫殿自显其身。分明现汝本国形状也。文殊师利发斯语已。于是诸菩萨众从三昧起。各现本身令诸大众一切咸见。或有菩萨。其身高大若须弥山王。或有菩萨。身大八万四千由旬。或有身大百千由旬。或九十千。乃至五十四十三十二十千者。或有身大十千由旬。乃至或有五千四千三千二千者。或有身大一千由旬。乃至或有五百四百三百二百者。或有身大一百由旬。乃至或有五十四十三十二十者。或有身大十由旬者。乃至或有五四三二一由旬者。如是乃至或有菩萨。身量大小长短宽狭。如此<a>娑婆世界</a>人身无异。当尔之时。此三千大千世界。大众充满。无有空处如杖头许。其中所有诸大菩萨摩诃萨众。一切多是功德巍巍。智慧深远。具足威力成就神通。放大光明。遍照十方无量百千诸佛世界。乃至一切大威德天。及诸天龙夜叉乾闼婆阿修罗迦楼罗紧那罗摩睺罗伽人非人等。大小诸王皆悉充满。尔时文殊师利从座而起。整理衣服。偏袒右髆。右膝着地。合掌向佛白言世尊。我于今者。欲少咨问如来应供正遍觉所有心疑。未审世尊。见垂听不。佛告文殊师利。如来应供正遍觉。恣汝所问。当为汝释决汝所疑。令汝心喜。文殊师利言。唯然世尊。愿为宣说我当听受。文殊师利言。世尊。云何名为菩萨摩诃萨。言菩萨者义何谓也</p>
<p style="text-align: left">
	　　佛告文殊师利。汝问云何为菩萨。菩萨有何义者。以能觉了一切法故。名为菩萨摩诃萨也。文殊师利。彼一切法菩萨觉者。所谓言说。文殊师利。菩萨云何觉一切法。所谓觉眼觉耳觉鼻觉舌觉身觉意。文殊师利。云何菩萨。觉眼觉耳。乃至觉意。文殊师利。所谓菩萨觉彼眼法本性空故。如是觉已。终不生念我能觉知。如是觉耳乃至觉意。皆本性空。如是觉已。亦不生念我能觉知。菩萨如是觉眼等已。复觉彼色本性自空。如是觉已。亦不分别我能觉知。如是觉声乃至觉法。皆本性空。亦不分别我能觉知。是为菩萨觉一切法也。复次文殊师利。云何菩萨觉彼五阴。所谓菩萨观见阴体本性自空。如斯觉故观无相。如斯觉故观无愿。如斯觉故观无欲。如斯觉故观寂静。如斯觉故观远离。如斯觉故观无所有。如斯觉故观无实。如斯觉故观无动。如斯觉故观无生。如斯觉故观无来。如斯觉故观无去。如斯觉故观无真。如斯觉故观无主。如斯觉故观无证。如斯觉故观无知。如斯觉故观无见。如斯觉故观无人。如斯觉故观无想。如斯觉故观不可说。如斯觉故。觉但有名。如斯觉故观<a>无我</a>。如斯觉故观分别起。如斯觉故观从缘生。如斯觉故观如幻。如斯觉故观如化。如斯觉故观如梦。如斯觉故观如镜像。如斯觉故观如声响。如斯觉故观如<a>芭蕉</a>。如斯觉故观不久住。如斯觉故观不牢固。如斯觉故观虚妄。如斯觉故观无物。如斯觉故。是为菩萨觉一切</p>
<p style="text-align: left">
	　　法复次文殊师利。云何菩萨摩诃萨觉贪恚痴。所谓觉彼贪欲因分别起故。觉彼嗔恚因分别起故。觉彼愚痴因分别起故。而亦觉彼分别。空无所有。无物无戏论。不可说不可证故。是为菩萨觉一切法</p>
<p style="text-align: left">
	　　复次文殊师利。云何菩萨摩诃萨觉于三界。所谓觉彼欲界无我人故。觉彼色界无所作故。觉无色界空无有故。觉彼三界皆远离故。是为菩萨觉一切法</p>
<p style="text-align: left">
	　　复次文殊师利。云何菩萨摩诃萨觉众生行。所谓觉是众生贪欲行故。觉是众生嗔恚行故。觉是众生愚痴行故。觉是众生等分行故。如是觉已。如是证知。如是为说。如是<a>教化</a>众生。如是令得解脱。是为菩萨觉一切法</p>
<p style="text-align: left">
	　　复次文殊师利。云何菩萨摩诃萨觉一切众生。所谓觉一切众生但有其名。离彼名已无别众生。是故一切众生即一众生。彼一众生即一切众生。如是众生即非众生。若能如是无分别者。是为菩萨摩诃萨觉一切法。又复云何。觉一切法。能如是觉菩萨道故。是为菩萨摩诃萨觉一切法。尔时世尊。重明此义。以偈颂曰</p>
<p style="text-align: left">
	　　觉眼及与耳　　自体常空寂</p>
<p style="text-align: left">
	　　不言我能觉　　是名为菩萨</p>
<p style="text-align: left">
	　　观鼻及与舌　　本性无所有</p>
<p style="text-align: left">
	　　不分别我觉　　是名为菩萨</p>
<p style="text-align: left">
	　　智慧观察身　　亦觉意自然</p>
<p style="text-align: left">
	　　觉已为他说　　是名为菩萨</p>
<p style="text-align: left">
	　　色声香味触　　意所乐诸尘</p>
<p style="text-align: left">
	　　觉知本性空　　是名为菩萨</p>
<p style="text-align: left">
	　　觉色及受想　　诸行与识心</p>
<p style="text-align: left">
	　　一切斯同幻　　是名为菩萨</p>
<p style="text-align: left">
	　　五阴聚如梦　　觉彼无一相</p>
<p style="text-align: left">
	　　不分别我知　　是名为菩萨</p>
<p style="text-align: left">
	　　不生亦不出　　无作复无言</p>
<p style="text-align: left">
	　　如是说唯名　　彼名亦非物</p>
<p style="text-align: left">
	　　觉贪欲嗔恚　　斯由分别起</p>
<p style="text-align: left">
	　　彼分别无体　　毕竟终自空</p>
<p style="text-align: left">
	　　痴亦分别生　　分别因缘生</p>
<p style="text-align: left">
	　　缘此生诸见　　诸见不可得</p>
<p style="text-align: left">
	　　觉察三界空　　一切无真实</p>
<p style="text-align: left">
	　　于彼不可动　　故名为菩萨</p>
<p style="text-align: left">
	　　欲界不成就　　皆缘分别起</p>
<p style="text-align: left">
	　　色有无色有　　一切不牢固</p>
<p style="text-align: left">
	　　众生之所行　　智者悉明了</p>
<p style="text-align: left">
	　　贪欲与嗔恚　　及彼愚痴等</p>
<p style="text-align: left">
	　　一切诸众生　　即彼一众生</p>
<p style="text-align: left">
	　　智者无所觉　　不念彼众生</p>
<p style="text-align: left">
	　　诸法之所起　　悉因颠倒生</p>
<p style="text-align: left">
	　　觉彼颠倒者　　知颠倒真相</p>
<p style="text-align: left">
	　　智慧甚微妙　　不取诸音声</p>
<p style="text-align: left">
	　　觉已无所著　　故名为菩萨</p>
<p style="text-align: left">
	　　能舍己肉身　　终亦无依止</p>
<p style="text-align: left">
	　　如是觉真实　　乃名为菩萨</p>
<p style="text-align: left">
	　　至持戒彼岸　　亦不念彼岸</p>
<p style="text-align: left">
	　　觉戒行法如　　无生亦无尽</p>
<p style="text-align: left">
	　　慈心遍众生　　不得众生相</p>
<p style="text-align: left">
	　　觉彼众生际　　但以假言宣</p>
<p style="text-align: left">
	　　勇猛大精进　　深心厌有为</p>
<p style="text-align: left">
	　　见三界空虚　　证无上等觉</p>
<p style="text-align: left">
	　　常入微妙禅　　无著无所依</p>
<p style="text-align: left">
	　　无住无攀缘　　智者定如是</p>
<p style="text-align: left">
	　　能以利智刀　　断除诸见缚</p>
<p style="text-align: left">
	　　观察法界性　　无割亦无伤</p>
<p style="text-align: left">
	　　若人真觉了　　一切法如实</p>
<p style="text-align: left">
	　　应时利众生　　乃名为菩萨</p>
				</div></div><hr><script charset='utf-8' src='../../js/footer.js'></script></body></html>