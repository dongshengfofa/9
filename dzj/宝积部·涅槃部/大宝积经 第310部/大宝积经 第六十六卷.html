<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宝积经 第六十六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宝积经 第六十六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宝积经 第六十六卷</strong></p>
<p style="text-align: left">
	　　北齐<a>三藏</a>那连提耶舍译</p>
<p style="text-align: left">
	　　<a>菩萨</a>见实会第十六之六<a>虚空</a>行天授记品第十二</p>
<p style="text-align: left">
	　　尔时复有八万虚空行天。见阿修罗伽楼罗及龙女龙王鸠槃茶乾闼婆夜叉紧陀罗等。供养如来并闻授记。皆大欣喜踊跃无量。于<a>佛法</a>中深心爱乐。为供养佛故。起勇猛心。彼虚空行天。于迦毗罗城外。周遍八方六十由旬。雨曼陀罗花遍布其地。至于人膝。雨曼陀罗花遍布地已。持供养佛。绕佛三匝。即以偈颂。而赞佛言</p>
<p style="text-align: left">
	　　诸根寂静微笑面　　救护一切诸众生</p>
<p style="text-align: left">
	　　善逝具足大慈悲　　故为<a>世尊</a>人师子</p>
<p style="text-align: left">
	　　如来大众皆安住　　于佛法中及<a>涅槃</a></p>
<p style="text-align: left">
	　　导师世尊胜妙足　　我今头面而顶礼</p>
<p style="text-align: left">
	　　如十五日月盛满　　世人皆礼星中月</p>
<p style="text-align: left">
	　　如是一切诸天众　　睹佛笑面咸敬礼</p>
<p style="text-align: left">
	　　积集无量大福聚　　亦复成就智慧身</p>
<p style="text-align: left">
	　　具足无量大威德　　故我顶礼<a>世间</a>亲</p>
<p style="text-align: left">
	　　具足十力功德山　　于谛<a>无畏</a>离三垢</p>
<p style="text-align: left">
	　　成就十八不共法　　明见无疑说中胜</p>
<p style="text-align: left">
	　　具足三十二种相　　八十种好而自严</p>
<p style="text-align: left">
	　　其心胜上如帝幢　　故我顶礼无等等</p>
<p style="text-align: left">
	　　已能究竟持戒力　　禅力决定不倾动</p>
<p style="text-align: left">
	　　执持最上智慧剑　　最胜勇健降天魔</p>
<p style="text-align: left">
	　　于智慧力到<a>彼岸</a>　　调御声闻心无吝</p>
<p style="text-align: left">
	　　其心寂静游诸方　　度脱一切诸<a>天人</a></p>
<p style="text-align: left">
	　　世尊人中胜师子　　得于最上寂灭法</p>
<p style="text-align: left">
	　　惟然十力愿我等　　亦当得此胜妙法</p>
<p style="text-align: left">
	　　愿我亦当天人中　　为诸世间所信乐</p>
<p style="text-align: left">
	　　愿如世尊等无异　　了知众生心乐欲</p>
<p style="text-align: left">
	　　愿我得利诸世间　　以怜愍心大悲心</p>
<p style="text-align: left">
	　　堕<a>生死</a>海苦众生　　愿我皆能得度脱</p>
<p style="text-align: left">
	　　愿我于诸天人中　　得作无上大导师</p>
<p style="text-align: left">
	　　我当<a>解脱</a>诸有趣　　为百苦逼诸众生</p>
<p style="text-align: left">
	　　尔时世尊知虚空行天深心信乐已。即便微笑。时马胜<a>比丘</a>。即以偈颂。而问佛言</p>
<p style="text-align: left">
	　　佛牟尼王非<a>无缘</a>　　<a>三界</a>照明现微笑</p>
<p style="text-align: left">
	　　唯愿十力为我说　　为何众生现喜相</p>
<p style="text-align: left">
	　　见佛如来最胜面　　现微笑相令众喜</p>
<p style="text-align: left">
	　　一切大众皆怀疑　　愿闻佛说笑因缘</p>
<p style="text-align: left">
	　　愿大导师速为说　　微笑因缘利益事</p>
<p style="text-align: left">
	　　愿为除断众疑网　　<a>沙门</a>中王为宣说</p>
<p style="text-align: left">
	　　孰能令佛现喜笑　　谁于佛所上供养</p>
<p style="text-align: left">
	　　令谁能达生死底　　愿人师子除我疑</p>
<p style="text-align: left">
	　　谁于今日动魔宫　　令魔狂乱心不安</p>
<p style="text-align: left">
	　　谁于今日令天众　　悉皆欣喜大踊跃</p>
<p style="text-align: left">
	　　唯愿为我速宣说　　除断一切世疑网</p>
<p style="text-align: left">
	　　大众若得闻佛说　　一切皆悉大欣喜</p>
<p style="text-align: left">
	　　尔时世尊即以偈颂答马胜言</p>
<p style="text-align: left">
	　　马胜汝今请问我　　虚空行天受记事</p>
<p style="text-align: left">
	　　汝今问我大利益　　无量世间诸人天</p>
<p style="text-align: left">
	　　十力师子若无问　　不得为说佛子记</p>
<p style="text-align: left">
	　　汝于今日问如来　　广利一切世间故</p>
<p style="text-align: left">
	　　是空行天于我所　　以欣喜心供养我</p>
<p style="text-align: left">
	　　过于阿僧祇劫数　　灭除烦恼得成佛</p>
<p style="text-align: left">
	　　从于此间终没已　　便即生于天胜处</p>
<p style="text-align: left">
	　　于无量亿诸佛所　　悉知香花修供养</p>
<p style="text-align: left">
	　　于彼佛所发道心　　亦复增进菩提意</p>
<p style="text-align: left">
	　　以诸无量胜妙偈　　赞人师子自然智</p>
<p style="text-align: left">
	　　此等当于未来世　　无量无边诸佛所</p>
<p style="text-align: left">
	　　以胜香花而供养　　亦以妙偈而赞佛</p>
<p style="text-align: left">
	　　那罗延身菩萨等　　供养赞叹诸佛已</p>
<p style="text-align: left">
	　　于当来世欣喜劫　　得成最胜无上智</p>
<p style="text-align: left">
	　　其佛号曰花幢尊　　名称普闻无讥毁</p>
<p style="text-align: left">
	　　彼等八万天神众　　皆同一劫得作佛</p>
<p style="text-align: left">
	　　彼佛刹中无<a>地狱</a>　　亦无饿鬼及畜生</p>
<p style="text-align: left">
	　　彼土亦无修罗趣　　无有一切八难等</p>
<p style="text-align: left">
	　　此空行天成佛时　　彼土一切诸人民</p>
<p style="text-align: left">
	　　彼诸众生寿无量　　果报犹如忉利天</p>
<p style="text-align: left">
	　　其国不闻恶道名　　何况而有作恶者</p>
<p style="text-align: left">
	　　彼时众生皆<a>如法</a>　　一切悉是调伏众</p>
<p style="text-align: left">
	　　彼佛度人无量亿　　其数过于恒河沙</p>
<p style="text-align: left">
	　　为说无依无著法　　十力度脱彼众生</p>
<p style="text-align: left">
	　　彼佛入般涅槃已　　广布<a>舍利</a>起佛塔</p>
<p style="text-align: left">
	　　彼佛一一诸舍利　　于中皆现佛身相</p>
<p style="text-align: left">
	　　名称无毁诸身分　　为彼众生示神变</p>
<p style="text-align: left">
	　　无量亿数诸众生　　皆发无上菩提心</p>
<p style="text-align: left">
	　　导师如是智方便　　为彼空行天授记</p>
<p style="text-align: left">
	　　一切大众闻记已　　皆悉欣喜大踊跃</p>
<p style="text-align: left">
	　　四天王授记品第十三</p>
<p style="text-align: left">
	　　尔时九万四天王天。见阿修罗伽楼罗龙女龙王鸠槃茶乾闼婆夜叉紧陀罗等。供养如来并闻授空行天记。皆大欣喜踊跃无量。于佛法中深心信乐。譬如有人乘于瓦船入于河中。心作是念。如此瓦船。不久当坏。未没以来。可速度岸以免水难。如是九万四天王天亦复如是。睹佛威神。为得佛法故。起深信乐。发勇猛心。供养如来。尔时四天王天并四天王。变化九万七宝妙帐。杂色种种端妙希奇广大严丽。其中多有赤真珠帐。火珠宝帐。琉璃宝帐。天金色帐。金刚珠帐。化作如是九万七宝帐已。于虚空中绕佛三匝。又复化作九万天乐。于虚空中亦复旋转绕佛三匝。又复化作曼陀罗花。摩诃曼陀罗花。曼殊沙花。摩诃曼殊沙花。迦迦罗婆花。摩诃迦迦罗婆花。持此化花。而散佛上。复绕三匝。即以偈颂而赞佛言</p>
<p style="text-align: left">
	　　诸天有九亿　　悉于导师所</p>
<p style="text-align: left">
	　　皆一心合掌　　愿乐佛功德</p>
<p style="text-align: left">
	　　无掉亦无没　　无贪亦无悔</p>
<p style="text-align: left">
	　　无举亦无下　　故礼两足尊</p>
<p style="text-align: left">
	　　断除诸有种　　亦灭无明闇</p>
<p style="text-align: left">
	　　拔除烦恼刺　　能摧我慢山</p>
<p style="text-align: left">
	　　佛善拔毒箭　　能灭诸疮疣</p>
<p style="text-align: left">
	　　善修不逸行　　身<a>圆满</a>无减</p>
<p style="text-align: left">
	　　灭除诸烦恼　　解脱一切缚</p>
<p style="text-align: left">
	　　断除诸结使　　出离诸愦闹</p>
<p style="text-align: left">
	　　空及无相法　　是佛之所行</p>
<p style="text-align: left">
	　　一切诸有中　　其心无愿乐</p>
<p style="text-align: left">
	　　除断渴爱根　　弃舍无明闇</p>
<p style="text-align: left">
	　　于诸四颠倒　　悉皆能远离</p>
<p style="text-align: left">
	　　佛能知实际　　世间无知者</p>
<p style="text-align: left">
	　　凡夫闻生惧　　如鹿怖猎师</p>
<p style="text-align: left">
	　　堕身见众生　　于空不能知</p>
<p style="text-align: left">
	　　无明所覆蔽　　着世间系缚</p>
<p style="text-align: left">
	　　如实见真如　　观世犹空拳</p>
<p style="text-align: left">
	　　为世显实智　　由彼获净眼</p>
<p style="text-align: left">
	　　显示诸阴空　　名色亦复然</p>
<p style="text-align: left">
	　　界法体非有　　诸入亦如是</p>
<p style="text-align: left">
	　　此法及余法　　以名字而说</p>
<p style="text-align: left">
	　　此名字诸法　　佛说悉皆空</p>
<p style="text-align: left">
	　　譬如大幻师　　化作种种像</p>
<p style="text-align: left">
	　　无众生施设　　无命亦无人</p>
<p style="text-align: left">
	　　如是诸阴界　　诸根十二入</p>
<p style="text-align: left">
	　　皆从幻化生　　如来作是说</p>
<p style="text-align: left">
	　　譬如善画师　　画作白象身</p>
<p style="text-align: left">
	　　枝节皆相似　　高下亦复然</p>
<p style="text-align: left">
	　　实无高下相　　但惑愚者眼</p>
<p style="text-align: left">
	　　是法界平等　　愚者自迷惑</p>
<p style="text-align: left">
	　　佛皆为显示　　如掌庵罗果</p>
<p style="text-align: left">
	　　智者不迷惑　　善学诸<a>佛教</a></p>
<p style="text-align: left">
	　　如来大智慧　　为世间智炬</p>
<p style="text-align: left">
	　　转于妙法轮　　<a>教化</a>诸群生</p>
<p style="text-align: left">
	　　当愿开觉我　　无上寂菩提</p>
<p style="text-align: left">
	　　转于妙法轮　　如佛今所转</p>
<p style="text-align: left">
	　　我等于世间　　迷失道路者</p>
<p style="text-align: left">
	　　当为说妙法　　如今佛所说</p>
<p style="text-align: left">
	　　尔时世尊。知彼四天王天深心所念。即便微笑。其佛口中。出于种种五色光明。尔时马胜。即以偈颂。问如来言</p>
<p style="text-align: left">
	　　佛非无因缘　　而现微笑相</p>
<p style="text-align: left">
	　　大雄佛世尊　　愿为说笑缘</p>
<p style="text-align: left">
	　　睹佛现微笑　　一切诸会众</p>
<p style="text-align: left">
	　　悉怀大疑惑　　人尊应当知</p>
<p style="text-align: left">
	　　谁今坏魔众　　谁今得除疑</p>
<p style="text-align: left">
	　　谁于法决定　　唯愿人尊说</p>
<p style="text-align: left">
	　　谁今得供佛　　谁奉佛教行</p>
<p style="text-align: left">
	　　此众皆怀疑　　愿导师为说</p>
<p style="text-align: left">
	　　两足尊说记　　众生若闻已</p>
<p style="text-align: left">
	　　悉皆除疑网　　唯愿导师说</p>
<p style="text-align: left">
	　　复令诸众生　　依于种智道</p>
<p style="text-align: left">
	　　速逮得菩提　　是故应说记</p>
<p style="text-align: left">
	　　尔时世尊。复以偈答马胜言</p>
<p style="text-align: left">
	　　善哉汝马胜　　为众故请佛</p>
<p style="text-align: left">
	　　其微笑因缘　　谛听为汝说</p>
<p style="text-align: left">
	　　为愍诸世间　　当一心专听</p>
<p style="text-align: left">
	　　诸天满九万　　悉皆住我前</p>
<p style="text-align: left">
	　　以清净<a>信心</a>　　已曾供养佛</p>
<p style="text-align: left">
	　　复以偈赞叹　　了知诸空法</p>
<p style="text-align: left">
	　　于法得决定　　安住我法中</p>
<p style="text-align: left">
	　　此等诸天众　　曾供八亿佛</p>
<p style="text-align: left">
	　　复于当来世　　无量亿佛所</p>
<p style="text-align: left">
	　　供养彼诸佛　　求于无上道</p>
<p style="text-align: left">
	　　于无量亿佛　　若不供养者</p>
<p style="text-align: left">
	　　彼于菩提树　　终不坐取证</p>
<p style="text-align: left">
	　　彼等当来世　　得成于佛道</p>
<p style="text-align: left">
	　　号名曰大持　　于世间最上</p>
<p style="text-align: left">
	　　彼诸世间灯　　各有声闻众</p>
<p style="text-align: left">
	　　八十众会集　　知见无障碍</p>
<p style="text-align: left">
	　　彼等成佛已　　彼土诸众生</p>
<p style="text-align: left">
	　　一切皆<a>寿命</a>　　具足八亿岁</p>
<p style="text-align: left">
	　　彼佛无量智　　无数亿比丘</p>
<p style="text-align: left">
	　　皆远尘离垢　　悉住最后身</p>
<p style="text-align: left">
	　　彼佛灭度后　　为彼功德者</p>
<p style="text-align: left">
	　　庄严彼佛刹　　遣作无量塔</p>
<p style="text-align: left">
	　　彼无量千众　　及百那由他</p>
<p style="text-align: left">
	　　供养彼塔庙　　利益世间人</p>
<p style="text-align: left">
	　　或发菩提心　　或有证涅槃</p>
<p style="text-align: left">
	　　彼佛灭度已　　<a>正法</a>久住世</p>
<p style="text-align: left">
	　　经于八亿岁　　无量那由他</p>
<p style="text-align: left">
	　　彼诸法王子　　受持<a>护法</a>故</p>
<p style="text-align: left">
	　　四天王天众　　彼佛授记已</p>
<p style="text-align: left">
	　　为利益世间　　成熟众生故</p>
<p style="text-align: left">
	　　大众得闻已　　心皆大欣喜</p>
<p style="text-align: left">
	　　踊跃无有量　　奉顺如来教◎</p>
<p style="text-align: left">
	　　◎三十三天授记品第十四</p>
<p style="text-align: left">
	　　尔时复有八亿忉利诸天。其天帝释最为上首。见阿修罗伽楼罗龙女龙王鸠槃茶乾闼婆夜叉紧那罗虚空行天。乃至四天王天。供养如来及闻授记。皆大欣喜踊跃无量。于佛法中深心信乐。深信乐已。尔时帝释及忉利天。起勇猛心。供养如来。即便化作八亿七宝重阁。种种杂色端严殊特精妙希奇。皆悉垂布赤珠璎珞琉璃璎珞杂璎珞火珠宝璎珞。一一重阁皆有百级庄严幢门。一一级中。皆悉复有四小重阁。庄饰窓牖及师子座幢幡帐盖宝铃罗网。有天童女端严第一。侍重阁所及师子座。击诸天乐。又复化作八亿善调马车。天庄严具而严饰之。所谓宝幢幡盖及诸音乐。于一切迦毗罗大城。周遍纵广六十由旬。散曼陀罗花。摩诃曼陀罗花。曼殊沙花。摩诃曼殊沙花。迦迦罗婆花。摩诃迦迦罗婆花。波卢使迦花。摩诃波卢使迦花。遍布其地。至于人膝。尔时帝释又复化作八亿伊罗龙象。一一龙象有八亿头。一一象头各有六牙。一一牙上有七花池。一一池中有七莲花。一一莲花皆有千叶。一一叶中有七天女。一一天女有七侍女。种种庄严。于重阁间安置龙象宝车随后供养如来。天重阁上雨天栴檀末。天沉水末。天真金末。雨天曼陀罗花。摩诃曼陀罗花。曼殊沙花。摩诃曼殊沙花。波卢沙花。摩诃波卢沙花。迦迦罗婆花。摩诃迦迦罗花金花银花。毗琉璃花。种种杂色波吒梨花如是化作一切种种胜妙宝花而散佛上。彼天童女或作音乐。或歌或舞。或动其身。如阿修罗中广说。又复化作八亿善调马王。种种庄严而乘其上。复以种种天诸供具。而散佛上。复有八亿诸天音乐。在虚空中自然而作。复于八亿宝车之上。一一各有一化天女。彼八亿天女或歌或舞。或作音乐。或动其身。如修罗中广说。彼伊罗龙王头中。所化天女悉作音乐。如阿修罗供养中广说。尔时八亿天女悉供养佛。尔时彼八亿天。作如是念。是化天女供养如来。一切诸法亦复如是。如佛所说。彼知一切法如幻化已。于诸法中无有疑网。彼诸法中得无疑已。绕佛三匝。顶<a>礼佛</a>足。却住一面。彼于诸法知如幻已。亦知自身同于幻化。知彼供养及以如来亦同于幻。佛所<a>说法</a>亦复如是。于诸幻法得无疑已。即以偈颂。而赞佛言</p>
<p style="text-align: left">
	　　此诸化人设供养　　一切诸人亦复然</p>
<p style="text-align: left">
	　　<a>帝释天</a>等及诸法　　一切悉皆如幻化</p>
<p style="text-align: left">
	　　如来导师亦如幻　　声闻众从法化生</p>
<p style="text-align: left">
	　　于佛所说悉无疑　　能解如来所说记</p>
<p style="text-align: left">
	　　如来世尊所说法　　愚痴凡夫不能了</p>
<p style="text-align: left">
	　　如来所说诸法等　　一切悉皆犹如幻</p>
<p style="text-align: left">
	　　若诸学人及无学　　<a>佛弟子</a>众调伏者</p>
<p style="text-align: left">
	　　此等亦复如幻化　　我于此法得无疑</p>
<p style="text-align: left">
	　　世尊若人乐寂默　　独一无恼如骐驎</p>
<p style="text-align: left">
	　　此等一切悉同幻　　我于此法亦无疑</p>
<p style="text-align: left">
	　　若行佛行菩萨行　　利益众生不放逸</p>
<p style="text-align: left">
	　　彼是菩萨如来子　　一切悉皆如幻化</p>
<p style="text-align: left">
	　　善逝导师自然智　　十力大悲智无量</p>
<p style="text-align: left">
	　　智慧<a>自在</a>世间最　　彼佛如是亦如幻</p>
<p style="text-align: left">
	　　如佛世尊所说法　　清凉寂静无所依</p>
<p style="text-align: left">
	　　得涅槃法及涅槃　　彼等亦复犹如幻</p>
<p style="text-align: left">
	　　善逝如法无所有　　一切犹如幻化性</p>
<p style="text-align: left">
	　　于此佛法及智慧　　我等于中悉无疑</p>
<p style="text-align: left">
	　　我等常愿得如佛　　见一切法亦如幻</p>
<p style="text-align: left">
	　　我等行此佛境界　　愿得成佛无有疑</p>
<p style="text-align: left">
	　　尔时世尊。知八亿三十三天深心信乐已。即便微笑。尔时慧命马胜。即以偈颂。请问佛言</p>
<p style="text-align: left">
	　　名称无比具诸德　　如来现笑非无因</p>
<p style="text-align: left">
	　　如来今日为何笑　　唯愿为说除我疑</p>
<p style="text-align: left">
	　　众见如来现微笑　　见已众皆怀犹豫</p>
<p style="text-align: left">
	　　唯愿除彼众疑惑　　令众勿怀诸疑网</p>
<p style="text-align: left">
	　　彼诸天众皆欣喜　　赞叹如来及供养</p>
<p style="text-align: left">
	　　如来现笑今为谁　　愿佛为说令众喜</p>
<p style="text-align: left">
	　　诸德清净犹如月　　应供养者愿为说</p>
<p style="text-align: left">
	　　如来所说彼若闻　　此等欣喜得成佛</p>
<p style="text-align: left">
	　　如此诸天大众等　　知一切法犹如幻</p>
<p style="text-align: left">
	　　诸天修学无障碍　　唯愿十力说此事</p>
<p style="text-align: left">
	　　一切大众若除疑　　以欣喜心修菩提</p>
<p style="text-align: left">
	　　起增上欲不下劣　　众闻即发勇猛心</p>
<p style="text-align: left">
	　　尔时世尊。以偈颂答马胜言</p>
<p style="text-align: left">
	　　马胜汝今问如来　　善合时机大利益</p>
<p style="text-align: left">
	　　佛知天众欣喜已　　我现笑缘今当说</p>
<p style="text-align: left">
	　　汝为天众问笑因　　今大利益诸众生</p>
<p style="text-align: left">
	　　我今为汝说笑因　　以清净心善谛听</p>
<p style="text-align: left">
	　　如是诸天大众等　　知一切法犹如幻</p>
<p style="text-align: left">
	　　无量无碍智见慧　　当来离闇得作佛</p>
<p style="text-align: left">
	　　过去流<a>转生</a>死中　　曾供诸佛如恒沙</p>
<p style="text-align: left">
	　　于彼佛所数修习　　一切诸法犹如幻</p>
<p style="text-align: left">
	　　今复于我设胜供　　亦知诸法同幻化</p>
<p style="text-align: left">
	　　此于佛法深信乐　　当来之世必成佛</p>
<p style="text-align: left">
	　　于此佛法所作福　　无有失坏及障碍</p>
<p style="text-align: left">
	　　天众于我供养已　　复知诸法犹如幻</p>
<p style="text-align: left">
	　　当来世近住劫中　　得成最胜说中胜</p>
<p style="text-align: left">
	　　彼胜福者皆同号　　名因陀罗幢王佛</p>
<p style="text-align: left">
	　　彼佛宣说如幻法　　度脱无量亿众生</p>
<p style="text-align: left">
	　　是故汝等舍放逸　　修一切法应如幻</p>
<p style="text-align: left">
	　　是不逸者我所化　　为满菩提分法故</p>
<p style="text-align: left">
	　　精进由如救头然　　速求寂灭胜菩提</p>
<p style="text-align: left">
	　　夜摩天授记品第十五</p>
<p style="text-align: left">
	　　尔时复有四亿夜摩天众。见阿修罗伽楼罗龙女龙王鸠槃茶乾闼婆夜叉紧那罗虚空行天四天王天忉利天等。供养如来并闻授记。皆大欣喜踊跃无量。尔时夜摩天众。知佛如来以无碍智授彼记已。即于佛法起信乐心。起信乐已即作是念。如是佛法甚奇微妙。若证佛法者。无有不知无有不见。无不简择无有不证。于已生未生现生。或已灭当灭现灭。若业及报。皆如实知。甚奇如来能知世谛及第一义。善知此二更无有余。彼佛世尊于其空法善能知见。善知简择善证相应。故名萨波若。何谓世谛。一切世俗生死所行。于此诸法悉能晓知。第一义者无有言说。无有知者。非心所行。以无知故。无能说者。无显示者。无开说者。无有闻者。以无说故。亦无知者无生无示。无有见者。无有施设。无有取着。无有觉知。无有能到亦无所到。无能亲近。无能恻量。无有建立。无有弃舍。无有所作。亦无能作。无誉无毁无利无衰。无称无讥无苦无乐。非色非非色。非数非非数。非明非非明。非有烦恼非离烦恼。非世间非涅槃。非觉非观。非进非退。无动无作。无有戏论。过诸戏论。所说色相不可得。受想行识亦不可得。眼相不可得。耳鼻舌身意诸相亦复如是。色相不可得。声香味触<a>法相</a>不可得。眼识相不可得。耳鼻舌身<a>意识</a>亦不可得。眼触相不可得。耳鼻舌身及意触相亦复如是。眼触生受亦不可得。耳鼻舌身意触生受亦复如是。色思觉相亦不可得。乃至法思觉相亦复如是。意相不可得。空相不可得。地界水界火界风界识界亦不可得。欲界相不可得。<a>色界</a>相不可得。无色界相不可得。有为相不可得。无为相不可得。如是等若彼彼法言说无能说者。如是如是法名不可说法也。佛法最胜无闻。愚痴凡夫众生不能知故。闻已惊怖。彼于佛法心生怖畏。于一切智智便即退失。诸天世人应当怜愍。如此众生常处生死恒为苦切。尔时夜摩天。观诸世间烦恼众生已。为得佛法故。为供养如来故。起勇猛心所设供具。过忉利天而供养佛。供养佛已顶礼佛足。右绕三匝。却住一面。尔时夜摩天。即以偈颂。而叹佛言</p>
<p style="text-align: left">
	　　佛见诸阴皆空寂　　于其界入亦复然</p>
<p style="text-align: left">
	　　诸根聚积皆离相　　如来如实悉了知</p>
<p style="text-align: left">
	　　世间智者于实法　　不从他闻自然解</p>
<p style="text-align: left">
	　　所谓世谛及<a>真谛</a>　　离此更无第三法</p>
<p style="text-align: left">
	　　如来悲愍于一切　　为利世间说俗谛</p>
<p style="text-align: left">
	　　如来宣说于世间　　为诸众生显六趣</p>
<p style="text-align: left">
	　　地狱畜生及饿鬼　　人天之道及修罗</p>
<p style="text-align: left">
	　　下劣之家及胜家　　所有贫家及富家</p>
<p style="text-align: left">
	　　奴仆之属及婢使　　男女等类及二根</p>
<p style="text-align: left">
	　　所有世间诸<a>六道</a>　　佛无比身悉已说</p>
<p style="text-align: left">
	　　观于世谛诸法已　　佛为利世故宣说</p>
<p style="text-align: left">
	　　众生乐着于生死　　不能离于世八法</p>
<p style="text-align: left">
	　　所谓利衰及毁誉　　所有称讥及苦乐</p>
<p style="text-align: left">
	　　得利便即生欣喜　　失利心即生嗔恼</p>
<p style="text-align: left">
	　　余如所说应当知　　世间皆随此八法</p>
<p style="text-align: left">
	　　于俗谛中说真者　　彼颠倒慧应当知</p>
<p style="text-align: left">
	　　不净乐中说乐净　　于<a>无我</a>中说为我</p>
<p style="text-align: left">
	　　无常法中说为常　　住此相中而取着</p>
<p style="text-align: left">
	　　闻于如来所说教　　恐怖诽谤不信受</p>
<p style="text-align: left">
	　　诽谤如来实教已　　坠堕极苦地狱中</p>
<p style="text-align: left">
	　　凡愚贪求世乐故　　转受无边百种苦</p>
<p style="text-align: left">
	　　若有于其佛法中　　如实观察不颠倒</p>
<p style="text-align: left">
	　　弃舍诸有入涅槃　　犹如蛇脱其故皮</p>
<p style="text-align: left">
	　　一切诸法体性无　　空无有相第一义</p>
<p style="text-align: left">
	　　若闻此法生爱乐　　必得无上胜菩提</p>
<p style="text-align: left">
	　　如来如实说此法　　除断天众诸疑惑</p>
<p style="text-align: left">
	　　悉发无上菩提心　　为度一切众生故</p>
<p style="text-align: left">
	　　如此天众发心已　　皆悉欣喜心清净</p>
<p style="text-align: left">
	　　得闻最胜佛法已　　此诸天众皆成佛</p>
<p style="text-align: left">
	　　尔时世尊。知彼四亿夜摩天众深心信乐。即便微笑。尔时马胜。即以偈颂。问如来曰</p>
<p style="text-align: left">
	　　佛为世间故现笑　　一切时众皆生疑</p>
<p style="text-align: left">
	　　唯愿世尊说笑因　　令此众会皆欣喜</p>
<p style="text-align: left">
	　　闻于诸天授记已　　一切皆悉大踊跃</p>
<p style="text-align: left">
	　　有智慧者发勇猛　　于佛法中如说行</p>
<p style="text-align: left">
	　　此佛如来诸胜众　　具足有佛功德器</p>
<p style="text-align: left">
	　　善哉宣说美妙言　　为摄如是大众故</p>
<p style="text-align: left">
	　　闻佛功德心喜乐　　此诸大众必当得</p>
<p style="text-align: left">
	　　闻于如来授记已　　如法当勤修精进</p>
<p style="text-align: left">
	　　善哉人尊说中胜　　于疑惑众二心者</p>
<p style="text-align: left">
	　　唯愿世尊速为说　　时众一心乐欲闻</p>
<p style="text-align: left">
	　　彼夜摩天授胜记　　愿人师子速为说</p>
<p style="text-align: left">
	　　此诸大众皆欣喜　　一切悉发菩提心</p>
<p style="text-align: left">
	　　尔时世尊。即以偈颂答马胜曰</p>
<p style="text-align: left">
	　　为利世间故现笑　　马胜合时善咨问</p>
<p style="text-align: left">
	　　利益无量诸大众　　闻佛如来功德故</p>
<p style="text-align: left">
	　　乐着贪嗔诸众生　　于佛功德无乐惠</p>
<p style="text-align: left">
	　　其心愚痴所惑乱　　当没生死大海中</p>
<p style="text-align: left">
	　　若于佛法深信乐　　曾于先佛已请问</p>
<p style="text-align: left">
	　　与大悲心相应者　　是人能得佛功德</p>
<p style="text-align: left">
	　　若人见彼衰恼逼　　胜人于彼起悲心</p>
<p style="text-align: left">
	　　彼诸众生闻佛德　　顶受佛教如花鬘</p>
<p style="text-align: left">
	　　我诸众会大清净　　于先佛所曾修福</p>
<p style="text-align: left">
	　　彼于如来功德所　　顶受犹如婆师鬘</p>
<p style="text-align: left">
	　　夜摩天众先佛所　　曾修持戒除贪着</p>
<p style="text-align: left">
	　　厌离烦恼心清净　　于秽众生起悲心</p>
<p style="text-align: left">
	　　于无量佛曾亲近　　其数犹如恒河沙</p>
<p style="text-align: left">
	　　彼曾修习无量善　　为求无上菩提故</p>
<p style="text-align: left">
	　　知众生没烦恼已　　于苦众生起悲心</p>
<p style="text-align: left">
	　　于人师子利世者　　问诸法门无有量</p>
<p style="text-align: left">
	　　我今导师为彼说　　闻者悉得成佛道</p>
<p style="text-align: left">
	　　知彼众生烦恼钩　　为说最上胜妙法</p>
<p style="text-align: left">
	　　彼胜丈夫大导师　　为彼众生说空法</p>
<p style="text-align: left">
	　　彼闻诸佛所说已　　悉皆了知诸法空</p>
<p style="text-align: left">
	　　所谓空无诸法相　　说无自性无相法</p>
<p style="text-align: left">
	　　如是了知诸佛法　　悉皆安住佛功德</p>
<p style="text-align: left">
	　　此等胜妙供养我　　如法各自受记莂</p>
<p style="text-align: left">
	　　当于来世星宿劫　　悉皆得成无上道</p>
<p style="text-align: left">
	　　如是如来无增减　　其数满足四十亿</p>
<p style="text-align: left">
	　　其佛同号净智尊　　开悟无量诸众生</p>
<p style="text-align: left">
	　　大仙降伏诸怨者　　答于马胜所咨问</p>
<p style="text-align: left">
	　　满夜摩天所愿求　　大众天人皆欣喜</p>
				</div></div><hr><script charset='utf-8' src='../../js/footer.js'></script></body></html>