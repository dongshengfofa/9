<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修父子合集经 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>父子合集经 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>父子合集经 第六卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉　诏译</p>
<p style="text-align: left">
	　　鸠盘茶王授记品第九</p>
<p style="text-align: left">
	　　尔时会中有十八俱胝鸠盘茶王。见诸阿修罗及迦楼罗诸龙王等作供养已心生爱乐。复闻如来与彼授记。<a>欢喜</a>踊跃得未曾有。咸共赞言。如来成就最上智慧。于一切法无有疑惑。无喜无恚不生分别。堪受人天广大供养。譬如大海深广弥满不动不涌湛然安静。如来功德亦复如是。时彼鸠盘茶王并诸眷属。各发净心而兴供养。以<a>神通</a>力化作十八俱胝宝幔。是诸宝幔巧妙殊绝。皆以宝线次第严饰。所谓黄金线幔。白银线幔。吠琉璃幔。玻胝迦幔。赤真珠幔。杵藏珠幔。马藏珠幔等。若金线幔垂银花鬘若银线幔垂金花鬘吠琉璃幔玻胝迦鬘。玻胝迦幔吠琉璃鬘。赤真珠幔杵藏珠鬘。杵藏珠幔赤真珠鬘。马藏珠幔众宝为鬘。互相间列甚可爱乐。又复化出十八俱胝众宝妙车。所谓金车乃至马藏珠宝所成之车。于彼车上复现十八俱胝上妙伞盖。一一伞盖奇异巧妙。有骨百茎众宝装铰。或以纯金而为其柄。次第乃至吠琉璃柄。伞盖之下垂诸花鬘黄金花鬘。乃至摩尼珠宝所成花鬘。是诸伞盖以赤真珠巧妙交络以为其网。时鸠盘茶王各各乘彼众宝妙车。执持伞盖作诸伎乐。于<a>虚空</a>中绕佛三匝。以七宝花散如来上。散已复散。从车而下。礼<a>世尊</a>足在一面住。合掌向佛以偈赞曰</p>
<p style="text-align: left">
	　　牟尼圣主出<a>世间</a>　　如弥卢山显大海</p>
<p style="text-align: left">
	　　离诸忧畏不动涌　　堪受如斯妙供养</p>
<p style="text-align: left">
	　　<a>常住</a>寂静三摩地　　演说诸法无所著</p>
<p style="text-align: left">
	　　舍除憍慢诸垢染　　观察世间唯名想</p>
<p style="text-align: left">
	　　了知诸法如幻化　　犹如梦中受欲乐</p>
<p style="text-align: left">
	　　亦如水月体非真　　智者当作是观察</p>
<p style="text-align: left">
	　　乾闼婆城本无有　　于方处求不可得</p>
<p style="text-align: left">
	　　应知但以假名说　　诸世间法皆如是</p>
<p style="text-align: left">
	　　我等所作诸供养　　宝车宝盖宝幔等</p>
<p style="text-align: left">
	　　及以种种歌乐音　　如来观之如谷响</p>
<p style="text-align: left">
	　　愿我成佛如世尊　　为众生说如幻法</p>
<p style="text-align: left">
	　　皆令远离惑业因　　悉证菩提寂静道</p>
<p style="text-align: left">
	　　尔时世尊。知诸鸠盘茶等心之所念。即于口中放大光明。时马胜<a>比丘</a>睹是光已。合掌向佛以偈问曰</p>
<p style="text-align: left">
	　　调御施化非无因　　瞩斯净光难思议</p>
<p style="text-align: left">
	　　时众欲知其所由　　别冀如来速演说</p>
<p style="text-align: left">
	　　睹佛面门现斯瑞　　诸<a>天人</a>民咸有疑</p>
<p style="text-align: left">
	　　愿佛怜愍诸群萌　　说此放光希有事</p>
<p style="text-align: left">
	　　谁于今日发大心　　乐于佛所闻<a>正法</a></p>
<p style="text-align: left">
	　　何人于佛兴供养　　为说所获诸功德</p>
<p style="text-align: left">
	　　何人达彼有为行　　<a>刹那</a>能离诸过患</p>
<p style="text-align: left">
	　　何人证于实相门　　寂静意乐而不动</p>
<p style="text-align: left">
	　　何人得道降诸魔　　何人称赞佛功德</p>
<p style="text-align: left">
	　　何人断惑超三有　　息诸缠盖心泰然</p>
<p style="text-align: left">
	　　大众咸生恭敬意　　伫闻如来微妙音</p>
<p style="text-align: left">
	　　何因放此净光明　　愿决众疑分别说</p>
<p style="text-align: left">
	　　尔时世尊。为马胜比丘说伽陀曰</p>
<p style="text-align: left">
	　　善哉马胜问斯义　　为作世间<a>饶益</a>者</p>
<p style="text-align: left">
	　　我今说此光所从　　汝等一心当谛听</p>
<p style="text-align: left">
	　　今此鸠盘茶众等　　广兴供养净福业</p>
<p style="text-align: left">
	　　合掌住立于我前　　安住实际心不动</p>
<p style="text-align: left">
	　　以智慧力善修习　　起大悲心利群有</p>
<p style="text-align: left">
	　　后当脱此鬼趣身　　决定往生于胜处</p>
<p style="text-align: left">
	　　得为忉利天宫主　　亲近承事诸如来</p>
<p style="text-align: left">
	　　了达诸法无有疑　　如黑暗中然大炬</p>
<p style="text-align: left">
	　　未来复过俱胝劫　　严净无边佛刹土</p>
<p style="text-align: left">
	　　供养河沙佛世尊　　被精进铠修诸行</p>
<p style="text-align: left">
	　　饶益摄取诸有情　　决定自知当作佛</p>
<p style="text-align: left">
	　　及于方域而降生　　由是号曰除疑佛</p>
<p style="text-align: left">
	　　常说最上寂静法　　闻者心净离诸疑</p>
<p style="text-align: left">
	　　咸愿求趣大菩提　　救拔群生超<a>彼岸</a></p>
<p style="text-align: left">
	　　我今已答汝所问　　普令时会心安隐</p>
<p style="text-align: left">
	　　故此授决鸠盘茶　　于未来世得作佛</p>
<p style="text-align: left">
	　　父子合集经乾闼婆王授记品第十</p>
<p style="text-align: left">
	　　尔时会中。复有三十六俱胝乾闼婆王。见诸阿修罗迦楼罗诸龙眷属鸠盘茶等于如来所作供养已。复闻与授成佛之记。欢喜踊跃得未曾有。及闻称赞如来法性本来寂静清净无垢。无有少法之所显示。皆为增长众生善根。深生信解舍诸悭吝。即发无上菩提道心。时诸乾闼婆王为供佛故。以神通力化作三十六俱胝爱啰嚩拏大龙象王。一一象王各有六牙。一一牙上而有七池。一一池中有七莲华。一一莲华而有千叶。一一叶间有七天女。一一天女复以七女而为侍卫。复于一一龙象顶上。化出三十六俱胝上妙伞盖。七宝为网宝鬘交映。又复各现宝幔弥覆。悬诸花鬘处处周遍。彼莲华中所有天女。或作歌舞或奏音乐。或说伽陀赞佛功德。或散旃檀沉水末香。或散种种天诸妙花。或散种种上妙衣服。或散众宝严身之具。耳珰臂钏宝鬘金带。或有执持种种宝幢杂色幡盖。或散种种清净香水。于虚空中如雨而下。与诸香花合和成泥。遍迦毗罗城广六十由旬。随风所飘其香普至。是时彼诸乾闼婆王各各乘一大龙象王。竞奏百千诸妙音乐。徐行空中右绕三匝。以神力故令乐音声并前香风遍于三千<a>大千世界</a>。其中众生得闻乐声及彼香者。皆于阿耨多罗三藐三菩提得不退转。彼乾闼婆王于虚空中绕佛毕已。从象而下至于佛所复绕三匝。头面礼足住立一面。合掌向佛以偈赞曰</p>
<p style="text-align: left">
	　　如来具足诸妙相　　于<a>三界</a>中无与等</p>
<p style="text-align: left">
	　　<a>解脱</a>烦恼<a>生死</a>因　　已尽轮回苦边际</p>
<p style="text-align: left">
	　　显现无边大威神　　天上人中极希有</p>
<p style="text-align: left">
	　　成就寂静解脱门　　无有非人能动乱</p>
<p style="text-align: left">
	　　如来具足清净道　　本无所证无可说</p>
<p style="text-align: left">
	　　<a>佛性</a>真常本湛然　　依世俗谛强分别</p>
<p style="text-align: left">
	　　未来诸佛出世间　　亦能安住如是法</p>
<p style="text-align: left">
	　　法无自性本性空　　无有作者及主宰</p>
<p style="text-align: left">
	　　了知自他无所作　　是为世间具智者</p>
<p style="text-align: left">
	　　诸法各各不相知　　佛于无作示有作</p>
<p style="text-align: left">
	　　譬如多种集成车　　彼各不知自业用</p>
<p style="text-align: left">
	　　但由运载得车名　　佛说我相亦如是</p>
<p style="text-align: left">
	　　彼法无法可教招　　彼法无法可思念</p>
<p style="text-align: left">
	　　彼法无法令解脱　　彼法无法令变异</p>
<p style="text-align: left">
	　　如来如是了知已　　为众生依世俗说</p>
<p style="text-align: left">
	　　显示诸行有为门　　彼世俗相亦无得</p>
<p style="text-align: left">
	　　展转分别诸法性　　令浅智者得除疑</p>
<p style="text-align: left">
	　　诸法无相亦无名　　毕竟无住亦无作</p>
<p style="text-align: left">
	　　愿我等于未来世　　成佛如彼牟尼尊</p>
<p style="text-align: left">
	　　无边功德庄严身　　常说如是胜义法</p>
<p style="text-align: left">
	　　利乐世间具智者　　及彼邪见诸众生</p>
<p style="text-align: left">
	　　常起如是大悲心　　令出轮回生死海</p>
<p style="text-align: left">
	　　世间苦恼诸有情　　皆由邪慧心谄曲</p>
<p style="text-align: left">
	　　如猴轻躁无暂安　　唯佛大慈能救度</p>
<p style="text-align: left">
	　　恃彼贪恚痴我慢　　随其识浪常漂流</p>
<p style="text-align: left">
	　　展转沉沦<a>苦海</a>中　　唯佛大慈能救度</p>
<p style="text-align: left">
	　　众生愚痴无慧眼　　不知自业堕恶趣</p>
<p style="text-align: left">
	　　永失人天出要门　　唯佛大慈能救度</p>
<p style="text-align: left">
	　　尔时世尊。知诸乾闼婆王心之所念。即于口中放大光明普照时会。于是尊者马胜比丘睹斯光已。合掌向佛以偈问曰</p>
<p style="text-align: left">
	　　如来今者现斯瑞　　寂然普放大光明</p>
<p style="text-align: left">
	　　时众相视咸惊疑　　未曾见是希有事</p>
<p style="text-align: left">
	　　何人蒙佛摄受故　　生大欢喜离诸障</p>
<p style="text-align: left">
	　　今佛放此净光明　　令彼信解力坚固</p>
<p style="text-align: left">
	　　何人奉行于大法　　如佛所说等无异</p>
<p style="text-align: left">
	　　今佛放此净光明　　于彼加持垂护念</p>
<p style="text-align: left">
	　　是诸大众生渴仰　　愿闻佛说光因缘</p>
<p style="text-align: left">
	　　合十指爪住佛前　　瞻仰尊颜无暂舍</p>
<p style="text-align: left">
	　　如来为世间作眼　　离诸垢染及忧怖</p>
<p style="text-align: left">
	　　大悲怜愍诸群生　　使除疑网心清净</p>
<p style="text-align: left">
	　　尔时世尊。为马胜比丘说伽陀曰</p>
<p style="text-align: left">
	　　善哉马胜问斯事　　我为饶益于世间</p>
<p style="text-align: left">
	　　咸令增长诸善根　　今放光明与授记</p>
<p style="text-align: left">
	　　尊者马胜大比丘　　闻佛许说光所以</p>
<p style="text-align: left">
	　　欢喜合掌无异缘　　冀<a>梵音</a>声次第说</p>
<p style="text-align: left">
	　　乾闼婆王兴供养　　为闻真净大法故</p>
<p style="text-align: left">
	　　此法唯依实际中　　本来自性无增减</p>
<p style="text-align: left">
	　　若人取相而分别　　彼则如幻不可得</p>
<p style="text-align: left">
	　　此法无实亦非虚　　由法性空佛无说</p>
<p style="text-align: left">
	　　彼作如是供养已　　后身当作烁迦罗</p>
<p style="text-align: left">
	　　是为生死最后身　　增进净行心无懈</p>
<p style="text-align: left">
	　　从一佛刹至佛刹　　承事河沙诸如来</p>
<p style="text-align: left">
	　　化度那由他有情　　果满得成离尘佛</p>
<p style="text-align: left">
	　　彼离尘佛出于世　　住寿那由他劫数</p>
<p style="text-align: left">
	　　常说诸法自性空　　复能显示一切智</p>
<p style="text-align: left">
	　　如是彼彼佛名号　　住世正法及像法</p>
<p style="text-align: left">
	　　<a>说法</a>化利诸众生　　悉同前佛等无异</p>
<p style="text-align: left">
	　　马胜汝问光因缘　　故我略说彼功德</p>
<p style="text-align: left">
	　　如是展转成佛时　　降伏天魔无亿数</p>
<p style="text-align: left">
	　　乾闼婆王授记已　　时众除疑心悦豫</p>
<p style="text-align: left">
	　　咸各归依牟尼尊　　合掌住立于一面</p>
<p style="text-align: left">
	　　父子合集经药叉王授记品第十一</p>
<p style="text-align: left">
	　　尔时会中。有八十俱胝大药叉王。见彼阿修罗王乃至乾闼婆王等于如来所广作供养。复闻世尊与彼授记。欢喜踊跃得未曾有。恭敬尊重生难遭想。称赞如来智慧深远。于所说法心得入解。深生爱乐发清净信。以神通力化作广大殊妙供养。与前阿修罗王所作供养等无有异。时药叉王作供养已。绕佛三匝住立一面。合掌向佛以偈赞曰</p>
<p style="text-align: left">
	　　人中无比释师子　　具大神通及智慧</p>
<p style="text-align: left">
	　　如海深广不可涯　　是故我今头面礼</p>
<p style="text-align: left">
	　　苏弥卢山可称量　　劫烧洞然可知际</p>
<p style="text-align: left">
	　　唯佛智力妙难思　　一切无能穷极者</p>
<p style="text-align: left">
	　　过现未来诸世间　　所有诸趣有情类</p>
<p style="text-align: left">
	　　彼等造作<a>善恶</a>业　　佛能遍知无与等</p>
<p style="text-align: left">
	　　或有乐住阿兰若　　修寂静行除愦闹</p>
<p style="text-align: left">
	　　随其修习性不同　　佛能遍知无与等</p>
<p style="text-align: left">
	　　或具贪恚痴过患　　憍慢嫉妒诸恶行</p>
<p style="text-align: left">
	　　或有等分或随增　　佛能遍知无与等</p>
<p style="text-align: left">
	　　或有迷失于正道　　沉沦苦报无罢期</p>
<p style="text-align: left">
	　　或具信解随法行　　佛能遍知无与等</p>
<p style="text-align: left">
	　　有情乐作诸恶行　　彼业随逐不舍离</p>
<p style="text-align: left">
	　　以至惶怖命终时　　唯有如来能救度</p>
<p style="text-align: left">
	　　或持净戒往天宫　　或造黑业受众苦</p>
<p style="text-align: left">
	　　受报好丑理无差　　唯有如来悉知见</p>
<p style="text-align: left">
	　　或有智慧求解脱　　于<a>佛法</a>中而<a>出家</a></p>
<p style="text-align: left">
	　　乐修圣道利有情　　得证无为寂灭乐</p>
<p style="text-align: left">
	　　复有愚夫虽出家　　依止如来法中住</p>
<p style="text-align: left">
	　　于甚深法不能解　　由无智故返生谤</p>
<p style="text-align: left">
	　　彼于<a>佛教</a>生毁訾　　造作无量苦因缘</p>
<p style="text-align: left">
	　　命终堕大<a>地狱</a>中　　劫尽更生余苦趣</p>
<p style="text-align: left">
	　　若人谛信增上心　　乐闻正法能守护</p>
<p style="text-align: left">
	　　善达诸法本性空　　离一切相无所著</p>
<p style="text-align: left">
	　　了知世间非坚固　　是身如幻如谷响</p>
<p style="text-align: left">
	　　常以悲愿利群生　　于佛菩提无退转</p>
<p style="text-align: left">
	　　我令称赞佛功德　　一切世间无过上</p>
<p style="text-align: left">
	　　回此少善及有情　　未来同得成佛道</p>
<p style="text-align: left">
	　　尔时世尊。知诸药叉王等心之所念即于口中放大光明普照佛土。时马胜比丘见斯光已。合掌向佛以偈问曰</p>
<p style="text-align: left">
	　　大哉最胜两足尊　　忽放净光难思议</p>
<p style="text-align: left">
	　　此光希有非无因　　照耀世间逾满月</p>
<p style="text-align: left">
	　　今此众会皆合掌　　同声称扬佛功德</p>
<p style="text-align: left">
	　　唯愿如来震梵音　　为说此光之所以</p>
<p style="text-align: left">
	　　何人于佛生净信　　何人悟入真净法</p>
<p style="text-align: left">
	　　何人坚固菩提心　　唯冀如来分别说</p>
<p style="text-align: left">
	　　大慈悲主出于世　　能决群生众疑网</p>
<p style="text-align: left">
	　　诸天龙及人非人　　闻已心生大忻庆</p>
<p style="text-align: left">
	　　尔时世尊。为马胜比丘说伽陀曰</p>
<p style="text-align: left">
	　　善哉马胜大比丘　　汝能咨问如是义</p>
<p style="text-align: left">
	　　因光启请利天人　　皆令安住真实见</p>
<p style="text-align: left">
	　　彼药叉王陈供养　　增长见闻胜善根</p>
<p style="text-align: left">
	　　故我放此净光明　　今当与授成佛记</p>
<p style="text-align: left">
	　　如是彼诸药叉众　　悉了诸法从缘生</p>
<p style="text-align: left">
	　　由愿力故受此身　　心常安住菩提道</p>
<p style="text-align: left">
	　　能以智慧善观察　　知蕴处界皆虚假</p>
<p style="text-align: left">
	　　超出轮回苦恼因　　犹若莲华不着水</p>
<p style="text-align: left">
	　　自他和合染因缘　　一切觉了皆如幻</p>
<p style="text-align: left">
	　　观色自性空亦然　　得证寂灭无为理</p>
<p style="text-align: left">
	　　若能觉了诸法空　　亦达无相及无愿</p>
<p style="text-align: left">
	　　于此三种解脱门　　平等遍观无障碍</p>
<p style="text-align: left">
	　　能观智慧性本空　　所观境界何所有</p>
<p style="text-align: left">
	　　了知心境二都无　　是为具足菩提行</p>
<p style="text-align: left">
	　　诸天及人闻是法　　心生欢喜未曾有</p>
<p style="text-align: left">
	　　各各信解随法行　　渐能修习一切智</p>
<p style="text-align: left">
	　　如是密迹药叉众　　能以净心兴供养</p>
<p style="text-align: left">
	　　后当转此恶趣身　　往生诸天受妙乐</p>
<p style="text-align: left">
	　　彼等当于未来世　　奉觐无量俱胝佛</p>
<p style="text-align: left">
	　　号曰寂静慧如来　　住世<a>寿命</a>极长久</p>
<p style="text-align: left">
	　　<a>教化</a>无数声闻众　　犹如星宿现虚空</p>
<p style="text-align: left">
	　　具诸智者生其中　　国土严净无有苦</p>
<p style="text-align: left">
	　　一切世间人非人　　听佛所说无疲厌</p>
<p style="text-align: left">
	　　皆发勇猛清净心　　解脱烦恼诸结缚</p>
				</div></div><hr><script charset='utf-8' src='../../js/footer.js'></script></body></html>