<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修父子合集经 第十二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>父子合集经 第十二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>父子合集经 第十二卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉　诏译</p>
<p style="text-align: left">
	　　广果天授记品之余</p>
<p style="text-align: left">
	　　<a>世尊</a>。如是色蕴无有分量。无所住持亦非入解。何以故。以色自性不可得故。若诸法非作则无积聚。由积聚故说名为蕴。犹如<a>世间</a>造立舍宅。宫殿楼阁户牖轩槛。园林渠流墙墉围绕。多物积聚名为城邑。当知彼色本来非有。复以何法名为积聚。以无积聚亦无彼蕴。受想行识亦复如是。若于诸蕴各得入解。所造净色任持自性皆不可得。当知地界。地界性毕竟清净。乃至风界。风界性皆毕竟清净。何以故。自性离故。复何说有过现未来生灭等相。是故色蕴不可分别。受想行识亦不可分别。世尊。又若眼处自性非有。本来清净亦无有苦。但是世俗假名显示。彼名及体俱不可得。何以故。实无少法得名为眼。亦无少法得名为处。如是耳鼻舌身意。色声香味触法等处。自性非有本来清净。苦及苦名皆不可得。世尊。又彼眼界无少可得。何以故。若眼离眼性故。若界离界性故。乃至法界亦复如是。由自性离彼则非物。以非物故则非所作。非所作者则无有生。若无生者亦无有灭。若不生不灭即无过去现在未来建立施设。当知诸法本离自性。若法离自性者。无名相无作用无可说无称赞无授记。彼诸天子作是说已。时会闻者心生爱乐。<a>欢喜</a>踊跃快得善利。时彼天主。即从座起。前诣佛所。白言世尊。有三摩地名无量义门若<a>菩萨</a>摩诃萨。能修习是三摩地者。则能获得无量辩才。所谓相续辩才。相应辩才。正说辩才。无著辩才。不谬辩才。微密辩才。甚深辩才。善巧辩才。美妙辩才。正论辩才。得如是等<a>殊胜</a>辩才。各各入解无量法门。具足<a>正见</a>达诸法性。舍离攀缘灭除痴暗。了胜义法入总持门。入解蕴入解处入解界。入解诸根。入解<a>四谛</a>。入解缘生。入解众生入解无众生。入解有想入解无想。入解有形入解无形。入解我入解<a>无我</a>。入解空入解不空。入解相入解无相。入解愿入解无愿。入解出离入解不出离。入解有为入解无为。于如来教不可诠表。但唯假名世俗分别。非言说非无言说。非思议非无思议。非见非无见。非闻非无闻。非觉非无觉。非知非无知。非了别非无了别。非悟非不悟。非得非无得。非对非无对。非证非无证。非白非黑。非明非暗。非浅非深。非清非浊。非安非动。非缚非解。非顺非违。非染非净。非去非来。非生非灭。非智非愚。非成非坏。非道非非道。非执非离执。非众生非无众生。非寿者非无寿者。非我非无我。非有非不有。非空非不空。非相非无相。非愿非无愿。非出离非无出离。非有为非无为。非断非常。非邪非正。非真非假。非实非妄。非住非无住。非依止非无依止。非<a>解脱</a>非离解脱。非观察非现证。非轮回非<a>涅盘</a>。非凡夫境界。非声闻境界。非缘觉境界。非菩萨境界。非佛境界。非境界非非境界。若能如是入解法界。则能入解十二缘生。所谓无明缘行。行缘识乃至忧悲苦恼。为大苦聚。世尊。又彼无明性不可得。何以故。自性离故。若法自性离者彼则非物。以非物故则毕竟清净。亦无生灭非三世摄。无名无相不可显示。亦无记别。但为成熟愚夫。异生假名安立生诸戏论。于胜义中实不可得。世尊。又若无明无自性者。云何能生彼行支耶。以无明无故行支亦无。乃至无彼生缘老死。世尊。若法不生。云何有老。若无老者亦无有病及以灭故。即彼三世诸佛菩提。但唯世俗名字施设。非胜义谛作如是说。所言无明即是菩提。诸有支等亦即菩提。如是入解十二缘生。即是入解真实法界。世尊。如来不生。一切法亦不生。是故无生法即是如来。世尊。如来不灭一切法亦不灭。是故不灭法即是如来。世尊。如来无相一切法亦无相。是故无相法即是如来。举要言之。如是无名无相。不垢不净。非爱非憎。法界不可识。亦复不可知。世尊。真如者即是如来。一切诸法即是真如。是故一切法即是如来。世尊。实际者即是如来。一切诸法即是实际。是故一切法即是如来。世尊。随所有法即是如来。于其法中即有一切法。是故一切法即是如来。世尊。若有人言如来得阿耨多罗三藐三菩提者。当知此人是执着见。何以故。如来无二菩提亦无二。以无二故而无所得。世尊。若有人言如来转于无上法轮。当知是人为执着见。何以故。实无少法如来可得。以诸法性非随转故。世尊。若有人言如来化度无量众生。当知是人是执着见。何以故。实无众生如来度者。世尊。若有人言如来缘尽入般涅盘。当知是人是执着见。何以故。法性<a>常住</a>非生灭故。若有众生。于我所说如是法要。能信解者。当知是人。于阿耨多罗三藐三菩提得不退转。世尊。假使法界有其变异。若善男子善女人。深信是法。于佛菩提而退转者。无有是处。时诸广果天子。于如来前。说己所证胜义法已。头面礼足右绕三匝一心合掌。以偈赞佛</p>
<p style="text-align: left">
	　　归命牟尼大圣主　　具足胜慧无过上</p>
<p style="text-align: left">
	　　怜愍世间诸有情　　常说如是第一义</p>
<p style="text-align: left">
	　　成就无量功德聚　　救拔轮回诸苦因</p>
<p style="text-align: left">
	　　既自了达诸法性　　复能开示于群品</p>
<p style="text-align: left">
	　　<a>五蕴</a>自性本非有　　应知但诳彼愚夫</p>
<p style="text-align: left">
	　　譬如胶着猕猴身　　无智疑惑不能脱</p>
<p style="text-align: left">
	　　蕴体求之不可得　　无所依止绝攀缘</p>
<p style="text-align: left">
	　　如以璎珞饰<a>虚空</a>　　智者于斯得解脱</p>
<p style="text-align: left">
	　　又复牟尼作是说　　诸入自性悉皆无</p>
<p style="text-align: left">
	　　犹如深谷传于声　　彼响寻之何所有</p>
<p style="text-align: left">
	　　愚痴凡夫由此缚　　于<a>真谛</a>法不了知</p>
<p style="text-align: left">
	　　如持珠宝庄严风　　智者观之无所著</p>
<p style="text-align: left">
	　　彼一切智作是说　　诸界本来常空寂</p>
<p style="text-align: left">
	　　如示空拳但有名　　诳诱愚童实无得</p>
<p style="text-align: left">
	　　凡愚<a>妄想</a>执为有　　由于胜义不能解</p>
<p style="text-align: left">
	　　展转轮回三有中　　譬如商人迷巨海</p>
<p style="text-align: left">
	　　又复如来作是说　　诸根自性常清净</p>
<p style="text-align: left">
	　　如诸影像现镜中　　毕竟寻之本非有</p>
<p style="text-align: left">
	　　无智疑惑不能了　　迷真实法妄生爱</p>
<p style="text-align: left">
	　　犹如深渊堕网鱼　　为彼缠缚何由脱</p>
<p style="text-align: left">
	　　众生本空法亦空　　依真胜义无所得</p>
<p style="text-align: left">
	　　如依壁绘士夫形　　智者观之非有我</p>
<p style="text-align: left">
	　　愚夫执着生爱乐　　皆由不达于正教</p>
<p style="text-align: left">
	　　因缘自性无所依　　如彼卵生出其[谷-禾+卵]</p>
<p style="text-align: left">
	　　缘生之法<a>刹那</a>有　　暂起即灭匪坚牢</p>
<p style="text-align: left">
	　　如人梦中受五欲　　觉位推求何有乐</p>
<p style="text-align: left">
	　　无始有情妄分别　　常为境界之所缚</p>
<p style="text-align: left">
	　　若能达彼法性空　　如彼飞禽脱笼网</p>
<p style="text-align: left">
	　　诸法寂静离言说　　佛能于此证法性</p>
<p style="text-align: left">
	　　诸法寂静本来空　　佛能如是归圆寂</p>
<p style="text-align: left">
	　　诸法寂静离诸相　　佛能宣畅第一义</p>
<p style="text-align: left">
	　　佛于<a>三界</a>无所著　　如来由是出于世</p>
<p style="text-align: left">
	　　佛于诸法离诸怖　　由不起彼自他想</p>
<p style="text-align: left">
	　　广宣正教破群迷　　故称善导众生者</p>
<p style="text-align: left">
	　　佛于诸法离分别　　而能助显第一义</p>
<p style="text-align: left">
	　　此唯如来方便门　　非是凡夫之境界</p>
<p style="text-align: left">
	　　或有众生作是说　　如来已证大菩提</p>
<p style="text-align: left">
	　　或有众生作是说　　如来能转妙法轮</p>
<p style="text-align: left">
	　　或有众生作是说　　如来已度河沙众</p>
<p style="text-align: left">
	　　或有人作如是说　　佛于轮回久解脱</p>
<p style="text-align: left">
	　　<a>饶益</a>无量众生已　　入于寂静大涅盘</p>
<p style="text-align: left">
	　　皆是凡夫所执见　　为彼魔党之所持</p>
<p style="text-align: left">
	　　于胜义法不了知　　以不了故不知佛</p>
<p style="text-align: left">
	　　若有达斯<a>正法</a>者　　是人决定得菩提</p>
<p style="text-align: left">
	　　广能救度诸世间　　具足最上功德聚</p>
<p style="text-align: left">
	　　如是吉祥寂静法　　体即真如无变异</p>
<p style="text-align: left">
	　　唯有牟尼能证知　　我已善达实相义</p>
<p style="text-align: left">
	　　今此广果诸天子　　于甚深法心决了</p>
<p style="text-align: left">
	　　恭敬合掌无异缘　　住立佛前广宣说</p>
<p style="text-align: left">
	　　尔时世尊知彼广果诸天子等。毕竟悟入第一义谛。亦能增长时众善根。即于口中放大光明。时尊者马胜。瞩斯相已合掌向佛。以偈问曰</p>
<p style="text-align: left">
	　　具足福智无上士　　何因现此神变相</p>
<p style="text-align: left">
	　　我曾往昔从佛闻　　若放净光为大利</p>
<p style="text-align: left">
	　　如来现此奇相已　　能令众会心泰然</p>
<p style="text-align: left">
	　　诸天及人阿修罗　　咸愿亲闻佛所说</p>
<p style="text-align: left">
	　　牟尼今者有何故　　口中忽放清凉光</p>
<p style="text-align: left">
	　　大众合掌住佛前　　瞻仰尊颜无暂舍</p>
<p style="text-align: left">
	　　佛为无上<a>天人</a>师　　愿速演斯希有相</p>
<p style="text-align: left">
	　　一切世间诸有情　　若闻佛说除犹豫</p>
<p style="text-align: left">
	　　今此广果天人众　　各各自知成佛事</p>
<p style="text-align: left">
	　　彼无所证亦无修　　何人所作何所得</p>
<p style="text-align: left">
	　　如来八种<a>梵音</a>声　　众生闻已咸忻庆</p>
<p style="text-align: left">
	　　随顺正理<a>如法</a>行　　悉能护持于<a>佛教</a></p>
<p style="text-align: left">
	　　我等众会生渴仰　　冀于佛所得亲闻</p>
<p style="text-align: left">
	　　若蒙佛说宿修因　　增长人天诸善利</p>
<p style="text-align: left">
	　　彼诸天子久植本　　决定成就一切智</p>
<p style="text-align: left">
	　　当度无量苦众生　　令悟真如法自性</p>
<p style="text-align: left">
	　　尔时世尊为马胜<a>比丘</a>。说伽陀曰</p>
<p style="text-align: left">
	　　善哉马胜发斯问　　我当为汝分别说</p>
<p style="text-align: left">
	　　为利广果诸天人　　于大众中现此瑞</p>
<p style="text-align: left">
	　　如来具足一切智　　有三种因放光明</p>
<p style="text-align: left">
	　　随顺观察彼机缘　　现此吉祥神变事</p>
<p style="text-align: left">
	　　或有乐住涅盘者　　小智求彼声闻乘</p>
<p style="text-align: left">
	　　或有爱乐默然者　　志求缘觉菩提果</p>
<p style="text-align: left">
	　　或乐为世大导师　　求佛菩提利含识</p>
<p style="text-align: left">
	　　故我观察彼善根　　随其乐欲而施设</p>
<p style="text-align: left">
	　　若求声闻得度者　　即为彼放下品光</p>
<p style="text-align: left">
	　　为求缘觉解脱人　　放中品光而济度</p>
<p style="text-align: left">
	　　马胜当知最上光　　与诸天子授佛记</p>
<p style="text-align: left">
	　　如其次第下中上　　显示三乘得果证</p>
<p style="text-align: left">
	　　若为声闻放光明　　其光出已从足没</p>
<p style="text-align: left">
	　　若为辟支佛净光　　现已即向脐中隐</p>
<p style="text-align: left">
	　　若为求彼无上道　　其光从佛顶门入</p>
<p style="text-align: left">
	　　随其胜劣有所表　　今与诸天记佛果</p>
<p style="text-align: left">
	　　马胜比丘当了知　　我今复说光明相</p>
<p style="text-align: left">
	　　若光渐次复增广　　从空宛转而右旋</p>
<p style="text-align: left">
	　　等佛身量遍庄严　　赫奕犹若融金聚</p>
<p style="text-align: left">
	　　如是变现净光明　　当知记别佛刹土</p>
<p style="text-align: left">
	　　若光出已犹如盖　　于上遍覆如来身</p>
<p style="text-align: left">
	　　有光如华住空中　　焕然显发端严相</p>
<p style="text-align: left">
	　　或光三匝入佛身　　斯皆记别佛<a>寿命</a></p>
<p style="text-align: left">
	　　当知如来所现相　　善应群机信乐心</p>
<p style="text-align: left">
	　　今此广果诸天子　　满足八十俱胝数</p>
<p style="text-align: left">
	　　已经那由他劫中　　承事供养于诸佛</p>
<p style="text-align: left">
	　　常乐说是胜义法　　化利含识不疲劳</p>
<p style="text-align: left">
	　　誓求无上大菩提　　勇猛勤修无退屈</p>
<p style="text-align: left">
	　　过三十六俱胝劫　　具修福慧植善根</p>
<p style="text-align: left">
	　　救度无边诸有情　　悉令离苦获安隐</p>
<p style="text-align: left">
	　　然后皆当得作佛　　同名号曰那罗延</p>
<p style="text-align: left">
	　　其劫称为胜金幢　　各于异刹成正觉</p>
<p style="text-align: left">
	　　一一如来出于世　　国土清净妙庄严</p>
<p style="text-align: left">
	　　佛身犹若净日轮　　具智光明功德聚</p>
<p style="text-align: left">
	　　彼诸如来寿长远　　住世过于那由劫</p>
<p style="text-align: left">
	　　各各化度诸声闻　　其数广多无有量</p>
<p style="text-align: left">
	　　假使算师及<a>弟子</a>　　比喻校计不能知</p>
<p style="text-align: left">
	　　化菩萨众亦无边　　与声闻数等无异</p>
<p style="text-align: left">
	　　如是此诸菩萨众　　一同先佛所<a>修行</a></p>
<p style="text-align: left">
	　　由是坚固菩提心　　皆能成就一切智</p>
<p style="text-align: left">
	　　彼诸如来<a>化缘</a>毕　　正法久住于世间</p>
<p style="text-align: left">
	　　十二那由他劫中　　为诸佛子常守护</p>
<p style="text-align: left">
	　　当其正法广流布　　有发菩提大心者</p>
<p style="text-align: left">
	　　数量犹如殑伽沙　　各各勤修菩萨行</p>
<p style="text-align: left">
	　　如是彼佛灭度已　　所有证悟声闻人</p>
<p style="text-align: left">
	　　悉皆求趣于涅盘　　犹如薪尽火随灭</p>
<p style="text-align: left">
	　　大众今闻佛所说　　咸发净心生信解</p>
<p style="text-align: left">
	　　欢喜住立于佛前　　一心顶礼如来足</p>
<p style="text-align: left">
	　　以无与等妙供养　　奉上调御天人师</p>
<p style="text-align: left">
	　　咸发坚勇精进心　　如救头然求出离</p>
<p style="text-align: left">
	　　勤修胜慧波罗蜜　　常乐亲近<a>说法</a>师</p>
<p style="text-align: left">
	　　此是最上真实门　　汝等比丘善修学</p>
				</div></div><hr><script charset='utf-8' src='../../js/footer.js'></script></body></html>