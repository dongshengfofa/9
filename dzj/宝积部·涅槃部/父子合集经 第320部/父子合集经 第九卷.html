<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修父子合集经 第九卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>父子合集经 第九卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>父子合集经 第九卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉　诏译</p>
<p style="text-align: left">
	　　睹史多天授记品第十七</p>
<p style="text-align: left">
	　　尔时会中。有八十俱胝睹史多天子。见诸阿修罗王。乃至焰摩天等。于<a>世尊</a>所作诸供养。复闻如来与授无上大菩提记。心大<a>欢喜</a>得未曾有。是诸天子即作是念。此菩提法本无色相。受想行识亦复无相。今者世尊。当以何法而为授记。所以者何。色本无生菩提亦无生。乃至识无生故菩提亦无生。云何无生法能得菩提耶。如是色无灭故菩提亦无灭。乃至识无灭故菩提亦无灭。云何无灭法能得菩提耶。如是色寂静故菩提亦寂静。乃至识寂静故菩提亦寂静。如是色无二故菩提亦无二。乃至识无二故菩提亦无二。如是色无动故菩提亦无动。乃至识无动故菩提亦无动。如是色不可见故菩提亦不可见。乃至识不可见故菩提亦不可见。彼菩提相自性离故。复云何说不生不灭寂静无二湛然不动及不可见。于诸法中何者名色。色自性空。受想行识亦复皆空。何者名佛。何名<a>菩萨</a>。何名授记。佛佛自性空。菩萨。菩萨自性空。菩提。菩提自性空。授记。授记自性空。所名佛者但依世俗。假名呼召希望分别。诸有智者闻诸法空不生取着。彼愚痴人闻则嗔恚不能入解。譬如有人于睡梦中具足受用五欲快乐。觉已思念实不可得。智者了知不生忧恼。如是安住菩萨乘者。了菩提性。本来空寂实无所得。不生怖畏亦复如是。何以故。了知诸法皆如梦故。愚痴凡夫取解各异。于诸妄法而生执着。如是诸法皆不可得。凡夫不可得。凡夫法亦不可得。声闻不可得。声闻法亦不可得。缘觉不可得。缘觉法亦不可得。菩萨不可得。菩萨法亦不可得。佛不可得。<a>佛法</a>亦不可得。菩提不可得。菩提法亦不可得。<a>涅盘</a>不可得。涅盘法亦不可得。时睹史多天子作是说已。白言世尊。我今于此第一义中。得无疑惑。发清净心。造作上妙种种供养。胜焰摩天不可为比。作供养已。头面敬<a>礼佛</a>世尊足。右绕三匝住立一面。合掌向佛。以偈赞曰</p>
<p style="text-align: left">
	　　若人奉行如来教　　则为安住佛功德</p>
<p style="text-align: left">
	　　彼于三种<a>解脱</a>门　　深达义味无挂碍</p>
<p style="text-align: left">
	　　此中无色及受想　　亦无行识心与境</p>
<p style="text-align: left">
	　　了彼<a>五蕴</a>但假名　　是名具慧人师子</p>
<p style="text-align: left">
	　　如是最上胜丈夫　　不取少分菩提相</p>
<p style="text-align: left">
	　　已悟蕴空获善利　　于佛功德无疑惑</p>
<p style="text-align: left">
	　　深达菩提实相义　　不起希望不毁呰</p>
<p style="text-align: left">
	　　亦无忻喜任运心　　此则善住菩提行</p>
<p style="text-align: left">
	　　若人平等见法性　　则于诸法无所畏</p>
<p style="text-align: left">
	　　佛子能于此<a>世间</a>　　具足修证胜功德</p>
<p style="text-align: left">
	　　了达色相悉皆空　　于诸欲境咸弃舍</p>
<p style="text-align: left">
	　　观察轮回三有中　　亦不希求不愿乐</p>
<p style="text-align: left">
	　　若人明了五蕴法　　佛及菩提并授记</p>
<p style="text-align: left">
	　　说者听者二皆空　　如是悟解无所碍</p>
<p style="text-align: left">
	　　佛功德法凡夫法　　此一切相本无生</p>
<p style="text-align: left">
	　　能了最上法性门　　是则名为真佛子</p>
<p style="text-align: left">
	　　又复了知如是法　　五蕴处界本无灭</p>
<p style="text-align: left">
	　　佛及菩提授记言　　斯等诸法悉同等</p>
<p style="text-align: left">
	　　智者达解此法门　　而不舍离菩提行</p>
<p style="text-align: left">
	　　由了法性无灭故　　于佛菩提不难得</p>
<p style="text-align: left">
	　　又复诸蕴及处界　　佛及菩提皆空寂</p>
<p style="text-align: left">
	　　若人于此无依求　　彼则能持佛<a>正法</a></p>
<p style="text-align: left">
	　　诸蕴处界皆无作　　佛及菩提授记事</p>
<p style="text-align: left">
	　　彼等诸法悉皆同　　如是了知为佛子</p>
<p style="text-align: left">
	　　诸蕴处界自性空　　佛及菩提授记事</p>
<p style="text-align: left">
	　　智者决定善了知　　此则名为真佛子</p>
<p style="text-align: left">
	　　诸蕴处界悉虚妄　　及与最胜二足尊</p>
<p style="text-align: left">
	　　菩提授记亦同然　　如是了知为佛子</p>
<p style="text-align: left">
	　　是法非离非不离　　亦非为有亦非无</p>
<p style="text-align: left">
	　　非有为相及无为　　如是了知为佛子</p>
<p style="text-align: left">
	　　如来出现于世间　　了达如是微妙义</p>
<p style="text-align: left">
	　　是为最上胜丈夫　　堪受诸天广供养</p>
<p style="text-align: left">
	　　我今称赞佛功德　　所获福报利群生</p>
<p style="text-align: left">
	　　唯有如来悉证知　　回向自他皆作佛</p>
<p style="text-align: left">
	　　尔时世尊。知诸天子心之所念。希望如来与授佛记。即于座中放净光明。时尊者马胜都是相已。合掌向佛。以偈问曰</p>
<p style="text-align: left">
	　　世尊今者何因缘　　以<a>神通</a>力现斯瑞</p>
<p style="text-align: left">
	　　愿为众会说其由　　一切世间咸喜悦</p>
<p style="text-align: left">
	　　睹佛口中放净光　　诸天皆悉怀疑惑</p>
<p style="text-align: left">
	　　各各瞻仰于慈颜　　一心愿闻佛所说</p>
<p style="text-align: left">
	　　譬如病者遇良医　　唯希拯救授灵药</p>
<p style="text-align: left">
	　　今此众等住佛前　　渴仰希须亦如是</p>
<p style="text-align: left">
	　　诸来集会<a>天人</a>众　　皆具广大清净慧</p>
<p style="text-align: left">
	　　一心谛听无异缘　　于佛所说能入解</p>
<p style="text-align: left">
	　　如来常以大悲心　　能破一切诸疑网</p>
<p style="text-align: left">
	　　彼等闻已皆奉持　　摧诸异论生<a>正见</a></p>
<p style="text-align: left">
	　　尔时世尊。为马胜<a>比丘</a>。说伽陀曰</p>
<p style="text-align: left">
	　　马胜汝今发斯问　　为利世间作照明</p>
<p style="text-align: left">
	　　智者能息诸群疑　　故得人天咸尊重</p>
<p style="text-align: left">
	　　睹史天王及天子　　达最上法<a>甘露</a>味</p>
<p style="text-align: left">
	　　作大供养妙庄严　　是故我今与授记</p>
<p style="text-align: left">
	　　彼以胜慧观世间　　得见法性无所著</p>
<p style="text-align: left">
	　　善达三种解脱门　　非愚痴者之所及</p>
<p style="text-align: left">
	　　彼于过去诸佛所　　已曾请问如是义</p>
<p style="text-align: left">
	　　观诸法性毕竟空　　悉如先佛之所说</p>
<p style="text-align: left">
	　　今复于我兴供养　　最上最胜无与比</p>
<p style="text-align: left">
	　　能以空义赞如来　　皆为利乐有情故</p>
<p style="text-align: left">
	　　一切诸法皆无生　　佛及菩提授记事</p>
<p style="text-align: left">
	　　乃至修习菩提者　　本性无生亦同等</p>
<p style="text-align: left">
	　　若人如是了法性　　决定当证大菩提</p>
<p style="text-align: left">
	　　彼诸天子昔闻持　　故能宣畅第一义</p>
<p style="text-align: left">
	　　能以明慧善决择　　了知法性常无减</p>
<p style="text-align: left">
	　　彼诸天子离诸疑　　自然成就无师智</p>
<p style="text-align: left">
	　　法性非取亦非求　　毕竟无依离分别</p>
<p style="text-align: left">
	　　彼诸天子离诸疑　　愚夫心则生惊怖</p>
<p style="text-align: left">
	　　一切诸法离自性　　菩提及彼菩提心</p>
<p style="text-align: left">
	　　彼诸天子善了知　　本来清净无染着</p>
<p style="text-align: left">
	　　睹史天王天子等　　住坚固慧无所住</p>
<p style="text-align: left">
	　　不久当得佛菩提　　具足圆成一切智</p>
<p style="text-align: left">
	　　于彼未来星宿劫　　次第出现于世间</p>
<p style="text-align: left">
	　　度脱无边诸众生　　同名决定智王佛</p>
<p style="text-align: left">
	　　如来知彼心所念　　应念忽放净光明</p>
<p style="text-align: left">
	　　为说授记成佛因　　令彼时会生忻庆</p>
<p style="text-align: left">
	　　父子合集经乐变化天授记品第十八</p>
<p style="text-align: left">
	　　尔时乐变化天主。与七十俱胝天子眷属俱。见诸阿修罗王。乃至都史多天诸天子等。于世尊所作供养已。深生<a>随喜</a>踊跃无量。复闻如来与彼授记。是诸天子。闻是说已身意泰然。得住实际。于胜义法离诸疑惑。时乐变化天王。即从座起。头面礼足合掌恭敬。而白佛言。世尊。如我解佛所说义。一切诸法名为实际。名无量际无碍际。无住际无尽际无二际非际无际。说名实际。世尊。言实际者。不颠倒故。无量际者。非分限故。无碍际者。非和合故。无住际者。离自性故。无量际者。无有生故。无二际者。唯一相故。非际者。体非有故。无际者。本无极故。世尊。此实际法遍一切处。有为无为通达无碍。无有一法非实际故。乃至菩提亦是实际。复以何法名为菩提。此一切法即是菩提。乃至所有五无间业亦是菩提。何以故。彼菩提法离自性故。五无间业亦离自性。世尊。又彼五无间业即无余涅盘界。何以故。彼诸法性离罪相故。是故无间业名为涅盘界。世尊。住轮回者。可求涅盘。彼实际中无有二相。无<a>生死</a>可离无涅盘可证。何以故。自性离故。世尊。我今于此实际理中无有疑惑。若于此法得离疑者。当知是人。已于过去佛世尊所。得授阿耨多罗三藐三菩提记。是时如来。闻彼天王作是说已。欲令大众心净信解生欢喜故。即于座中放大光明。时尊者马胜比丘。以偈问曰</p>
<p style="text-align: left">
	　　怜愍世间调御师　　于大众中现斯瑞</p>
<p style="text-align: left">
	　　口中忽放净光明　　此相非无其所以</p>
<p style="text-align: left">
	　　今此诸来大集会　　咸生清净恭敬心</p>
<p style="text-align: left">
	　　愿说所放光因缘　　使除一切诸疑惑</p>
<p style="text-align: left">
	　　此等若闻佛所说　　一心谛听而信受</p>
<p style="text-align: left">
	　　咸遵<a>佛教</a>能奉行　　誓求无上菩提果</p>
<p style="text-align: left">
	　　唯愿如来速演说　　慰彼群生渴仰心</p>
<p style="text-align: left">
	　　诸天身意咸泰然　　决定自知当得佛</p>
<p style="text-align: left">
	　　尔时世尊。为马胜比丘。说伽陀曰</p>
<p style="text-align: left">
	　　马胜今问放光事　　如来所作非无因</p>
<p style="text-align: left">
	　　汝当谛听无异思　　今与诸天授佛记</p>
<p style="text-align: left">
	　　化乐天王并眷属　　渐能成就一切智</p>
<p style="text-align: left">
	　　当于天人大众中　　作师子吼摧异论</p>
<p style="text-align: left">
	　　譬如一切山穴中　　不产珠玑无有惑</p>
<p style="text-align: left">
	　　如是化乐诸天人　　决定当来得作佛</p>
<p style="text-align: left">
	　　又如世间日没时　　不久应知月出现</p>
<p style="text-align: left">
	　　彼诸天子达法性　　自知必定成正觉</p>
<p style="text-align: left">
	　　又如世间日中时　　观诸色像皆明了</p>
<p style="text-align: left">
	　　彼诸天子达法性　　当获如来一切智</p>
<p style="text-align: left">
	　　又如世间夜分时　　有情咸知日不现</p>
<p style="text-align: left">
	　　彼诸天子达法性　　当得明慧悉照了</p>
<p style="text-align: left">
	　　又如世间诸流泉　　悉皆注下归于海</p>
<p style="text-align: left">
	　　彼诸佛子达法性　　必能速证大菩提</p>
<p style="text-align: left">
	　　如以瓦砾掷空中　　力尽坠地必应尔</p>
<p style="text-align: left">
	　　彼诸佛子达法性　　不久成佛无有疑</p>
<p style="text-align: left">
	　　若人了达此法性　　入佛知见离戏论</p>
<p style="text-align: left">
	　　彼当取证大功德　　往趣菩提场不远</p>
<p style="text-align: left">
	　　假使二十那由他　　弊魔说我不作佛</p>
<p style="text-align: left">
	　　由具正见达法性　　不能退坏菩提意</p>
<p style="text-align: left">
	　　如是彼诸天子众　　善解法性心无著</p>
<p style="text-align: left">
	　　各各希望授记言　　故我赞励生忻慰</p>
<p style="text-align: left">
	　　是诸天子久修习　　不由他悟能入解</p>
<p style="text-align: left">
	　　自知决定得菩提　　诸有智者皆随喜</p>
<p style="text-align: left">
	　　马胜比丘当了知　　若求无上菩提者</p>
<p style="text-align: left">
	　　常乐亲近佛世尊　　观诸法性无挂碍</p>
<p style="text-align: left">
	　　自能入解于正理　　复令他人善通达</p>
<p style="text-align: left">
	　　随其力能为演说　　是为第一行法者</p>
<p style="text-align: left">
	　　设百千劫行苦行　　以身血肉而布施</p>
<p style="text-align: left">
	　　于<a>刹那</a>顷了法性　　此福广大复过是</p>
<p style="text-align: left">
	　　过去所有一切佛　　现在救度众生者</p>
<p style="text-align: left">
	　　以及未来诸世尊　　无不依此而修习</p>
<p style="text-align: left">
	　　化乐天王并眷属　　今于我前伸供养</p>
<p style="text-align: left">
	　　已曾往昔植福因　　故能了斯深法义</p>
<p style="text-align: left">
	　　诸有世间具智者　　当须修证三摩地</p>
<p style="text-align: left">
	　　若能依止胜等持　　是人得至佛行处</p>
<p style="text-align: left">
	　　马胜比丘当了知　　此诸佛子悟法性</p>
<p style="text-align: left">
	　　常能游戏佛境界　　摧伏一切诸异论</p>
<p style="text-align: left">
	　　是故勤修清净业　　则能远离诸苦恼</p>
<p style="text-align: left">
	　　常乐亲近<a>说法</a>师　　得成无上菩提道</p>
<p style="text-align: left">
	　　父子合集经他化<a>自在</a>天授记品第十九</p>
<p style="text-align: left">
	　　尔时他化自在天王。与八十那由他天子眷属俱。见诸阿修罗王。乃至乐变化天等。于如来所作诸供养。复闻如来与彼授记。欢喜踊跃得未曾有。白言世尊。此乐变化天所说实际。我今于实尚不可得。云何复说更有于际何以故。世尊。若见实者亦应见际。当知是人住二种相。何能入解证彼菩提。应知彼说是非道行。若善男子。离此二相名善安住。住无所住则无言说。求菩提者。无有少法当情可见。而能<a>觉悟</a>得彼菩提。何以故。此实际法。非有非无离一切相。非过去非现在非未来。非有为非无为。非识识非智知。非观察非现证。无有少法为能对治。亦无少法作所对治。何以故。法非烦恼所染污故。法无自性不可得故。若彼彼法有所对治。则有少法自性可见。世尊。若色生者。彼色离生相故。受想行识生者。受想行识离生相故。世尊。若色灭者。彼色离灭相故。受想行识灭者。受想行识离灭相故。世尊。若过去者。离过去相故。未来者。离未来相故。现在者。离现在相故。世尊。若有为者。离有为相故。无为者。离无为相故。如是五蕴所摄。三际所摄。有为所摄。无为所摄。此等诸法皆不可得。以不可得是故彼法。不可知不可见不可说不可解不可观不可证。世尊。若善男子善女人。为求菩提。如是发心决定<a>修行</a>。彼皆名为善能安住菩萨乘者。尔时他化自在天子。咸说是所悟法已。合掌向佛。以偈赞曰</p>
<p style="text-align: left">
	　　如来显示轮回际　　无始坚固难超越</p>
<p style="text-align: left">
	　　世间无智诸凡夫　　乐住三有生死海</p>
<p style="text-align: left">
	　　诸蕴本来自性空　　一切有情不可得</p>
<p style="text-align: left">
	　　无有少法可对治　　当知诸法皆无相</p>
<p style="text-align: left">
	　　色自性空本非有　　非知非识非观察</p>
<p style="text-align: left">
	　　非见非证亦非无　　依此正理善明了</p>
<p style="text-align: left">
	　　菩提无相不可得　　菩提分法亦复然</p>
<p style="text-align: left">
	　　佛菩萨僧但假名　　离心取相皆无相</p>
<p style="text-align: left">
	　　愚夫着欲取诸相　　自谓我得菩提心</p>
<p style="text-align: left">
	　　彼行颠倒境界中　　染慧难证真常理</p>
<p style="text-align: left">
	　　于佛境界离相者　　是为智者依法行</p>
<p style="text-align: left">
	　　远离诸相如无相　　亦离于空及不空</p>
<p style="text-align: left">
	　　依此修习菩提行　　获得最上第一乐</p>
<p style="text-align: left">
	　　一切外道不能知　　亦非声闻所行学</p>
<p style="text-align: left">
	　　又非辟支迦<a>佛陀</a>　　心善解脱离尘垢</p>
<p style="text-align: left">
	　　亦非无漏阿<a>罗汉</a>　　于此正理能入解</p>
<p style="text-align: left">
	　　牟尼无相菩提行　　唯大智者善了知</p>
<p style="text-align: left">
	　　若依正教能说空　　非二乘辈之所有</p>
<p style="text-align: left">
	　　善达实相不思议　　了一切法无自性</p>
<p style="text-align: left">
	　　菩提浅识不能知　　上根聪慧闻即解</p>
<p style="text-align: left">
	　　尔时世尊。知诸他化天子心之所念。即于坐中放净光明。时马胜尊者睹是相已。合掌向佛。以偈问曰</p>
<p style="text-align: left">
	　　佛知他化天意乐　　忽放清净大光明</p>
<p style="text-align: left">
	　　此唯如来自证知　　愿为时众分别说</p>
<p style="text-align: left">
	　　诸天咸作是思念　　佛非无因现此光</p>
<p style="text-align: left">
	　　必为<a>饶益</a>诸群生　　令生谛<a>信心</a>渴仰</p>
<p style="text-align: left">
	　　今此大众怀犹豫　　由睹如是希有因</p>
<p style="text-align: left">
	　　口中放此净光明　　应与诸天授佛记</p>
<p style="text-align: left">
	　　彼等弃背轮回道　　求趣寂静涅盘城</p>
<p style="text-align: left">
	　　伫闻如来<a>梵音</a>声　　无碍辩才速演说</p>
<p style="text-align: left">
	　　众等尊重如来教　　达诸法性无有疑</p>
<p style="text-align: left">
	　　坚固闻持信解心　　称赞牟尼功德海</p>
<p style="text-align: left">
	　　如来正教不思议　　令众生至安隐处</p>
<p style="text-align: left">
	　　若能如理善修作　　毕竟得成无上道</p>
<p style="text-align: left">
	　　尔时世尊。为尊者马胜。说伽陀曰</p>
<p style="text-align: left">
	　　善哉马胜大比丘　　咨问为利群生故</p>
<p style="text-align: left">
	　　我今放此净光明　　与授最上菩提记</p>
<p style="text-align: left">
	　　他化自在天主等　　信解坚固悉利根</p>
<p style="text-align: left">
	　　皆能奉持诸佛言　　久已修习菩提道</p>
<p style="text-align: left">
	　　能了世间诸<a>妄想</a>　　如见阳焰知非实</p>
<p style="text-align: left">
	　　愚夫谓水起妄心　　求菩提者勿同彼</p>
<p style="text-align: left">
	　　诸有执着想见者　　无智返怖于无相</p>
<p style="text-align: left">
	　　愚夫妄想趣非道　　离此能得大菩提</p>
<p style="text-align: left">
	　　妄想邪思为苦本　　随生分别即为缚</p>
<p style="text-align: left">
	　　智者了此悉皆空　　得胜总持寂静乐</p>
<p style="text-align: left">
	　　妄想之心不平等　　决定堕落于诸趣</p>
<p style="text-align: left">
	　　百千生中为苦缘　　三世如来同此说</p>
<p style="text-align: left">
	　　若人取着于想者　　则为阴界所缠缚</p>
<p style="text-align: left">
	　　善观察者息妄缘　　一切皆空无有相</p>
<p style="text-align: left">
	　　由想相故增诸惑　　复能损减诸福业</p>
<p style="text-align: left">
	　　若于无相离狐疑　　速证无上菩提果</p>
<p style="text-align: left">
	　　若人分别求圣道　　分别求道即为缚</p>
<p style="text-align: left">
	　　智者在欲而行禅　　彼则善修无相行</p>
<p style="text-align: left">
	　　诸法无体不可说　　分别诸法性皆空</p>
<p style="text-align: left">
	　　彼无相法离思惟　　如是菩提不难得</p>
<p style="text-align: left">
	　　闻佛世尊作是说　　众离疑惑得<a>无畏</a></p>
<p style="text-align: left">
	　　如以詹博迦花鬘　　授之欢忻而顶受</p>
<p style="text-align: left">
	　　是诸天众心开悟　　今于佛所伸供养</p>
<p style="text-align: left">
	　　了知法性本来空　　于未来世皆作佛</p>
				</div></div><hr><script charset='utf-8' src='../../js/footer.js'></script></body></html>