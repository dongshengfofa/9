<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修父子合集经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>父子合集经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>父子合集经 第五卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉　诏译</p>
<p style="text-align: left">
	　　龙女授记品第七</p>
<p style="text-align: left">
	　　尔时会中。复有九十六俱胝龙女。见彼阿修罗王迦楼罗王于<a>世尊</a>所作供养已。复闻如来各与授彼成佛之记。心大<a>欢喜</a>踊跃无量。发清净心广陈供养。此诸龙女以<a>神通</a>力化作九十六俱胝青色伞盖。一一伞盖吠琉璃宝而作千骨。巧妙安布黄金为柄真珠为网。垂诸花鬘诸珍严饰。复化九十六俱胝上妙良马。亦以众宝装铰严饰。吠琉璃宝而为辔勒。又复变现众宝网幔。其量周广六十踰缮那。遍覆一切诸来大众。宝幔之下现一殊妙摩尼宝珠。光明显照无不明了。复现九十六俱胝众宝花鬘。巧妙奇绝周遍垂下。又复悬缀无数宝铃。微风动摇其声和雅。犹如天乐闻者无厌。复以细末多摩罗跋旃<a>檀香</a>沉水香等散如来上。复散优钵罗花詹博迦花。及散无量上妙衣服。种种无量杂色璎珞。种种无量杂色花鬘。是诸龙女。各乘彼马张设伞盖。于<a>虚空</a>中绕佛三匝。复奏龙宫种种音乐。其声清婉众所乐闻。又于迦毗罗城。降诸涂香及众香水如雨而下。与其香花合和成泥。纵广六十踰缮那。以彼如来威德加持。令此乐声及香水泥普闻三千<a>大千世界</a>。其中众生闻此声香。皆于阿耨多罗三藐三菩提得不退转。是诸龙女作供养已。头面礼敬合掌向佛。以偈赞曰</p>
<p style="text-align: left">
	　　我等宿庆值于佛　　净心忻乐兴福业</p>
<p style="text-align: left">
	　　供养牟尼大导师　　冀脱此身龙女报</p>
<p style="text-align: left">
	　　化出九十六俱胝　　众宝庄严妙伞盖</p>
<p style="text-align: left">
	　　供养无上调御师　　以此善因求出离</p>
<p style="text-align: left">
	　　复化九十六俱胝　　调顺善御青色马</p>
<p style="text-align: left">
	　　上妙青宝以庄严　　皆为供养如来故</p>
<p style="text-align: left">
	　　复化九十六俱胝　　青色宝幢空中转</p>
<p style="text-align: left">
	　　一一皆以身语心　　头面作礼伸回向</p>
<p style="text-align: left">
	　　诸龙宫中妙乐音　　一时俱奏声清彻</p>
<p style="text-align: left">
	　　牟尼出现于<a>世间</a>　　堪受如斯大供养</p>
<p style="text-align: left">
	　　如是种种乐音声　　远彻三千大千界</p>
<p style="text-align: left">
	　　其中众生若得闻　　皆得菩提不退转</p>
<p style="text-align: left">
	　　复现广大一宝幔　　纵广六十踰缮那</p>
<p style="text-align: left">
	　　周匝普遍于空中　　广覆诸来大集会</p>
<p style="text-align: left">
	　　中现最上摩尼珠　　炽盛光明悉委照</p>
<p style="text-align: left">
	　　普于<a>天人</a>大会中　　净心忻喜为供养</p>
<p style="text-align: left">
	　　我等以此少善根　　志求寂静菩提果</p>
<p style="text-align: left">
	　　一如牟尼大导师　　成就甚深微妙慧</p>
<p style="text-align: left">
	　　<a>教化</a><a>饶益</a>诸众生　　<a>解脱</a>尘劳诸结缚</p>
<p style="text-align: left">
	　　亦如十力无上尊　　演说无边清净法</p>
<p style="text-align: left">
	　　诸有为法如幻化　　亦如聚沫非坚牢</p>
<p style="text-align: left">
	　　如空注雨起浮泡　　自性虚假无主宰</p>
<p style="text-align: left">
	　　智者观诸世间法　　譬如镜中现影像</p>
<p style="text-align: left">
	　　众生体性亦同然　　唯佛现证如实说</p>
<p style="text-align: left">
	　　愚夫不了谓为实　　于虚妄境生执着</p>
<p style="text-align: left">
	　　毕竟诸法本来空　　此愚痴者自欺诳</p>
<p style="text-align: left">
	　　由彼迷妄无知故　　不达诸法真实性</p>
<p style="text-align: left">
	　　如来由是出世间　　显示<a>无我</a>不可得</p>
<p style="text-align: left">
	　　譬如秋空起浮云　　暂时显现须臾没</p>
<p style="text-align: left">
	　　当知我相本来无　　智者谛观何所有</p>
<p style="text-align: left">
	　　如是一切世间法　　皆无自性非真实</p>
<p style="text-align: left">
	　　但能诳惑诸根门　　愚夫由此增狂乱</p>
<p style="text-align: left">
	　　牟尼超越于<a>三界</a>　　了诸法性无分别</p>
<p style="text-align: left">
	　　若依如来教奉行　　一切世间皆解脱</p>
<p style="text-align: left">
	　　若人闻是深妙法　　心生忻乐正思惟</p>
<p style="text-align: left">
	　　则能越离<a>生死</a>泥　　此非愚者之境界</p>
<p style="text-align: left">
	　　是故我今头面礼　　无烦恼者天人师</p>
<p style="text-align: left">
	　　大悲能救苦众生　　为舟为舍为依怙</p>
<p style="text-align: left">
	　　我等供养于如来　　为求无上菩提故</p>
<p style="text-align: left">
	　　当宣法要警群迷　　普愿自他成佛道</p>
<p style="text-align: left">
	　　尔时如来。知诸龙女心之所念希望授记。即现瑞相放大光明。时尊者马胜睹是相已。头面礼足合掌向佛。以偈问曰</p>
<p style="text-align: left">
	　　世出世间胜智者　　忽兴神变放光明</p>
<p style="text-align: left">
	　　时会睹此称吉祥　　非无因缘发斯瑞</p>
<p style="text-align: left">
	　　人中最上牟尼主　　愿说光相之端由</p>
<p style="text-align: left">
	　　诸天人民龙鬼神　　闻已咸生欢喜念</p>
<p style="text-align: left">
	　　如来威德圣中圣　　于世间法无不了</p>
<p style="text-align: left">
	　　怜愍摄受诸众生　　说此放光神变事</p>
<p style="text-align: left">
	　　如来慧力妙难思　　穷尽诸法实相义</p>
<p style="text-align: left">
	　　众会瞻仰愿欲闻　　各令知已心安隐</p>
<p style="text-align: left">
	　　牟尼久已成正觉　　能与群生作义利</p>
<p style="text-align: left">
	　　何因放此大光明　　愿说咸得除疑惑</p>
<p style="text-align: left">
	　　今此大众心寂然　　堪能领解深法义</p>
<p style="text-align: left">
	　　一心瞻仰于如来　　闻已各发菩提意</p>
<p style="text-align: left">
	　　若人于事未决了　　其心掉动则生恼</p>
<p style="text-align: left">
	　　由此皆堕疑网中　　唯冀洪慈速开示</p>
<p style="text-align: left">
	　　谁于今日发大心　　何佛他方说大法</p>
<p style="text-align: left">
	　　谁得菩提破魔军　　放此光明甚希有</p>
<p style="text-align: left">
	　　何人广兴净福业　　佛怜愍故放净光</p>
<p style="text-align: left">
	　　圣主师子十力尊　　于大众中<a>无畏</a>说</p>
<p style="text-align: left">
	　　我等若蒙佛显示　　离诸疑怖心泰然</p>
<p style="text-align: left">
	　　咸生清净<a>随喜</a>心　　各各奉行于<a>佛教</a></p>
<p style="text-align: left">
	　　尔时世尊。为尊者马胜。说伽陀曰</p>
<p style="text-align: left">
	　　善哉马胜大<a>比丘</a>　　汝能咨问放光事</p>
<p style="text-align: left">
	　　吾今于此众会中　　为说龙女未来果</p>
<p style="text-align: left">
	　　汝等一心当谛听　　离诸散乱染因缘</p>
<p style="text-align: left">
	　　闻我说此放光因　　增长人天诸善利</p>
<p style="text-align: left">
	　　此诸龙女心开解　　能以智慧观实相</p>
<p style="text-align: left">
	　　了知诸法本性空　　不着世间业果报</p>
<p style="text-align: left">
	　　无人无我无众生　　亦无作者及受者</p>
<p style="text-align: left">
	　　补特伽罗自相空　　犹如阳焰镜中像</p>
<p style="text-align: left">
	　　诸龙女等植德本　　共与广大净福业</p>
<p style="text-align: left">
	　　善能安住<a>佛法</a>中　　了世间法皆如幻</p>
<p style="text-align: left">
	　　如是作诸供养已　　誓求佛果大菩提</p>
<p style="text-align: left">
	　　后当舍此龙女身　　得生三十三天上</p>
<p style="text-align: left">
	　　得为<a>帝释天</a>宫主　　受用妙乐无毁訾</p>
<p style="text-align: left">
	　　具天寿量大名闻　　复往焰摩天中住</p>
<p style="text-align: left">
	　　得生焰摩天宫已　　具足受彼殊妙乐</p>
<p style="text-align: left">
	　　佛子安住此天中　　<a>自在</a>得终天寿量</p>
<p style="text-align: left">
	　　后复生于兜率天　　得彼天众常爱敬</p>
<p style="text-align: left">
	　　虽受快乐心不着　　犹若莲花性本净</p>
<p style="text-align: left">
	　　由彼宿习出世智　　常观诸法皆空寂</p>
<p style="text-align: left">
	　　譬如刻石画长存　　安住<a>正念</a>无移动</p>
<p style="text-align: left">
	　　后生乐变化天中　　天子天女常围绕</p>
<p style="text-align: left">
	　　不为他毁有名称　　满彼寿量无中天</p>
<p style="text-align: left">
	　　受彼最上五欲乐　　而与正念常相应</p>
<p style="text-align: left">
	　　善修三种解脱门　　毕竟入解真空法</p>
<p style="text-align: left">
	　　复生他化自在天　　得彼天众常恭敬</p>
<p style="text-align: left">
	　　清净意乐住其中　　任持<a>正法</a>心无动</p>
<p style="text-align: left">
	　　所欲受用皆他变　　不起染着痴爱心</p>
<p style="text-align: left">
	　　佛子安住彼天宫　　得尽彼天寿边际</p>
<p style="text-align: left">
	　　由于欲乐生厌患　　忻求定地伏诸惑</p>
<p style="text-align: left">
	　　获得诸禅解脱门　　由此得生梵天上</p>
<p style="text-align: left">
	　　由彼定生诸善根　　受用喜乐一中劫</p>
<p style="text-align: left">
	　　定中适悦胜难思　　渐能进趣菩提道</p>
<p style="text-align: left">
	　　住彼梵宫经一劫　　专修正行净无杂</p>
<p style="text-align: left">
	　　善巧方便利有情　　无冤亲想心平等</p>
<p style="text-align: left">
	　　于喜妙乐悉通达　　亦不味着诸<a>禅定</a></p>
<p style="text-align: left">
	　　善能<a>觉悟</a>寂诸根　　是为最上牟尼子</p>
<p style="text-align: left">
	　　彼梵天说自然法　　不与业果理相应</p>
<p style="text-align: left">
	　　唯此真实解脱门　　毕竟超越于三界</p>
<p style="text-align: left">
	　　若人于此生信解　　善能引导诸众生</p>
<p style="text-align: left">
	　　速成无上妙菩提　　是则名为世间眼</p>
<p style="text-align: left">
	　　彼龙女等生梵世　　饶益利乐诸天人</p>
<p style="text-align: left">
	　　教化令发清净心　　皆能进趣菩提道</p>
<p style="text-align: left">
	　　往诣无边佛刹土　　供养承事诸如来</p>
<p style="text-align: left">
	　　过彼未来星宿劫　　同成佛号寂诸根</p>
<p style="text-align: left">
	　　彼等闻佛授记已　　心净踊跃志坚固</p>
<p style="text-align: left">
	　　时会咸生欢喜心　　各各头面<a>礼佛</a>足</p>
<p style="text-align: left">
	　　父子合集经龙王授记品第八</p>
<p style="text-align: left">
	　　尔时难陀乌波难陀龙王。与其眷属九十俱胝龙众。见诸龙女供养如来得授记已。身意泰然得未曾有。称赞如来究竟满足广大威德神通无碍。能知众生心之所念。所作事业皆悉闻知。各各现证无不了达。然彼如来大悲增上。或不待请即为<a>说法</a>或非时说。皆为教化成熟有情除烦恼热得<a>涅盘</a>乐。随机授法必令得果。乃至女人志意动乱。于淫怒痴自性增上。设闻法要不能领解。亦得如来之所化度。如彼六十俱胝龙女犹获授记。何况我等岂不蒙益。时彼龙王作是说已。于世尊所生难遭想。以神通力兴大香云满阎浮提。遍覆一切诸山大海。雨众香水旃檀末香。其香远闻普佛世界。又复于彼迦毗罗城。雨赤真珠积至于膝。纵广量等六十踰缮那。复于尼拘律陀林中。普散无量龙自在花。散已复散。变成花殿。其量亦广六十踰缮那。七宝相间而为其柱。复以半拏绀末罗石以甃其地。其石柔软触之清凉。众所乐观非世所有。复现九十俱胝众宝花鬘周匝垂下。又复悬挂众色名衣。复现种种巧妙缯幡香鬘宝鬘真珠鬘等。周遍庄严殊妙清净。又复涌出无数宝藏。行列殿中而为供养。又复出现最上无价摩尼宝珠以成其镜。表里莹彻无不交照。乃至迦毗罗城时会大众。种种供养<a>殊胜</a>庄严。于其镜中皆悉显现。复有九十俱胝龙马。诸妙珍宝以为辔勒。无数宝铃进步鸣响。是诸龙王各乘马已。于虚空中绕佛三匝。复奏龙宫无量音乐。及雨种种殊妙珍宝。散于如来及声闻众。作供养已头面礼足。瞻仰世尊目不暂舍。以我所集功德善根。愿与众生同得佛道。合掌向佛以偈颂曰</p>
<p style="text-align: left">
	　　久修慈忍大悲行　　成就百福相庄严</p>
<p style="text-align: left">
	　　舍家逾彼迦毗城　　志固为求无上道</p>
<p style="text-align: left">
	　　六年示修于苦行　　伏诸外道不疲劳</p>
<p style="text-align: left">
	　　直诣金刚座道场　　普施群生<a>甘露</a>法</p>
<p style="text-align: left">
	　　昔日如来调御师　　弃舍王宫妙欲乐</p>
<p style="text-align: left">
	　　断除顶发住山林　　于世浮荣心不顾</p>
<p style="text-align: left">
	　　牟尼昔舍于头目　　积功成满菩提因</p>
<p style="text-align: left">
	　　凡夫闻见尚无因　　况复效修其苦行</p>
<p style="text-align: left">
	　　如佛昔作忍辱仙　　为歌利王无辜害</p>
<p style="text-align: left">
	　　割截耳鼻及身肢　　不生恚恼心怡悦</p>
<p style="text-align: left">
	　　时有愚痴<a>婆罗门</a>　　来秤身肉而蹶倒</p>
<p style="text-align: left">
	　　说此难行苦行时　　我等闻已生悲恼</p>
<p style="text-align: left">
	　　何因如来不起嗔　　爱念众生如己子</p>
<p style="text-align: left">
	　　由兴害意堕泥犁　　慈尊于彼能垂救</p>
<p style="text-align: left">
	　　如来具足无上慧　　于己害者不加报</p>
<p style="text-align: left">
	　　昔修广大安乐因　　故得身肢复如故</p>
<p style="text-align: left">
	　　我等咸生净<a>信心</a>　　称赞如来真实行</p>
<p style="text-align: left">
	　　如彼牟尼利有情　　咸愿速登无上觉</p>
<p style="text-align: left">
	　　尔时世尊。知诸龙王信解坚固发大誓愿。即于面门放种种光。其光普照上至梵天。复从如来顶门而入。时尊者马胜。合掌长跪即白佛言。法尔诸佛若放光明必有所谓。唯愿如来方便演说。时彼尊者说伽陀曰</p>
<p style="text-align: left">
	　　大哉无畏释师子　　何因缘故放此光</p>
<p style="text-align: left">
	　　慈门广利诸天人　　唯愿如来为我说</p>
<p style="text-align: left">
	　　此诸龙王并眷属　　及彼时会皆肃然</p>
<p style="text-align: left">
	　　唯冀牟尼震<a>梵音</a>　　说此放光希有事</p>
<p style="text-align: left">
	　　谁于释迦佛法中　　初发大心感斯瑞</p>
<p style="text-align: left">
	　　谁能摧破诸魔军　　令彼惶怖皆退没</p>
<p style="text-align: left">
	　　将非龙众久<a>修行</a>　　获得无尽诸功德</p>
<p style="text-align: left">
	　　愿闻现瑞之端由　　断除疑惑心清净</p>
<p style="text-align: left">
	　　尔时世尊以偈答曰</p>
<p style="text-align: left">
	　　我以最上胜功德　　八种深远梵音声</p>
<p style="text-align: left">
	　　所说真实利众生　　汝当谛听放光事</p>
<p style="text-align: left">
	　　此诸龙王深净信　　设大供养世希有</p>
<p style="text-align: left">
	　　志心愿证佛菩提　　为度一切群生故</p>
<p style="text-align: left">
	　　常以悲心观世间　　普使众生脱苦厄</p>
<p style="text-align: left">
	　　未尝一心生疲劳　　坚固精进无退转</p>
<p style="text-align: left">
	　　修习清净奢摩他　　具足智力无能屈</p>
<p style="text-align: left">
	　　安住三种解脱门　　谓空无相及无愿</p>
<p style="text-align: left">
	　　得佛无上甚深慧　　了一切法皆虚假</p>
<p style="text-align: left">
	　　大悲愍念诸有情　　离冤亲想悉平等</p>
<p style="text-align: left">
	　　过彼殑伽沙劫数　　次第成佛出世间</p>
<p style="text-align: left">
	　　同名寂静慧如来　　十号具足土严净</p>
<p style="text-align: left">
	　　常说无我甘露法　　无诸外道及魔冤</p>
<p style="text-align: left">
	　　善巧方便应群机　　不违世俗谈<a>真谛</a></p>
<p style="text-align: left">
	　　是诸众生闻法已　　了法自性悉皆空</p>
<p style="text-align: left">
	　　大悲方便演三乘　　胜义法中无所说</p>
<p style="text-align: left">
	　　此法非出于自然　　求之少分不可得</p>
<p style="text-align: left">
	　　乃至无有一众生　　闻佛言教而不解</p>
<p style="text-align: left">
	　　由饮解脱甘露味　　则能出离生老死</p>
<p style="text-align: left">
	　　及彼忧悲我慢幢　　皆因闻佛梵声故</p>
<p style="text-align: left">
	　　释尊无畏圣师子　　说诸龙意答所问</p>
<p style="text-align: left">
	　　佛子常随智慧行　　速得菩提无上果</p>
<p style="text-align: left">
	　　如来授彼诸龙记　　时众闻已生忻庆</p>
<p style="text-align: left">
	　　咸各归命牟尼尊　　于佛法中心寂静</p>
				</div></div><hr><script charset='utf-8' src='../../js/footer.js'></script></body></html>