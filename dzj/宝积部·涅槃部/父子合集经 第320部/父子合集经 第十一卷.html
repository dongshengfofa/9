<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修父子合集经 第十一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>父子合集经 第十一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>父子合集经 第十一卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉　诏译</p>
<p style="text-align: left">
	　　遍净天授记品第二十二</p>
<p style="text-align: left">
	　　尔时会中。有十二那由他遍净天子。见诸阿修罗王。乃至光音天等。于<a>世尊</a>所设诸供养。复闻如来与授佛记。心生<a>欢喜</a>得未曾有。此诸天子。已于过去无量佛所植众德本。入解<a>正法</a>充足法财。有大神力<a>自在</a>无碍。从座而起头面礼足。白言世尊。有三摩地。名超诸法乐。若<a>菩萨</a>摩诃萨。获证如是妙三摩地。所作事业离诸攀缘。得最上乐不生苦受。无一因缘而非乐想。假使入于诸<a>地狱</a>中。种种苦具治罚逼迫。由是菩萨三摩地力。一切苦恼悉为快乐。如彼<a>世间</a>诸有情类。造作诸恶不律仪事。劫夺他财王法所戮。或截耳鼻。或断手足。或杖捶打。或绳系缚。为诸狱卒禁闭囹圄。虽受楚毒心无追悔。为贪所蔽翻如乐想。又诸有情。佣力自济艰辛求索以苦为乐。谓裁衣者。造蜡炬者。压蔗浆者。作伎乐者。造饮食者。供象酒者。或然酥灯及油灯者。如是等辈种种所作。或不<a>如法</a>或复迟惰。为彼主者呵骂驱遣。受诸陵辱皆如乐想。又如世间诸俳优者。令他喜悦。易己形状。作鸺鹠面。或师子面。或打或缚。翻为乐想。何以故。以彼众生作业决定。为贪所使心无悔故。菩萨摩诃萨亦复如是。为利有情。能于<a>生死</a>长夜之中。修习种种难行苦行。志求阿耨多罗三藐三菩提。乃至救济饥渴众生。啖己血肉常生乐想。或于菩萨。恶骂捶缚及断命根。虽受苦恼皆生乐想。如是具足广大顾力。能与众生种种快乐。长时修作无有间断。则能获得彼三摩地不为恶魔之所动乱。复能破坏一切魔业。当得如是五种自在。何等为五。一者<a>寿命</a>自在。二者所生自在。三者业报自在。四者寻伺自在。五者受用自在。彼菩萨。若求一生成等正觉。由得如是妙三摩地。即能如意满菩提愿。若不速求无上菩提。则能久住无量无数阿僧祇劫。利乐有情严净佛土。何以故。由彼菩萨从初发心。普为摄受一切有情。不怖恶道于彼受生。皆令习学诸菩萨行。善巧方便通达诸法。成熟般若波罗蜜多。是为善住菩萨乘者。世尊。若菩萨乐修如是三摩地者。当知是人。皆是如来威神功德之所加持。则能决定入解诸法自性本空。无有疑惑。时遍净天子作是说已。合掌作礼。以偈赞佛</p>
<p style="text-align: left">
	　　我等遍净诸天子　　于佛正法能了知</p>
<p style="text-align: left">
	　　头顶礼敬调御师　　诸根寂静无所畏</p>
<p style="text-align: left">
	　　如来以大智慧力　　悉能破坏诸魔军</p>
<p style="text-align: left">
	　　归依最上牟尼尊　　引导群萌登<a>彼岸</a></p>
<p style="text-align: left">
	　　诸法自性无所有　　亦复毕竟无所住</p>
<p style="text-align: left">
	　　<a>妄想</a>攀缘悉了知　　犹如幻师明幻事</p>
<p style="text-align: left">
	　　如是六趣诸众生　　皆从虚妄因缘有</p>
<p style="text-align: left">
	　　谷响求之自性无　　如来证法亦同彼</p>
<p style="text-align: left">
	　　人中最上释师子　　观诸妄法悉皆空</p>
<p style="text-align: left">
	　　彼<a>无我</a>相亦无人　　及与众生寿者想</p>
<p style="text-align: left">
	　　如来大慈无与等　　为度愚夫出世间</p>
<p style="text-align: left">
	　　演实相法妙难思　　一切无能测量者</p>
<p style="text-align: left">
	　　佛观众生界平等　　常起清净<a>无缘</a>慈</p>
<p style="text-align: left">
	　　故能怜愍诸世间　　毕竟不见众生相</p>
<p style="text-align: left">
	　　我今于佛智慧海　　心无垢染离诸疑</p>
<p style="text-align: left">
	　　清净慈门利有情　　堪受诸天广供养</p>
<p style="text-align: left">
	　　如来最胜天中天　　常于众生起慈护</p>
<p style="text-align: left">
	　　而于十方世界中　　求其苦性不可得</p>
<p style="text-align: left">
	　　既无众生亦无苦　　是故如来无所缘</p>
<p style="text-align: left">
	　　已能除遣诸忧疑　　获证真常寂静乐</p>
<p style="text-align: left">
	　　佛于诸趣不见苦　　亦无所证大菩提</p>
<p style="text-align: left">
	　　以此愍念于有情　　皆令弃背生死缚</p>
<p style="text-align: left">
	　　无苦无救无众生　　亦无菩提而可得</p>
<p style="text-align: left">
	　　佛知法性本如然　　故我于佛伸妙供</p>
<p style="text-align: left">
	　　如来出现于世间　　以四无量利含识</p>
<p style="text-align: left">
	　　不见慈悲喜舍心　　亦不见有众生相</p>
<p style="text-align: left">
	　　不见行于放逸者　　亦复不见修圣道</p>
<p style="text-align: left">
	　　知佛如是方便门　　故我于佛兴供养</p>
<p style="text-align: left">
	　　牟尼常说四念处　　观身毕竟不可得</p>
<p style="text-align: left">
	　　我于<a>佛教</a>如是知　　今得供养救世者</p>
<p style="text-align: left">
	　　佛说观受不可得　　以受无有真实性</p>
<p style="text-align: left">
	　　乃至受者亦复然　　故我于佛兴供养</p>
<p style="text-align: left">
	　　佛说观心及观法　　二相求之不可得</p>
<p style="text-align: left">
	　　亦不见有所修念　　及以安住念处者</p>
<p style="text-align: left">
	　　我今不见有诸法　　亦复不见修法者</p>
<p style="text-align: left">
	　　佛以念处度众生　　彼念自性常空寂</p>
<p style="text-align: left">
	　　复说念与法和合　　欲求<a>解脱</a>应修习</p>
<p style="text-align: left">
	　　我于佛教如是知　　今得供养一切智</p>
<p style="text-align: left">
	　　念处一尚不可得　　况复说有二三四</p>
<p style="text-align: left">
	　　是故我今达佛意　　毕竟无受苦乐者</p>
<p style="text-align: left">
	　　如来常说四正勤　　有诸<a>比丘</a>专修习</p>
<p style="text-align: left">
	　　斯则能为解脱因　　得越轮回生死海</p>
<p style="text-align: left">
	　　如是无解亦无缚　　无佛无法及菩提</p>
<p style="text-align: left">
	　　而复不坏其假名　　故我于佛伸敬礼</p>
<p style="text-align: left">
	　　佛说如意四神足　　最上<a>殊胜</a>安隐乐</p>
<p style="text-align: left">
	　　诸根寂静解脱人　　修此能得<a>涅盘</a>道</p>
<p style="text-align: left">
	　　又彼如意及神足　　谛观彼体不可见</p>
<p style="text-align: left">
	　　非动非静非无作　　如是显现难思议</p>
<p style="text-align: left">
	　　今此众会诸天子　　而不见有众生想</p>
<p style="text-align: left">
	　　我于佛教正了知　　皆能远离诸疑惑</p>
<p style="text-align: left">
	　　此为最上法供养　　唯佛堪任受此供</p>
<p style="text-align: left">
	　　如来妙智无等伦　　故我一心生赞叹</p>
<p style="text-align: left">
	　　又复牟尼说五根　　此法能得菩提道</p>
<p style="text-align: left">
	　　出生福智二资粮　　善观察者除放逸</p>
<p style="text-align: left">
	　　所谓信进念定慧　　不见能修及所得</p>
<p style="text-align: left">
	　　我于<a>佛法</a>无有疑　　是故今当兴供养</p>
<p style="text-align: left">
	　　如来宣说五种力　　能除邪见心谄曲</p>
<p style="text-align: left">
	　　息诸烦恼破诸魔　　趣向无为寂静道</p>
<p style="text-align: left">
	　　如是诸力无能屈　　无有所缚及缚者</p>
<p style="text-align: left">
	　　我于佛法离诸疑　　今当供养调御士</p>
<p style="text-align: left">
	　　大仙开示七觉分　　最上清净菩提道</p>
<p style="text-align: left">
	　　善修习者诸有情　　得证真常安隐处</p>
<p style="text-align: left">
	　　牟尼复说八圣道　　成熟众生诸善根</p>
<p style="text-align: left">
	　　常修圣智现其前　　能尽苦际诸缠缚</p>
<p style="text-align: left">
	　　如是圣智及诸惑　　毕竟清净无有余</p>
<p style="text-align: left">
	　　诸天于此得无疑　　故我供养人中圣</p>
<p style="text-align: left">
	　　于奢摩他善修习　　毗钵舍那亦复然</p>
<p style="text-align: left">
	　　如来旷劫悉圆成　　能断诸惑及习气</p>
<p style="text-align: left">
	　　如是相应因与果　　及观察者悉皆空</p>
<p style="text-align: left">
	　　诸天于此得无疑　　故我供养牟尼主</p>
<p style="text-align: left">
	　　说不净观除贪欲　　慈心对治彼嗔恚</p>
<p style="text-align: left">
	　　以其智慧遣愚痴　　为利众生佛所说</p>
<p style="text-align: left">
	　　彼皆无作无罪相　　是故不垢亦不净</p>
<p style="text-align: left">
	　　诸天于此得无疑　　由此供养无上士</p>
<p style="text-align: left">
	　　又复佛说十不善　　杀盗淫妄及两舌</p>
<p style="text-align: left">
	　　恶言绮语贪恚痴　　此等名为十业道</p>
<p style="text-align: left">
	　　众生非有亦无杀　　余九过恶理同然</p>
<p style="text-align: left">
	　　无<a>善恶</a>相无对治　　以彼罪性本空寂</p>
<p style="text-align: left">
	　　此义非无佛正教　　然其不坏法体性</p>
<p style="text-align: left">
	　　如是牟尼最上法　　宣扬引导诸群迷</p>
<p style="text-align: left">
	　　如理作意正思惟　　是名最上真佛子</p>
<p style="text-align: left">
	　　尔时遍净诸天子说是偈已。咸各默然。住在一面。时佛世尊。知诸天子心之所念。希授佛记。口中忽放清净光明。尊者马胜见是事已。合掌向佛。以偈问曰</p>
<p style="text-align: left">
	　　善哉调御大圣主　　为利群生出于世</p>
<p style="text-align: left">
	　　甚深智慧妙难思　　而能化伏诸天众</p>
<p style="text-align: left">
	　　穷尽诸法救世者　　现斯瑞相非无因</p>
<p style="text-align: left">
	　　能与众生作导师　　唯冀能仁为演说</p>
<p style="text-align: left">
	　　此诸遍净天子众　　合掌称赞甚希有</p>
<p style="text-align: left">
	　　瞻仰如来功德山　　闻已一心而顶受</p>
<p style="text-align: left">
	　　佛为最上<a>天人</a>师　　了达诸法无挂碍</p>
<p style="text-align: left">
	　　当愿怜念诸众生　　说此放光神变事</p>
<p style="text-align: left">
	　　何人于此生净心　　解于微妙<a>甘露</a>句</p>
<p style="text-align: left">
	　　彼于十方世界中　　当得圆明一切智</p>
<p style="text-align: left">
	　　谁于未来佛刹土　　<a>饶益</a>摄受诸群迷</p>
<p style="text-align: left">
	　　善宣无上妙法轮　　降伏魔军及异论</p>
<p style="text-align: left">
	　　是诸天子于佛教　　深入义味心决定</p>
<p style="text-align: left">
	　　唯愿如来震法音　　使诸时会除疑网</p>
<p style="text-align: left">
	　　百福庄严无上士　　慈心普覆于世间</p>
<p style="text-align: left">
	　　八种功德<a>梵音</a>声　　咸愿闻持佛教敕</p>
<p style="text-align: left">
	　　若有众生于佛所　　乐闻正法勤修习</p>
<p style="text-align: left">
	　　坚固不退菩提心　　渐能成就一切智</p>
<p style="text-align: left">
	　　如来善说微妙法　　能尽有情生死苦</p>
<p style="text-align: left">
	　　佛子净心当奉持　　则令佛种永不断</p>
<p style="text-align: left">
	　　尔时世尊。为马胜比丘。说伽佗曰</p>
<p style="text-align: left">
	　　马胜善问放光事　　我为利乐诸天人</p>
<p style="text-align: left">
	　　汝所得福叵思量　　比喻说之尚无尽</p>
<p style="text-align: left">
	　　善哉尊者应其机　　一切大众心忻悦</p>
<p style="text-align: left">
	　　此等遍净诸天人　　于我法中得解脱</p>
<p style="text-align: left">
	　　往昔曾供于诸佛　　其数千亿那由他</p>
<p style="text-align: left">
	　　达诸法性无有疑　　各于彼佛问斯义</p>
<p style="text-align: left">
	　　彼由往昔因缘故　　以妙伽佗赞于佛</p>
<p style="text-align: left">
	　　此生复以清净心　　称扬贤劫诸善逝</p>
<p style="text-align: left">
	　　后于优昙钵罗劫　　成佛号曰那罗延</p>
<p style="text-align: left">
	　　<a>教化</a>那由他众生　　悉证无为寂静乐</p>
<p style="text-align: left">
	　　同一劫中出于世　　皆名法幢正等觉</p>
<p style="text-align: left">
	　　化度众生数同等　　次第皆当成佛道</p>
<p style="text-align: left">
	　　是诸如来<a>化缘</a>毕　　分布遗形诸<a>舍利</a></p>
<p style="text-align: left">
	　　建立无量窣堵波　　犹若散花严佛刹</p>
<p style="text-align: left">
	　　如是所有众生类　　各于舍利兴供养</p>
<p style="text-align: left">
	　　咸登寂静甘露门　　一切如来所称叹</p>
<p style="text-align: left">
	　　若有称彼佛名号　　发生净信欢喜心</p>
<p style="text-align: left">
	　　当知由是善因缘　　得值当来<a>弥勒</a>佛</p>
<p style="text-align: left">
	　　彼得慈尊摄受故　　勤加精进断诸结</p>
<p style="text-align: left">
	　　乐修寂静奢摩他　　渐次得成无学果</p>
<p style="text-align: left">
	　　从一佛刹至佛刹　　供养亲近无疲懈</p>
<p style="text-align: left">
	　　于诸天人大众中　　称扬最上佛功德</p>
<p style="text-align: left">
	　　今此遍净诸天子　　皆具威德大名闻</p>
<p style="text-align: left">
	　　深达佛智不思议　　各各顶礼如来足</p>
<p style="text-align: left">
	　　父子合集经广果天授记品第二十三</p>
<p style="text-align: left">
	　　尔时会中。有八俱胝广果天子。见诸阿修罗王乃至遍净天等。于世尊所。种种施设作诸供养。奉上如来。复闻与授成佛之记。心大欢喜得未曾有。是诸天子即作是念。如来所说一切诸法。于三际中求不可得。一切诸根皆不可说。若能入解彼法界者。则能通达一切诸法。若能了知一切诸法。则能证得四如实谛。所谓苦谛集谛灭谛道谛。如世尊说。一切诸法皆悉空寂。无我无人无众生无寿者无想无作。我等天子。于此法中心得决了。不生疑惑。世尊。以诸众生本寂静故。则无有苦。当如是知。所以者何。众生无故苦谛亦无。以无苦故集谛亦无。何以故。若无是因则无其果。世尊。以无集故灭谛亦无。何以故。若无集谛则无断集。以无灭故道谛亦无。何以故。无有是道不断集者。世尊。彼烦恼业不可得故。断烦恼灭亦不可得。以灭不可得故道亦不可得。未有是道无其果者。此四圣谛。但是分别假施设有。以非有故不可说为过现未来。何以故。过去已灭现在不住未来未至。于三际中皆不可得。依世俗谛有种种相。若三际非有。彼则无生亦非有灭。无想无作无施无受无说无听。无所<a>说法</a>无了悟者。以彼三世未曾有故。若法若空皆不可说。众生颠倒不能入解。无因无缘无名无相。无所诠表无所趣向。自性离故皆不可得。彼不可得亦不可得。何以故。以众生界本非有故。若彼彼法皆不可得。则无染净。无作无证。无凡夫地。无声闻地。无缘觉地。无菩萨地。无如来地。非地非无地。此即真如寂静无相。若说有表有为限量。名如来者。依世俗说。非胜义中有如来也。何以故。法无得故。若彼如来广大宣说<a>色界</a>乃至识界如是意界乃至法界。若无法界。无所依止亦无诠表。无<a>四谛</a>无五根无缘生等。世尊。彼一切法随其所在。安布建立种种名字。然不坏彼法界体性。世尊。如彼地界。随其方处建立名字。亦不坏彼地界本性。如是水界火界风界空界。立异名字亦复如是。世尊。又若证入彼法界者。即能入解二十二根。所谓眼根耳根鼻根舌根身根。女根男根命根。苦根乐根忧根喜根舍根意根。信根精进根念根定根慧根。未知当知根已知根具知根。世尊。若眼。眼体不可得。若根。根体亦不可得。何以故。眼离自性不可见故。若法自性不有彼即非物。以非物故即不可作。若不可作彼即不生。若不生者即是不灭。以不生不灭故。不可说为过现未来。于三世中无生灭者。彼即非眼亦非眼根。何有作用世俗诠表。世尊。譬如空拳中无有物。但诳愚童唯假名尔。胜义谛中以至空拳。所立名字亦不可得。如是乃至眼及眼根。于胜义中亦复非有。</p>
				</div></div><hr><script charset='utf-8' src='../../js/footer.js'></script></body></html>