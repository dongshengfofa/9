<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修父子合集经 第十三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>父子合集经 第十三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>父子合集经 第十三卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉　诏译</p>
<p style="text-align: left">
	　　净居天子说偈赞佛品第二十四</p>
<p style="text-align: left">
	　　尔时会中有无数净居天子及无量众生。于<a>佛法</a>中心得<a>觉悟</a>。离诸疑惑深生爱乐。<a>欢喜</a>踊跃得未曾有。一心合掌住立佛前。各以伽陀称赞于佛</p>
<p style="text-align: left">
	　　尔时善施天子而说偈言</p>
<p style="text-align: left">
	　　佛昔舍身命　　国土及妻子</p>
<p style="text-align: left">
	　　<a>圆满</a>彼施行　　故我稽首礼</p>
<p style="text-align: left">
	　　尔时净戒天子而说偈言</p>
<p style="text-align: left">
	　　坚固持净戒　　离一切垢染</p>
<p style="text-align: left">
	　　能渡于<a>彼岸</a>　　顶礼具戒者</p>
<p style="text-align: left">
	　　尔时安忍天子而说偈言</p>
<p style="text-align: left">
	　　佛广修忍行　　为他断肢节</p>
<p style="text-align: left">
	　　不生怨恨心　　得成无上慧</p>
<p style="text-align: left">
	　　尔时精进天子而说偈言</p>
<p style="text-align: left">
	　　大雄猛<a>世尊</a>　　舍<a>生死</a>重担</p>
<p style="text-align: left">
	　　勤修无退屈　　速至于菩提</p>
<p style="text-align: left">
	　　尔时静虑天子而说偈言</p>
<p style="text-align: left">
	　　如来大威德　　常栖止<a>禅定</a></p>
<p style="text-align: left">
	　　不着彼<a>世间</a>　　三际悉平等</p>
<p style="text-align: left">
	　　尔时胜慧天子而说偈言</p>
<p style="text-align: left">
	　　如来胜慧力　　知众生诸行</p>
<p style="text-align: left">
	　　如业而受报　　随界趣<a>流转</a></p>
<p style="text-align: left">
	　　尔时明福业天子而说偈言</p>
<p style="text-align: left">
	　　若修彼福业　　胜报常现前</p>
<p style="text-align: left">
	　　余不能了知　　此唯佛境界</p>
<p style="text-align: left">
	　　尔时了罪性天子而说偈言</p>
<p style="text-align: left">
	　　众生由惑业　　常贪求彼物</p>
<p style="text-align: left">
	　　于心若了悟　　一切悉通达</p>
<p style="text-align: left">
	　　尔时善巧智天子而说偈言</p>
<p style="text-align: left">
	　　若人于佛智　　善思惟分别</p>
<p style="text-align: left">
	　　常念如己物　　菩提不难得</p>
<p style="text-align: left">
	　　尔时善巧行天子而说偈言</p>
<p style="text-align: left">
	　　若起诸惑业　　内心非所思</p>
<p style="text-align: left">
	　　了罪性本空　　此为证法者</p>
<p style="text-align: left">
	　　尔时遍趣行天子而说偈言</p>
<p style="text-align: left">
	　　若人造诸行　　随<a>善恶</a>流转</p>
<p style="text-align: left">
	　　受好丑之报　　佛眼悉知见</p>
<p style="text-align: left">
	　　尔时离攀缘天子而说偈言</p>
<p style="text-align: left">
	　　若于所受报　　能了知攀缘</p>
<p style="text-align: left">
	　　虽生诸趣中　　常与智随转</p>
<p style="text-align: left">
	　　尔时随顺善巧天子而说偈言</p>
<p style="text-align: left">
	　　若造作诸恶　　或修习众善</p>
<p style="text-align: left">
	　　皆由先业故　　随所生受果</p>
<p style="text-align: left">
	　　尔时业善巧天子而说偈言</p>
<p style="text-align: left">
	　　了三世业行　　断故不造新</p>
<p style="text-align: left">
	　　愚夫无正慧　　随恶而流转</p>
<p style="text-align: left">
	　　尔时果善巧天子而说偈言</p>
<p style="text-align: left">
	　　或因少果多　　或因多果少</p>
<p style="text-align: left">
	　　于此不了知　　为愚痴外道</p>
<p style="text-align: left">
	　　尔时了知业行天子而说偈言</p>
<p style="text-align: left">
	　　善因生胜处　　恶业堕险难</p>
<p style="text-align: left">
	　　随众生所行　　如来悉明了</p>
<p style="text-align: left">
	　　尔时见法乐天子而说偈言</p>
<p style="text-align: left">
	　　若人受福报　　而不了善法</p>
<p style="text-align: left">
	　　彼为自欺诳　　不久当堕落</p>
<p style="text-align: left">
	　　尔时善受生天子而说偈言</p>
<p style="text-align: left">
	　　若造诸胜业　　顺生受其报</p>
<p style="text-align: left">
	　　唯佛正了知　　世间不能解</p>
<p style="text-align: left">
	　　尔时善受名天子而说偈言</p>
<p style="text-align: left">
	　　若业经多生　　或俱胝劫数</p>
<p style="text-align: left">
	　　展转干今身　　受报佛能了</p>
<p style="text-align: left">
	　　尔时受报成熟天子而说偈言</p>
<p style="text-align: left">
	　　若此业和合　　彼有情受生</p>
<p style="text-align: left">
	　　皆从昔因缘　　如来悉明了</p>
<p style="text-align: left">
	　　尔时根未成熟天子而说偈言</p>
<p style="text-align: left">
	　　彼根未成熟　　乐作不善行</p>
<p style="text-align: left">
	　　远离二足尊　　不希望<a>解脱</a></p>
<p style="text-align: left">
	　　尔时善成熟天子而说偈言</p>
<p style="text-align: left">
	　　若业已成熟　　及未成熟者</p>
<p style="text-align: left">
	　　业性本来空　　随心之所造</p>
<p style="text-align: left">
	　　尔时决定受天子而说偈言</p>
<p style="text-align: left">
	　　众生所作业　　若重若轻微</p>
<p style="text-align: left">
	　　如来悉证知　　受报无差忒</p>
<p style="text-align: left">
	　　尔时了罪相天子而说偈言</p>
<p style="text-align: left">
	　　若造众恶行　　当堕于恶趣</p>
<p style="text-align: left">
	　　或外遇良缘　　转重令轻受</p>
<p style="text-align: left">
	　　尔时明业报天子而说偈言</p>
<p style="text-align: left">
	　　积集诸<a>罪恶</a>　　为彼所缠缚</p>
<p style="text-align: left">
	　　不畏未来苦　　此邪见外道</p>
<p style="text-align: left">
	　　尔时善思惟天子而说偈言</p>
<p style="text-align: left">
	　　能思择善行　　少善招胜报</p>
<p style="text-align: left">
	　　如以涓渧水　　置海永无减</p>
<p style="text-align: left">
	　　尔时入解诸法天子而说偈言</p>
<p style="text-align: left">
	　　若人能永尽　　有漏分别业</p>
<p style="text-align: left">
	　　当证无学果　　是如来所说</p>
<p style="text-align: left">
	　　尔时证佛智天子而说偈言</p>
<p style="text-align: left">
	　　佛眼悉明了　　三世诸业果</p>
<p style="text-align: left">
	　　种习无遗余　　敬礼遍知者</p>
<p style="text-align: left">
	　　尔时业无余天子而说偈言</p>
<p style="text-align: left">
	　　世间诸有情　　或此生彼灭</p>
<p style="text-align: left">
	　　如来已永尽　　得称<a>无畏</a>者</p>
<p style="text-align: left">
	　　尔时离攀缘行天子而说偈言</p>
<p style="text-align: left">
	　　众生所行行　　唯趣于生灭</p>
<p style="text-align: left">
	　　果报如梦幻　　此如来所说</p>
<p style="text-align: left">
	　　尔时伏诸惑天子而说偈言</p>
<p style="text-align: left">
	　　愚痴着欲者　　如渴饮碱水</p>
<p style="text-align: left">
	　　是故调御师　　观之如梦事</p>
<p style="text-align: left">
	　　尔时离分别天子而说偈言</p>
<p style="text-align: left">
	　　由贪痴过患　　起分别执着</p>
<p style="text-align: left">
	　　智者善了知　　梦中何有乐</p>
<p style="text-align: left">
	　　尔时息虚妄天子而说偈言</p>
<p style="text-align: left">
	　　梦中说梦事　　从颠倒所起</p>
<p style="text-align: left">
	　　如来所教敕　　当求寂静法</p>
<p style="text-align: left">
	　　尔时观察漏尽天子而说偈言</p>
<p style="text-align: left">
	　　如人于梦中　　见天雨洪注</p>
<p style="text-align: left">
	　　了梦体本无　　应知漏非有</p>
<p style="text-align: left">
	　　尔时了梦境天子而说偈言</p>
<p style="text-align: left">
	　　梦境本为假　　何曾见其漏</p>
<p style="text-align: left">
	　　展转<a>妄想</a>生　　而作于漏解</p>
<p style="text-align: left">
	　　尔时达真常天子而说偈言</p>
<p style="text-align: left">
	　　如世间童女　　梦已生于子</p>
<p style="text-align: left">
	　　生已而夭殇　　何有别离苦</p>
<p style="text-align: left">
	　　尔时寻梦境天子而说偈言</p>
<p style="text-align: left">
	　　如人于梦中　　为他断己首</p>
<p style="text-align: left">
	　　彼识本无得　　谁为能断者</p>
<p style="text-align: left">
	　　尔时正观察天子而说偈言</p>
<p style="text-align: left">
	　　彼智了诸法　　如梦境和合</p>
<p style="text-align: left">
	　　无喜无别离　　此为真胜义</p>
<p style="text-align: left">
	　　尔时智心天子而说偈言</p>
<p style="text-align: left">
	　　从佛闻<a>正法</a>　　心了若<a>虚空</a></p>
<p style="text-align: left">
	　　梦中寻梦因　　法性本如是</p>
<p style="text-align: left">
	　　尔时意喜天子而说偈言</p>
<p style="text-align: left">
	　　汝等诸<a>天人</a>　　常乐在禅定</p>
<p style="text-align: left">
	　　了知彼世间　　犹如镜中像</p>
<p style="text-align: left">
	　　尔时善慧天子而说偈言</p>
<p style="text-align: left">
	　　如来所<a>说法</a>　　如箜篌发声</p>
<p style="text-align: left">
	　　<a>饶益</a>诸天人　　故我称赞礼</p>
<p style="text-align: left">
	　　尔时了幻化天子而说偈言</p>
<p style="text-align: left">
	　　幻人作幻事　　愚夫不能了</p>
<p style="text-align: left">
	　　智者所了知　　一切皆如幻</p>
<p style="text-align: left">
	　　尔时定中变化天子而说偈言</p>
<p style="text-align: left">
	　　如来出于世　　如梦中见幻</p>
<p style="text-align: left">
	　　善达佛理者　　于此无疑惑</p>
<p style="text-align: left">
	　　尔时如幻化天子而说偈言</p>
<p style="text-align: left">
	　　幻师知幻法　　于幻能变现</p>
<p style="text-align: left">
	　　由了彼幻故　　则见诸法性</p>
<p style="text-align: left">
	　　尔时分别观智天子而说偈言</p>
<p style="text-align: left">
	　　汝观世间佛　　起思惟分别</p>
<p style="text-align: left">
	　　梦中见佛身　　于法何所说</p>
<p style="text-align: left">
	　　尔时离思惟天子而说偈言</p>
<p style="text-align: left">
	　　无物不生贪　　由贪而积聚</p>
<p style="text-align: left">
	　　无思亦无贪　　见佛亦如此</p>
<p style="text-align: left">
	　　尔时正智天子而说偈言</p>
<p style="text-align: left">
	　　深谷本无声　　亦无彼听者</p>
<p style="text-align: left">
	　　如是达佛理　　于世无所著</p>
<p style="text-align: left">
	　　尔时善说天子而说偈言</p>
<p style="text-align: left">
	　　如人闻谷响　　彼声不可得</p>
<p style="text-align: left">
	　　愚夫不了知　　妄执以为实</p>
<p style="text-align: left">
	　　尔时各各入解天子而说偈言</p>
<p style="text-align: left">
	　　诸愚夫执着　　不达胜义法</p>
<p style="text-align: left">
	　　若了法性者　　自他无疑惑</p>
<p style="text-align: left">
	　　尔时求利益天子而说偈言</p>
<p style="text-align: left">
	　　最上胜义法　　诸佛等无异</p>
<p style="text-align: left">
	　　无说亦无听　　及彼领悟者</p>
<p style="text-align: left">
	　　尔时入解法天子而说偈言</p>
<p style="text-align: left">
	　　断诸烦恼垢　　分别所分别</p>
<p style="text-align: left">
	　　离染得清净　　牟尼之所说</p>
<p style="text-align: left">
	　　尔时善思惟天子而说偈言</p>
<p style="text-align: left">
	　　于诸法名数　　断有漏烦恼</p>
<p style="text-align: left">
	　　心净无瑕秽　　是名真佛子</p>
<p style="text-align: left">
	　　尔时无依止天子而说偈言</p>
<p style="text-align: left">
	　　心等于虚空　　<a>三界</a>无所著</p>
<p style="text-align: left">
	　　善施不希报　　寂静无畏者</p>
<p style="text-align: left">
	　　尔时无染污天子而说偈言</p>
<p style="text-align: left">
	　　于欲离诸贪　　色无色亦尔</p>
<p style="text-align: left">
	　　牟尼心平等　　如空无障碍</p>
<p style="text-align: left">
	　　尔时无希望天子而说偈言</p>
<p style="text-align: left">
	　　于欲不希望　　色无色亦尔</p>
<p style="text-align: left">
	　　离和合相应　　归依无上王</p>
<p style="text-align: left">
	　　尔时拔爱欲天子而说偈言</p>
<p style="text-align: left">
	　　由断彼爱垢　　拔三有毒箭</p>
<p style="text-align: left">
	　　敬礼调御师　　永超于彼岸</p>
<p style="text-align: left">
	　　尔时降伏爱天子而说偈言</p>
<p style="text-align: left">
	　　发最上精进　　伏除世贪爱</p>
<p style="text-align: left">
	　　常起大悲心　　是为救世者</p>
<p style="text-align: left">
	　　尔时离相应爱天子而说偈言</p>
<p style="text-align: left">
	　　离相应爱欲　　不复受轮回</p>
<p style="text-align: left">
	　　归依无上尊　　如莲超浊水</p>
<p style="text-align: left">
	　　尔时达法性天子而说偈言</p>
<p style="text-align: left">
	　　归依离缚者　　善达实相义</p>
<p style="text-align: left">
	　　明了诸法性　　其心无所畏</p>
<p style="text-align: left">
	　　尔时超欲泥天子而说偈言</p>
<p style="text-align: left">
	　　贪欲如淤泥　　勇捍能超越</p>
<p style="text-align: left">
	　　敬礼牟尼尊　　不复生三有</p>
<p style="text-align: left">
	　　尔时弃珍玩天子而说偈言</p>
<p style="text-align: left">
	　　若人远追求　　则能离诸恶</p>
<p style="text-align: left">
	　　于珍玩无贪　　心净踰于彼</p>
<p style="text-align: left">
	　　尔时离忧天子而说偈言</p>
<p style="text-align: left">
	　　若人于欲境　　心不生放逸</p>
<p style="text-align: left">
	　　则能越魔网　　是为大智者</p>
<p style="text-align: left">
	　　尔时施无畏天子而说偈言</p>
<p style="text-align: left">
	　　自他修正行　　离忧怖热恼</p>
<p style="text-align: left">
	　　佛以无碍辩　　令众生觉了</p>
<p style="text-align: left">
	　　尔时持誉天子而说偈言</p>
<p style="text-align: left">
	　　若闻佛音教　　善思惟分别</p>
<p style="text-align: left">
	　　是人于世间　　能尽诸苦际</p>
<p style="text-align: left">
	　　尔时无所畏天子而说偈言</p>
<p style="text-align: left">
	　　救世释师子　　智海广无极</p>
<p style="text-align: left">
	　　决定了诸法　　能起对治道</p>
<p style="text-align: left">
	　　尔时离诸怖天子而说偈言</p>
<p style="text-align: left">
	　　敬礼天中尊　　无垢无所著</p>
<p style="text-align: left">
	　　善拔烦恼箭　　能离一切怖</p>
<p style="text-align: left">
	　　尔时无所著天子而说偈言</p>
<p style="text-align: left">
	　　若诸天魔梵　　请佛转法轮</p>
<p style="text-align: left">
	　　于大集会中　　唯佛得无畏</p>
<p style="text-align: left">
	　　尔时师子奋迅天子而说偈言</p>
<p style="text-align: left">
	　　善说一切法　　成就一切智</p>
<p style="text-align: left">
	　　敬礼释师子　　三界无伦比</p>
<p style="text-align: left">
	　　尔时除惊怖天子而说偈言</p>
<p style="text-align: left">
	　　师子依山谷　　心常离诸怖</p>
<p style="text-align: left">
	　　震吼林薮中　　驰散余小兽</p>
<p style="text-align: left">
	　　圣主出世间　　智慧叵思义</p>
<p style="text-align: left">
	　　演法怖众魔　　降伏诸外道</p>
<p style="text-align: left">
	　　尔时降伏魔怨天子而说偈言</p>
<p style="text-align: left">
	　　所来所得法　　世间无与等</p>
<p style="text-align: left">
	　　故我稽首礼　　圣中最圣者</p>
<p style="text-align: left">
	　　尔时师子慧天子而说偈言</p>
<p style="text-align: left">
	　　敬礼牟尼主　　众圣之导师</p>
<p style="text-align: left">
	　　成就一切智　　通达无边法</p>
<p style="text-align: left">
	　　尔时随佛受生天子而说偈言</p>
<p style="text-align: left">
	　　如来证诸法　　无能发问者</p>
<p style="text-align: left">
	　　随佛所受生　　请宣深妙义</p>
<p style="text-align: left">
	　　尔时持藏天子而说偈言</p>
<p style="text-align: left">
	　　佛持正法藏　　无畏善宣说</p>
<p style="text-align: left">
	　　百千亿有情　　皆令生觉悟</p>
<p style="text-align: left">
	　　尔时随法行天子而说偈言</p>
<p style="text-align: left">
	　　随法修诸行　　能发菩提心</p>
<p style="text-align: left">
	　　于世间勇猛　　为最上丈夫</p>
<p style="text-align: left">
	　　尔时乐法乐天子而说偈言</p>
<p style="text-align: left">
	　　彼大心众生　　由闻佛音教</p>
<p style="text-align: left">
	　　<a>如法</a>而行学　　得成无上果</p>
<p style="text-align: left">
	　　尔时净心天子而说偈言</p>
<p style="text-align: left">
	　　如来<a>梵音</a>声　　闻已心清净</p>
<p style="text-align: left">
	　　虽万类机缘　　无能发问者</p>
<p style="text-align: left">
	　　尔时清净眷属天子而说偈言</p>
<p style="text-align: left">
	　　佛于长夜中　　如理修众行</p>
<p style="text-align: left">
	　　具相好光明　　得眷属圆满</p>
<p style="text-align: left">
	　　尔时无漏法天子而说偈言</p>
<p style="text-align: left">
	　　如来尽诸漏　　故能师子吼</p>
<p style="text-align: left">
	　　于未曾有法　　分别除疑惑</p>
<p style="text-align: left">
	　　尔时达胜义天子而说偈言</p>
<p style="text-align: left">
	　　如来大智力　　了诸法自性</p>
<p style="text-align: left">
	　　诸天及世人　　无有如佛者</p>
<p style="text-align: left">
	　　尔时尽诸漏天子而说偈言</p>
<p style="text-align: left">
	　　最胜大沙门　　毕竟尽诸漏</p>
<p style="text-align: left">
	　　今此大会中　　无能伸诘问</p>
<p style="text-align: left">
	　　尔时常勇猛天子而说偈言</p>
<p style="text-align: left">
	　　大雄大智力　　诸法无不见</p>
<p style="text-align: left">
	　　惑业尽无余　　于问难无恼</p>
<p style="text-align: left">
	　　尔时寂意天子而说偈言</p>
<p style="text-align: left">
	　　永离贪过患　　嗔痴亦复然</p>
<p style="text-align: left">
	　　不起恶业思　　敬礼寂静者</p>
<p style="text-align: left">
	　　尔时相应行天子而说偈言</p>
<p style="text-align: left">
	　　归依善逝师　　永尽诸业惑</p>
<p style="text-align: left">
	　　正行常相应　　至一切智处</p>
<p style="text-align: left">
	　　尔时相应智天子而说偈言</p>
<p style="text-align: left">
	　　无边相应行　　为佛所行处</p>
<p style="text-align: left">
	　　种现习亦除　　得成一切智</p>
<p style="text-align: left">
	　　尔时相应慧天子而说偈言</p>
<p style="text-align: left">
	　　佛以相应慧　　为世作照明</p>
<p style="text-align: left">
	　　根本诸惑因　　毕竟永除断</p>
<p style="text-align: left">
	　　尔时寂静受天子而说偈言</p>
<p style="text-align: left">
	　　永断一切惑　　深心常寂静</p>
<p style="text-align: left">
	　　佛子善精进　　于怖何所有</p>
<p style="text-align: left">
	　　尔时智现证天子而说偈言</p>
<p style="text-align: left">
	　　佛尽诸烦恼　　种现及俱生</p>
<p style="text-align: left">
	　　破众生无明　　大悲无与等</p>
<p style="text-align: left">
	　　尔时拔除随惑天子而说偈言</p>
<p style="text-align: left">
	　　牟尼天中天　　以智能觉悟</p>
<p style="text-align: left">
	　　断增上随惑　　及除余习气</p>
<p style="text-align: left">
	　　尔时安隐住天子而说偈言</p>
<p style="text-align: left">
	　　能仁出兴世　　断诸有漏因</p>
<p style="text-align: left">
	　　示现从母生　　为利有情故</p>
<p style="text-align: left">
	　　尔时离诸染天子而说偈言</p>
<p style="text-align: left">
	　　调御天人师　　离烦恼怖畏</p>
<p style="text-align: left">
	　　焚烧苦根芽　　无复余种子</p>
<p style="text-align: left">
	　　尔时除虚妄天子而说偈言</p>
<p style="text-align: left">
	　　佛以一切智　　永弃无明垢</p>
<p style="text-align: left">
	　　依止清净行　　此名善调伏</p>
				</div></div><hr><script charset='utf-8' src='../../js/footer.js'></script></body></html>