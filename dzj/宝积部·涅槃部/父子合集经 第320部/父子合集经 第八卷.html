<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修父子合集经 第八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>父子合集经 第八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>父子合集经 第八卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉　诏译</p>
<p style="text-align: left">
	　　四大天王授记品第十四</p>
<p style="text-align: left">
	　　尔时四大天王。并诸眷属九万天子。俱见诸阿修罗王乃至宝璎珞天等。于<a>世尊</a>所各作供养。复闻与授成佛之记。心大<a>欢喜</a>得未曾有。睹佛威神深生尊重。于<a>佛法</a>中欲求出离。发勇猛心精勤修习。譬如有人乘于坏船入驶流中欲达前岸。是人即时作此思念。如是坏器本非坚牢。不久沮坏要当速渡。用力求济可免斯难。彼四天王及诸天子。厌怖<a>生死</a>速求出离。勇猛之心亦复如是。时四大天王并诸天子。为供佛故以<a>神通</a>力。即时化作九万宝张。众色间错众宝装铰。广大严饰世所希有。所谓赤真珠帐摩尼珠帐吠琉璃帐金刚宝帐黄金帐等。化作如是众宝帐已。于<a>虚空</a>中绕佛三匝。复化九万天诸伎乐。于虚空中复绕三匝。出妙乐声而为供养。又复降雨曼陀罗华摩诃曼陀罗华曼殊沙华摩诃曼殊沙华。而散佛上散已复散。绕佛三匝住立一面。合掌向佛以偈赞曰</p>
<p style="text-align: left">
	　　敬礼二足尊　　能救<a>世间</a>者</p>
<p style="text-align: left">
	　　离掉举昏沉　　及贪欲谄诳</p>
<p style="text-align: left">
	　　能断诸有结　　拔诸根毒刺</p>
<p style="text-align: left">
	　　摧伏我慢幢　　破无明黑暗</p>
<p style="text-align: left">
	　　四大善调和　　无便利垢秽</p>
<p style="text-align: left">
	　　不为毒所中　　九窍常清净</p>
<p style="text-align: left">
	　　<a>解脱</a>烦恼缚　　永尽诸苦际</p>
<p style="text-align: left">
	　　刚强难化者　　牟尼前摄受</p>
<p style="text-align: left">
	　　我等诸<a>天人</a>　　皆来至佛所</p>
<p style="text-align: left">
	　　瞻仰佛功德　　称赞所不及</p>
<p style="text-align: left">
	　　于三解脱门　　空无相无愿</p>
<p style="text-align: left">
	　　唯佛能证知　　通达无障碍</p>
<p style="text-align: left">
	　　彼真如实际　　为诸法所依</p>
<p style="text-align: left">
	　　愚夫设得闻　　如鹿怖猎师</p>
<p style="text-align: left">
	　　众生取诸相　　不能达法性</p>
<p style="text-align: left">
	　　起四种颠倒　　此为轮回行</p>
<p style="text-align: left">
	　　佛了知法性　　观世如虚拳</p>
<p style="text-align: left">
	　　诸蕴本来空　　处界亦如此</p>
<p style="text-align: left">
	　　若法与非法　　以名字而说</p>
<p style="text-align: left">
	　　如是一切法　　佛本无言说</p>
<p style="text-align: left">
	　　譬如大幻师　　化种种形像</p>
<p style="text-align: left">
	　　此实无主宰　　唯假名施设</p>
<p style="text-align: left">
	　　如是蕴与处　　及十八界等</p>
<p style="text-align: left">
	　　皆从幻妄生　　体性非坚固</p>
<p style="text-align: left">
	　　犹如工画师　　画作女人像</p>
<p style="text-align: left">
	　　身肢悉<a>圆满</a>　　相貌皆端正</p>
<p style="text-align: left">
	　　此相非实有　　但诳愚夫眼</p>
<p style="text-align: left">
	　　智者善了知　　法界本平等</p>
<p style="text-align: left">
	　　善入佛法者　　于此无疑惑</p>
<p style="text-align: left">
	　　譬如己掌中　　置之庵罗果</p>
<p style="text-align: left">
	　　如来智光明　　照彼群生类</p>
<p style="text-align: left">
	　　转最上法轮　　使之令开解</p>
<p style="text-align: left">
	　　愿我得佛时　　亦说如是法</p>
<p style="text-align: left">
	　　化一切众生　　同成无上觉</p>
<p style="text-align: left">
	　　尔时世尊。知诸天子心之所念。即于面门放大光明普照时会。尊者马胜<a>比丘</a>睹是相已。合掌向佛以偈问曰</p>
<p style="text-align: left">
	　　大圣无上尊　　何故现斯瑞</p>
<p style="text-align: left">
	　　此必有因缘　　愿为我等说</p>
<p style="text-align: left">
	　　今此诸天王　　及天子眷属</p>
<p style="text-align: left">
	　　睹佛放净光　　咸生于疑惑</p>
<p style="text-align: left">
	　　何人发大心　　为当与授记</p>
<p style="text-align: left">
	　　谁今降诸魔　　愿为我等说</p>
<p style="text-align: left">
	　　何人于佛所　　作广大供养</p>
<p style="text-align: left">
	　　诸根善调伏　　蒙佛现斯瑞</p>
<p style="text-align: left">
	　　将非佛世尊　　与诸天授记</p>
<p style="text-align: left">
	　　愿两足尊说　　闻已咸欢喜</p>
<p style="text-align: left">
	　　令一切众生　　成熟诸义利</p>
<p style="text-align: left">
	　　求证大菩提　　如佛等无异</p>
<p style="text-align: left">
	　　尔时世尊。为马胜比丘说伽陀曰</p>
<p style="text-align: left">
	　　马胜大比丘　　善问如是事</p>
<p style="text-align: left">
	　　我今放光明　　当为汝显示</p>
<p style="text-align: left">
	　　彼九亿天子　　皆来至我所</p>
<p style="text-align: left">
	　　说此光因缘　　与授成佛记</p>
<p style="text-align: left">
	　　是诸天子等　　久值遇诸佛</p>
<p style="text-align: left">
	　　善达诸法空　　说偈而赞叹</p>
<p style="text-align: left">
	　　安住佛法中　　信解心决定</p>
<p style="text-align: left">
	　　为求大菩提　　发勇猛精进</p>
<p style="text-align: left">
	　　复于未来世　　奉觐河沙佛</p>
<p style="text-align: left">
	　　若不供养者　　誓不成正觉</p>
<p style="text-align: left">
	　　作是供养已　　当得成佛道</p>
<p style="text-align: left">
	　　号曰持光明　　于世间最胜</p>
<p style="text-align: left">
	　　彼佛出于世　　如灯常照耀</p>
<p style="text-align: left">
	　　度脱声闻众　　数满八十会</p>
<p style="text-align: left">
	　　此诸比丘等　　善修如实智</p>
<p style="text-align: left">
	　　住是最后身　　皆得<a>法眼</a>净</p>
<p style="text-align: left">
	　　彼佛国土中　　所有众生类</p>
<p style="text-align: left">
	　　<a>寿命</a>极长远　　满八俱胝岁</p>
<p style="text-align: left">
	　　佛灭后之后　　咸皆怀恋慕</p>
<p style="text-align: left">
	　　造无数塔庙　　伸供养尊重</p>
<p style="text-align: left">
	　　那由他有情　　护持佛<a>正法</a></p>
<p style="text-align: left">
	　　或有发大心　　或般无余者</p>
<p style="text-align: left">
	　　彼四大天王　　蒙如来授记</p>
<p style="text-align: left">
	　　心生大忻庆　　敬顺头面礼</p>
<p style="text-align: left">
	　　父子合集经三十三天授记品第十五</p>
<p style="text-align: left">
	　　尔时三十三天<a>帝释天</a>主。与其眷属八十俱胝天子来诣佛会。见诸阿修罗王乃至四大天王等。于世尊所广大供养。复闻如来与彼授记。于佛法中增上爱乐。发希有心。求无上道。时帝释天主为供佛故。以神通力化作八十俱胝宝幔。是诸宝幔第一希有。皆以众宝而为璎珞。或赤真珠而为璎珞。或吠琉璃或摩尼珠。或以黄金而为璎珞。于诸宝幔周遍垂下。又复化出八十俱胝清净楼阁门牖栏楯众宝装铰。伞盖幢幡次第严饰。一一楼阁皆有上妙师子之座。众宝铃网而覆其上。一一座侧无数天女以为侍立。于重阁后复化八十俱胝众宝妙车。于上各悬杂色伞盖。以调顺马而驾御之。又复化出八十俱胝爱啰嚩拏大龙象王。一一象王有八十俱胝头。一一头皆有六牙。一一牙上而有七池。一一池中有七莲华皆有千叶。一一叶中有七天女。一一天女复以七女而为侍从。众宝璎珞以严其身。彼莲叶中及楼阁间。所有天女或有执持幢幡宝幔。或作歌舞或奏音乐。或散旃檀沉水香等。或散天中曼陀罗华及以七宝所成之华。于虚空中如雨而下。遍迦毗罗城纵广六十踰缮那量。散已复散积至于膝。是时八十俱胝天子为供养故。亦以神力化出八十俱胝龙象。一一象上皆有幰盖。亦以众宝而严饰之。复化八亿上妙宝车。复化八亿殊妙天女。复化八亿天诸伎乐。是诸天女各乘宝车。作乐歌舞散诸香华。于虚空中右绕三匝。如向所说阿修罗王所作供养无有异也。是时天主及诸天子伸供养已。作是思念此化天女作供养已。了知诸法如佛所说皆如幻化。复观自身亦同幻化。知彼供养及如来身亦如幻化。佛所<a>说法</a>悉成幻化。了知是已离诸疑惑。于世尊所右绕三匝。头顶礼敬住立一面。合掌向佛以偈赞曰</p>
<p style="text-align: left">
	　　化人所作诸供养　　巧妙变现无与等</p>
<p style="text-align: left">
	　　乃至观察自身相　　悉同幻化无有异</p>
<p style="text-align: left">
	　　谓若佛说一切法　　及与授记成佛事</p>
<p style="text-align: left">
	　　令诸天发欢喜心　　此等皆同于幻化</p>
<p style="text-align: left">
	　　此说牟尼清净身　　及所说法皆如幻</p>
<p style="text-align: left">
	　　唯愿如来绝众疑　　令于授记心开解</p>
<p style="text-align: left">
	　　谓彼愚夫诸异生　　迷于所行真实行</p>
<p style="text-align: left">
	　　由此不了如幻法　　乃说世间无授记</p>
<p style="text-align: left">
	　　谓若有学与无学　　及求缘觉<a>弟子</a>等</p>
<p style="text-align: left">
	　　彼皆了知如幻法　　于佛法中无疑惑</p>
<p style="text-align: left">
	　　有若乐修寂静行　　单已求证独觉果</p>
<p style="text-align: left">
	　　彼能了知如幻法　　于佛法中无疑惑</p>
<p style="text-align: left">
	　　有若乐行<a>菩萨</a>行　　利乐世间无放逸</p>
<p style="text-align: left">
	　　如是佛子了幻法　　于一切法无分别</p>
<p style="text-align: left">
	　　最上善逝调御师　　具足大悲无与等</p>
<p style="text-align: left">
	　　十力胜慧妙难思　　于此法中达自性</p>
<p style="text-align: left">
	　　或有依止阿兰若　　离诸热恼无希求</p>
<p style="text-align: left">
	　　彼能了知如幻法　　于佛法中无疑惑</p>
<p style="text-align: left">
	　　若达诸法如幻化　　实无少法而可得</p>
<p style="text-align: left">
	　　彼则远离一切疑　　当于<a>佛教</a>生尊重</p>
<p style="text-align: left">
	　　愿我成佛出世间　　常说诸法皆如幻</p>
<p style="text-align: left">
	　　皆令解脱虚妄因　　安住真常佛境界</p>
<p style="text-align: left">
	　　尔时世尊。知彼天主及诸天子深心所念。于其面门放净光明。尊者马胜比丘睹是相已。合掌向佛以偈问曰</p>
<p style="text-align: left">
	　　牟尼具足大名称　　今者忽放净光明</p>
<p style="text-align: left">
	　　此光<a>殊胜</a>非无因　　唯愿大慈为我说</p>
<p style="text-align: left">
	　　如来面门现此瑞　　时会睹已咸有疑</p>
<p style="text-align: left">
	　　我等愿说光所从　　闻者皆得心清净</p>
<p style="text-align: left">
	　　诸天称赞佛功德　　广设最上妙供养</p>
<p style="text-align: left">
	　　将非如来放此光　　令诸天子心悦豫</p>
<p style="text-align: left">
	　　佛放无边离垢光　　此光清净逾珂月</p>
<p style="text-align: left">
	　　将非诸天达幻法　　十力与之垂印可</p>
<p style="text-align: left">
	　　牟尼积集菩提行　　常修法施心无吝</p>
<p style="text-align: left">
	　　唯冀如来决众疑　　令于佛法善安住</p>
<p style="text-align: left">
	　　尔时世尊。为马胜比丘说伽陀曰</p>
<p style="text-align: left">
	　　善哉马胜大比丘　　汝能请问放光事</p>
<p style="text-align: left">
	　　我今为说此因由　　与诸天子授佛记</p>
<p style="text-align: left">
	　　如是彼诸天子众　　能了一切法如幻</p>
<p style="text-align: left">
	　　成就无边净智明　　灭诸痴暗除疑惑</p>
<p style="text-align: left">
	　　曾于过去生死中　　亲近承事河沙佛</p>
<p style="text-align: left">
	　　从彼闻法正思惟　　由是了知如幻法</p>
<p style="text-align: left">
	　　今于我前伸供养　　亦知诸法皆如化</p>
<p style="text-align: left">
	　　已于佛法离诸疑　　得决定心无损减</p>
<p style="text-align: left">
	　　彼等当于未来世　　得成最上菩提道</p>
<p style="text-align: left">
	　　号曰帝幢王如来　　巍巍功德极高显</p>
<p style="text-align: left">
	　　<a>教化</a>那由他众生　　为说如是如幻法</p>
<p style="text-align: left">
	　　是诸天子同名号　　次第皆当得作佛</p>
<p style="text-align: left">
	　　汝等诸天舍放逸　　观诸境界犹如幻</p>
<p style="text-align: left">
	　　渐能修习奢摩他　　速得无上菩提果</p>
<p style="text-align: left">
	　　父子合集经焰摩天授记品第十六</p>
<p style="text-align: left">
	　　尔时焰摩天王与四俱胝天子来诣佛所。见诸阿修罗王乃至三十三天帝释天主。于佛世尊作大供养。复闻如来与彼授记。欢喜踊跃得未曾有。于佛法中深生爱乐。即作是念谓佛证得最上<a>甘露</a>第一之法。于诸世间无有少法而不能知。无所不见无不解了无不现证。由彼如来于世俗谛及胜义谛明了通达无有限碍。彼世俗者。谓世间行。若业若报已生未生皆悉知之无有错谬。彼胜义者。第一清净。不可识别不可智知。不可言说不可显示。非见非闻非取非舍。非动非静非得非失。非去非来非轻非重。非毁非誉非利非衰。非称非讥非乐非苦。非色非非色。非数非非数。非分别非离分别。非烦恼非离烦恼。绝诸戏论超诸言说。乃至所谓色相不可得。受想行识相亦不可得。眼相不可得。耳鼻舌身意相亦不可得。色相不可得。声香味触<a>法相</a>亦不可得。眼识不可得。耳鼻舌身<a>意识</a>亦不可得。眼触不可得。耳鼻舌身意触亦不可得。眼触所生诸受不可得。耳鼻舌身意触所生诸受亦不可得。色想不可得乃至法想亦不可得。地界不可得。水火风空识界亦不可得。欲界相不可得。<a>色界</a>无色界相亦不可得。有为相不可得。无为相亦不可得。若人于此胜义法中。求彼诸法及自性者不可得也。又诸无闻愚夫异生。闻是法者则怀惊怖。于佛法中心生悔恼。于一切智即便退失。诸天世人咸共轻毁。如是之人常处轮回。则为众苦之所缠缚。时焰摩天王及诸天子。观察世间一切众生常处生死众苦逼切。于佛正法深生尊重。以神通力作大供养。与前三十三天所陈供养胜过于彼。是诸天子供养毕已。右绕三匝头面礼足。住立一面合掌向佛。以偈赞曰</p>
<p style="text-align: left">
	　　观佛诸蕴皆空寂　　处界等法亦复然</p>
<p style="text-align: left">
	　　诸根境界常湛然　　则见如来真实性</p>
<p style="text-align: left">
	　　世间智者于实法　　不由他悟自然解</p>
<p style="text-align: left">
	　　所谓世俗及胜义　　离此更无第三法</p>
<p style="text-align: left">
	　　如来出现于世间　　随机演说世俗法</p>
<p style="text-align: left">
	　　众生若发清净心　　常获人天诸快乐</p>
<p style="text-align: left">
	　　人中<a>无畏</a>释师子　　依世俗谛说六趣</p>
<p style="text-align: left">
	　　诸天及人阿修罗　　<a>地狱</a>鬼界傍生等</p>
<p style="text-align: left">
	　　富乐丰饶尊胜族　　下劣种姓贫窭家</p>
<p style="text-align: left">
	　　仆隶走使伎乐人　　及彼癃残诸疾苦</p>
<p style="text-align: left">
	　　如是所说世俗法　　普为利益凡夫人</p>
<p style="text-align: left">
	　　由众生起渴爱心　　不能出离世八法</p>
<p style="text-align: left">
	　　所谓利衰及毁誉　　及与称讥苦乐等</p>
<p style="text-align: left">
	　　得者增于忻喜心　　失者常生于热恼</p>
<p style="text-align: left">
	　　此依世俗谈<a>真谛</a>　　由染慧故起颠倒</p>
<p style="text-align: left">
	　　不净为净苦为乐　　<a>无我</a>法中执为我</p>
<p style="text-align: left">
	　　于无常法谓为常　　起虚<a>妄想</a>而封着</p>
<p style="text-align: left">
	　　彼虽设得闻佛言　　心生惊怖不信受</p>
<p style="text-align: left">
	　　由谤如来正法故　　于地狱中受极苦</p>
<p style="text-align: left">
	　　如是贪欲愚痴人　　展转沉沦不休息</p>
<p style="text-align: left">
	　　若有人于佛法中　　以慧拣择非颠倒</p>
<p style="text-align: left">
	　　弃舍轮回苦恼因　　渐能修习菩提道</p>
<p style="text-align: left">
	　　诸法自性本清净　　及胜义谛非诠显</p>
<p style="text-align: left">
	　　若人闻生爱乐心　　当知是为真佛子</p>
<p style="text-align: left">
	　　我依如来作是说　　诸天一心当乐求</p>
<p style="text-align: left">
	　　若能如理依法行　　毕竟皆当成佛道</p>
<p style="text-align: left">
	　　尔时世尊。知诸天子深心所念。口放净光普照时会。尊者马胜比丘睹是光已。一心合掌以偈问曰</p>
<p style="text-align: left">
	　　如来今者放光明　　众会见已生疑虑</p>
<p style="text-align: left">
	　　愿为我等说其由　　令此大众心安隐</p>
<p style="text-align: left">
	　　若或诸天得授记　　咸皆尊重生<a>随喜</a></p>
<p style="text-align: left">
	　　具智慧者亦希望　　于佛法中常精进</p>
<p style="text-align: left">
	　　此诸天子住佛前　　皆为最上功德器</p>
<p style="text-align: left">
	　　伏冀如来阐大慈　　以<a>梵音</a>声垂摄受</p>
<p style="text-align: left">
	　　彼闻佛德心忻乐　　谓我当得无有疑</p>
<p style="text-align: left">
	　　若得如来授记言　　勇猛勤修无退转</p>
<p style="text-align: left">
	　　大哉无上天人师　　破异论者归正理</p>
<p style="text-align: left">
	　　众会伫闻微妙音　　速演诸天授记事</p>
<p style="text-align: left">
	　　尔时世尊。为马胜尊者说伽陀曰</p>
<p style="text-align: left">
	　　马胜比丘当谛听　　我为宣说放光事</p>
<p style="text-align: left">
	　　此大集会诸天人　　乐闻如来功德故</p>
<p style="text-align: left">
	　　世有下劣凡夫人　　闻佛功德不忻乐</p>
<p style="text-align: left">
	　　彼怀贪恚常炽然　　百千生中多忿诤</p>
<p style="text-align: left">
	　　若于佛法生信乐　　是人曩劫曾薰习</p>
<p style="text-align: left">
	　　大悲愿力常相应　　当获如是佛功德</p>
<p style="text-align: left">
	　　若见世间衰苦者　　常起悲心为怜愍</p>
<p style="text-align: left">
	　　赞佛胜德叵思议　　令彼净信生爱乐</p>
<p style="text-align: left">
	　　诸天曾于过去佛　　广大修习诸善根</p>
<p style="text-align: left">
	　　今闻佛德妙难思　　犹若花鬘当顶受</p>
<p style="text-align: left">
	　　彼焰摩天并眷属　　于我法中求得度</p>
<p style="text-align: left">
	　　具足净慧大悲心　　厌离世间诸有结</p>
<p style="text-align: left">
	　　承事供养诸如来　　犹若殑伽沙数量</p>
<p style="text-align: left">
	　　积集无边胜福因　　为求无上菩提故</p>
<p style="text-align: left">
	　　人中师子出世间　　能设无边清净法</p>
<p style="text-align: left">
	　　众生没溺烦恼中　　以大悲心而济拔</p>
<p style="text-align: left">
	　　观诸众生萦业惑　　为设最上出离法</p>
<p style="text-align: left">
	　　彼闻法已正思惟　　知诸法空离自性</p>
<p style="text-align: left">
	　　诸根寂静无所著　　了一切法皆如幻</p>
<p style="text-align: left">
	　　各各达法本性空　　由此入解真实相</p>
<p style="text-align: left">
	　　彼诸天子于我前　　已作广大诸供养</p>
<p style="text-align: left">
	　　于彼未来星宿劫　　得成无上菩提果</p>
<p style="text-align: left">
	　　此诸如来出于世　　满四十四俱胝劫</p>
<p style="text-align: left">
	　　度脱无量苦众生　　皆令清净离诸惑</p>
<p style="text-align: left">
	　　彼焰摩天得授记　　同名大仙降冤佛</p>
<p style="text-align: left">
	　　今为马胜答其疑　　诸来大众皆忻庆</p>
				</div></div><hr><script charset='utf-8' src='../../js/footer.js'></script></body></html>