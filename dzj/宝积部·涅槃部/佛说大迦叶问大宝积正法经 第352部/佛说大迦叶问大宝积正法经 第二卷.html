<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说大迦叶问大宝积正法经 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说大迦叶问大宝积正法经 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说大迦叶问大宝积<a>正法</a>经 第二卷</strong></p>
<p style="text-align: left">
	　　西天译经<a>三藏</a>朝散大夫试鸿胪少卿传法大师臣施护奉　诏译</p>
<p style="text-align: left">
	　　佛告迦叶波。若诸<a>菩萨</a>。具足三十二法。名为菩萨。迦叶白言。云何三十二法。所为利益一切众生。一切智智种子。不量贵贱令得智慧。为一切众生低心离我。真实愍念其意不退。善友恶友心行平等。虽到<a>涅槃</a>思念爱语。先意问讯愍见重担。于诸众生恒起悲心。常求妙法。心无疲厌。闻法无足。常省己过不说他犯。具诸威仪恒发大心。修诸胜业不求果报。所生戒德灭诸轮回。令诸有情道心增进。一切善根皆悉集行。虽行忍辱精进。如入无色<a>禅定</a>。智慧方便善解总持。恒以四摄巧便受行。持戒犯戒慈心不二。常处山林乐问深法。<a>世间</a>所有种种厌离。爱乐出世无为果德。远离小乘正行大行。弃舍恶友亲近善友。于四无量及五<a>神通</a>。皆悉通达已净无知。不着邪正如实依师。发菩提心纯一无杂。迦叶。如是具足三十二法。是则名为菩萨。我今于此。重说颂曰</p>
<p style="text-align: left">
	　　利益诸众生　　欲行清净行</p>
<p style="text-align: left">
	　　令生一切智　　不择于贵贱</p>
<p style="text-align: left">
	　　同入如来慧　　真实愍众生</p>
<p style="text-align: left">
	　　心意不退转　　善友及恶友</p>
<p style="text-align: left">
	　　平等观于彼　　虽到于涅槃</p>
<p style="text-align: left">
	　　爱语先问讯　　忧愍于重担</p>
<p style="text-align: left">
	　　及彼诸众生　　不断于大悲</p>
<p style="text-align: left">
	　　求法心无苦　　闻义常不足</p>
<p style="text-align: left">
	　　恒省自身非　　不讥他人犯</p>
<p style="text-align: left">
	　　具修众威仪　　而起大乘行</p>
<p style="text-align: left">
	　　不求于果报　　所持诸戒德</p>
<p style="text-align: left">
	　　断灭于轮回　　令彼诸有情</p>
<p style="text-align: left">
	　　远害增道意　　忍辱集善根</p>
<p style="text-align: left">
	　　精进修诸行　　如入无色定</p>
<p style="text-align: left">
	　　智慧诸方便　　总持而善解</p>
<p style="text-align: left">
	　　四摄恒受行　　持犯二俱愍</p>
<p style="text-align: left">
	　　常处于林间　　恒乐闻深法</p>
<p style="text-align: left">
	　　厌离于世间　　爱敬无上果</p>
<p style="text-align: left">
	　　远离声闻乘　　而修大乘行</p>
<p style="text-align: left">
	　　弃舍于恶朋　　亲近于善友</p>
<p style="text-align: left">
	　　五通四无量　　智慧悉通达</p>
<p style="text-align: left">
	　　清净绝无知　　不着于邪正</p>
<p style="text-align: left">
	　　依师究真实　　纯一无杂行</p>
<p style="text-align: left">
	　　佛说观行法　　先发菩提心</p>
<p style="text-align: left">
	　　若此三十二　　善逝当演说</p>
<p style="text-align: left">
	　　菩萨具足行　　得佛<a>甘露</a>味</p>
<p style="text-align: left">
	　　佛告迦叶波。我为菩萨。说譬喻法。令彼知见为菩萨德。迦叶白言。其义云何。迦叶。譬如地大与一切众生。为其所依令彼长养。而彼地大于其众生无求无爱。菩萨亦然。从初发心直至道场。坐得成菩提。于其中间。运度一切众生无爱无求。亦复如是。我今于此。而说颂曰</p>
<p style="text-align: left">
	　　譬如地大　　与诸众生　　依止长养</p>
<p style="text-align: left">
	　　于彼众生　　无求无爱　　菩萨亦尔</p>
<p style="text-align: left">
	　　从初发心　　直至道场　　成无上觉</p>
<p style="text-align: left">
	　　运度有情　　无求无爱　　无冤无亲</p>
<p style="text-align: left">
	　　平等摄受　　令得菩提</p>
<p style="text-align: left">
	　　佛告迦叶波。譬如水界润益一切药草树木。而彼水界于其草木无爱无求。迦叶。菩萨亦然。以清净慈心。遍行一切众生。润益有情白法种子。令得增长无爱无求。我今于此。而说颂曰</p>
<p style="text-align: left">
	　　譬如水界　　润益一切　　药草树木</p>
<p style="text-align: left">
	　　令得生长　　无爱无求　　菩萨亦尔</p>
<p style="text-align: left">
	　　以净慈心　　遍及有情　　次第普润</p>
<p style="text-align: left">
	　　净种增长　　破大力魔　　得佛菩提</p>
<p style="text-align: left">
	　　佛告迦叶。譬如火界成熟一切谷麦苗稼。火界于彼无爱无求。迦叶。菩萨亦尔。以大智慧成熟一切众生善芽。我今于此。而说颂曰</p>
<p style="text-align: left">
	　　譬如火界　　成熟一切　　五谷苗稼</p>
<p style="text-align: left">
	　　而彼火界　　于其苗稼　　无求无爱</p>
<p style="text-align: left">
	　　菩萨亦尔　　以智慧火　　成熟一切</p>
<p style="text-align: left">
	　　众生善芽　　菩萨于彼　　无求无爱</p>
<p style="text-align: left">
	　　佛告迦叶。譬如风界遍满一切诸佛刹土。迦叶。菩萨亦尔。以善方便遍众生界令解<a>佛法</a>。我今于此。而说颂曰</p>
<p style="text-align: left">
	　　譬如风界　　随自势力　　普遍佛刹</p>
<p style="text-align: left">
	　　诸菩萨众　　亦复如是　　以善方便</p>
<p style="text-align: left">
	　　为其佛子　　说最上法</p>
<p style="text-align: left">
	　　佛告迦叶。譬如魔冤领四军兵。欲界诸天不能降彼。迦叶。菩萨亦尔。得意清净一切众魔不能惑乱。我今于此。而说颂曰</p>
<p style="text-align: left">
	　　譬如魔冤　　领四军兵　　欲界诸天</p>
<p style="text-align: left">
	　　不能降彼　　菩萨亦尔　　得意清净</p>
<p style="text-align: left">
	　　一切众魔　　不可惑乱</p>
<p style="text-align: left">
	　　佛告迦叶。譬如白月渐渐增长乃至<a>圆满</a>。迦叶。菩萨亦尔。以无染心求一切法乃至圆满。我今于此。而说颂曰</p>
<p style="text-align: left">
	　　譬如白月　　渐渐增长　　直至圆满</p>
<p style="text-align: left">
	　　菩萨亦尔　　以无染心　　求修诸善</p>
<p style="text-align: left">
	　　渐渐增进　　白法圆满</p>
<p style="text-align: left">
	　　佛告迦叶。譬如日出放大光明。照彼世间无不朗然。迦叶。菩萨亦尔。放智慧光照诸众生。无不开悟。我今于此。而说颂曰</p>
<p style="text-align: left">
	　　譬如日出　　照彼世间　　一切物像</p>
<p style="text-align: left">
	　　无不朗然　　菩萨亦尔　　放智慧光</p>
<p style="text-align: left">
	　　照诸有情　　无不开解</p>
<p style="text-align: left">
	　　佛告迦叶。譬如师子兽王有大威德。于彼一切所行之处不惊不怖。迦叶。菩萨亦尔。安住多闻戒德。如是一切所往之处不惊不怖。我今于此。而说颂曰</p>
<p style="text-align: left">
	　　师子兽王　　威德勇猛　　所行之处</p>
<p style="text-align: left">
	　　心无惊怖　　菩萨亦尔　　安住多闻</p>
<p style="text-align: left">
	　　持戒智慧　　于彼世间　　所行之处</p>
<p style="text-align: left">
	　　离诸怖畏</p>
<p style="text-align: left">
	　　佛告迦叶。譬如龙象有大势力。担负一切重物而无疲苦。迦叶。菩萨亦尔。担负一切众生<a>五蕴</a>诸苦。不得其苦。我今于此。而说颂曰</p>
<p style="text-align: left">
	　　譬如龙象　　有大势力　　身负重物</p>
<p style="text-align: left">
	　　而不疲苦　　菩萨亦尔　　担负众生</p>
<p style="text-align: left">
	　　五蕴诸苦　　亦无疲苦</p>
<p style="text-align: left">
	　　佛告迦叶。譬如莲华生长水中淤泥浊水而不能染。迦叶。菩萨亦尔。虽生世间。世间杂染终不能着。我今于此。而说颂曰</p>
<p style="text-align: left">
	　　譬如莲华　　出生水中　　浊水淤泥</p>
<p style="text-align: left">
	　　而不可染　　菩萨亦尔　　虽生世间</p>
<p style="text-align: left">
	　　种种杂染　　而不能着</p>
<p style="text-align: left">
	　　佛告迦叶。譬如有人方便断树不断树根。而于后时复生大地。迦叶。菩萨亦尔。以方便力断彼烦恼。不断彼种以大悲善根复生<a>三界</a>。我今于此。而说颂曰</p>
<p style="text-align: left">
	　　譬如有人　　以其方便　　而断树身</p>
<p style="text-align: left">
	　　不断树根　　如是后时　　复生大地</p>
<p style="text-align: left">
	　　菩萨亦尔　　以善方便　　断彼烦恼</p>
<p style="text-align: left">
	　　不断彼种　　以大悲故　　复生三界</p>
<p style="text-align: left">
	　　佛告迦叶。譬如诸方所流河水。皆归大海同一碱味。迦叶。菩萨亦尔。所有一切善根。种种利益回向菩提。与彼涅槃同归一味。我今于此。而说颂曰</p>
<p style="text-align: left">
	　　譬如一切　　江河诸水　　皆入大海</p>
<p style="text-align: left">
	　　同一碱味　　菩萨亦尔　　所有一切</p>
<p style="text-align: left">
	　　善根利益　　回向菩提　　及彼真际</p>
<p style="text-align: left">
	　　同归一味</p>
<p style="text-align: left">
	　　佛告迦叶。譬如四大天王及忉利天众。要彼安住妙高之山。迦叶。菩萨亦尔。为一切智所修善法。要彼安住菩提大心。我今于此。而说颂曰</p>
<p style="text-align: left">
	　　譬如四王　　及帝释众　　要彼安住</p>
<p style="text-align: left">
	　　妙高之山　　菩萨亦尔　　为一切智</p>
<p style="text-align: left">
	　　所修善法　　安住菩提</p>
<p style="text-align: left">
	　　佛告迦叶。譬如国王欲行王事须假宰臣。迦叶。菩萨亦尔。欲为佛事。须假智慧方便。我今于彼。而说颂曰</p>
<p style="text-align: left">
	　　譬如国王　　欲行王事　　须仗宰臣</p>
<p style="text-align: left">
	　　而得成就　　菩萨亦尔　　欲为佛事</p>
<p style="text-align: left">
	　　假方便慧　　决定成就</p>
<p style="text-align: left">
	　　佛告迦叶。譬如晴天无其云雾。于彼世间终无降雨之相。迦叶。菩萨亦尔。寡闻小智于诸有情。终无<a>说法</a>之相。我今于此。而说颂曰</p>
<p style="text-align: left">
	　　譬如<a>虚空</a>　　晴无云雾　　于彼世间</p>
<p style="text-align: left">
	　　终不降雨　　菩萨亦尔　　寡闻少智</p>
<p style="text-align: left">
	　　于其有情　　无说<a>法相</a></p>
<p style="text-align: left">
	　　佛告迦叶。譬如虚空起大云雷。必降甘雨成熟苗稼。迦叶。菩萨亦尔。于其世间起慈悲云。降妙法雨成熟众生。我今于此。而说颂曰</p>
<p style="text-align: left">
	　　譬如虚空　　云雷忽起　　必降甘泽</p>
<p style="text-align: left">
	　　成熟苗稼　　菩萨亦尔　　普覆慈云</p>
<p style="text-align: left">
	　　降霔法雨　　成熟有情</p>
<p style="text-align: left">
	　　佛告迦叶。譬如转轮圣王有其七宝恒随王行。迦叶。菩萨亦尔。有七觉支恒随菩萨。我今于此。而说颂曰</p>
<p style="text-align: left">
	　　譬如世间　　转轮圣王　　所有七宝</p>
<p style="text-align: left">
	　　恒随王行　　菩萨亦尔　　有七觉支</p>
<p style="text-align: left">
	　　所到之处　　随逐菩萨</p>
<p style="text-align: left">
	　　佛告迦叶。譬如摩尼宝珠得多富贵。价直迦哩沙波拏。百千富贵。迦叶。菩萨亦尔。得多富贵价直声闻缘觉百千富贵。我今于此。而说颂曰</p>
<p style="text-align: left">
	　　譬如摩尼宝　　富贵广得多</p>
<p style="text-align: left">
	　　迦哩沙波拏　　百千不可比</p>
<p style="text-align: left">
	　　菩萨亦如是　　富贵倍弘多</p>
<p style="text-align: left">
	　　辟支及声闻　　百千亦难比</p>
<p style="text-align: left">
	　　佛告迦叶。譬如忉利天众。若住杂林者。受用富贵平等无二。迦叶。菩萨亦尔。若住清净心者。为一切众生正直方便平等无二。我今于此。而说颂曰</p>
<p style="text-align: left">
	　　譬如忉利天　　住彼杂林者</p>
<p style="text-align: left">
	　　受用于富贵　　平等无有二</p>
<p style="text-align: left">
	　　菩萨亦如是　　住心清净者</p>
<p style="text-align: left">
	　　正直为群生　　方便亦无二</p>
<p style="text-align: left">
	　　佛告迦叶。譬如有人妙解禁咒善知毒药。一切毒药不能为害。迦叶。菩萨亦尔。具大智慧善行方便。一切烦恼不能为害。我今于此。而说颂曰</p>
<p style="text-align: left">
	　　譬如世间人　　善知药禁咒</p>
<p style="text-align: left">
	　　一切毒药等　　不能为损害</p>
<p style="text-align: left">
	　　菩萨亦如是　　若具方便慧</p>
<p style="text-align: left">
	　　一切烦恼毒　　不能为损害</p>
<p style="text-align: left">
	　　佛告迦叶。譬如世间粪壤之地。能生肥盛<a>甘蔗</a>。迦叶。菩萨亦尔。若处烦恼粪地。能生一切智种。我今于此。而说颂曰</p>
<p style="text-align: left">
	　　譬如粪壤地　　出生于甘蔗</p>
<p style="text-align: left">
	　　倍常而肥盛　　菩萨处烦恼</p>
<p style="text-align: left">
	　　出生一切智　　其义亦如是</p>
<p style="text-align: left">
	　　佛告迦叶。譬如有人不学武艺。若执器仗宁解施设。迦叶。菩萨亦尔。先未闻法寡识机药。若执智见何辩邪正。佛告迦叶。譬如[穴/(采-木+田)]师欲烧瓦器须用大火。迦叶。菩萨亦尔。欲为愚迷众生开发智慧。须用佛法智火。迦叶。是故此大宝积正法。令菩萨修学受持得解法行</p>
<p style="text-align: left">
	　　迦叶白言。菩萨云何受持见正法行。迦叶。如自观身<a>无我</a>无人无众生无<a>寿命</a>无名无相。无观行故。迦叶。如此说名正观影像中法。复次迦叶。如实正观影像中法。迦叶。云何影像中法。如正观色。观彼无常亦非无常。如是受想行识。常与无常无定无不定。迦叶。此说如实观察影像中法</p>
<p style="text-align: left">
	　　复次迦叶。如实观察影像中法。所有地界。常与无常无定无不定。如是水界火界风界空界识界。亦复如是无定无不定。迦叶。此说如实观察影像中法</p>
<p style="text-align: left">
	　　复次迦叶。所有眼处常无常性无定无不定。如是耳处鼻处舌处身处意处常无常性。无定无不定。迦叶。此说影像中法如实观察</p>
<p style="text-align: left">
	　　复次迦叶。此定一法。此不定二法。若彼二法于是色中。不见不住无微无识亦无相故。迦叶。此说影像中法如实观察</p>
<p style="text-align: left">
	　　复次迦叶。我见一法无我二法。若彼二法于是色中。不见不住无微无识。亦无相故。迦叶。此说影像中法如实观察</p>
<p style="text-align: left">
	　　复次迦叶。此真实心一法。此不实心二法。迦叶。二法所在<a>无心</a>无觉无意无识。迦叶。此说影像中法如实观察</p>
<p style="text-align: left">
	　　复次迦叶。善不善。世间出世间。有罪无罪。有漏无漏。有为无为。有烦恼无烦恼。如是一切法。迦叶。此生法一此灭法二。若二法中无集无散不可求得。迦叶。此说影像中法如实观察</p>
<p style="text-align: left">
	　　复次迦叶。此有法一此无法二。若此二法于是色中。不见不住无微无识亦无相故。迦叶。此说影像中法如实观察</p>
<p style="text-align: left">
	　　复次迦叶。此轮回一法。此涅槃二法。若彼二法于是色中。不见不住无微无识。迦叶。此说影像中法如实观察</p>
<p style="text-align: left">
	　　复次迦叶。我说汝等。无明缘生行。行缘生识。识缘生名色。名色缘生六入。六入缘生触。触缘生受。受缘生爱。爱缘生取。取缘生有。有缘生老死。老死缘生忧悲苦恼。迦叶。如是集得此一大苦蕴。所有无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死灭。老死灭忧悲苦恼得灭。如是得此一大苦蕴灭。迦叶。若以智观明无明等无此二相。迦叶。此影像中法如实观察</p>
<p style="text-align: left">
	　　复次迦叶。如是行行灭。如是识识灭。如是名色名色灭。如是六入六入灭。如是触触灭。如是受受灭。如是爱爱灭。如是取取灭。如是有有灭。如是生生灭。如是老死老死灭。如是智观生性灭。性无二相故。迦叶。离此二相。此说影像中法如实观察</p>
<p style="text-align: left">
	　　复次迦叶。应当正观影像中法。彼法非空。亦非不空。如是空法无法相非无法相。法相即空相。空相即无相。无相即无愿。所以者何。无所愿作故。无相即空相。如是<a>行者</a>若法未生不生。法未生故。如彼法生。彼亦不生。生已谢故。如是无生生离取故。法无自性。无性即空。如是正观此说影像中法</p>
<p style="text-align: left">
	　　复次迦叶。补特伽罗非破坏空。即体是空。本非有故。非前际空非后际空。现在即空。迦叶白言。彼补特迦罗。我今<a>觉悟</a>知彼是空。破坏我故。一切皆空此法如是。佛言。迦叶汝言非也。迦叶宁可见彼补特迦罗如须弥山量。勿得离我而见彼空。何以故。破我断空执一切空。我则说为大病。而不可救</p>
<p style="text-align: left">
	　　佛告迦叶。譬如人病其病深重。而下良药令彼服行。药虽入腹病终不差。迦叶。此人得免疾不。迦叶白言。不也<a>世尊</a>。佛言。于意云何。世尊此人病重故。不可疗也。佛言。迦叶彼着空者。亦复如是。于一切处深着<a>空见</a>我即不医。我今于此而说颂曰</p>
<p style="text-align: left">
	　　譬如重病者　　令彼服良药</p>
<p style="text-align: left">
	　　虽服病不退　　彼人不可疗</p>
<p style="text-align: left">
	　　着空亦如是　　于彼一切处</p>
<p style="text-align: left">
	　　深着于空见　　我说不可医</p>
<p style="text-align: left">
	　　佛告迦叶。譬如愚人观彼虚空。而生怕怖捶胸悲哭。所以者何。恐虚空落地损害于身。佛言。迦叶彼虚空能落地不。迦叶云不也。佛言迦叶。若彼愚迷<a>沙门</a><a>婆罗门</a>亦复如是。彼闻空法心生惊怖。所以者何。若空我大心依何行用。我今于此而说颂曰</p>
<p style="text-align: left">
	　　譬如愚迷人　　于空生怕怖</p>
<p style="text-align: left">
	　　悲哭而远行　　恐虚空落地</p>
<p style="text-align: left">
	　　虚空无所碍　　不损于众生</p>
<p style="text-align: left">
	　　此人自愚迷　　妄生于惊怖</p>
<p style="text-align: left">
	　　沙门婆罗门　　愚见亦如是</p>
<p style="text-align: left">
	　　闻彼诸法空　　心生于怖畏</p>
<p style="text-align: left">
	　　若空破坏我　　依何生受用</p>
<p style="text-align: left">
	　　佛告迦叶。譬如画师自画丑恶夜叉。画已惊怖迷闷仆倒。迦叶。彼凡夫众生亦复如是。自作色声香味触法。作已迷彼堕落轮回。我今于此而说颂曰</p>
<p style="text-align: left">
	　　譬如工画师　　画彼恶夜叉</p>
<p style="text-align: left">
	　　于彼自惊怖　　迷闷仆倒地</p>
<p style="text-align: left">
	　　凡夫亦复然　　自着于声色</p>
<p style="text-align: left">
	　　迷彼不觉知　　堕落轮回道</p>
<p style="text-align: left">
	　　佛告迦叶。譬如幻士变作幻化。是彼幻化能变幻士。迦叶。相应行<a>比丘</a>亦复如是。而自发意。如是说一切皆空。彼虚空无实亦能如是说。我今于此而说颂曰</p>
<p style="text-align: left">
	　　譬如于幻士　　能变于幻化</p>
<p style="text-align: left">
	　　而彼幻化人　　亦能变幻士</p>
<p style="text-align: left">
	　　相应行比丘　　发意亦如是</p>
<p style="text-align: left">
	　　说彼一切空　　无实空亦说</p>
<p style="text-align: left">
	　　佛告迦叶。譬如二木相钻风吹出火。火既生已烧彼二木。迦叶如实正观亦复如是。于<a>正见</a>道生彼慧根。慧根既生烧彼正观。我今于此而说颂曰</p>
<p style="text-align: left">
	　　譬如钻二木　　风吹生彼火</p>
<p style="text-align: left">
	　　火生<a>刹那</a>间　　而复烧二木</p>
<p style="text-align: left">
	　　正观亦如是　　能生于慧根</p>
<p style="text-align: left">
	　　生彼一刹那　　还复烧正观</p>
				</div></div><hr><script charset='utf-8' src='../../js/footer.js'></script></body></html>