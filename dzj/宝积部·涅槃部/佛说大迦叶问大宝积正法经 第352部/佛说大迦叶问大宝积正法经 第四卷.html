<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说大迦叶问大宝积正法经 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说大迦叶问大宝积正法经 第四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说大迦叶问大宝积<a>正法</a>经 第四卷</strong></p>
<p style="text-align: left">
	　　西天译经<a>三藏</a>朝散大夫试鸿胪少卿传法大师臣施护奉　诏译</p>
<p style="text-align: left">
	　　佛告迦叶。譬如有人善解习马。其马性恶难以制伏。此人调习自然良善。迦叶。如是相应<a>比丘</a>能守禁律。心识嚣驰难以制伏。被此比丘调伏制御。离嗔恚等如如不动。我今于此而说颂曰</p>
<p style="text-align: left">
	　　譬如恶性马　　遇彼调习人</p>
<p style="text-align: left">
	　　种种被制伏　　不久而调善</p>
<p style="text-align: left">
	　　相应行比丘　　善持于禁律</p>
<p style="text-align: left">
	　　调伏于识心　　令彼净安住</p>
<p style="text-align: left">
	　　佛告迦叶。譬如有人于其咽喉而患瘿病。致坏命根得其苦恼。迦叶。如是若复有人深着我想于自身命后得大苦。我今于此而说颂曰</p>
<p style="text-align: left">
	　　譬如瘿病人　　苦恼于身命</p>
<p style="text-align: left">
	　　于其昼夜中　　无暂得安乐</p>
<p style="text-align: left">
	　　着我之众生　　其义亦如是</p>
<p style="text-align: left">
	　　见倒坏其身　　于后生诸苦</p>
<p style="text-align: left">
	　　佛告迦叶。譬如有人身被缠缚。巧设方便而得解免。迦叶。如是若彼有情作善相应。制止心猿令得离缚。我今于此而说颂曰</p>
<p style="text-align: left">
	　　譬如缠缚人　　能设巧方便</p>
<p style="text-align: left">
	　　解彼身边缚　　令身得<a>自在</a></p>
<p style="text-align: left">
	　　相应善有情　　禁止于心识</p>
<p style="text-align: left">
	　　令彼离缠缚　　其义亦如是</p>
<p style="text-align: left">
	　　佛告迦叶。譬如<a>虚空</a>本自廓然。彼有二物可以盖覆。何等二物。是彼云雾。迦叶。如是<a>出家</a>之人。本自寂静而求<a>世间</a>咒术之法。又于衣钵财利畜积受用。此为覆障。我今于此而说颂曰</p>
<p style="text-align: left">
	　　譬如于云雾　　覆障于虚空</p>
<p style="text-align: left">
	　　比丘亦复然　　行彼世间法</p>
<p style="text-align: left">
	　　习学于咒术　　积聚于衣钵</p>
<p style="text-align: left">
	　　此二障行人　　<a>菩萨</a>须远离</p>
<p style="text-align: left">
	　　佛告迦叶。此出家人有二种缠缚。云何二种。迦叶。一为利养缠缚。二为名称缠缚。彼出家人宜各远离。我今于此而说颂曰</p>
<p style="text-align: left">
	　　若彼出家人　　贪着于利养</p>
<p style="text-align: left">
	　　及爱好名闻　　此二重缠缚</p>
<p style="text-align: left">
	　　亦障圣<a>解脱</a>　　出家须远离</p>
<p style="text-align: left">
	　　佛告迦叶。有二种法灭出家德。云何二法。一亲近在家。二憎嫌圣者。我今于此而说颂曰</p>
<p style="text-align: left">
	　　亲近在家人　　憎嫌于圣者</p>
<p style="text-align: left">
	　　此二非道法　　灭彼出家德</p>
<p style="text-align: left">
	　　出家菩萨人　　彼宜速速离</p>
<p style="text-align: left">
	　　佛告迦叶。有二种法为出家垢染。云何二法。一心多烦恼。二弃舍善友摄受恶友。我今于此而说颂曰</p>
<p style="text-align: left">
	　　若彼出家人　　心多于烦恼</p>
<p style="text-align: left">
	　　弃背善良朋　　亲近于恶友</p>
<p style="text-align: left">
	　　佛说于此人　　为彼出家垢</p>
<p style="text-align: left">
	　　一切菩萨众　　各各宜远离</p>
<p style="text-align: left">
	　　佛告迦叶。有二种法于出家人如临崖险。云何二种。一轻慢妙法。二信乐<a>破戒</a>。我今于此而说颂曰</p>
<p style="text-align: left">
	　　若彼出家人　　轻慢于妙法</p>
<p style="text-align: left">
	　　信重破戒者　　如登于崖险</p>
<p style="text-align: left">
	　　坠堕在须臾　　此二非律仪</p>
<p style="text-align: left">
	　　一切诸佛子　　彼二须远离</p>
<p style="text-align: left">
	　　佛告迦叶。有二种法为出家过恶。云何二种一见他过失。二盖覆自过。我今于此而说颂曰</p>
<p style="text-align: left">
	　　若有出家者　　恒见他人过</p>
<p style="text-align: left">
	　　覆藏于自罪　　此二大过失</p>
<p style="text-align: left">
	　　损恼毒如火　　智者须远离</p>
<p style="text-align: left">
	　　佛告迦叶。有二种法增出家热恼。云何二种。一受持<a>袈裟</a>心怀不净。二恃己戒德诃责非行。我今于此而说颂曰</p>
<p style="text-align: left">
	　　虽复披袈裟　　心行不净行</p>
<p style="text-align: left">
	　　设身有戒德　　而用于恶言</p>
<p style="text-align: left">
	　　催伏非<a>行者</a>　　此二须远离</p>
<p style="text-align: left">
	　　佛告迦叶。有二种法医出家人病。云何二法。一行大乘者见心决定。二为诸众生不断<a>佛法</a>。我今于此而说颂曰</p>
<p style="text-align: left">
	　　若有出家者　　行彼大乘行</p>
<p style="text-align: left">
	　　见心恒决定　　不断于佛法</p>
<p style="text-align: left">
	　　此二出家人　　佛说名无病</p>
<p style="text-align: left">
	　　佛告迦叶。有二种法为出家人长病。云何二种。一得阿波谛重罪。二不能发露忏悔。我今于此而说颂曰</p>
<p style="text-align: left">
	　　出家比丘众　　犯彼阿波谛</p>
<p style="text-align: left">
	　　不能忏灭罪　　愚迷不重戒</p>
<p style="text-align: left">
	　　<a>刹那</a>刹那实　　此恶长为病</p>
<p style="text-align: left">
	　　佛告迦叶。此有<a>沙门</a>为沙门名。迦叶白言。云何沙门为沙门名。迦叶。此有四种沙门。云何四种。一行色相沙门。二密行虚诳沙门。三求名闻称赞沙门。四实行沙门。迦叶此是四种沙门。迦叶白言。云何名行色相沙门。迦叶。此一沙门。虽复剃除须发着佛袈裟受持钵器色相具足。而身不清净。口不清净。意不清净。不自调伏粗恶不善。广贪财利命不清净。得破戒罪法。迦叶。此名行色相沙门</p>
<p style="text-align: left">
	　　迦叶白言云何名密行虚诳沙门。迦叶。此一沙门。虽知行业亦具威仪。吃粗恶饮食。诈欢诈喜。于行住坐卧。恒构虚诳。又不亲近在家出家四圣种族。诈默无言诳赚有情。心无清净亦无调伏。亦不息念虚妄推度。住着我人之相。若遇空法而生怖畏如登崖险。若见比丘善谈空者如遇冤家。迦叶。此说名为密行虚诳沙门</p>
<p style="text-align: left">
	　　迦叶白言。云何名为求名闻称赞沙门。迦叶。此一沙门。为求名闻称赞诈行持戒。惑乱他人恃炫多闻要他称赞。或居山野。或处林间。诈现少欲无贪。假行清净之行。于其心内无其离欲。无其寂静无其息虑。无证菩提亦不为沙门。亦不为<a>婆罗门</a>。亦不为<a>涅槃</a>。而求称赞名闻。迦叶。此名求名闻称赞沙门</p>
<p style="text-align: left">
	　　迦叶白言。云何名实行沙门。迦叶此一沙门。不为身命而行外事。亦不言论名闻利养。唯行空无相无愿。若闻一切法已。正意思惟涅槃实际。恒修梵行不求世报。亦不论量<a>三界</a>喜乐之事。唯见性空不得事法。亦不议论我人众生寿者及补特伽罗。见正法位离诸虚妄。于解脱道断诸烦恼。达一切法自性清净。内外不着。无集无散。于彼法身如来明了通达。无其见取。亦不言论色身离欲。亦不见色相。亦不见三业造作。亦不执凡圣之众法无所有。断诸分别自性凝然。不得轮回不得涅槃。无缚无解无来无去。知一切法寂静湛然。迦叶。此说名为实行沙门。作相应行非求名闻故。我今于此而说颂曰</p>
<p style="text-align: left">
	　　所有身口意　　三业不清净</p>
<p style="text-align: left">
	　　贪爱不调伏　　粗恶行不密</p>
<p style="text-align: left">
	　　圆顶服三衣　　执持于应器</p>
<p style="text-align: left">
	　　佛说此沙门　　恒行于色相</p>
<p style="text-align: left">
	　　虽然依彼行　　虚诳而不实</p>
<p style="text-align: left">
	　　诈现四威仪　　示同于圣者</p>
<p style="text-align: left">
	　　远离和合处　　恒餐粗恶食</p>
<p style="text-align: left">
	　　无彼清净行　　密行于虚诳</p>
<p style="text-align: left">
	　　或彼为求名　　要他行称赞</p>
<p style="text-align: left">
	　　诈修于戒定　　示炫行头陀</p>
<p style="text-align: left">
	　　内意不调伏　　诳赚于信施</p>
<p style="text-align: left">
	　　不行离欲善　　亦不息攀缘</p>
<p style="text-align: left">
	　　见说<a>法相</a>空　　怖同登山险</p>
<p style="text-align: left">
	　　或居山野间　　而无真实意</p>
<p style="text-align: left">
	　　佛说此沙门　　为求名闻故</p>
<p style="text-align: left">
	　　若彼实行者　　不为于身命</p>
<p style="text-align: left">
	　　妄求名利养　　亦无求快乐</p>
<p style="text-align: left">
	　　唯修正解脱　　救拔诸恶趣</p>
<p style="text-align: left">
	　　虽知深法空　　不得于寂静</p>
<p style="text-align: left">
	　　亦无非寂静　　不住于涅槃</p>
<p style="text-align: left">
	　　不得于<a>生死</a>　　不着于<a>圣人</a></p>
<p style="text-align: left">
	　　不舍于凡夫　　本自无所来</p>
<p style="text-align: left">
	　　今亦无所去　　一切法寂然</p>
<p style="text-align: left">
	　　佛说于此人　　是名实行者</p>
<p style="text-align: left">
	　　佛告迦叶。譬如贫人家无财利。自发其言告众人曰。我家之内有大库藏财物盈满。迦叶。于意云何。此贫人言是事实不。迦叶白言。不也<a>世尊</a>。佛言。迦叶亦复如是。彼沙门婆罗门自无戒德而复发言。我身具大德业。此言不实是事难信。我今于此而说颂曰</p>
<p style="text-align: left">
	　　譬如贫穷人　　言自有库藏</p>
<p style="text-align: left">
	　　盈满七珍财　　彼语不相应</p>
<p style="text-align: left">
	　　沙门婆罗门　　虚妄亦如是</p>
<p style="text-align: left">
	　　三业无清净　　自言具戒德</p>
<p style="text-align: left">
	　　佛告迦叶。譬如有人入大水内而不专心。恣意戏水不觉溺死。迦叶。亦复如是。此沙门婆罗门多知乐法。入大法海不能制心。好行贪嗔痴。被烦恼贪引生恶趣。我今于此而说颂曰</p>
<p style="text-align: left">
	　　譬如戏水人　　入于大水内</p>
<p style="text-align: left">
	　　不自用其心　　被水溺其命</p>
<p style="text-align: left">
	　　沙门婆罗门　　贪入大法海</p>
<p style="text-align: left">
	　　恣行贪嗔痴　　沉坠于恶趣</p>
<p style="text-align: left">
	　　佛告迦叶。譬如医人修合汤药将往四方欲疗众病。忽自得疾而不能救。迦叶。如是若彼比丘修彼多闻。欲化有情忽尔之间。自起烦恼而不能伏。我今于此而说颂曰</p>
<p style="text-align: left">
	　　譬如良医人　　修合诸汤药</p>
<p style="text-align: left">
	　　持往于四方　　治彼众生病</p>
<p style="text-align: left">
	　　自忽有疾苦　　不能自医疗</p>
<p style="text-align: left">
	　　比丘亦如是　　修学于多闻</p>
<p style="text-align: left">
	　　欲行于化导　　自忽烦恼生</p>
<p style="text-align: left">
	　　不能善制止　　虚施于辛苦</p>
<p style="text-align: left">
	　　佛告迦叶。譬如有人身有重病。服彼上好名药不免命终。迦叶。如是若彼有情具烦恼病。而欲多闻<a>修行</a>亦不免坠堕。我今于此而说颂曰</p>
<p style="text-align: left">
	　　譬如重病人　　久患而不差</p>
<p style="text-align: left">
	　　设服于良药　　终不免无常</p>
<p style="text-align: left">
	　　众生亦如是　　恒染烦恼病</p>
<p style="text-align: left">
	　　设乐修多闻　　不免于坠堕</p>
<p style="text-align: left">
	　　佛告迦叶。譬如摩尼宝珠堕落不净之中。其珠体触不堪使用。迦叶。如是若彼比丘虽具多闻。堕落不净利养之中。诸<a>天人</a>民不生敬爱。我今于此而说颂曰</p>
<p style="text-align: left">
	　　譬如摩尼宝　　堕落不净中</p>
<p style="text-align: left">
	　　染污得其触　　使用而不堪</p>
<p style="text-align: left">
	　　比丘亦如是　　虽复具多闻</p>
<p style="text-align: left">
	　　坠堕于不净　　名闻利养中</p>
<p style="text-align: left">
	　　诸天及人民　　而不生爱敬</p>
<p style="text-align: left">
	　　佛告迦叶。譬如有人忽尔命终。以其金冠花鬘庄严头面。迦叶。如是若彼比丘破尽戒律。而以袈裟庄严其身有何所益。我今于此而说颂曰</p>
<p style="text-align: left">
	　　譬如命终人　　以其好花鬘</p>
<p style="text-align: left">
	　　及用金宝冠　　严饰尸首上</p>
<p style="text-align: left">
	　　彼人无所用　　比丘亦如是</p>
<p style="text-align: left">
	　　而以破戒身　　被挂于袈裟</p>
<p style="text-align: left">
	　　严饰作威仪　　终无于利益</p>
<p style="text-align: left">
	　　佛告迦叶。譬如有人洗浴清净以其香油涂润身上及头髻指甲。身着白衣戴瞻卜花鬘为上族子。迦叶。如是若彼比丘多闻智慧。身被法服仪相具足为<a>佛弟子</a>。我今于此而说颂曰</p>
<p style="text-align: left">
	　　譬如世间人　　洗浴身清净</p>
<p style="text-align: left">
	　　涂润好香油　　头以华鬘饰</p>
<p style="text-align: left">
	　　身着于白衣　　而称上族子</p>
<p style="text-align: left">
	　　比丘亦如是　　多闻具总持</p>
<p style="text-align: left">
	　　戒德恒清净　　被挂于法服</p>
<p style="text-align: left">
	　　仪相而具足　　此名真佛子</p>
<p style="text-align: left">
	　　佛告迦叶。有四种破戒比丘喻持戒影像。迦叶白言。云何四种破戒。迦叶。有一比丘具足受持别解脱戒。善知禁律于微细罪深生怕怖。恒依学处说戒清净。身口意业具足无犯。食离邪命此有其过。所以者何。执自功能成戒取故。迦叶。此是第一破戒喻持戒影像</p>
<p style="text-align: left">
	　　复次迦叶。有一比丘善知禁律常持戒行。密用三业。彼有身见。执情不舍故。迦叶。此是第二破戒喻持戒影像</p>
<p style="text-align: left">
	　　复次迦叶。有一比丘恒行慈心悲愍有情。具足慈善闻一切法无生。心生惊怕。迦叶。此是第三破戒喻持戒影像</p>
<p style="text-align: left">
	　　复次迦叶。有一比丘行彼十二头陀大行具足无缺。而有我心住着我人之相。迦叶。此是第四破戒喻持戒影像。迦叶。此四种破戒喻持戒影像</p>
<p style="text-align: left">
	　　复次迦叶。若说此戒。无人<a>无我</a>无众生无<a>寿命</a>。无行亦无不行。无作亦无不作。非犯非非犯。无名无色非无名色。无相非无相。无息念非无息念。无取无舍非无取舍。非受非不受。无识<a>无心</a>非无识心。无世间亦无出世间。无所住亦非无住。无自持戒无他持戒。于此戒中离诸毁谤。无迷无执。迦叶。此说</p>
<p style="text-align: left">
	　　圣着无漏正戒。远离三界一切住处。尔时世尊而说颂曰</p>
<p style="text-align: left">
	　　所持离垢戒　　非住我人相</p>
<p style="text-align: left">
	　　无犯亦无持　　无缚亦无解</p>
<p style="text-align: left">
	　　微妙甚深善　　远离于疑惑</p>
<p style="text-align: left">
	　　迦叶此戒相　　如来真实说</p>
<p style="text-align: left">
	　　所持无垢戒　　而于彼世间</p>
<p style="text-align: left">
	　　非为自身命　　普济诸群生</p>
<p style="text-align: left">
	　　同入真如际　　迦叶此戒相</p>
<p style="text-align: left">
	　　如来真实说</p>
<p style="text-align: left">
	　　所持离垢戒　　于彼我人中</p>
<p style="text-align: left">
	　　无染亦无净　　无暗亦无明</p>
<p style="text-align: left">
	　　无得亦无失　　不住于此岸</p>
<p style="text-align: left">
	　　不到于<a>彼岸</a>　　亦非于中流</p>
<p style="text-align: left">
	　　缚脱而平等　　无住如虚空</p>
<p style="text-align: left">
	　　非相非非相　　迦叶此戒相</p>
<p style="text-align: left">
	　　如来真实说</p>
<p style="text-align: left">
	　　所持无垢戒　　不着于名色</p>
<p style="text-align: left">
	　　不住于等引　　恒以净妙心</p>
<p style="text-align: left">
	　　离我有无相　　于彼别解脱</p>
<p style="text-align: left">
	　　远离持犯等　　无戒无不戒</p>
<p style="text-align: left">
	　　无定亦无散　　依此而行道</p>
<p style="text-align: left">
	　　智观无二取　　此戒净微妙</p>
<p style="text-align: left">
	　　安住三摩地　　三摩地生观</p>
<p style="text-align: left">
	　　智慧自清净　　是名具足戒</p>
				</div></div><hr><script charset='utf-8' src='../../js/footer.js'></script></body></html>