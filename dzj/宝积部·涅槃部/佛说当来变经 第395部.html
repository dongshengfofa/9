<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说当来变经 第395部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说当来变经 第395部</center></div><div class='fo'><center>经文出处:来自无量光明网</center><br/><br>
<p style="text-align: center"><strong><img alt="佛说当来变经 第395部" src="./images/佛说当来变经 第395部0.png" style="" title="佛说当来变经 第395部"  class="lazy" /></strong></p>
<p><strong>　　西晋月氏国<a>三藏</a>竺法护译</strong></p>
<p>　　闻如是。一时佛在舍卫国祇树给孤独园。与大<a>比丘</a>众俱。比丘五百及诸<a>菩萨</a>。</p>
<p>　　尔时<a>世尊</a>告诸比丘。将来之世当有比丘。因有一法不从法化。令法毁灭不得长益。何谓为一。不护禁戒。不能守心。不修智慧。放逸其意。唯求善名不顺道教。不肯勤慕度世之业。是为一事。令法毁灭。</p>
<p>　　佛告比丘。复有二事令法毁灭。何谓为二。一不护禁戒。不摄其心不修智慧。畜妻养子放心恣意。贾作治生。以共相活。二伴党相着。憎奉法者欲令陷堕。故为言义谓之谀谄。内犯恶行。外佯清白。是为二事。令法毁灭。</p>
<p>　　佛告诸比丘。复有三事。令法毁灭。何谓为三。一既不护禁戒不能摄心不修智慧。二自读文字不识句逗。以上着下以下着上。头尾颠倒不能解了义之所归。自以为是。三明者呵之不从其教反怀嗔恨。谓相嫉妒。识义者少。多不别理咸云为是。是为三事。令法毁灭。</p>
<p>　　佛告诸比丘。复有四事。令法毁灭。何谓为四。一将来比丘已舍家业在空闲处不<a>修道</a>业。二憙游人间愦闹之中行来谈言。求好<a>袈裟</a>五色之服。三高听远视以为绮雅。自以高德无能及者。以杂碎智比日月之明畜已。四不摄三事。不护根门。行妇女间。宣文饰辞。多言合偶。以动人心。使清变浊。身行荒乱。<a>正法</a>废迟。是为四事。令法毁灭。</p>
<p>　　佛告比丘。复有五事。令法毁灭。何谓为五。一或有比丘。本以法故<a>出家</a>修道。废深经教<a>十二因缘</a>三十七品。方等深妙玄虚之慧。智度无极。善权方便。空无相愿至化之节。二反习杂句浅末小经。世俗行故。王者经典乱道之原。好讲此业。易解世事。趣得人心令其<a>欢喜</a>因致名闻三三新闻法人。浅解之士意用妙快。深达之士不用为佳。四天龙鬼神不以为喜。心怀悒戚口发斯言。大法欲灭故使其然。舍妙法化反宣杂句。诸天流泪速逝而去。五由是正法稍稍见舍无精修者。是为五事。令法毁灭。</p>
<p>　　佛告比丘。吾灭度后。有此邪事十五之乱令法毁灭。一何痛哉。若有比丘欲谛学道。弃捐绮饰不求名闻。质朴守真宣传正经。佛之雅典深法之化不用多言。案本说经不舍正句。希言屡中不失佛意。粗衣趣食。得美不甘得粗不恶。衣食好丑随施者意不以嗔喜。摄身口意守诸根门不违<a>佛教</a>。念命甚矩恍惚以过。如梦所见觉不知处。三涂之难不可称计。勤修<a>佛法</a>犹救头然。<a>五戒</a>十善<a>六度</a>无极。四等四恩智慧善权。咸可精行。虽不值佛世出家为道学不唐捐。平其本心愍念一切十方蒙恩。佛说如是。诸比丘悲喜前自归佛。作礼而去。</p>
				</div></div><hr><script charset='utf-8' src='../../js/footer.js'></script></body></html>