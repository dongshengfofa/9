<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般涅槃经　第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般涅槃经　第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般<a>涅槃</a>经　第三卷</strong></p>
<p style="text-align: left">
	　　北凉<a>天竺</a><a>三藏</a>昙无谶译</p>
<p style="text-align: left">
	　　<a>寿命</a>品第一之三</p>
<p style="text-align: left">
	　　佛复告诸<a>比丘</a>。汝于戒律有所疑者今恣汝问。我当解说令汝心喜。我已修学一切诸法本性空寂了了通达。汝等比丘。莫谓如来唯修诸法本性空寂。复告诸比丘。若于戒律有所疑者今可致问。时诸比丘即白佛言。<a>世尊</a>。我等无有智慧能问如来应正遍知。所以者何。如来境界不可思议。所有诸定不可思议。所演教诲不可思议。是故我等无有智慧能问如来。世尊。譬如老人年百二十身婴长病寝卧床席不能起居气力虚劣余命无几。有一富人缘事欲行当至他方。以百斤金寄是老人而作是言。我今他行。以是宝物持用相寄。或十年还。二十年还。汝当还我。是时老人即便受之。而此老人复无继嗣。其后不久病笃命终。所寄之物悉皆散失。财主行还偿索无所。如是痴人不知筹量可寄不可寄。是故行还债索无所。以是因缘丧失财宝。世尊。我等声闻亦复如是。虽闻如来殷勤教诫。不能受持令法久住。如彼老人受他寄付。我今无智于诸戒律当何所问。佛告诸比丘。汝等今者若问于我则能利益。一切众生。是故告汝听随所疑恣意而问。尔时诸比丘白佛言。世尊。譬如有人年二十五盛壮端正。多有财宝金银琉璃。父母妻子眷属宗亲悉皆存在。亦有人来寄其宝物。语其人言。我有缘事欲至他处。事讫当还。汝当还我。是时壮人守护是物如自己有。其人偶病即命家属。如是金宝是他所寄。彼若来索悉皆还之。智者如是。善知筹量行还索物皆悉得之无所亡失。世尊亦尔。若以法宝付嘱阿难及诸比丘不得久住。何以故。一切声闻及大迦叶悉当无常。如彼老人受他寄物。是故应以无上<a>佛法</a>付诸<a>菩萨</a>。以诸菩萨善能问答如是法宝。则得久住无量千世。增益炽盛利安众生。如彼壮人受他寄物。以是义故。诸大菩萨乃能问耳。我等智慧犹如蚊虻。何能咨请如来深法。时诸声闻默然而住。尔时佛赞诸比丘言。善哉善哉。汝等。善得无漏之心阿<a>罗汉</a>心。我亦曾念以此二缘。应以大乘付诸菩萨令是妙法久住于世。尔时佛告一切大众。善男子善女人。我之寿命不可称量。乐说之辩亦不可尽。汝等宜可随意咨问。若戒若归。第二第三亦复如是。尔时众中有一菩萨摩诃萨。本是多罗聚落人也。姓大迦叶。<a>婆罗门</a>种。年在幼稚。以佛神力即从座起。偏袒右臂。绕百千匝。右膝着地合掌向佛。而白佛言。世尊。我于今者欲少咨问。若佛听者乃敢发言。佛告迦叶。如来应正遍知恣汝所问。当为汝说断汝所疑令汝<a>欢喜</a></p>
<p style="text-align: left">
	　　尔时迦叶菩萨摩诃萨白佛言。世尊。如来哀愍已垂听许今当问之。然我所有智慧微少犹如蚊虻。如来世尊<a>道德</a>巍巍。纯以栴檀师子难伏不可坏众而为眷属。如来之身犹真。金刚。色如琉璃。真实难坏。复为如是大智慧海之所围绕。是众会中诸大菩萨摩诃萨等。皆悉成就无量无边深妙功德犹如香象。于如是等大众之前岂敢发问。为当承佛<a>神通</a>之力及因大众善根威德少发问耳。即于佛前说偈问曰</p>
<p style="text-align: left">
	　　云何得长寿　　金刚不坏身</p>
<p style="text-align: left">
	　　复以何因缘　　得大坚固力</p>
<p style="text-align: left">
	　　云何于此经　　究竟到<a>彼岸</a></p>
<p style="text-align: left">
	　　愿佛开微密　　广为众生说</p>
<p style="text-align: left">
	　　云何得广大　　为众作依止</p>
<p style="text-align: left">
	　　实非阿罗汉　　而与罗汉等</p>
<p style="text-align: left">
	　　云何知天魔　　为众作留难</p>
<p style="text-align: left">
	　　佛说波旬说　　云何分别知</p>
<p style="text-align: left">
	　　云何诸调御　　心喜说<a>真谛</a></p>
<p style="text-align: left">
	　　正善具成就　　演说四颠倒</p>
<p style="text-align: left">
	　　云何作善业　　大仙今当说</p>
<p style="text-align: left">
	　　云何诸菩萨　　能见难见性</p>
<p style="text-align: left">
	　　云何解满字　　及与半字义</p>
<p style="text-align: left">
	　　云何共圣行　　如娑罗娑鸟</p>
<p style="text-align: left">
	　　迦邻提日月　　太白与岁星</p>
<p style="text-align: left">
	　　云何未发心　　而名为菩萨</p>
<p style="text-align: left">
	　　云何于大众　　而得无所畏</p>
<p style="text-align: left">
	　　犹如阎浮金　　无能说其过</p>
<p style="text-align: left">
	　　云何处浊世　　不污如莲华</p>
<p style="text-align: left">
	　　云何处烦恼　　烦恼不能染</p>
<p style="text-align: left">
	　　如医疗众病　　不为病所污</p>
<p style="text-align: left">
	　　<a>生死</a>大海中　　云何作船师</p>
<p style="text-align: left">
	　　云何舍生死　　如蛇脱故皮</p>
<p style="text-align: left">
	　　云何观三宝　　犹如天意树</p>
<p style="text-align: left">
	　　三乘若无性　　云何而得说</p>
<p style="text-align: left">
	　　犹如乐未生　　云何名受乐</p>
<p style="text-align: left">
	　　云何诸菩萨　　而得不坏众</p>
<p style="text-align: left">
	　　云何为生盲　　而作眼目导</p>
<p style="text-align: left">
	　　云何示多头　　唯愿大仙说</p>
<p style="text-align: left">
	　　云何<a>说法</a>者　　增长如月初</p>
<p style="text-align: left">
	　　云何复示现　　究竟于涅槃</p>
<p style="text-align: left">
	　　云何勇进者　　示人天魔道</p>
<p style="text-align: left">
	　　云何知法性　　而受于法乐</p>
<p style="text-align: left">
	　　云何诸菩萨　　远离一切病</p>
<p style="text-align: left">
	　　云何为众生　　演说于秘密</p>
<p style="text-align: left">
	　　云何说毕竟　　及与不毕竟</p>
<p style="text-align: left">
	　　如其断疑网　　云何不定说</p>
<p style="text-align: left">
	　　云何而得近　　最胜无上道</p>
<p style="text-align: left">
	　　我今请如来　　为诸菩萨故</p>
<p style="text-align: left">
	　　愿为说甚深　　微妙诸行等</p>
<p style="text-align: left">
	　　一切诸法中　　悉有安乐性</p>
<p style="text-align: left">
	　　唯愿大仙尊　　为我分别说</p>
<p style="text-align: left">
	　　众生大依止　　两足尊妙药</p>
<p style="text-align: left">
	　　今欲问诸阴　　而我无智慧</p>
<p style="text-align: left">
	　　精进诸菩萨　　亦复不能知</p>
<p style="text-align: left">
	　　如是等甚深　　诸佛之境界</p>
<p style="text-align: left">
	　　尔时佛赞迦叶菩萨。善哉善哉。善男子。汝今未得一切种智。我已得之。然汝所问甚深密藏。如一切智之所咨问等无有异。善男子。我坐道场菩提树下初成正觉。尔时无量阿僧祇恒河沙等诸佛世界有诸菩萨。亦曾问我是甚深义。然其所问句义功德亦皆如是等无有异。如是问者。则能利益无量众生</p>
<p style="text-align: left">
	　　尔时迦叶菩萨复白佛言。世尊。我无智力能问如来如是深义。世尊。譬如蚊虻不能飞过大海彼岸周遍<a>虚空</a>。我亦如是。不能咨问如来如是智慧大海法性虚空甚深之义。世尊。譬如国王髻中明珠付典藏臣。藏臣得已顶戴恭敬增加守护。我亦如是顶戴恭敬增加守护如来所说方等深义。何以故。令我广得深智慧故。尔时。佛告迦叶菩萨。善男子。谛听谛听。当为汝说如来所得长寿之业。菩萨以是业因缘故得寿命长。是故应当至心听受。若业能为菩提因者。应当诚心听受是义。既听受已转为人说。善男子。我以修习如是业故得阿耨多罗三藐三菩提。今复为人广说是义。善男子。譬如王子犯罪系狱。王甚怜愍爱念子故。躬自回驾至其系所。菩萨亦尔。欲得长寿应当护念一切众生同于子想。生大慈大悲大喜大舍。授不杀戒教修善法。亦当安止一切众生于<a>五戒</a>十善。复入<a>地狱</a>饿鬼畜生阿修罗等一切诸趣。拔济是中苦恼众生。脱未脱者。度未度者。未涅槃者令得涅槃。安慰一切诸恐怖者。以如是等业因缘故。菩萨则得寿命长远。于诸智慧而得<a>自在</a>。随所寿终生于天上</p>
<p style="text-align: left">
	　　尔时迦叶菩萨复白佛言。世尊。菩萨摩诃萨等视众生同于子想。是义深隐我未能解。世尊。如来不应说言菩萨于诸众生修平等心同于子想。所以者何。于佛法中有<a>破戒</a>者作逆罪者毁<a>正法</a>者。云何当于如是等人同子想耶。佛告迦叶。如是如是。我于众生实作子想如罗睺罗。迦叶菩萨复白佛言。世尊。昔十五日僧布萨时。曾于受具清净众中有一童子。不善修习身口意业。在屏隈处盗听说戒。密迹力士承佛神力。以金刚杵碎之如尘。世尊。是金刚神极成暴恶。乃能断是童子命根。云何如来视诸众生同于子想如罗睺罗。佛告迦叶。汝今不应作如是言。是童子者。即是化人非真实也。为欲驱遣破戒毁法令出众故。金刚密迹亦是化耳。迦叶。毁谤正法及一阐提。或有<a>杀生</a>乃至邪见及故犯禁。我于是等悉生悲心同于子想如罗睺罗。善男子。譬如国王诸群臣等有犯王法随罪诛戮而不舍置。如来世尊不如是也。于毁法者。与驱遣羯磨诃责羯磨置羯磨举罪羯磨不可见羯磨灭羯磨未舍恶见羯磨。善男子。如来所以与谤法者作如是等降伏羯磨。为欲示诸行恶之人有果报故。善男子。汝今当知。如来即是施恶众生无恐畏者。若放一光若二若五。或有遇者悉令远离一切诸恶。如来今者具有如是无量势力。善男子。未可见法汝。欲见者。今当为汝说其相貌。我涅槃已随其方面有持戒比丘。威仪具足护持正法。见坏法者。即能驱遣呵责征治。当知是人得福无量不可称计。善男子。譬如有王专行暴恶会遇重病。有邻国王闻其名声兴兵而来规欲殄灭。是时病王无力势故方乃恐怖改心修善。而是邻王得。无量福。持法比丘亦复如是。驱遣呵责坏法之人。令行善法得福无量。善男子。譬如长者所居之处田宅屋舍生诸毒树。长者知已即便斫伐永令灭尽。又如壮人首生白发愧而剪拔不令生长。持法比丘亦复如是。见有破戒坏正法者。即应驱遣呵责举处。若善比丘见坏法者。置不呵责驱遣举处。当知是人佛法中怨。若能驱遣呵责举处。是我<a>弟子</a>真声闻也。迦叶菩萨复白佛言。世尊。如佛所言。则不等视一切众生同于子想如罗睺罗。世尊。若有一人以刀害佛。复有一人持栴檀涂佛。佛于此二若生等心。云何复言。当治毁禁。若治毁禁是言则失。佛告迦叶菩萨。善男子。譬如国王大臣宰相产育诸子。颜貌端正聪明黠慧。若二三四将付严师而作是言。君可为我教诏诸子。威仪礼节伎艺书[跳-兆+(梳-木)]校计算数悉令成就。我今四子就君受学。假使三子病杖而死。余有一子必当苦治要令成就。虽丧三子我终不恨。迦叶。是父及师得杀罪不。不也世尊。何以故。以爱念故为欲成就无有恶心。如是教诲得福无量。善男子。如来亦尔。视坏法者等如一子。如来今以无上正法。付嘱诸王大臣宰相比丘<a>比丘尼</a>优婆塞优婆夷。是诸国王及四部众。应当劝励诸学人等。令得增上戒定智慧。若有不学是三品法<a>懈怠</a>破戒毁正法者。王者大臣四部之众应当苦治。善男子。是诸国王及四部众当有罪不。不也世尊。善男子。是诸国王及四部众尚无有罪。何况如来。善男子。如来善修如是平等于诸众生同一子想。如是修者。是名菩萨修平等心于诸众生同一子想。善男子。菩萨如是修习此业得寿命长。亦能善知宿世之事</p>
<p style="text-align: left">
	　　迦叶菩萨复白佛言。世尊。如佛所说菩萨若有修平等心。视诸众生同于子想得寿命长。如来不应作如是说。何以故。如知法人能说种种<a>孝顺</a>之法。还至家中以诸瓦石打掷父母。而是父母是良<a>福田</a>多所利益。难遭难遇。应好供养反生恼害。是知法人言行相违。如来所言亦复如是。菩萨修习等心众生同子想者。应得长寿善知<a>宿命</a><a>常住</a>于世无有变易。今者世尊。以何因缘寿命极短同人间耶。如来将无于诸众生生怨憎想。世尊。昔日作何恶业断几命根。得是短寿不满百年。佛告迦叶。善男子。汝今何缘于如来前发是粗言。如来长寿。于诸寿中最上最胜。所得常法。于诸常中最为第一</p>
<p style="text-align: left">
	　　迦叶菩萨复白佛言。世尊。云何如来得寿命长。佛告迦叶。善男子。如八大河。一名恒河。二名阎摩罗。三名萨罗。四名阿梨罗跋提。五名摩诃。六名辛头。七名博叉。八名悉陀。是八大河及诸小河悉入大海。迦叶。如是一切人中天上地及虚空寿命大河。悉入如来寿命海中。是故如来寿命无量。复次迦叶。譬如阿耨达池出四大河。如来亦尔出一切命。迦叶。譬如一切诸常法中虚空第一。如来亦尔。于诸常中最为第一。迦叶。譬如诸药醍醐第一。如来亦尔。于众生中寿命第一</p>
<p style="text-align: left">
	　　迦叶菩萨复白佛言。世尊。如来寿命若如是者。应住一劫若减一劫。常宣妙法如霔大雨。迦叶。汝今不应于如来所生灭尽想。迦叶。若有比丘比丘尼优婆塞优婆夷。乃至外道五通神仙得自在者。若住一劫若减一劫。经行空中坐卧自在。左胁出火右胁出水。身出烟炎犹如火聚。若欲住寿能得如意。于寿命中修短自任。如是五通尚得如是随意神力。岂况如来于一切法得自在力。而当不能住寿半劫若一劫若百劫若百千劫若无量劫。以是义故。当知如来是常住法不变易法。如来此身是变<a>化身</a>非杂食身。为度众生示同毒树。是故现舍入于涅槃。迦叶。当知佛是常法不变易法。汝等于是第一义中应勤精进一心修习。既修习已广为人说</p>
<p style="text-align: left">
	　　尔时迦叶菩萨白佛言。世尊。出世之法与<a>世间</a>法有何差别。如佛言曰。佛是常法不变易法。世间亦说梵天是常自在天常无有变易。我常性常微尘亦常。若言如来是常法者。如来何故不常现耶。若不常现有何差别。何以故。梵天乃至微尘世性亦不现故。佛告迦叶。譬如长者多有诸牛色虽种种同共一群。付放牧人令逐水草。但为醍醐不求乳酪。彼牧牛者构已自食。长者命终所有诸牛悉为群贼之所抄掠。贼得牛已无有妇女。即自构捋得已而食。尔时群贼各相谓言。彼大长者畜养此牛不期乳酪但为醍醐。我等今者当设何方而得之耶。夫醍醐者。名为世间第一上味。我等无器。设使得乳无安置处。复共相谓唯有皮囊可以盛之。虽有盛处不知攒摇。浆犹难得况复生酥。尔时诸贼以醍醐故加之以水。以水多故乳酪醍醐一切俱失。凡夫亦尔。虽有善法皆是如来正法之余。何以故。如来世尊入涅槃后。盗窃如来遗余善法若<a>戒定慧</a>。如彼诸贼劫掠群牛。诸凡夫人虽复得是戒定智慧。无有方便不能解说。以是义故不能获得常戒常定常慧<a>解脱</a>。如彼群贼不知方便丧失醍醐。亦如群贼为醍醐故加之以水。凡夫亦尔。为解脱故说我众生寿命士夫。梵天自在天微尘世性。戒定智慧及与解脱。非想非非想天即是涅槃。实亦不得解脱涅槃。如彼群贼不得醍醐。是诸凡夫有少梵行供养父母。以是因缘得生天上受少安乐。如彼群贼加水之乳。而是凡夫实不知因修少梵行供养父母得生天上。又不能知戒定智慧归依三宝。以不知故说常乐我净。虽复说之而实不知。是故如来出世之后。乃为演说常乐我净。如转轮王出现于世。福德力故群贼退散牛无损命。时转轮王即以诸牛付一牧人多巧便者。是人方便即得醍醐。以醍醐故一切众生无有患苦。法轮圣王出现世时。诸凡夫人不能演说戒定慧者。即便退散如贼退散。尔时如来善说世法及出世法。为众生故令诸菩萨随而演说。菩萨摩诃萨既得醍醐。复令无量无边众生获得无上<a>甘露</a>法味。所谓如来常乐我净。以是义故。善男子。如来是常不变易法。非如世间凡夫愚人。谓梵天等是常法也。此常法称要是如来非是余法。迦叶。应当如是知如来身。迦叶。诸善男子善女人。常当系心修此二字佛是常住。迦叶。若有善男子善女人修此二字。当知是人随我所行至我至处。善男子。若有修习如是二字为灭相者。当知如来则于其人为般涅槃。善男子。涅槃义者。即是诸佛之法性也</p>
<p style="text-align: left">
	　　迦叶菩萨白佛言。世尊。佛法性者。其义云何。世尊。我今欲知法性之义。唯愿如来哀愍广说。夫法性者即是舍身。舍身者名无所有。若无所有身云何存。身若存者云何而言身有法性。身有法性云何得存。我今云何当知是义。佛告迦叶菩萨。善男子。汝今不应作如是说灭是法性。夫法性者无有灭也。善男子。譬如无想天成就色阴而无色想。不应问言。是诸天等云何而住欢娱受乐。云何行想。云何见闻。善男子。如来境界非诸声闻缘觉所知。善男子。不应说言。如来身者是灭法也。善男子。如是灭法是佛境界。非诸声闻缘觉所及。善男子。汝今不应思量如来何处住何处行何处见何处乐。善男子。如是之义。亦非汝等之所知及。诸佛法身种种方便不可思议</p>
<p style="text-align: left">
	　　复次善男子。应当修习佛法及僧而作常想。是三法者。无有异想。无无常想。无变异想。若于三法修异想者。当知是辈清净三归则无依处。所有禁戒皆不具足。终不能证声闻缘觉菩提之果。若能于是不可思议。修常想者则有归处。善男子。譬如因树则有树影。如来亦尔。有常法故则有归依。非是无常。若言如来是无常者。如来则非诸天世人所归依处。迦叶菩萨白佛言。世尊。譬如闇中有树无影。迦叶。汝不应言有树无影。但非肉眼之所见耳。善男子。如来亦尔。其性常住是不变异。无智慧眼不能得见。如彼闇中不见树影。凡夫之人于佛灭后说言如来是无常法。亦复如是。若言如来异法僧者。则不能成三归依处。如汝父母各各异故。故使无常。迦叶菩萨复白佛言。世尊。我从今始当以佛法众僧三事常住。启悟父母乃至七世皆令奉持。甚奇世尊。我今当学如来法僧不可思议。既自学已亦当为人广说是义。若有诸人不能信受。当知是辈久修无常。如是之人我当为其而作霜雹。尔时佛赞迦叶菩萨善哉善哉。汝今善能护持正法。如是<a>护法</a>不欺于人。以不欺人善业缘故。而得长寿善知宿命</p>
<p style="text-align: left">
	　　大般涅槃经金刚身品第二</p>
<p style="text-align: left">
	　　尔时世尊复告迦叶。善男子。如来身者是常住身。不可坏身。金刚之身。非杂食身。即是法身。迦叶菩萨白佛言。世尊。如佛所说。如是等身我悉不见。唯见无常破坏微尘杂食等身。何以故。如来当入于涅槃故。佛言。迦叶。汝今莫谓如来之身不坚可坏如凡夫身。善男子。汝今当知。如来之身无量亿劫坚牢难坏。非人天身非恐怖身非杂食身。如来之身非身是身。不生不灭。不习不修。无量无边无有足迹。无知无形毕竟清净无有动摇。无受无行不住不作。无味无杂非是有为。非业非果非行非灭非心非数不可思议。常不可思议无识离心亦不离心。其心平等无有亦有。无有去来而亦去来。不破不坏不断不绝。不出不灭非主亦主。非有非无非觉非观。非字非不字。非定非不定。不可见了了见。无处亦处。无宅亦宅。无闇无明。无有寂静。而亦寂静。是无所有不受不施。清净无垢。无诤断诤。住无住处。不取不堕。非法非非法。非福田非不福田。无尽不尽离一切尽。是空离空。虽不常住非念念灭无有垢浊。无字离字。非声非说亦非修习。非称非量。非一非异。非像非相。诸相庄严。非勇非畏。无寂不寂。无热不热。不可睹见无有相貌。如来度脱一切众生。无度脱故能解众生。无有解故觉了众生。无觉了故如实说法。无有二故不可量。无等等。平如虚空无有形貌同无生性。不断不常。常行一乘。众生见三。不退不转断一切结。不战不触非性住性。非合非散。非长非短。非圆非方。非阴入界亦阴入界。非增非损。非胜非负。如来之身成就如是无量功德。无有知者无不知者。无有见者无不见者。非有为非无为。非世非不世。非作非不作。非依非不依。非四大非不四大。非因非不因。非众生非不众生。非<a>沙门</a>非婆罗门。是师子大师子。非身非不身。不可宣说。除一<a>法相</a>不可算数。般涅槃时不般涅槃。如来法身皆悉成就如是无量微妙功德。迦叶。唯有如来乃知是相。非诸声闻缘觉所知。迦叶。如是功德成如来身。非是杂食所长养身。迦叶。如来真身功德如是。云何复得诸疾患苦。危脆不坚如坏器乎。迦叶。如来所以示病苦者。为欲调伏诸众生故。善男子。汝今当知。如来之身即金刚身。汝从今日常当专心思惟此义莫念食身。亦当为人说如来身即是法身</p>
<p style="text-align: left">
	　　迦叶菩萨白佛言。世尊。如来成就如是功德。其身云何当有病苦无常破坏。我从今日常当思惟。如来之身是常法身安乐之身。亦当为他如是广说。唯然世尊。如来法身金刚不坏。而未能知所因云何。佛言。迦叶。以能护持正法因缘故。得成就是金刚身。迦叶。我于往昔护法因缘。今得成就是金刚身常住不坏。善男子。护持正法者。不受五戒不修威仪。应持刀剑弓箭鉾槊。守护持戒清净比丘。迦叶菩萨白佛言。世尊。若有比丘离于守护。独处空闲冢间树下。当说是人为真比丘。若有随逐守护者行。当知是辈是秃<a>居士</a>。佛告迦叶。莫作是语言秃居士。若有比丘随所至处供身趣足。读诵经典思惟坐禅。有来问法即为宣说。所谓布施持戒福德少欲知足。虽能如是种种说法。然故不能作师子吼。不为师子之所围绕。不能降伏非法恶人。如是比丘不能自利及利众生。当知是辈懈怠懒堕。虽能持戒守护净行。当知是人无所能为。若有比丘供身之具亦常丰足。复能护持所受禁戒。能师子吼广说妙法。谓修多罗祇夜受记伽陀优陀那伊帝曰多伽阇陀伽毗佛略阿浮陀达磨。以如是等九部经典为他广说。利益安乐诸众生故。唱如是言。涅槃经中制诸比丘。不应畜养奴婢牛羊非法之物。若有比丘。畜如是等不净之物。应当治之。如来先于异部经中说。有比丘畜如是等非法之物。某甲国王<a>如法</a>治之驱令<a>还俗</a>。若有比丘。能作如是师子吼时。有破戒者闻是语已。咸共嗔恚害是法师。是说法者。设复命终故名持戒自利利他。以是缘故我听国主群臣宰相诸优婆塞护说法人。若有欲得护正法者。当如是学。迦叶。如是破戒不护法者名秃居士。非持戒者得如是名。善男子。过去之世无量无边阿僧祇劫。于此拘尸那城有佛出世。号欢喜增益如来应正遍知明行足善逝世间解无上士调御丈夫<a>天人</a>师佛世尊。尔时世界广博严净丰乐安隐。人民炽盛无有饥渴。如安乐国诸菩萨等。彼佛世尊住世无量。化众生已然后乃于娑罗双树入般涅槃。佛涅槃后正法住世无量亿岁。余四十年佛法未灭。尔时有一持戒比丘。名曰觉德。多有徒众眷属围绕能师子吼。颁宣广说九部经典。制诸比丘不得畜养奴婢牛羊非法之物。尔时多有破戒比丘。闻作是说。皆生恶心执持刀杖逼是法师。是时国王。名曰有德。闻是事已为护法故。即便往至说法者所。与是破戒诸恶比丘极共战斗。令说法者得免危害。王于尔时身被刀剑箭槊之疮。体无完处如芥子许。尔时觉德寻赞王言。善哉善哉。王今真是护正法者。当来之世。此身当为无量<a>法器</a>。王于是时得闻法已心大欢喜。寻即命终生阿閦佛国。而为彼佛作第一弟子。其王将从人民眷属。有战斗者。有<a>随喜</a>者。一切不退菩提之心。命终悉生阿閦佛国。觉德比丘。却后寿终亦得往生阿閦佛国。而为彼佛作声闻众中第二弟子。若有正法欲灭尽时。应当如是受持拥护。迦叶。尔时王者则我身是。说法比丘<a>迦叶佛</a>是。迦叶。护正法者。得如是等无量果报。以是因缘我于今日得种种相以自庄严。成就法身不可坏身</p>
<p style="text-align: left">
	　　迦叶菩萨复白佛言。世尊。如来常身犹如画石。佛告迦叶菩萨。善男子。以是因缘故。比丘比丘尼优婆塞优婆夷。应当勤加护持正法。护法果报广大无量。善男子。是故护法优婆塞等。应执刀杖拥护如是持法比丘。若有受持五戒之者。不得名为大乘人也。不受五戒为护正法乃名大乘。护正法者。应当执持刀剑器仗侍说法者。迦叶白佛言。世尊。若诸比丘与如是等诸优婆塞持刀杖者。共为伴侣为有师耶为无师乎。为是持戒为是破戒。佛告迦叶。莫谓是等为破戒人。善男子。我涅槃后浊恶之世国土荒乱。互相抄掠人民饥饿。尔时多有为饥饿故发心<a>出家</a>。如是之人名为秃人。是秃人辈见有持戒威仪具足清净比丘护持正法。驱逐令出若杀若害。迦叶菩萨复白佛言。世尊。是持戒人。护正法者。云何当得游行村落城邑<a>教化</a>。善男子。是故我今听持戒人。依诸白衣持刀杖者以为伴侣。若诸国王大臣长者优婆塞等。为护法故虽持刀杖。我说是等名为持戒。虽持刀杖不应断命。若能如是即得名为第一持戒</p>
<p style="text-align: left">
	　　迦叶。言护法者。谓具<a>正见</a>能广宣说大乘经典。终不捉持王者宝盖油瓶谷米种种果蓏。不为利养亲近国王大臣长者。于诸檀越心无谄曲具足威仪摧伏破戒诸恶人等。是名持戒护法之师。能为众生真善知识。其心弘广譬如大海。迦叶。若有比丘以利养故为他说法。是人所有徒众眷属。亦效是师贪求利养。是人如是便自坏众。迦叶众有三种一者犯戒杂僧。二者愚痴僧。三者清净僧。破戒杂僧则易可坏。持戒净僧利养因缘所不能坏。云何破戒杂僧。若有比丘虽持禁戒。为利养故与破戒者坐起行来。共相亲附同其事业。是名破戒亦名杂僧。云何愚痴僧。若有比丘在阿兰若处。诸根不利闇钝[梦-夕+登]瞢少欲乞食。于说戒日及自恣时。教诸弟子清净忏悔。见非弟子多犯禁戒。不能教令清净忏悔。而便与共说戒自恣。是名愚痴僧。云何名清净僧。有比丘僧。不为百千亿数诸魔之所沮坏。是菩萨众本性清净。能调如上二部之众。悉令安住清净众中。是名护法无上大师善持律者。为欲调伏利众生故。知诸戒相若轻若重。非是律者则不证知。若是律者则便证知。云何调伏众生故。若诸菩萨为化众生常入聚落不择时节。或至寡妇淫女舍宅。与同住止经历多年。若是声闻所不应为。是名调伏利益众生。云何知重。若见如来因事制戒。汝从今日慎莫更犯。如四重禁。出家之人所不应作。而便故作。非是沙门。非释种子。是名为重。云何为轻。若犯轻事如是三谏。若能舍者。是名为轻。非律不证者。若有赞说不清净物应受用者。不共同止。是律应证者。善学戒律不近破戒。见有所行随顺戒律心生欢喜。如是能知佛法所作善能解说。是名律师。善解一字。善持契经。亦复如是。如是善男子。佛法无量不可思议。如来亦尔不可思议。迦叶菩萨白佛言。世尊。如是如是。诚如圣教。佛法无量不可思议。如来亦尔不可思议。故知如来常住不坏无有变异。我今善学。亦当为人广宣是义。尔时佛赞迦叶菩萨。善哉善哉。如来身者。即是金刚不可坏身。菩萨应当如是善学正见正知。若能如是了了知见。即是见佛金刚之身不可坏身。如于镜中见诸色像</p>
<p style="text-align: left">
	　　大般涅槃经名字功德品第三</p>
<p style="text-align: left">
	　　尔时如来复告迦叶。善男子。汝今应当善持是经文字章句所有功德。若有善男子善女人。闻是经名生四趣者。无有是处。何以故。如是经典乃是无量无边诸佛之所修习。所得功德我今当说。迦叶菩萨白佛言。世尊。当何名此经。菩萨摩诃萨云何奉持。佛告迦叶。是经名为大般涅槃。上语亦善。中语亦善。下语亦善。义味深邃其文亦善。纯备具足清净梵行。金刚宝藏满足无缺。汝今善听。我今当说。善男子。所言大者。名之为常。如八大河悉归大海。此经如是。降伏一切诸结烦恼及诸魔性。然后要于大般涅槃放舍身命。是故名曰大般涅槃。善男子。又如医师有一秘方。悉摄一切所有医方。善男子。如来亦尔。所说种种妙法秘密深奥藏门。悉皆入于大般涅槃。是故名为大般涅槃。善男子。譬如农夫春月下种常有悕望。既收果实众望都息。善男子。一切众生亦复如是。修学余经常悕滋味。若得闻是大般涅槃。悕望诸经所有滋味悉皆永断。是大涅槃能令众生度诸有流。善男子。如诸迹中象迹为最。此经如是。于诸经三昧最为第一。善男子。譬如耕田秋耕为胜。此经如是诸经中胜。善男子。如诸药中醍醐第一善治众生热恼乱心。是大涅槃为最第一。善男子。譬如甜酥八味具足。大般涅槃亦复如是八味具足。云何为八。一者常。二者恒。三者安。四者清凉。五者不老。六者不死。七者无垢。八者快乐。是为八味具足。具是八味。是故名为大般涅槃若诸菩萨摩诃萨等安住是中。复能处处示现涅槃。是故名为大般涅槃。迦叶。善男子善女人。若欲于此大般涅槃而涅槃者。当如是学如来常住。法僧亦然。迦叶菩萨复白佛言。甚奇世尊。如来功德不可思议。法僧亦尔不可思议。是大涅槃亦不可思议。若有修学是经典者。得正法门能为良医。若未学者。当知是人盲无慧眼无明所覆。</p>
				</div></div><hr><script charset='utf-8' src='../../js/footer.js'></script></body></html>