<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修菩萨处胎经 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>菩萨处胎经 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>菩萨</a>处胎经 第三卷</strong></p>
<p style="text-align: left">
	　　姚秦凉洲<a>沙门</a>竺佛念译</p>
<p style="text-align: left">
	　　想无想品第六</p>
<p style="text-align: left">
	　　尔时<a>世尊</a>告<a>弥勒</a>菩萨。今此座中无有异类。纯一生补处。今当说识想受。无识无想无受。是时菩萨云何说识想受。于是菩萨分别说识想受。识非想非受。受非识非想。想非受非识。想非过去非未来非现在。受非过去非未来非现在。识非过去非未来非现在。非识非过去非未来非现在。非想非过去非未来非现在。非受非过去非未来非现在。云何识非过去未来现在。于是菩萨入无阂定。化受识众生。从有住地至无住地。此识非过去非未来非现在。复次菩萨摩诃萨。化想众生。从住地至无住地。菩萨化受众生。从住地至无住地。尔时尊者大迦叶即从坐起偏露右臂。右膝着地前白佛言。世尊。意心识受想。有何差别。佛告迦叶。知身即知差别。为众生故。从足至头支节各各别名。如树喻经说。根皮茎节枝叶故名为树。心<a>意识</a>受想亦复如是。大迦叶白佛言。想是外法受是内法。云何为一。佛告大迦叶。想从外来从内出也。迦叶白佛言。想从外来。何以故知。若外无形。内想何由得生。若外物不害。内何由知痛。佛告迦叶。此事不然。何以故。此识非外非内非两中间。识住处非识住处。外想外受。即是内法非外法也。菩萨摩诃萨信解甚深。内外中间法。乃能解了识所住处。此是众生此非众生。乃至有无法非此非彼。便入无碍独步三昧。迦叶白佛言。今闻<a>说法</a>增益狐疑。何以故。如佛所说。想亦是受。受亦是想。识法分别识亦是想。亦是受想。想自空受。受自空识。识自空想。空非识空。识空非受空。受空非想空。如树喻者是事不然。佛告迦叶。我当与汝说喻。智者以喻得解。往昔有王。王名特异。王有四子。一名喜悦。二名长寿。三名百岁。四名<a>无畏</a>。彼长寿子。不满月数即便命终。喜悦子者。身生疮痍见者恶贱。父母厌患常无欢心。百岁子者。不满百日复取命终。无畏子者。唇骞鼻嵃反齿横牙。人见恐畏。此亦如是想受识。无若干差别。佛告迦叶。吾今与汝说识想受一一分别。过去九十一劫有王名智慧。专行十善以法治化。无有烦恼察众生意行。知彼众生所念不同。即遣侍臣案行国界。诸有盲人尽仰来集宫庭。臣受王教。即出巡行国界。得五百盲人将诣庭内。王复以五百白象罗列殿前。一一令诸盲人<a>自在</a>捉象。是时盲人。或捉象鼻。或捉象耳。或捉象头。或捉象脚。或捉象腹。或捉象尾。王问诸盲人曰。象何所像类。盲人答白。捉鼻者言如角。捉头者言如瓮。捉耳者言如簸箕。捉腹者言如箪捉脚者言如柱。捉尾者言如橛。时傍观有目之士。笑彼盲者不得象具相。盲人屏处自共论说。各言已是而共诤竞。此众生类亦复如是。识想受法各各不同。佛告迦叶。犹如有人设百味食。<a>粳米</a>豆麦大小麻子。当其所得得粳米者。不知有余豆麦之属。迦叶此亦如是。识想受法各各不同。观诸法性无异无别。尔时世尊即与迦叶。而说颂曰</p>
<p style="text-align: left">
	　　见额知有头　　视烟知有火</p>
<p style="text-align: left">
	　　睹云知有雨　　观行知体性</p>
<p style="text-align: left">
	　　空雨无两足　　水影不可捉</p>
<p style="text-align: left">
	　　言议尽法师　　结使尽<a>涅槃</a></p>
<p style="text-align: left">
	　　想尽在无想　　受灭亦无受</p>
<p style="text-align: left">
	　　识灭无有识　　梵行无上道</p>
<p style="text-align: left">
	　　吾从无数劫　　常为识所惑</p>
<p style="text-align: left">
	　　今世及后世　　不遇安乐处</p>
<p style="text-align: left">
	　　我今现在胎　　分别诸<a>法相</a></p>
<p style="text-align: left">
	　　不见想受名　　况当有识法</p>
<p style="text-align: left">
	　　尔时世尊说此偈时。五百<a>比丘</a>得不起法忍。有千众生心乐空行。于无余涅槃界心得自在</p>
<p style="text-align: left">
	　　菩萨处胎经住不住品第七</p>
<p style="text-align: left">
	　　尔时座中有菩萨名曰无住法行。即从坐起偏露右臂。右膝着地叉手前白佛言。善哉善哉。此诸大会快得善利。得闻如来无量法义。昔所誓愿今乃得闻。即于佛前以偈叹曰</p>
<p style="text-align: left">
	　　<a>虚空</a>无边界　　演出无量义</p>
<p style="text-align: left">
	　　有无不生灭　　惔怕无受想</p>
<p style="text-align: left">
	　　过去诸佛等　　修施戒忍辱</p>
<p style="text-align: left">
	　　入定心不乱　　慧光照<a>世间</a></p>
<p style="text-align: left">
	　　其德不可量　　非有亦非无</p>
<p style="text-align: left">
	　　音响极清妙　　无等无俦匹</p>
<p style="text-align: left">
	　　一音报万亿　　由是得成佛</p>
<p style="text-align: left">
	　　法鼓声远闻　　声声各各别</p>
<p style="text-align: left">
	　　犹如转轮王　　念则雨七宝</p>
<p style="text-align: left">
	　　佛声极远振　　雨七觉意宝</p>
<p style="text-align: left">
	　　修治佛道场　　庄严道树果</p>
<p style="text-align: left">
	　　不住不不住　　慈悲护众生</p>
<p style="text-align: left">
	　　心念身相具　　不辞劫数难</p>
<p style="text-align: left">
	　　十方诸如来　　发印开法藏</p>
<p style="text-align: left">
	　　我等今得闻　　得住无为岸</p>
<p style="text-align: left">
	　　善哉如来力　　旷大无崖底</p>
<p style="text-align: left">
	　　解缚不处有　　真际实相法</p>
<p style="text-align: left">
	　　欲界烦恼世　　<a>教化</a>诸愚痴</p>
<p style="text-align: left">
	　　佛秘深藏义　　布现示众生</p>
<p style="text-align: left">
	　　疆界无边际　　皆得无上道</p>
<p style="text-align: left">
	　　尔时无住菩萨说此偈赞佛已。前白佛言。过去当来现在五阴清净。不住不不住。乃至三十七品梵行不住不不住前后中间境界究竟净不净空。不住不不住。我不造非不造。非梵行非不梵行。唯愿世尊说住不住。佛告无住菩萨曰。色相不住不不住。受相不住不不住。想相不住不不住。行相不住不不住。识相不住不不住。内法清净不住不不住。外法清净不住不不住。内外法清净不住不不住。从初发意乃至道场。断除诸想净一切智。不住不不住。除众生垢清净不住不不住。庄严佛土清净不住不不住。入金刚三昧坚固其志。清净不住不不住。碎身<a>舍利</a>清净不住不不住。游戏百千三昧。清净不住不不住。不在凡夫地不入贤圣空清净不住不不住。不自称已我成<a>道果</a>。清净不住不不住。三十二大人之相。放大光明远照十方无量世界。一切众生寻光来至。得闻如来深奥之法。随彼所念上中下语。悉令充足分别诸法。住亦不住。不住亦不住。色受想行识。<a>十二因缘</a>。四无阂慧。空无想愿。四禅四无量慧。清净不住不不住。以神足力入于五道。清净不住不不住。入<a>解脱</a>门戒身定身慧身解脱身解脱知见身。清净不住不不住。佛告迦叶。今当说八清净<a>甘露</a>法味池。何等为八。如我今日坐自在讲堂。东视清净浴池周匝栏楯七宝所成。当于尔时亦不与众生说苦集灭道。饮此池水皆成道果。是谓菩萨神力所作。在南西北方亦复如是。我本成佛四方以右不从四维成佛。四维成佛者。示现成佛不实。何以故。从无数阿僧祇劫成就八味法。何谓为八。一为喜味。二为尽味。三为定味。四为到味。五为静味。六为相味。七为不动味。八为不究竟味。是为浴池八味。若菩萨摩诃萨饮此甘露浆者。不入<a>地狱</a>饿鬼畜生。成无上道。从初发心乃至道树。洗除心垢永尽无余。何者七觉意池八解脱水。初心解脱未至中间已至。已至中间住二地。尔乃得名菩萨。若复菩萨从八池水分别气味。此味非味。此道非道。耳不别声。鼻不别香。舌不别味。一一分别无所有。诸法聋故。是为菩萨摩诃萨净修清净行</p>
<p style="text-align: left">
	　　菩萨处胎经八种身品第八</p>
<p style="text-align: left">
	　　佛告诸来会菩萨摩诃萨。学无学及四部众。比丘<a>比丘尼</a>优婆塞优婆夷。一切众生所可供养。或有众生。见地。薄地。净地。如来地。辟支佛地。不退转地。道场地。说法地。由此八地成无上等正觉。云何见地。菩萨发意趣向阿耨多罗三藐三菩提。复有菩萨摩诃萨。从初发意乃至坐道树。自伏其心欲降伏诸魔。即于坐上入三昧定。其三昧者。去嫉妒三昧。心胜三昧。秘藏三昧。除痴三昧。威神伏三昧。如诸佛世尊无言教三昧。示现变化三昧。是时弊魔波旬来扰佛者。非自己力所能来至。皆是如来威神之所感致。所以者何。欲现世法为劣第一义胜。何以故。如弊魔波旬起怒害心声响震地。佛以忍三昧不动不摇。使无央数弊魔众等。颠倒堕地。犹如蛄蟥蚁子及蝇不能得动。弊魔波旬亦复如是。若魔来者不能动我一毛。尔时世尊即以威神入三昧定。感动一佛境界满中弊魔。令此诸魔恶声流布。拘昙沙门。执心懦弱无丈夫意。在此大畏之处欲求佛道。佛告大众。弊魔波旬是我所作。彼魔心者。为是恶心为是善心。尔时有天子名曰拘毗。白佛言。佛降伏魔。非是魔力是佛神力。何以故。彼众生类不解俗法及以道法。以是欲化众生故降致魔来。其有众生见诸魔者。心不愿乐如千眼比。数千万众心立不退转地</p>
<p style="text-align: left">
	　　复次菩萨摩诃萨。从忉利天生十方刹。不因湿生卵生化生胎生。教化众生。此菩萨等成就无记根。所化众生亦成无记根。何者是。阿閦佛境界是。或有菩萨摩诃萨。从忍世界生北方光影佛土。成就有记无记根。教化众生皆成就有记无记根。欲乐世界妙光佛土众生是也。或有菩萨摩诃萨。从初发意乃至成佛。执心一向无若干想无嗔无怒。愿乐欲生无量寿佛国。一切众生其生彼者。四部众比丘比丘尼优婆塞优婆夷。皆同一金色。西方去此阎浮提十二亿那由他。有懈慢界。国土快乐作倡伎乐。衣被服饰香花庄严七宝转关床。举目东视宝床随转。北视西视南视亦如是转。前后发意众生。欲生阿弥陀佛国者。皆染着懈慢国土。不能前进生阿弥陀佛国。亿千万众。时有一人能生阿弥陀佛国。何以故。皆由懈慢执心不牢固。斯等众生自不<a>杀生</a>。亦教他不杀。有此福报生无量寿国。或有菩萨摩诃萨。具足<a>六度</a>施戒忍精进<a>禅定</a>解脱智慧。生南方踊跃佛刹。去此阎浮提一亿佛国。彼众生等无有痴爱淫欲之想。何以故。皆从欲界断三十六种淫欲行灭。种性成就所行清净。如日光明无有尘翳。彼土众生行十三苦行。云何十三。昼夜三时不失时节。经行坐禅。或在树下。或在冢间。或在空地。或在岩石无人之处。或依泉源。或时一食。或不用食。法服齐整不失威仪。或时说法或不说法。周旋经行知足知满。所可说法。少欲真道多欲非道。息心定意解空无想不愿之法。是谓踊跃世界菩萨所行。彼土众生纯一乘学。无有<a>罗汉</a>辟支佛乘。相好具足称誉<a>正法</a>。解空<a>无我</a>。尔时世尊即说颂曰</p>
<p style="text-align: left">
	　　一切行已灭　　识为是外法</p>
<p style="text-align: left">
	　　生者都归尽　　涅槃最为乐</p>
<p style="text-align: left">
	　　归命踊跃佛　　法王最第一</p>
<p style="text-align: left">
	　　坐阎浮树下　　最初破欲网</p>
<p style="text-align: left">
	　　说法度人民　　供养诸<a>福田</a></p>
<p style="text-align: left">
	　　树下坐思惟　　梵王来劝请</p>
<p style="text-align: left">
	　　愿尊从禅觉　　愍念愚惑人</p>
<p style="text-align: left">
	　　时大梵天王　　手执琉璃琴</p>
<p style="text-align: left">
	　　叹说佛功德　　柔软和雅音</p>
<p style="text-align: left">
	　　于亿百千劫　　时有发道心</p>
<p style="text-align: left">
	　　道心菩萨本　　亿劫时乃有</p>
<p style="text-align: left">
	　　愿速从禅起　　转无上法轮</p>
<p style="text-align: left">
	　　如优昙钵花　　时时乃一有</p>
<p style="text-align: left">
	　　佛出照世间　　除诸尘劳冥</p>
<p style="text-align: left">
	　　踊跃佛世界　　闻戒施清净</p>
<p style="text-align: left">
	　　不似能忍土　　刚强难可化</p>
<p style="text-align: left">
	　　思惟禅定道　　灭身不受证</p>
<p style="text-align: left">
	　　三转五碍法　　十二牵连缚</p>
<p style="text-align: left">
	　　道业三十二　　十六慈哀心</p>
<p style="text-align: left">
	　　古昔无量劫　　誓愿金刚志</p>
<p style="text-align: left">
	　　演放大光明　　遍照诸佛刹</p>
<p style="text-align: left">
	　　尔时佛说偈已。告诸会者。东北方去此能忍世界五百恒河沙刹土。国名果熟。佛名花英如来应供正遍知明行足善逝世间解无上士调御丈夫<a>天人</a>师佛世尊。今现在说法。上语亦善中语亦善下语亦善。义味深邃等同梵行。彼土众生无有胎生化生湿生卵生。从<a>莲花生</a>。慈悲喜舍。百七难有神足定意。皆共修习三昧王三昧。所有三昧者。首楞严三昧。觉道三昧。威仪禁戒三昧。除众生苦本三昧。自照光明三昧。觉味众生三昧。如此等百七三昧。<a>内观</a>身外观身。内外观身。内法外法内外法。内定外定内外定。思惟分别观了无形无想无念。菩萨摩诃萨入解脱门。观一切法空寂无形。尔时世尊。即说偈曰</p>
<p style="text-align: left">
	　　虚空无边际　　音响说妙法</p>
<p style="text-align: left">
	　　果熟刹土人　　花英最胜尊</p>
<p style="text-align: left">
	　　不由四胞胎　　自然莲花生</p>
<p style="text-align: left">
	　　无我无彼想　　<a>寿命</a>不可量</p>
<p style="text-align: left">
	　　国土七宝成　　亦如阎浮提</p>
<p style="text-align: left">
	　　转轮七宝王　　象马玉女宝</p>
<p style="text-align: left">
	　　典藏四种兵　　摩尼金轮宝</p>
<p style="text-align: left">
	　　所至无挂碍　　彼界摩尼宝</p>
<p style="text-align: left">
	　　普照一佛刹　　彼无日月照</p>
<p style="text-align: left">
	　　星宿及火光　　分别四妙谛</p>
<p style="text-align: left">
	　　无常苦空道　　令彼众生类</p>
<p style="text-align: left">
	　　无生断灭想</p>
<p style="text-align: left">
	　　尔时佛说偈已。告诸会者。西北方去此阎浮提七万恒河沙刹国。名宝琉璃佛。名慧成就如来应供正遍知明行足善逝世间解无上士调御丈夫天人师佛世尊。今现在说法。初语善。中语善。竟语善。彼土众生受性柔软。观道无常去离三患。无淫怒痴。无三恶道地狱饿鬼畜生。尔时世尊。与诸大众。而说偈曰</p>
<p style="text-align: left">
	　　诸入烦恼道　　及与四颠倒</p>
<p style="text-align: left">
	　　一切永除尽　　如空无形像</p>
<p style="text-align: left">
	　　寿命无央数　　无有中夭者</p>
<p style="text-align: left">
	　　行四无畏法　　成果不动摇</p>
<p style="text-align: left">
	　　其生彼土者　　行慈三昧报</p>
<p style="text-align: left">
	　　如我释迦文　　勇猛超劫数</p>
<p style="text-align: left">
	　　国财妻子施　　去想无所恋</p>
<p style="text-align: left">
	　　汝等诸佛子　　发愿得生彼</p>
<p style="text-align: left">
	　　亦无声闻法　　因缘各佛道</p>
<p style="text-align: left">
	　　于此百千劫　　勤苦<a>修道</a>德</p>
<p style="text-align: left">
	　　于此十六分　　未能获其一</p>
<p style="text-align: left">
	　　法性观诸法　　通达慧无碍</p>
<p style="text-align: left">
	　　尽灭吾我心　　即住无<a>生地</a></p>
<p style="text-align: left">
	　　彼土诸众生　　建志坚固法</p>
<p style="text-align: left">
	　　破有不住有　　补处之所学</p>
<p style="text-align: left">
	　　汝等诸佛子　　晓了无所行</p>
<p style="text-align: left">
	　　舍禅入初禅　　始知众生苦</p>
<p style="text-align: left">
	　　中间九无碍　　禅相不可量</p>
<p style="text-align: left">
	　　众生心清净　　各各念不同</p>
<p style="text-align: left">
	　　已离五道渊　　佛日照<a>三界</a></p>
<p style="text-align: left">
	　　善哉获大利　　感动诸天宫</p>
<p style="text-align: left">
	　　童真一切智　　开化而无倦</p>
<p style="text-align: left">
	　　众生得慈心　　恋慕无上道</p>
<p style="text-align: left">
	　　从无央数劫　　舍身复受身</p>
<p style="text-align: left">
	　　轮转<a>生死</a>中　　于缚得离缚</p>
<p style="text-align: left">
	　　<a>四谛</a>栴<a>檀香</a>　　木榓细捣香</p>
<p style="text-align: left">
	　　三昧智慧力　　破坏魔兵众</p>
<p style="text-align: left">
	　　过去一念结　　以何三昧断</p>
<p style="text-align: left">
	　　未来二念结　　何定何道除</p>
<p style="text-align: left">
	　　现在三念结　　除尽要有本</p>
<p style="text-align: left">
	　　过去一念结　　九万亿尘垢</p>
<p style="text-align: left">
	　　以空清净定　　得至空无岸</p>
<p style="text-align: left">
	　　未来无九结　　定意无想念</p>
<p style="text-align: left">
	　　寂然至佛道　　永处无所住</p>
<p style="text-align: left">
	　　现在三九结　　愿法无挂阂</p>
<p style="text-align: left">
	　　蠲除心意识　　渐住至无碍</p>
<p style="text-align: left">
	　　佛说此偈已。告诸大众。西南方去此能忍世界三十二恒河沙。刹名无想。佛名一住如来应供正遍知明行足善逝世间解无上士调御丈夫天人师佛世尊。今现在说法。初善中善竟善义味深邃。分别五阴色受想行识六情六尘。修无常想系意在前。初法思惟坏破身惑。此身非有四蛇为家。此身如毒坏人禅道。是身如乌心无满足。是身如龙乐住深渊。佛道无为清净无瑕。如水莲花尘垢不染。日照天地蔽翳萤火。众山岳峙须弥为上。众星微光明月为最。如来出世法灯第一。尔时世尊。而说偈言</p>
<p style="text-align: left">
	　　断垢灭除想　　缚着心得离</p>
<p style="text-align: left">
	　　意念寂然定　　净行得具足</p>
<p style="text-align: left">
	　　一意一念中　　断灭结使迹</p>
<p style="text-align: left">
	　　除去永劫苦　　令尽无复生</p>
<p style="text-align: left">
	　　空寂无上道　　如有如不有</p>
<p style="text-align: left">
	　　彼我及诸识　　如梦影幻想</p>
<p style="text-align: left">
	　　菩萨积苦行　　劫数难可量</p>
<p style="text-align: left">
	　　欲说尽根本　　非一非二形</p>
<p style="text-align: left">
	　　若有智慧人　　口演无量义</p>
<p style="text-align: left">
	　　一义有亿句　　句句各各异</p>
<p style="text-align: left">
	　　虚空可填满　　其义不可尽</p>
<p style="text-align: left">
	　　吾昔从本来　　行六度无极</p>
<p style="text-align: left">
	　　布施除贪想　　禅定亦如是</p>
<p style="text-align: left">
	　　劫烧心不动　　不到余佛刹</p>
<p style="text-align: left">
	　　神力之所感　　住劫而教化</p>
<p style="text-align: left">
	　　尔时世尊说此偈已。即以定意自庄严身。告众会者。东南方去此能忍世界三十三恒河沙。其刹名琉璃。佛名信解如来应供正遍知明行足善逝世间解无上士调御丈夫天人师佛世尊。今现在说法。初善中善竟善。分别四道吉祥之行。七生更三不复往来。即于现法般涅槃。断苦集灭取道成证。时有天子名曰眼净。在彼众中心怀狐疑。今我宁可问如来义。及我同类悉得开悟。尔时天子即从坐起。长跪叉手前白佛言。唯愿世尊。与我等说平等大乘淫怒痴业。何等过去未来现在痴冥众生。入解脱门。佛告眼净菩萨曰。善哉善哉。乃为一切开示眼目。汝今谛听谛听善思念之。吾当与汝一一分别。云何眼是色耶。答曰非也。又问非色耶。对曰非也。又问是色非色耶。对曰色无住处也。佛告眼净菩萨。如卿所说。是色非色色非色。无住处者。云何立字名曰色。眼净菩萨白佛言。色性久败。现灭不住过去不现。此世后世永尽无余。故曰无余涅槃。佛告眼净。此识从本已来为从何生。今日四众灭三世垢去至何处。眼净白佛言。本从空来今还于空。佛言。前空后空复有何异也。对曰无也。当知诸法实相。前不可穷后不可尽。佛告眼净菩萨。吾从无数阿僧祇劫积行福业。普念一切沉溺众生。悲念哀苦欲令度脱。所以者何。吾今处胎所欲灭者。都已灭尽。果愿成报今日已获。彼土众生。不以成佛不成佛以此为累。所以者何。彼土众生建意勇猛。不处有胎不处无胎不处化生。功德成就非觉非不觉。何者是觉。云何非觉。一切众生愚痴者。我悉觉之是觉。一切学人断结使者。是非觉。尔时世尊。即说偈言</p>
<p style="text-align: left">
	　　觉佛出世间　　远放大光明</p>
<p style="text-align: left">
	　　苦集灭结使　　独立无敢近</p>
<p style="text-align: left">
	　　正使地振动　　三界犹若尘</p>
<p style="text-align: left">
	　　执心入定意　　众相各不异</p>
<p style="text-align: left">
	　　如来至真念　　除想不入定</p>
<p style="text-align: left">
	　　还入众生中　　因造更造缘</p>
<p style="text-align: left">
	　　精进勇慧智　　化导愚痴人</p>
<p style="text-align: left">
	　　导引众生类　　可度不度者</p>
<p style="text-align: left">
	　　菩萨处胎经全身舍利品第九</p>
<p style="text-align: left">
	　　尔时世尊告诸来会者。念我古昔所行功德。舍身受身非一非二。今当为汝说一形法。云何名一形法。此大地种。厚八十四万亿里。乃有利风。厚八十四万亿里。风下有水。厚八十四万亿里。水下有火。厚八十四万亿里。火下有沙。厚八十四万亿里。沙下有金钢刹。厚八十四万亿里。诸佛全身舍利。尽在彼金钢刹中。金刚刹复厚八十四万亿里。下有诸佛碎身舍利。尽在彼刹。彼有佛刹名曰妙音(丹本香)佛名不住如来十号具足。今现在说法。初善中善竟善净。修梵行国土成就彼<a>佛舍利</a>极小微细。能现佛身<a>弟子</a>眷属周旋授化。如我今日处胎说法。彼诸众生不见我。我此众生不见彼。破有至无永寂寞性住无疑处。是谓一舍利之所感也。佛复告诸来会者。碎身舍利下。厚八十四万亿里。国土名清净。佛名遍光十号具足。彼佛今现在说法。初中竟善净修梵行。彼<a>佛光</a>明色色各异。一一光明皆成就佛。一一诸佛尽说六度无极。何谓六度。布施持戒忍辱精进禅定智慧。善权方便降伏心识。不生愚痴无淫无欲。晓了观法如月除云。复自观身彼我无异。心得空定皆悉成就。端坐道场称扬正法无怯弱心。去此下方光明佛刹。八十四万亿里。有土名曰施无尽藏。佛号观(丹乡劝)助如来十号具足。今现在说法初中竟善。常修梵行所施惠物。有人执持便得道果。是谓如来一未曾有施。无尽世界下有法鼓世界。厚八十四万亿里。佛名善见十号具足。今现在说法。彼土众生。尽同一姓一字无若干名。闻法则解不重思惟。彼土乃有全身舍利。过去亿千万佛皆留舍利。彼土舍利。我亦有分非一非二。彼佛舍利不住一处非不住。周旋往来恒河沙刹土。光相具足随众生化无<a>懈怠</a>者。三十一亿结使断灭。<a>妄想</a>缠连二万二千。十八持胜不共之法。示现教化受无畏证。尔时世尊。即说偈言</p>
<p style="text-align: left">
	　　吾从无数劫　　往来生死道</p>
<p style="text-align: left">
	　　舍身复受身　　不离胞胎生</p>
<p style="text-align: left">
	　　计我所经历　　记一不说余</p>
<p style="text-align: left">
	　　纯作白狗形　　积骨亿须弥</p>
<p style="text-align: left">
	　　以针刺地种　　无不值我体</p>
<p style="text-align: left">
	　　何况余色狗　　其数不可量</p>
<p style="text-align: left">
	　　吾故摄其心　　不令道放逸</p>
<p style="text-align: left">
	　　如人立须弥　　执不死药执</p>
<p style="text-align: left">
	　　下人以瓶承　　注药不遗落</p>
<p style="text-align: left">
	　　中间诸艰难　　随岚风所吹</p>
<p style="text-align: left">
	　　凡夫身如尘　　唯除入住人</p>
<p style="text-align: left">
	　　此二持瓶人　　何者为最妙</p>
<p style="text-align: left">
	　　下人执心正　　恒恐东西波</p>
<p style="text-align: left">
	　　受药不失义　　故名神足道</p>
<p style="text-align: left">
	　　上有大慈心　　一说不寻究</p>
<p style="text-align: left">
	　　意识各各异　　成道亦如是</p>
<p style="text-align: left">
	　　我此苦忍界　　成佛由下人</p>
<p style="text-align: left">
	　　积行阿僧祇　　乃能成佛道</p>
<p style="text-align: left">
	　　从刹至一刹　　如是数千亿</p>
<p style="text-align: left">
	　　如针投于海　　舒手便得之</p>
<p style="text-align: left">
	　　无慧抒水求　　积劫不能得</p>
<p style="text-align: left">
	　　世间愚惑人　　不别<a>善恶</a>行</p>
<p style="text-align: left">
	　　须弥四宝山　　谓为灰堆聚</p>
<p style="text-align: left">
	　　金翅飞鸟王　　谓呼蚊蚋是</p>
<p style="text-align: left">
	　　夏热牛迹虫　　不睹海广大</p>
<p style="text-align: left">
	　　日光实野马　　愚者谓火焰</p>
<p style="text-align: left">
	　　彼法非我造　　愚惑行自成</p>
<p style="text-align: left">
	　　出入识无间　　炼精道术成</p>
<p style="text-align: left">
	　　尔时世尊即说咒曰</p>
<p style="text-align: left">
	　　伊祢魔祢　茶譬茶离譬淳同　翅离翅</p>
<p style="text-align: left">
	　　尔时毗沙门大天王。即从坐起头面<a>礼佛</a>足。我当拥护行法善人善男子善女人。拥护其身三光三影何等为三光三影。如我今日领罗刹众。身影。身身影。影影。何等为身影。何等为身身影。何等为影影。尔时世尊。即以偈说曰</p>
<p style="text-align: left">
	　　身为四大聚　　地水火风成</p>
<p style="text-align: left">
	　　来往周旋处　　住亦不见住</p>
<p style="text-align: left">
	　　身及身身者　　周生年蜕身</p>
<p style="text-align: left">
	　　影影三句义　　如佛留神光</p>
<p style="text-align: left">
	　　白[叠*毛]裹魔只　　香去处故香</p>
<p style="text-align: left">
	　　诸佛此要法　　清净无瑕秽</p>
<p style="text-align: left">
	　　身身影教化　　度不得度脱</p>
<p style="text-align: left">
	　　或见身相法　　入定身身念</p>
<p style="text-align: left">
	　　影影无狐疑　　悉成无上道</p>
<p style="text-align: left">
	　　尔时提头赖吒。欲得拥护诸法师。即说咒曰</p>
<p style="text-align: left">
	　　伊醯　魔醯　阎浮　阎岚浮突突勒翅</p>
<p style="text-align: left">
	　　我当拥<a>护法</a>师。亿千百万由旬内。令无娆乱者。毗楼勒叉天王。即从坐起前白佛言。我亦拥护真实法师。即说咒曰</p>
<p style="text-align: left">
	　　伽梨　伽罗梨　尼稚　究槃稚</p>
<p style="text-align: left">
	　　令亿百万由旬内无有触娆者。毗楼搏叉天王。即从坐起头面礼足前白佛言。世尊。我当拥护真实法师。即说咒曰</p>
<p style="text-align: left">
	　　舍弥　舍弥　钵婆大磨楼醯</p>
<p style="text-align: left">
	　　令百亿由旬内无有触娆者。尔时世尊。即说偈曰</p>
<p style="text-align: left">
	　　花香色极妙　　感动诸佛国</p>
<p style="text-align: left">
	　　佛从无想念　　成佛一向道</p>
<p style="text-align: left">
	　　忍力无壃界　　破有无二乘</p>
<p style="text-align: left">
	　　全身舍利相　　及与微细尘</p>
<p style="text-align: left">
	　　拯济恒沙等　　不堕三恶趣</p>
<p style="text-align: left">
	　　佛出勤苦劫　　覆护行大慈</p>
<p style="text-align: left">
	　　众生无边际　　令成无上道</p>
<p style="text-align: left">
	　　尔时座中三十二亿众生。即发无上平等道意</p>
<p style="text-align: left">
	　　菩萨处胎经常无常品第十</p>
<p style="text-align: left">
	　　尔时座中有菩萨。名曰观见无常。即从坐起偏露右臂右膝着地。叉手合掌前白佛言。善哉善哉。世尊。快说斯义。诸佛正法不可思议。非罗汉辟支佛所能及。本无真性不可穷尽。如来降形出一入一变化无方。或碎身舍利。或全身舍利。或隐没不现。或流布世间。或现一佛境界。或现若干诸佛境界。神足变化道力自在。甚奇甚特如虚空界。常亦无常。无常亦无常。住亦无住。无住亦无住。变易非一。愿从如来闻说常无常义。如我今日在于九地。为是常耶。为是无常耶。尔时世尊。告常无常菩萨曰。我今问汝。汝当以真性报我。云何族姓子。色为常耶。对曰非也。世尊。色无常耶。对曰非也。色常无常耶。对曰非也。色非常非无常耶。对曰非也。云何族姓子。色有余耶。对曰非也。色无余耶。对曰非也。色有余无余耶。对曰非也。色非有余非无余耶。对曰非也。佛告族姓子。受想行识常耶。对曰非也。受想行识无常耶。对曰非也。受想行识常无常耶。对曰非也。受想行识非常非无常耶。对曰非也。受想行识有余耶。对曰非也。受想行识无余耶。对曰非也。受想行识有余无余耶对曰非也。受想行识非有余非无余耶。对曰非也。佛问常无常菩萨曰。涅槃净耶。对曰非也。涅槃不净耶。对曰非也。涅槃净不净耶。对曰非也。佛告常无常菩萨曰。涅槃实性正何所立。对曰立无所立。又问。非有众生非无众生耶。对曰非也。缘未断从五聚性。乃至三十七品。空无想无愿。缘未断无离无不离。无生无不生。故曰立无所立。何以故。性自然空。此空彼空内空外空涅槃空。如来出现于五浊世。不见有生灭着断。不见有定有乱。不见持戒犯戒。不见有忍有嗔。不见精进懈怠。不见有烦恼定意。不见有愚痴智慧。不见有意识思想。不见是道是俗波罗蜜。不见佛土清净。不见净修道场。不见有断垢众生。是谓菩萨立无所立。尔时世尊。即说偈曰</p>
<p style="text-align: left">
	　　梵行心清净　　破坏魔境界</p>
<p style="text-align: left">
	　　忍力无上道　　寂定不思议</p>
<p style="text-align: left">
	　　吾从无数劫　　常处立无立</p>
<p style="text-align: left">
	　　一向入空慧　　众想庄严身</p>
<p style="text-align: left">
	　　当来族姓子　　及诸现在者</p>
<p style="text-align: left">
	　　悉当立无立　　解常无常性</p>
<p style="text-align: left">
	　　尘垢诸障碍　　坏我善业行</p>
<p style="text-align: left">
	　　蠲除尘垢尽　　如金无瑕秽</p>
<p style="text-align: left">
	　　慧为世间将　　示道开无目</p>
<p style="text-align: left">
	　　乃令愚惑人　　深解真<a>如法</a></p>
<p style="text-align: left">
	　　无为因缘道　　开进六<a>神通</a></p>
<p style="text-align: left">
	　　无尽大法藏　　给施下劣人</p>
<p style="text-align: left">
	　　贪爱三解脱　　三世无所著</p>
<p style="text-align: left">
	　　现在一切法　　垢尽入佛定</p>
<p style="text-align: left">
	　　如来大慧光　　断除狐疑法</p>
<p style="text-align: left">
	　　痴相澄然净　　解空无常道</p>
<p style="text-align: left">
	　　一切计常人　　贪着在生死</p>
<p style="text-align: left">
	　　不离有为法　　烦恼所系着</p>
<p style="text-align: left">
	　　六度三慧法　　珍宝及妻子</p>
<p style="text-align: left">
	　　割爱无所惜　　<a>出家</a>道得成</p>
<p style="text-align: left">
	　　人有善恶念　　初中下品等</p>
<p style="text-align: left">
	　　轮转五道中　　生灭无真性</p>
<p style="text-align: left">
	　　苦本无央数　　生生不休息</p>
<p style="text-align: left">
	　　法鼓振大千　　动彼魔境界</p>
<p style="text-align: left">
	　　汝等群生类　　依凭六神通</p>
<p style="text-align: left">
	　　心念身则随　　所至无挂碍</p>
<p style="text-align: left">
	　　岁月<a>修行</a>道　　昼夜不失时</p>
<p style="text-align: left">
	　　积德如须弥　　成就佛果证</p>
<p style="text-align: left">
	　　生灭如幻化　　亦如镜影像</p>
<p style="text-align: left">
	　　受入三十六　　入定乃成道</p>
<p style="text-align: left">
	　　如来真实法　　无染无所著</p>
<p style="text-align: left">
	　　行慈起七度　　众宝自璎珞</p>
<p style="text-align: left">
	　　三十二亿结　　缚着难可解</p>
<p style="text-align: left">
	　　要以智慧剑　　割除无所有</p>
<p style="text-align: left">
	　　复以八解脱　　甘露法味浆</p>
<p style="text-align: left">
	　　令彼渴爱者　　充满无思想</p>
<p style="text-align: left">
	　　昔我未行禅　　恒处愚痴聚</p>
<p style="text-align: left">
	　　连着四颠倒　　求解难可获</p>
<p style="text-align: left">
	　　游四无碍禅　　自在无怯弱</p>
<p style="text-align: left">
	　　定意心坚固　　尽生受不受</p>
<p style="text-align: left">
	　　尔时世尊说此偈已。八十四亿众生。发无上正真道意。立信行不复退转。</p>
				</div></div><hr><script charset='utf-8' src='../../js/footer.js'></script></body></html>