<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般泥洹经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般泥洹经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般泥洹经 第五卷</strong></p>
<p style="text-align: left">
	　　东晋平阳<a>沙门</a>法显译</p>
<p style="text-align: left">
	　　<a>四谛</a>品第十一</p>
<p style="text-align: left">
	　　尔时佛告迦叶。善男子。若使是苦名苦谛者。<a>地狱</a>畜生皆有苦谛。名苦谛者。谓知如来<a>常住</a>法身非秽食身。众生不得如来尊智知苦故以非法为法。久远痴爱烦恼结缚。弥劫<a>生死</a>苦轮常转。假使如来常住二字暂经耳者。欲生天上及求<a>解脱</a>。必得圣果自然快乐。智者自知。皆由如来常住之音暂经耳故得此妙果。久远以来不知如来常住法故。往返无量生死苦惑。如是知苦为知苦谛。若异此者非知苦谛。苦集谛者。诸法之实。不知实故增其爱集。畜养奴婢诸非法物。非法为法而生妄取。<a>正法</a>则灭。以无智故长处生死轮转苦惑。当知是等为坏正法。终不得果生天解脱。不知苦集真实相故为坏正法。妄说之报亦复长夜生死苦恼。如是知者为知集谛。若异此者不名知集。苦灭谛者。若<a>修行</a>空一切尽灭坏如来性。若修行空名灭谛者。彼诸外道相违义者。亦修行空得灭谛耶。当知一切皆有如来常住之性。灭诸结缚烦恼永尽。显现如来常住之性。起于一心便得妙果。常乐<a>自在</a>名法自在王。是为修行苦灭圣谛。若复修行于如来性作空<a>无我</a>相。当知是辈如蛾投火。名灭谛者。是如来性。是如来实。灭除一切无量烦恼。所以者何。是如来性因故。如是知者为知如来平等灭谛。若异此者不名知灭。苦灭道者。如来法僧解脱之性。此四种法名为道谛。于四种法不知实故。长处生死无量苦惑。于生死中能勤修行。了知如来法僧解脱。是常住法。非变易法。非磨灭法。不尽不坏。起于一心得微妙果快乐自在。于此常住不空四法作非法想者。当知是辈得邪见果报。苦灭道者。于此三法作常住修者。是则名为知苦灭道谛。如是修行常住想者。当知是等是我<a>弟子</a>知四<a>真谛</a>。是为<a>菩萨</a>知四真谛。迦叶菩萨白佛言。<a>世尊</a>。我今始知修四真谛</p>
<p style="text-align: left">
	　　大般泥洹经四倒品第十二</p>
<p style="text-align: left">
	　　佛复告迦叶。所谓颠倒。苦有乐想。如来无常灭尽泥洹。如薪尽火灭则为大苦。而作是想。如来无常。是为颠倒。乐有苦想。于如来长存作众生见。是为颠倒。于三有苦而作乐想。是亦颠倒。是为第一颠倒。无常常想颠倒。常无常想颠倒。常无常想者。如来泥洹修极空想。是为颠倒。修极空已。短寿众生便得长寿。于是修果谓常存法。名为颠倒。是名第二颠倒。非我我想颠倒。我非我想颠倒。言一切<a>世间</a>有我。是为颠倒。佛说如来性是真实我。而于此义作非我修。是名第三颠倒。净不净想颠倒。不净净想颠倒。如来常住非秽食身。而肉眼者言秽食身非清净法。法僧解脱亦当灭尽。是名颠倒。诸不净身无一净想。愚痴倒惑而起净想。是名第四颠倒。如是善男子。是名四颠倒。迦叶菩萨白佛言。善哉世尊。我从本来常着颠倒。而今始知如来<a>正见</a></p>
<p style="text-align: left">
	　　大般泥洹经如来性品第十三</p>
<p style="text-align: left">
	　　迦叶菩萨复白佛言。世尊。如来有我。二十五有。为有为无。佛告迦叶。真实我者是如来性。当知一切众生悉有。但彼众生无量烦恼覆蔽不现。譬如贫家舍内有珍宝藏而不能知。时有一人善知宝相语贫子言。汝为我作我当与汝钱财宝物。贫子答言。我不能去。所以者何。我先家中有珍宝藏不能舍去。彼人复言。汝愚痴人不知宝处。且与我作给汝珍宝。用之无尽。便从其语。然后彼人出其宅中珍宝与之。贫人<a>欢喜</a>起奇特想。知彼士夫实可依怙。一切众生亦复如是。各各皆有如来之性。无量烦恼覆蔽隐没不能自知。如来方便诱进开化。令知自身有如来性欢喜信受。复次善男子。譬如母人生子尚小而便得病。药师方便为合良药苏乳石蜜令子服之。语其母言。慎莫与乳。令子药消然后与之。复合苦药涂其乳上。子欲饮乳闻苦药气即便舍去。知其药消然后洗乳令子乳之。如是善男子。如来诱进化众生故。初为众生说一切法修无我行。修无我时灭除我见。灭我见已入于泥洹。除世俗我故说非我方便密教。然后为说如来之性。是名离世真实之我。迦叶菩萨白佛言。世尊。人初生时智慧尚少。渐渐长大智亦随明。若有我者始终应一。以彼智慧渐渐增故。当知无我。又复我者应无生死。而有生死当知无我。若使一切皆有如来性者应无有异。而今现有长者梵志刹利<a>居士</a>旃陀罗等。诸众生类种种异业受身不同。若使众生有如来性者应当同等。而今不同。故知无有如来之性。若复真实有如来性。不应杀盗作诸种种不<a>善恶</a>业。若当众生有如来性。聋者应听盲者应视哑者应言。若使各有如来性者为住何所。彼和合身青黄赤白于种种色。为住一处为遍身中。佛告迦叶。譬如国王有大力士摩尼宝珠能除毒痛。系着头上与敌国共斗。为彼所系摩尼宝珠陷入身中。血肉皮覆遂失宝珠。求觅不得便作失想。时有良医。来为<a>治病</a>。因语医言。我有宝珠遂便忘失。处处求觅不知所在。当知财宝非常之物如水上泡。速生速灭虚诳如幻。如是永作失宝珠想。良医答言。宝珠不失莫作失想。汝因斗时珠入身中。血肉皮覆是故不现彼人不信而谓医言。血肉之中何处有珠。是虚言耳。时彼良医即为出珠。彼得珠已方信良医所知奇特。一切众生亦复如是。各各皆有如来之性。习恶知识起淫怒痴堕三恶道。乃至周遍二十五有种种受身。如来之性摩尼宝珠。没在烦恼淫怒痴疮。不知所在。于世俗我修无我想。不解如来良医方便密教。作无我想而不能知真实之我。于是如来复为方便。令灭无量烦恼炽然。开示显现如来之性。复次善男子。譬如雪山有好甜药名为上味。转轮圣王未出世时隐没不现。其诸病者皆诣药所。掘地埋筒以承药汁。或得甜味或得苦味。或得辛味或得酢味。或得醎味或得淡味。而诸病者得此诸味。不得真实上味之药。掘地不深薄福德故。转轮圣王福德力故。出于世时便得真实上味之药。如是善男子。如来性者多种之味。无量烦恼愚痴覆蔽。是故众生不得上味如来之性。种种行业处处受身。彼如来性无可杀害。其诸死者名为寿短。如来之性名为真寿。不断不坏乃至成佛。如来之性无害无杀唯长养身。有害有杀如诸病人作众邪业。种种<a>报应</a>刹利梵志。乃至生死二十五有。不得真实如来性故。复次善男子。如人穿地求金刚宝。手执利凿凿坚土石悉能令碎。唯有金刚莫能断截。如来之性亦复如是。天魔利剑所不能伤。唯长养身受其伤坏非如来性。是故当知如来之性无害无杀。是为如来决定之教方等契经<a>甘露</a>毒药。迦叶菩萨白佛言。世尊。方等契经甘露毒药义何所趣。佛告迦叶。善男子。汝今谛听当为汝说。尔时世尊。即说偈言</p>
<p style="text-align: left">
	　　或有食甘露　　而得长仙寿</p>
<p style="text-align: left">
	　　有人服甘露　　伤寿而早夭</p>
<p style="text-align: left">
	　　或因饮毒死　　或缘饮毒生</p>
<p style="text-align: left">
	　　其甘露者。是摩诃衍无碍之智。其毒药者。亦是摩诃衍无碍之智。犹如醍醐苏油石蜜。食之不消名为毒药。食之消者名为甘露。无智众生不解方等大乘密教。则于是人名为毒药。声闻缘觉住大乘法。及诸菩萨人中之雄名为甘露。譬如乳牛虽色不同其乳一味。如是迦叶。当知菩萨成<a>无畏</a>者之所归依如来法性。彼性我性皆同一味。于是迦叶菩萨。即说偈言</p>
<p style="text-align: left">
	　　我今归三宝　　甚深如来性</p>
<p style="text-align: left">
	　　自身如来藏　　<a>佛法</a>僧是三</p>
<p style="text-align: left">
	　　如是归依者　　是名最上依</p>
<p style="text-align: left">
	　　尔时世尊复为迦叶。而说偈言</p>
<p style="text-align: left">
	　　不知三宝者　　何名知归依</p>
<p style="text-align: left">
	　　依义尚不了　　云何知<a>佛性</a></p>
<p style="text-align: left">
	　　若以归依佛　　是为最吉安</p>
<p style="text-align: left">
	　　复有何因缘　　而复归依法</p>
<p style="text-align: left">
	　　归依于法者　　是为自心想</p>
<p style="text-align: left">
	　　复有何因缘　　而归于众僧</p>
<p style="text-align: left">
	　　不信归依佛　　决定真实者</p>
<p style="text-align: left">
	　　三宝如来性　　何由能悉知</p>
<p style="text-align: left">
	　　云何未知义　　而生豫计想</p>
<p style="text-align: left">
	　　佛法<a>比丘</a>僧　　三宝之梯橙</p>
<p style="text-align: left">
	　　犹如不怀妊　　而作生子想</p>
<p style="text-align: left">
	　　如是思惟者　　但增其惑乱</p>
<p style="text-align: left">
	　　如人寻空响　　离真优婆塞</p>
<p style="text-align: left">
	　　当勤求方便　　大乘决定义</p>
<p style="text-align: left">
	　　如来随顺说　　令汝除疑网</p>
<p style="text-align: left">
	　　迦叶菩萨复说偈言</p>
<p style="text-align: left">
	　　为优婆塞法　　归依于佛者</p>
<p style="text-align: left">
	　　一切诸天神　　不生归依想</p>
<p style="text-align: left">
	　　为优婆塞法　　归依于法者</p>
<p style="text-align: left">
	　　不以害生法　　而为非法祠</p>
<p style="text-align: left">
	　　为优婆塞法　　归依于僧者</p>
<p style="text-align: left">
	　　不于众邪道　　请求良<a>福田</a></p>
<p style="text-align: left">
	　　是故归三宝　　除俗三非法</p>
<p style="text-align: left">
	　　此三归法者　　亦是如来说</p>
<p style="text-align: left">
	　　我昔由此法　　今得安隐处</p>
<p style="text-align: left">
	　　汝等亦当行　　终归至我所</p>
<p style="text-align: left">
	　　如是平等路　　汝等随<a>行者</a></p>
<p style="text-align: left">
	　　疾得免众苦　　轮回生死惑</p>
<p style="text-align: left">
	　　如来之性者　　亦从世尊说</p>
<p style="text-align: left">
	　　我及诸众生　　同此如来性</p>
<p style="text-align: left">
	　　诸佛随顺道　　我等悉由之</p>
<p style="text-align: left">
	　　乃至诸魔天　　亦有此甘露</p>
<p style="text-align: left">
	　　终归同诸佛　　离有牟尼尊</p>
<p style="text-align: left">
	　　尔时世尊复为迦叶重说偈言</p>
<p style="text-align: left">
	　　汝莫如声闻　　童蒙之智慧</p>
<p style="text-align: left">
	　　唯是一归依　　当知非有三</p>
<p style="text-align: left">
	　　如是平等道　　佛法僧一味</p>
<p style="text-align: left">
	　　为灭痴邪见　　故立此三法</p>
<p style="text-align: left">
	　　汝今欲示现　　随顺世间者</p>
<p style="text-align: left">
	　　应当从此教　　归依于三宝</p>
<p style="text-align: left">
	　　若人归依佛　　便为归依我</p>
<p style="text-align: left">
	　　归依等正觉　　正觉我已得</p>
<p style="text-align: left">
	　　分别归依者　　则乱如来性</p>
<p style="text-align: left">
	　　当于如来所　　而作平等心</p>
<p style="text-align: left">
	　　合掌恭敬礼　　则礼一切佛</p>
<p style="text-align: left">
	　　我与诸众生　　为最真实依</p>
<p style="text-align: left">
	　　清净妙法身　　我已具足故</p>
<p style="text-align: left">
	　　若礼<a>舍利塔</a>　　应当敬礼我</p>
<p style="text-align: left">
	　　我与诸众生　　为最真实塔</p>
<p style="text-align: left">
	　　亦是真<a>舍利</a>　　是故应敬礼</p>
<p style="text-align: left">
	　　若归依法者　　应<a>当归</a>依我</p>
<p style="text-align: left">
	　　清净妙法身　　我已具足故</p>
<p style="text-align: left">
	　　我与诸众生　　为最真实法</p>
<p style="text-align: left">
	　　若归依众僧　　亦当归依我</p>
<p style="text-align: left">
	　　诸余一切众　　皆佛僧所摄</p>
<p style="text-align: left">
	　　我与诸众生　　为最正觉僧</p>
<p style="text-align: left">
	　　无目众生类　　为之生道眼</p>
<p style="text-align: left">
	　　是故声闻众　　及诸缘觉僧</p>
<p style="text-align: left">
	　　如来僧悉摄　　归依最真实</p>
<p style="text-align: left">
	　　佛告迦叶。如是善男子。菩萨摩诃萨当作是念。正使不善无知积聚。应作是知我有佛性。如彼健士斗战之时。当知我为军中之将。为一切众所依怙者。譬如王子为太子时。应当自知我为一切王子之上。当绍王位为诸王子作真实依。终不生心作下劣想。善男子。菩萨摩诃萨亦复如是。立金刚志超彼三法。如彼王子成就无畏。于三法中离种种想。如来最上犹如顶相最为第一。非佛非法非比丘僧。种种差别如梯橙也。为世间依度世间故。于真实法示现种种。而为三法诱化童蒙无知众生。令入大乘深利智慧。迦叶菩萨。复说偈言</p>
<p style="text-align: left">
	　　知此真实义　　而问于如来</p>
<p style="text-align: left">
	　　欲显发菩萨　　勇猛离垢故</p>
<p style="text-align: left">
	　　善哉世尊说　　菩萨之所行</p>
<p style="text-align: left">
	　　大乘深利智　　如练金刚慧</p>
<p style="text-align: left">
	　　善哉世尊说　　安立诸菩萨</p>
<p style="text-align: left">
	　　如来善显示　　我今亦当然</p>
<p style="text-align: left">
	　　一切众生类　　悉应自观察</p>
<p style="text-align: left">
	　　自身如来藏　　皆是三归依</p>
<p style="text-align: left">
	　　一切众生类　　信受此经者</p>
<p style="text-align: left">
	　　若已离烦恼　　及诸未离欲</p>
<p style="text-align: left">
	　　皆当归自身　　如来微妙藏</p>
<p style="text-align: left">
	　　唯是正归依　　无二亦无三</p>
<p style="text-align: left">
	　　所以然者何　　世尊广分别</p>
<p style="text-align: left">
	　　各各自身有　　如来微妙藏</p>
<p style="text-align: left">
	　　以知此义故　　不复归于三</p>
<p style="text-align: left">
	　　我已为一切　　世间真实依</p>
<p style="text-align: left">
	　　法及比丘僧　　一切摄受故</p>
<p style="text-align: left">
	　　声闻辟支佛　　皆悉当敬礼</p>
<p style="text-align: left">
	　　以是诸菩萨　　正向大乘道</p>
<p style="text-align: left">
	　　如是如来性　　为不可思议</p>
<p style="text-align: left">
	　　具三十二相　　八十种好故</p>
<p style="text-align: left">
	　　佛告迦叶。善哉善哉。善男子。其诸菩萨应如是学甚深利智。复次善男子。我当更说入如来藏。即说偈言</p>
<p style="text-align: left">
	　　有我长存者　　终不经苦患</p>
<p style="text-align: left">
	　　若使无我者　　空为修梵行</p>
<p style="text-align: left">
	　　一切法无我　　是名断灭教</p>
<p style="text-align: left">
	　　言我长存者　　则为计常说</p>
<p style="text-align: left">
	　　一切法无常　　是则为断说</p>
<p style="text-align: left">
	　　一切法常者　　是则为常说</p>
<p style="text-align: left">
	　　一切法是苦　　是则断灭说</p>
<p style="text-align: left">
	　　一切法是乐　　是则计常说</p>
<p style="text-align: left">
	　　一切修常想　　是疾得断说</p>
<p style="text-align: left">
	　　一切修无常　　是疾得常想</p>
<p style="text-align: left">
	　　譬如拆楼虫　　得一速望二</p>
<p style="text-align: left">
	　　如是修常者　　是速得断灭</p>
<p style="text-align: left">
	　　若修断灭者　　亦疾得常想</p>
<p style="text-align: left">
	　　如是所说喻　　得一更求余</p>
<p style="text-align: left">
	　　异法修苦者　　则说不善分</p>
<p style="text-align: left">
	　　异法修乐者　　是则说善分</p>
<p style="text-align: left">
	　　异法修无我　　无量诸烦恼</p>
<p style="text-align: left">
	　　异法修常存　　佛性及<a>涅槃</a></p>
<p style="text-align: left">
	　　异法修无常　　则身不坚固</p>
<p style="text-align: left">
	　　异法修常者　　如来等三宝</p>
<p style="text-align: left">
	　　及平等解脱　　是诸法真实</p>
<p style="text-align: left">
	　　如来之所说　　不同于彼喻</p>
<p style="text-align: left">
	　　当知除二边　　处中而<a>说法</a></p>
<p style="text-align: left">
	　　计常及断灭　　是见二俱离</p>
<p style="text-align: left">
	　　世间凡愚辈　　于佛说迷惑</p>
<p style="text-align: left">
	　　喻如羸病人　　顿服苏迷乱</p>
<p style="text-align: left">
	　　有无增其患　　譬如重病人</p>
<p style="text-align: left">
	　　四大互增损　　而不等和合</p>
<p style="text-align: left">
	　　痰癊增不息　　风种起烧然</p>
<p style="text-align: left">
	　　风癊已违诤　　涎唾亦复增</p>
<p style="text-align: left">
	　　如是不和合　　举体发狂乱</p>
<p style="text-align: left">
	　　良医善方疗　　随顺安四种</p>
<p style="text-align: left">
	　　除灭一切病　　悦乐全身强</p>
<p style="text-align: left">
	　　如四大毒蛇　　无量烦恼患</p>
<p style="text-align: left">
	　　良医善方疗　　平等性安隐</p>
<p style="text-align: left">
	　　其平等性者　　是名如来藏</p>
<p style="text-align: left">
	　　得闻如来性　　离于一切界</p>
<p style="text-align: left">
	　　常住不变易　　有无等不着</p>
<p style="text-align: left">
	　　凡愚而妄说　　不了微密教</p>
<p style="text-align: left">
	　　如来为众生　　方便说身苦</p>
<p style="text-align: left">
	　　凡愚不能了　　谓我身断灭</p>
<p style="text-align: left">
	　　慧者了真谛　　不总一切受</p>
<p style="text-align: left">
	　　能知我身中　　有安乐种子</p>
<p style="text-align: left">
	　　闻我为众生　　方便说无常</p>
<p style="text-align: left">
	　　凡愚谓我身　　如陶家坏器</p>
<p style="text-align: left">
	　　慧者能谛了　　不总一切受</p>
<p style="text-align: left">
	　　能知我身有　　微妙法身种</p>
<p style="text-align: left">
	　　闻我为众生　　力便说非我</p>
<p style="text-align: left">
	　　凡愚谓佛法　　一切无我所</p>
<p style="text-align: left">
	　　智者能谛了　　非尽假名说</p>
<p style="text-align: left">
	　　不惑于清净　　如来真法性</p>
<p style="text-align: left">
	　　闻佛为众生　　方便说空教</p>
<p style="text-align: left">
	　　愚夫不能知　　谓悉言语断</p>
<p style="text-align: left">
	　　慧者能谛了　　不总一切受</p>
<p style="text-align: left">
	　　知如来法身　　长存不变易</p>
<p style="text-align: left">
	　　闻我为众生　　方便说解脱</p>
<p style="text-align: left">
	　　愚夫谓佛身　　解脱悉磨灭</p>
<p style="text-align: left">
	　　慧者能谛了　　不悉往来断</p>
<p style="text-align: left">
	　　如来人师子　　自在独游步</p>
<p style="text-align: left">
	　　我为众生说　　无明缘诸行</p>
<p style="text-align: left">
	　　凡愚不能知　　谓是为二法</p>
<p style="text-align: left">
	　　慧者能谛了　　明非明虽异</p>
<p style="text-align: left">
	　　解脱真实法　　则无有二相</p>
<p style="text-align: left">
	　　缘诸行生识　　凡愚谓为二</p>
<p style="text-align: left">
	　　慧者知行缘　　虽二而不二</p>
<p style="text-align: left">
	　　十善及十恶　　凡愚随二相</p>
<p style="text-align: left">
	　　慧者能谛了　　虽二而不二</p>
<p style="text-align: left">
	　　有罪及无罪　　凡愚谓为二</p>
<p style="text-align: left">
	　　慧者能谛了　　自性则不二</p>
<p style="text-align: left">
	　　清净不净相　　凡愚谓为二</p>
<p style="text-align: left">
	　　慧者能谛了　　自性则不二</p>
<p style="text-align: left">
	　　作者及不作　　说一切诸法</p>
<p style="text-align: left">
	　　凡愚不能知　　谓为是二法</p>
<p style="text-align: left">
	　　慧者能谛了　　自性则不二</p>
<p style="text-align: left">
	　　说一切诸法　　为苦及乐分</p>
<p style="text-align: left">
	　　凡愚不能知　　谓为是二法</p>
<p style="text-align: left">
	　　慧者能谛了　　自性则不二</p>
<p style="text-align: left">
	　　我为众生说　　一切行无常</p>
<p style="text-align: left">
	　　凡愚不能知　　总修如来性</p>
<p style="text-align: left">
	　　慧者能谛了　　自性则不二</p>
<p style="text-align: left">
	　　我为众生说　　一切法无我</p>
<p style="text-align: left">
	　　凡愚不能知　　谓佛说无我</p>
<p style="text-align: left">
	　　慧者了自性　　我非我无二</p>
<p style="text-align: left">
	　　无量无数佛　　说是如来藏</p>
<p style="text-align: left">
	　　我亦说一切　　功德积聚经</p>
<p style="text-align: left">
	　　我非我不二　　汝等善受持</p>
<p style="text-align: left">
	　　善男子。当忆念一切功德聚经。我说般若波罗蜜大经不二。彼如是说我非我不二。譬如从乳出酪从酪出生苏从生苏出熟苏从熟苏出醍醐。为始终是一。为从余处来。若即是一者即作本事。若乳即为酪者。然今乳时而无酪相。如是因缘展转相生。非已有故而言展转。若余处来者。彼在何处住。当于乳时不见酪等从余处来。彼一切分皆有醍醐自性。但诸过覆故异分现。牛食过故乳则血气。牛食<a>甘草</a>乳则甜香。牛食苦草乳有苦味。于雪山下有甘泽草。牛食是草出成醍醐不作余色。当如牛食种种味草。则有种种异色。明及无明不二之法。亦复如是。行业过故明非明转。一切善法及不善法皆无有二。是故当知。如来之性如彼醍醐。自性清净烦恼过故。有异相现。譬如人言大海水醎非为一切。其水悉醎其中亦有八味之水。譬如雪山多诸毒草。而彼雪山先有良药。一切众生身亦如是。四大和合譬如毒蛇。然此身中先有佛性。如彼良药其如来性始终常有非作所作。但无量烦恼中间竞起。凡诸众生欲求佛者。当除无量烦恼结患。譬如春月兴大云雷而未降雨。草木华果皆未萌芽。夏时大雨一切扶[跳-兆+(梳-木)]。如来之性亦复如是。无量烦恼结患所覆。虽闻契经及诸三昧。犹故不知如来之性。以不知故而起于我及非我想。大般泥洹方等契经。密教法藏闻于世间。众生闻已如来之性皆悉。萌芽能长养大义。是故名为大般泥洹。如是善男子。其有众生学此方等般泥洹者。名为毕报如来之恩。迦叶菩萨白佛言。善哉世尊。如来之性于诸声闻及辟支佛。甚为难见难得之宝。佛告迦叶。如是如是。善男子。我亦常说甚为难见。譬如有人肤翳覆眼不见五色。就彼良医为治其目翳。便为除少分肤肉。而以一物示之令见。彼视惑乱谓二谓三。久久谛视仿佛见之。如是善男子。菩萨摩诃萨净治道地成就十住。于自身中观察如来真实之性。犹为无我轮之所惑。况复声闻及辟支佛而能知之。当知善男子。如来之性难见如是。又如有人仰观飞鸟。远则不识为是为非。极明其目仿佛识之。十住菩萨亦复如是。于自身中观如来性。犹生惑想久乃仿佛。况复声闻及辟支佛。又复如人痰癊增故。迷于诸方欲有所至。心心相续专念记识犹失径路。十住菩萨亦复如是。于自身中观如来性。专心方便犹有惑乱。况复声闻及辟支佛。复次如人远行旷野热渴所乱。远见野马或谓为水。或谓林树或言聚落。十住菩萨亦复如是。于自身中观如来性亦生惑想。复次譬如有人登高临下远观佛塔。或作水想或谓<a>虚空</a>或谓屋舍。或谓野马山石草树。方便谛观乃知是塔。十住菩萨亦复如是。于自身中观如来性犹生惑想。方便极视乃知真实。复次如人船行大海。远见城郭而生惑想。或谓虚空或言物像。十住菩萨亦复如是。于自身中观如来性。亦生惑想。复次譬如王子竟夜观伎。至日光现见人生惑亲作他想。十住菩萨亦复如是。于自身中观如来性。亦生惑想。复次譬如大臣往诣王所咨详王事。夜闇还家于电光中。若见白牛而生惑想。或谓屋舍或谓丘冢。十住菩萨亦复如是。于自身中观如来性。亦生惑想。复次譬如持戒比丘自漉净水。复重谛视若见微毫。或谓为虫或谓尘末。十住菩萨亦复如是。于自身中观如来性。亦生惑想。复次如人观高山顶。若有行人或谓禽兽。十住菩萨亦复如是。于自身中观如来性。亦生惑想。如人目患夜闇观画。或谓人像或谓神像。或谓佛像或谓释梵诸菩萨像。十住菩萨亦复如是。于自身中观如来性。亦生惑想。如是善男子。如来之性甚深难见唯佛境界。非诸声闻及辟支佛所能知见。如是善男子。如来教法。慧者所知应当信受。迦叶菩萨白佛言。如世尊说。如来之性甚深微妙。诸肉眼者云何得见。佛告迦叶。譬如非想非非想天。唯佛境界一切声闻及辟支佛云何能见。但彼随顺如来契经。<a>信心</a>方便然后等观。如是善男子。一切声闻及辟支佛。当于方等般泥洹经而生信心知其自身有如来性。是故当知如来之性唯佛境界。非诸声闻及辟支佛。迦叶菩萨白佛言。世尊。世间众生皆言有我。比义云何。佛告迦叶。譬如一时二人为友。一是王子。一贫穷人。结好往来。其王子者有调伏兕。贫人见之。彼于后时共至他国。于一客舍暮共止宿。而彼贫者于梦中言。兕来兕来声彻于外。时有人闻将至王所。以其所闻具白国王。王即问言。何处有兕。时彼贫人便白王言。我无兕也。善知识有我曾见之。王即复问其状云何。复白王言。其角似羊。作是语已王语贫人。汝自还去何处有兕。彼亦无有为虚说耳。而兕似羊传于天下。如是不久其王命终。太子即位亦访求兕而不能得。次后其子续立为王。亦复如是求兕不得。展转相传恒于兕上而作羊想。如是菩萨摩诃萨出于世时。为众生说真实之我。其无知者闻一切众生皆有佛性。不知其真便<a>妄想</a>说。我如寸灯在于心中。种种众生我人<a>寿命</a>。如彼梦说展转相承皆起邪见。计有吾我求吾我性。不得实我作无我说。而诸世间一切众生常作妄想计有吾我及无我想。如是善男子。我说如来之性最为真实。若世间说我随顺法者。当知是则为离世俗。当知皆是菩萨变化现同俗说</p>
<p style="text-align: left">
	　　大般泥洹经文字品第十四</p>
<p style="text-align: left">
	　　佛复告迦叶。一切言说咒术记论。如来所说为一切本。迦叶菩萨白佛言。世尊。其义云何。佛告迦叶。初现半字为一切本。一切咒术言语所持真实法聚。童蒙众生从此字本学通诸法。是法非法知其差别。是故如来化现字本不为非法。迦叶菩萨白佛言。世尊。云何字本。佛告迦叶。初十四音名为字本。是十四音常为一切不尽之本不尽有何义。不破坏义不漏义如来义名不尽义。如来法身金刚不坏。故名不坏。如来无有九道诸漏。故名不漏。如来常住故说不尽无作之义。初短阿者吉义。吉者三宝义。次长阿者现圣智义。其名圣者离世间数。清净少欲能度一切三有之海。故名为圣。圣者正也。能正法度行处律仪及世间法度。是其义也。复次阿者。有所长养皆依于圣。一切真实正行之本。<a>孝养</a>二亲皆依是知。晓了正法住摩诃衍。善男子善女人持戒比丘及菩萨。如是所行皆名依圣。又复阿者。世界言语法之所依。如言善男子阿伽车。如言男子莫作阿那遮逻是故阿者亦是世间言语所依。短伊者此也。言此法者是如来法。梵行离垢清净。犹如满月显此法故。诸佛世尊而现此名。又复伊者。言此是义此非义。此是魔说此是佛说。依是分别故名为此。其长伊者。名为自在名大自在。自在梵王能于如来难得之教以自在力护持正法。以是之故名为自在。又复伊者。于此自在大乘方等般泥洹经。自在摄持。令此教法自在炽然。令余众生自在受学此方等经。又复伊者。自在。方等能除伊者嫉妒邪见。如治田苗去诸秽草。如是等比。是故如来说伊自在。短忧者。上也。于此契经说最上义。其诸声闻及辟支佛。所未曾闻一句一字片言历耳。譬如诸方郁单越为福德之上。大乘方等亦复如是。一言历耳。当知是等人中之上为菩萨也。是故如来说此忧字。长忧者如香牛乳。其乳香味是大乘经最为上味。广说如来真实之性。非法憍慢皆悉消灭。又复忧者。名为大忧。于如来藏慧命根断着无我说。当知是等名为大忧。是故说忧。咽者是也。言是佛法。如来泥洹。亦说是法。咽者如来也。有来去义。以是故说如来如去。乌者下也。下贱烦恼悉除灭已名为如来。是故说乌。炮者是摩诃衍。于十四音炮为究竟。是故说名为摩诃衍。于一切论为究竟论。是故说炮。安者一切也。如来教法离于一切钱财宝物。安者遮义。一阐提义。最后阿者。尽也。一切契经摩诃衍者。最为穷尽。迦者一切众生如一子想。于诸一切皆起悲心。是故说迦。呿者掘也。发掘如来甚深法藏。智慧深入无有坚固。是故说呿。迦者藏也。一切众生有如来藏是故说伽。重音伽者吼也。常师子吼说如来常住。俄者脆也。一切诸行速起速灭。故说为俄。遮者行也。成就众生故名为遮。车者照耀。如来常住之性。是故说车。阇者生也。生诸解脱非如生死危脆之生。是故说阇。重音阇者烧也一切烦恼烧令速灭。故说为阇。若者智也。知法真实是故说若。吒者示也。于阎浮提现不具足。而彼如来法身常住。是故说吒。吒者示满足也。平等满足是故说侘。茶者轻仙不没。是故说茶。重音茶者。不知惭耻。重恩不报是故说茶。挐者不正可如诸外道。是故说挐。多者遮一切有令不相续是故说多。他者无知也。如蚕虫作茧。是故说他。陀者于摩诃衍欢喜方便。是故说陀。重音陀者持也。护持三宝如须弥山不令沉没。是故说陀。那者如城门侧因陀罗幢。竖立三宝。是故说那。波者起颠倒想。三宝沉没而自迷乱。是故说波。颇者世界成败持戒成败自己成败。是故说颇。婆者力也。如诸如来无量神力非但十力。是故说婆。重音婆者。能檐正法为菩萨道。是故说婆。摩者限也。入菩萨法限自强其志为众重檐。是故说摩。耶者习行菩萨四种功德。是故说耶。罗者灭淫怒痴入真实法。是故说罗。轻音罗者。不受声闻辟支佛乘受学大乘。是故说罗。和者一切世间咒术制作。菩萨悉说。是故说知。赊者三种毒刺皆悉已拔。是故说赊。沙者满义。悉能闻受方等契经。是故说沙。娑者竖立正法。是故说娑。呵者惊声也。怪哉诸行悉皆究竟。怪哉如来而般泥洹离诸喜乐。是故说呵。罗(来雅反)者魔也。天魔亿千无能破坏如来正僧。随顺世间而现有坏。又复随顺世间现为父母诸宗亲等。是故说罗。(来雅反)厘厘楼楼。此四字者。长养四义佛及法僧。示现有对随顺世间。示现有对如调达坏僧。僧实不坏如来方便示现坏僧。化作是像为结戒故。若知如来方便义者。不应恐怖。当知是名随顺世间。是故说此最后四字。吸气之声舌根之声随鼻之声。超声长声。以斯等义和合此字。如此诸字和顺诸声入众言音。皆因舌齿而有差别。因斯字故。无量诸患积聚之身。阴界诸入因缘和合。休息寂灭入如来性。佛性显现究竟成就。是故半字名为一切诸字之本。若观法实及如来解脱。亦无文字言语之相。字相味相皆悉远离。是故一切远离名为解脱。其解脱者即是如来。因是半字能起诸法。而无诸法因字之想。是名善解文字之义。若异是者不解文字分别诸法是法非法。如来之性三宝解脱。而不能知是经非经是律非律魔说佛说。悉不能知我说。是等不知字故。是故善男子。汝等应当善学半字。亦当入彼解文字数。迦叶菩萨白佛言。世尊。我当善学斯等半字。今我世尊。始为佛子得最上师。我今始入学书之堂。佛告迦叶。善哉善哉。善男子。乐修正法应当如是</p>
<p style="text-align: left">
	　　大般泥洹经鸟喻品第十五</p>
<p style="text-align: left">
	　　佛复告迦叶。雁鹤舍利鸟者。所谓种种无常苦空非我等法。如众雁鹤舍利之鸟。迦叶白佛。此义云何。佛告迦叶。有法无常有法是常。有法是苦有法是乐。有法是我有法非我。譬如田夫种殖五谷及诸果树。从其萌芽乃至华叶。其人恒作非常之想。至其成熟收其果实。得受用时而生常想。所以者何。真实现故。迦叶菩萨白佛言。世尊。云何五谷之常。与如来同不磨灭耶。佛告迦叶。犹以如来喻须弥山。其须弥山世界败时岂不坏耶。善男子。莫于譬喻而生是问。一切诸法悉归磨灭。唯有泥洹是常法耳。随世言说以彼为喻。迦叶菩萨白佛言。唯然世尊。善哉斯说。佛告迦叶。如是善男子。一切契经修诸三昧。乃至未闻大般泥洹方等契经。诸众生等修无常想。闻此经已。若善男子善女人。所怀烦恼疑结永离。晓了常法。所以者何。各于自身如来之性。得显现故。复次善男子。譬如金师销镕其金。至器未成作非常想。宝器成已常得受用。如是善男子。一切契经修诸三昧。乃至未闻大般泥洹方等契经。其诸众生修无常想。闻此经已。所怀烦恼疑结永离。晓了常法。所以者何。各于自身如来之性。得显现故。复次善男子。譬如有人种<a>甘蔗</a>胡麻乃至未熟。常作种种诸味之想。麻油石蜜成已乃知真味。如是善男子。一切契经修诸三昧。乃至未闻大般泥洹方等契经。其诸众生修无常想。闻此经已。所怀烦恼疑结永离。晓了常法。所以者何。各于自身如来之性。得显现故。譬如百川皆归于海。如是一切契经及诸三昧。悉归方等般泥洹经。所以者何。如来之性究竟说故。是故我说有法无常有法是常。如舍利鸟。忧悲剑刺如来已断。而于此论多有疑者。然其如来现有忧悲。非如人天及余众生之忧悲也。如非想处云何有想。若无有想不应有寿。有寿无想。何有想阴界入之名。又如林树皆有神依。若神依树。为依根茎为依枝条。如是诸处悉皆不现。为依何住。如是如来教法甚深。当知如来现有忧悲。于罗睺罗而起慈心。乃至非想非非想处亦复如是。唯佛与佛乃知此义。斯等皆是诸佛之法。尚<a>无心</a>意何有忧悲。忧悲若无教<a>法相</a>违。如一子想是则空言。说一切法皆不可信。但如来所说不可思议。诸<a>佛教</a>法亦不可思议。如来佛法不可思议。是为真实。譬如虚空不可于中造立宫室。而诸幻士能于中造。凡愚见已而作是念。云何空中而得安立如心意转。如是所说尚无心意何有忧悲。忧悲若无。罗睺罗喻是则不实。如虚空中如来忧悲则不可得。如其幻化随心意转。如来则有忧悲之想。闻般泥洹而作是念。何有忧悲。闻其转者常有忧悲。是故如来常住。若无常者无有忧悲。而今如来非是无常。如来忧悲及无忧悲悉不能知。下者知下不知中上。中者知中下不知其上。唯有上者一切悉知。其诸声闻及辟支佛各各自知。而不能知如来境界。如来悉知是故名为离诸障碍。譬如幻士种种现化。如来亦然。种种示现随顺世间。能知是者名为黠慧。肉眼凡夫无想之想非其境界。而于如来作忧无忧想。是故我说。有法是我有法非我如舍利鸟。复次善男子。譬如雁鹤及舍利鸟。于夏月雨时江河漫溢。选择高处而安其子然后游行。如是如来出兴于世。化无量众令入正法。为受化者方便说法。或说苦法或说乐法。有为诸行是名为苦。泥洹极乐离有为行说名为乐。迦叶白佛。其义云何。佛告迦叶。所谓如如。迦叶白佛。云何众生得泥洹乐。佛言。迦叶。如我先说一切诸行无生老死。所谓</p>
<p style="text-align: left">
	　　若无放逸　　是处不死　　若其放逸</p>
<p style="text-align: left">
	　　是为死径　　无放逸者　　得不死处</p>
<p style="text-align: left">
	　　若放逸者　　常处生死</p>
<p style="text-align: left">
	　　若放逸者是有为行。彼有为行则为苦法。非泥洹者是为死处。若作放逸是名作行。当知是行则为大苦。不趣泥洹是为死径。无放逸者是不作行。虽复作行亦不生死。是名金刚不坏之身。其世俗者是名放逸。离世俗者是无放逸。离生老死泥洹快乐。是故如来有说苦法有说乐法有说非我有说是我。如鸟飞空不见其迹。无有天眼烦恼未断。不自见身如来之性。是故我说有法无我。为烦恼故说微密教。其诸众生无有天眼而计吾我。无量烦恼造有为行。故为彼说诸法无常。是故我说有法无常</p>
<p style="text-align: left">
	　　犹如明目住山顶　　谛了其地愚夫等</p>
<p style="text-align: left">
	　　如来道眼升慧台　　无忧忧念群生类</p>
<p style="text-align: left">
	　　如是无量烦恼悉灭。名住山顶。观其无量烦恼炽然。下劣众生谁为登慧台。何名为无忧。若无忧者。云何名为忧念世间。若泥洹灭尽。何有观愚者。若使如来泥洹灭尽。云何能升智慧高台。若当泥洹。云何山顶能观其下。智慧台者。谓灭尽泥洹无忧忧念者。谓是如来忧念世间无量群生。山顶者谓解脱。住者行人。地者有为行。愚者无巧方便说。谛了者正觉也。如来者。忧苦永离是常法故。以自离忧见被利刺。忧恼众生为之生忧。若使如来永离忧者不名正觉。随彼众生应受化者。如来等正觉即为彼现。是故当知如来常住。种种示现犹如雁鹤舍利之鸟</p>
<p style="text-align: left">
	　　大般泥洹经月喻品第十六</p>
<p style="text-align: left">
	　　佛复告迦叶。善男子。如月不现人谓为没。一切人民皆作没想。于余方现余方人民皆谓月出。然其彼月不没不出。因须弥山故现有出没。如是如来应供等正觉。于<a>大千世界</a>或阎浮提。依因父母现生为子。阎浮提人皆作生想。又阎浮提现般泥洹。而此众生皆作灭想。其实如来不生不灭。复次善男子。如月余方现满。彼方众生皆作满想。此阎浮提现有初生。此方人民作初生想。渐渐增长乃至月满便作满想。然其彼月不增不减。因须弥山现有增减。如来应供等正觉亦复如是。或于阎浮提现有泥洹。而诸众生皆作灭想。或于阎浮提示现出生。犹如初月。阎浮提人作婴儿想如月三日。<a>现行</a>游步如月四日。现行学书如月八日。现行<a>出家</a>乃至月满。现大光明破坏无量众魔。闇冥现般泥洹。三十二相八十种好庄严其身。犹如明月列宿围绕没而不现。阎浮提人或作生想或作灭想。其实如来不增不减常如满月。是故当知如来常住。复次善男子。犹如明月一切皆见处处城邑聚落山泽。随器大小是诸水中一切悉现。若人游行百千由旬而月常随。彼诸人等而作是想。为是本月随我而来为是异月。愚人见月犹如镜面。中人见月犹如车轮。上人见月圆五由旬。及余众生随力所见。如来明月亦复如是。一切悉见。而诸众生各作是念。谓佛世尊哀愍我故在我舍住。及<a>畜生道</a>亦复如是。聋盲喑痖及诸癃残。各谓如来为己像类种种语种种书种种身。皆作是念诸佛如来唯作我语我书我身我食。又作异想或谓声闻或谓缘觉。或谓种种异道出家。或谓如来为我兴世。然其如来法身真实无有变异。为众生故以方便身。现种种相如良药树。如来亦然。为众生故现百千变随顺世间。是故如来是常住法。复次善男子。如罗睺阿修罗捉日月时。其诸众生谓彼蚀月。彼舍月已谓为吐月。彼障月光世间不现便作蚀想。彼舍月已世间还现谓为吐月。然其彼月若隐若显实无增损。如来应供等正觉亦复如是。如彼调达伤坏佛身。作无间业等乃至一阐提辈。皆为当来诸众生故。现伤佛身坏法破僧。如来法身实无伤坏。正使天魔亿百千数。亦不能得断法坏僧。是故如来法身真实无有损坏。现损坏相随顺世间。譬如二人共斗随其伤坏量罪轻重。诸佛如来亦复如是。现伤坏相表无间罪为制法律以戒将来。复次善男子。譬如良医善教其子令学医方。识诸药草根茎华叶香味色像悉令晓了。命终之后其子续立善知医法。诸佛如来亦复如是。种种变化疗治众生。现五逆罪谤毁经法。乃至一阐提辈皆悉化现。为当来故。般泥洹后令诸比丘随顺经律。如如来说。知罪轻重以自戒慎。复次善男子。如人间月六月一食。而上诸天日见月食。或复见月须臾而食。所以者何。天日月长人间短故。诸佛如来亦复如是。或谓长寿如六月食者。及至须臾般泥洹者。为烦恼魔阴魔死魔自在天魔。亿百千种所不能坏现无量生随顺世间。如来之寿实无有量。是故如来是常住法。复次善男子。譬如明月一切众生皆悉爱乐。如来应供等正觉亦复如是。乐法众生悉皆爱乐。复次善男子。譬如日出有三时变春夏冬异。冬日则短春日处中夏日极长。如来应供等正觉日亦复如是。现三种寿。为诸众生声闻缘觉现短寿相。斯等见已心则悲叹。一何怪哉如来短寿。为诸菩萨现其中寿。若至一劫若过一劫。唯佛观佛其寿无量。复次善男子。如来所说方等大乘微密之教。示现世间雨大法雨。于当来世其有众生。以此正法摩诃衍品开示世间。当知是等为真菩萨犹如夏雨。犹如冬日多有冷患令人损寿。声闻缘觉闻佛方便微密之教。为其示现短寿之报。犹如冬日。诸菩萨等成微妙慧。而为彼现如来常法。喻如春日。如是如来随顺世间现三时寿。譬如众星昼日不现其实不没。如是如来与诸声闻及辟支佛。俱出于世俱现泥洹。非独一切声闻缘觉有无常也。当知亦是常住之法如昼星也。复次善男子。犹如天阴日月不现。愚夫谓言日月没失。如来正法灭尽之时三宝现没亦复如是。非为永灭。当知如来是常存法。亦不变易亦不磨灭。非彼诸过所能染污。复次善男子。只如斗星月尽后夜明闇中间暂现光明。众人见已寻即还灭。人谓其灭而实不灭。如是善男子。如来正法灭尽之时。诸辟支佛出兴于世。开示<a>教化</a>无量众生。立于正法寻即灭度。其实长存而不永灭。但诸众生不能悉见。复次善男子。譬如日出众冥悉除。如是善男子。此摩诃衍般泥洹经出兴于世。其有闻者。无间罪业无量积聚皆悉消灭。如是善男子。此摩诃衍大般泥洹甚深境界不可思议。善说如来微妙之性。若善男子善女人。欲知如来是常住法。正法无尽僧宝不灭。当勤方便修学此经。我说此人为近佛地。</p>
				</div></div><hr><script charset='utf-8' src='../../js/footer.js'></script></body></html>