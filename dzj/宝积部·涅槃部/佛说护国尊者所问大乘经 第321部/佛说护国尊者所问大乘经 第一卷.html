<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说护国尊者所问大乘经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说护国尊者所问大乘经 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说护国尊者所问大乘经 第一卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿传法大师臣施护奉　诏译</p>
<p style="text-align: left">
	　　如是我闻。一时佛在王舍城鹫峰山中。与大苾刍众千二百五十人俱。复有<a>菩萨</a>摩诃萨众五千人俱。得大忍辱无碍辩才。降伏魔怨制诸外道。发大道心得三摩地。总持<a>自在</a>具四无碍智。通达四摄及最上甚深波罗蜜多。乃至一切<a>佛法</a>。无量无边诸善功德。其名曰<a>普贤菩萨</a>。普眼菩萨。普观菩萨。普光菩萨。普照菩萨。上意菩萨。增意菩萨。无边意菩萨。广意菩萨。无尽意菩萨。持地菩萨。世上菩萨。胜意菩萨。最上意菩萨。总持自在王菩萨。文殊师利菩萨摩诃萨等。复有贤护菩萨摩诃萨等十六人俱。复有<a>娑婆世界</a>主大梵天王。及<a>帝释天</a>主。护世四大天王。复有苏尸弥天子。安意天子。及诸天王。龙王紧那啰王。巘驮哩嚩王。药叉王。誐[日*鲁]拏王等。各与若干百千眷属俱来会坐</p>
<p style="text-align: left">
	　　尔时<a>世尊</a>。坐于吉祥藏师子之座。四众围绕。逾于须弥。光明炽盛。譬如日月普照一切<a>世间</a>。威仪具足梵行寂静。譬如帝释于诸天中威仪最胜。亦如轮王七宝具足离诸怖畏。如师子王善能谈说诸法空义。如大火聚破诸幽暗。如摩尼宝王远照一切。如是<a>佛光</a>照于三千大千一切世界。于其光中出妙<a>梵音</a>告诸众生。我今所得一切诸法最上波罗蜜。说真实义。初善中善后善。文义<a>殊胜</a>纯白<a>圆满</a>。梵行清净纯一无杂</p>
<p style="text-align: left">
	　　尔时喜王菩萨摩诃萨。在大众中安详而坐瞻仰世尊。于师子座放大光明。譬如千日照耀一切。心大<a>欢喜</a>深信恭敬。即从座起合掌向佛。以颂赞曰</p>
<p style="text-align: left">
	　　佛身晃曜如金山　　利益世间甚希有</p>
<p style="text-align: left">
	　　菩萨声闻缘觉僧　　天龙八部皆围绕</p>
<p style="text-align: left">
	　　譬如须弥诸天居　　出于大海而高显</p>
<p style="text-align: left">
	　　悲愍众生而现身　　放百千光常照曜</p>
<p style="text-align: left">
	　　行梵天行即梵天　　于彼梵天复为王</p>
<p style="text-align: left">
	　　行禅<a>解脱</a>三摩地　　光照上位诸菩萨</p>
<p style="text-align: left">
	　　亦如帝释为天主　　威德仪容诸相异</p>
<p style="text-align: left">
	　　牟尼光明照世间　　相好庄严功德异</p>
<p style="text-align: left">
	　　金轮四洲得自在　　能善调伏诸有情</p>
<p style="text-align: left">
	　　引彼众生出苦轮　　我佛慈悲亦如是</p>
<p style="text-align: left">
	　　所有火光摩尼光　　日月光等诸光明</p>
<p style="text-align: left">
	　　如是百千日等光　　不及佛日恒照曜</p>
<p style="text-align: left">
	　　如月夜分放光明　　普照世间悉清净</p>
<p style="text-align: left">
	　　佛面端严如满月　　映蔽一切光不现</p>
<p style="text-align: left">
	　　譬如高山燃大火　　能破夜暗显诸方</p>
<p style="text-align: left">
	　　大仙所有智慧光　　破尽黑暗离诸有</p>
<p style="text-align: left">
	　　如大师子旷野吼　　众兽闻之悉惊怖</p>
<p style="text-align: left">
	　　佛<a>说法</a>空<a>无我</a>义　　诸魔闻之亦如是</p>
<p style="text-align: left">
	　　摩尼宝王放光明　　诸余摩尼光不现</p>
<p style="text-align: left">
	　　佛身晃曜真金色　　映蔽一切世间光</p>
<p style="text-align: left">
	　　一切世间贤圣中　　无有最上与佛等</p>
<p style="text-align: left">
	　　具福精进方便智　　一切功德不可量</p>
<p style="text-align: left">
	　　瞻仰大师功德海　　威光普照诸群生</p>
<p style="text-align: left">
	　　一心恭敬慕尊颜　　是故我今头面礼</p>
<p style="text-align: left">
	　　我所赞佛归敬心　　世间功德无等等</p>
<p style="text-align: left">
	　　尽将回向法界中　　一切世间成佛道</p>
<p style="text-align: left">
	　　尔时喜王菩萨摩诃萨。赞叹佛已合掌向佛。瞻仰尊颜目不暂舍。心观法界其义甚深难知难见。离言分别绝诸戏论。微妙难解不可思议。如是观想一切法界。唯佛如来观智摄受<a>现量</a>证知。佛之境界无有等等。如是观见所有如来不可思议方便境界。皆摄一相法界性中。譬如<a>虚空</a>无有住处。即众生界亦如自性。一切诸法亦复如是。无碍解脱究竟寂静。诸佛世尊以善方便。身变佛刹遍满一切现众生前。诸如来身。经无数俱胝劫而不可得。时喜王菩萨摩诃萨。如是观佛功德已默然而住</p>
<p style="text-align: left">
	　　尔时有一尊者。名曰护国。于舍卫大城安居三月。过是夏已着衣持钵。与诸苾刍及初<a>出家</a>者。初发心者出舍卫国。诣王舍城鹫峰山中。到彼山已。即时护国尊者。往诣佛所头面礼足。右绕三匝住立一面。合掌恭敬。而说此颂。赞叹佛曰</p>
<p style="text-align: left">
	　　稽首最上佛光明　　稽首如空无碍意</p>
<p style="text-align: left">
	　　稽首能断诸结缚　　稽首永超三有海</p>
<p style="text-align: left">
	　　我佛无边真色相　　普遍俱胝刹土中</p>
<p style="text-align: left">
	　　菩萨闻已欢喜来　　恭敬供养佛功德</p>
<p style="text-align: left">
	　　作此最上供养已　　听牟尼法离诸尘</p>
<p style="text-align: left">
	　　各生欢喜还本土　　称赞世尊所说法</p>
<p style="text-align: left">
	　　广历俱胝无数劫　　利乐一切诸有情</p>
<p style="text-align: left">
	　　如是身心不疲倦　　为求无上佛菩提</p>
<p style="text-align: left">
	　　恒行布施持戒行　　忍辱精进<a>禅定</a>门</p>
<p style="text-align: left">
	　　智慧方便到<a>涅盘</a>　　是故我礼大觉尊</p>
<p style="text-align: left">
	　　成就六通四神足　　诸根十力解脱门</p>
<p style="text-align: left">
	　　以此行及诸众生　　我今<a>礼佛</a>无等智</p>
<p style="text-align: left">
	　　能知一切世间心　　所行所作所成业</p>
<p style="text-align: left">
	　　所有身口及言说　　无上世尊悉观见</p>
<p style="text-align: left">
	　　贪痴过失不能断　　众生因彼堕三有</p>
<p style="text-align: left">
	　　因佛得成善逝业　　能知世间诸<a>善恶</a></p>
<p style="text-align: left">
	　　所有过去诸佛事　　及彼现在<a>天人</a>师</p>
<p style="text-align: left">
	　　乃至未来功德海　　一切诸法悉能知</p>
<p style="text-align: left">
	　　清净刹土众围绕　　菩萨缘觉与声闻</p>
<p style="text-align: left">
	　　乃至诸佛寿较量　　我佛一切悉能知</p>
<p style="text-align: left">
	　　所有一切生灭法　　所有供养作佛事</p>
<p style="text-align: left">
	　　所有受持法藏法　　我佛一切悉能知</p>
<p style="text-align: left">
	　　佛有十力无碍智　　现在<a>常住</a>于三世</p>
<p style="text-align: left">
	　　如是一切方便法　　我礼世尊智慧海</p>
<p style="text-align: left">
	　　大觉世尊无等等　　相好庄严大吉祥</p>
<p style="text-align: left">
	　　如夜众星现空中　　我礼牟尼最上尊</p>
<p style="text-align: left">
	　　色相端严无与等　　光照诸天及世间</p>
<p style="text-align: left">
	　　帝释梵王究竟天　　对彼佛前俱不现</p>
<p style="text-align: left">
	　　无垢不动如金山　　右旋螺髻绀滋润</p>
<p style="text-align: left">
	　　佛顶高显如金山　　光明远照生诸福</p>
<p style="text-align: left">
	　　光遍俱胝那由他　　显现眉间白毫相</p>
<p style="text-align: left">
	　　目若青莲恒适悦　　观照世间运慈心</p>
<p style="text-align: left">
	　　清净满月虚空中　　佛面圆明亦如是</p>
<p style="text-align: left">
	　　一切见者无厌足　　我礼如来圆满相</p>
<p style="text-align: left">
	　　行如鹅王及鹿王　　亦如牛王行步稳</p>
<p style="text-align: left">
	　　振动大地无暂止　　我礼如来坚固力</p>
<p style="text-align: left">
	　　手指纤长网缦相　　指甲清净如赤铜</p>
<p style="text-align: left">
	　　平立垂手过于膝　　我礼金色大觉尊</p>
<p style="text-align: left">
	　　佛行大地现好相　　具足显现千辐轮</p>
<p style="text-align: left">
	　　足放光明照群生　　蒙光悉得生天界</p>
<p style="text-align: left">
	　　大圣法王施七财　　能为施主心平等</p>
<p style="text-align: left">
	　　调御世间依法行　　我礼法王无上觉</p>
<p style="text-align: left">
	　　慈悲法念心为剑　　持戒方便智慧弓</p>
<p style="text-align: left">
	　　能断烦恼诸群贼　　生灭轮回无有增</p>
<p style="text-align: left">
	　　自利果满复利他　　令彼众生亦解脱</p>
<p style="text-align: left">
	　　究竟安乐出尘劳　　得入善逝寂静宗</p>
<p style="text-align: left">
	　　无生无灭无诸苦　　亦无生老爱别离</p>
<p style="text-align: left">
	　　如是无为最上乘　　佛为众生慈愍说</p>
<p style="text-align: left">
	　　我赞最上大牟尼　　摄尽一切诸佛法</p>
<p style="text-align: left">
	　　如是所有诸功德　　愿诸众生证菩提</p>
<p style="text-align: left">
	　　尔时尊者护国。颂赞佛已。偏袒右肩右膝着地。合掌向佛。恭敬顶礼白佛言。世尊。如来应正等觉。我有所问。唯愿世尊慈悲听许</p>
<p style="text-align: left">
	　　尔时世尊。告尊者护国言。如汝所问我为汝说。满所求愿令生欢喜。时尊者护国。闻佛语已。身心适悦而发声言。世尊有何等法为菩萨行法具足。能得一切最上功德。无碍大智决定辩才明了性相。入一切智<a>教化</a>众生。断彼无明<a>妄想</a>烦恼。决定真实入一切智。发真实语。令彼有情依言所作。离诸愚暗<a>念佛</a>方便。乐闻一切甚深梵义。受持诸法。速得证于无上正智</p>
<p style="text-align: left">
	　　尔时尊者护国即于佛前。而说颂曰</p>
<p style="text-align: left">
	　　菩萨所行决定行　　彼行必有真实法</p>
<p style="text-align: left">
	　　真法从佛智海生　　最上如来为我说</p>
<p style="text-align: left">
	　　佛身光明黄金相　　最上无边大福聚</p>
<p style="text-align: left">
	　　救度六趣诸众生　　为说菩萨无垢行</p>
<p style="text-align: left">
	　　何得无尽大觉智　　总持<a>甘露</a>生菩提</p>
<p style="text-align: left">
	　　何得清净智慧海　　彼慧能断众生疑</p>
<p style="text-align: left">
	　　俱胝多劫轮回苦　　众生迷没意无疲</p>
<p style="text-align: left">
	　　睹此愚迷苦恼侵　　为彼云何修十善</p>
<p style="text-align: left">
	　　刹土清净众会满　　实刹无边<a>寿命</a>长</p>
<p style="text-align: left">
	　　为众恒宣微妙言　　愿说菩提无垢行</p>
<p style="text-align: left">
	　　降伏邪魔生<a>正见</a>　　枯彼爱河证解脱</p>
<p style="text-align: left">
	　　清净<a>法眼</a>照愚盲　　令诸有情行上行</p>
<p style="text-align: left">
	　　端严富贵大辩才　　言辞柔软闻欢喜</p>
<p style="text-align: left">
	　　譬如甘露润世间　　愿说甚深微妙法</p>
<p style="text-align: left">
	　　梵音深妙断诸恶　　其声和雅如频伽</p>
<p style="text-align: left">
	　　求法之众佛所集　　愿说甘露济群生</p>
<p style="text-align: left">
	　　众有菩提最上根　　及彼声闻缘觉性</p>
<p style="text-align: left">
	　　愿佛随根方便说　　师资遇会正是时</p>
<p style="text-align: left">
	　　我今乐闻最上乘　　唯佛知我菩提性</p>
<p style="text-align: left">
	　　于此小乘不乐求　　愿说如来第一法</p>
<p style="text-align: left">
	　　尔时尊者护国。说此颂已。佛言。善哉善哉。尊者能问如来最上之义。利益多人令得安乐。摄受未来诸菩萨摩诃萨。汝今谛听善思念之。我当为说。时尊者护国白言。善哉世尊。我今乐听唯愿说之</p>
<p style="text-align: left">
	　　尔时世尊。告尊者护国言。有四种法具足清净。是名菩萨摩诃萨。何等四法。一内二外三心四意。如是四法称理真实。见诸众生其心平等。犹若虚空。无所分别依言所行。是名菩萨摩诃萨四种之法获得清净</p>
<p style="text-align: left">
	　　尔时世尊。重说颂曰</p>
<p style="text-align: left">
	　　心意内外常清净　　不退菩提正道心</p>
<p style="text-align: left">
	　　所作之善无唐捐　　能得菩萨无边智</p>
<p style="text-align: left">
	　　观彼众生苦无我　　生老病死悉来侵</p>
<p style="text-align: left">
	　　如是三有大海中　　广运法船救群品</p>
<p style="text-align: left">
	　　见诸众生心平等　　观彼世间如一子</p>
<p style="text-align: left">
	　　愿令一切俱解脱　　悉向菩提心不退</p>
<p style="text-align: left">
	　　常谈空义依空行　　亦无人我无众生</p>
<p style="text-align: left">
	　　譬如梦幻等无实　　令彼愚迷生智慧</p>
<p style="text-align: left">
	　　如所宣说大觉智　　依智而行所作事</p>
<p style="text-align: left">
	　　调伏过失心寂静　　求证菩提为佛子</p>
<p style="text-align: left">
	　　尔时世尊说此颂已。告尊者护国言。复有四种法。于诸菩萨令心安慰。何等四法。一者于总持法门志求修学。二者常近善友威仪无缺。三者求证甚深无生法忍。四者精进<a>修行</a>持戒清净。如是四法。令彼菩萨安慰其心进修不退。复说颂曰</p>
<p style="text-align: left">
	　　若人爱敬总持法　　名闻远响众所归</p>
<p style="text-align: left">
	　　能持无上妙法门　　一切如来同所说</p>
<p style="text-align: left">
	　　智慧增明无忘失　　如是速得无碍智</p>
<p style="text-align: left">
	　　通达一切最上法　　成就无为解脱门</p>
<p style="text-align: left">
	　　皆因善友证菩提　　出生七觉能修断</p>
<p style="text-align: left">
	　　增长八正作佛事　　远离恶友如怖火</p>
<p style="text-align: left">
	　　闻甚深法证无生　　能了诸法毕竟空</p>
<p style="text-align: left">
	　　无我无人无众生　　如是求离一切见</p>
<p style="text-align: left">
	　　律仪出生诸善本　　坚持守护离破犯</p>
<p style="text-align: left">
	　　彼行能成寂静心　　佛为众生亲演说</p>
<p style="text-align: left">
	　　尔时世尊说此颂已。告尊者护国言。复有四种法。于诸菩萨在轮回中令心爱乐。何等四法。一者令诸菩萨爱乐见佛。二者令诸菩萨爱乐说法。三者令诸菩萨爱乐能舍一切所有。四者令诸菩萨爱乐忍印无相深法。如是四法。于诸菩萨在轮回中深生爱乐。复说颂曰</p>
<p style="text-align: left">
	　　菩萨得见二足尊　　一切生中行正行</p>
<p style="text-align: left">
	　　能善调伏诸世间　　光明普照除愚暗</p>
<p style="text-align: left">
	　　如是供养人中尊　　深生爱乐常尊重</p>
<p style="text-align: left">
	　　救度一切诸众生　　令入菩提无上道</p>
<p style="text-align: left">
	　　若闻诸佛所说法　　身心寂静生爱乐</p>
<p style="text-align: left">
	　　如是坚固心无退　　依行速证佛菩提</p>
<p style="text-align: left">
	　　能舍一切心无吝　　见来求者生欢喜</p>
<p style="text-align: left">
	　　国城妻子及身命　　给施众生作佛因</p>
<p style="text-align: left">
	　　若闻无相甚深法　　性离分别本来空</p>
<p style="text-align: left">
	　　无我无人无众生　　如是于斯生爱乐</p>
<p style="text-align: left">
	　　尔时世尊说此颂已。告尊者护国言。复有四种法。于诸菩萨不得爱乐。何等四法。一者于其在家不得爱乐。二者既出家已不得爱乐利养。三者不得爱乐上族中生。四者不得爱乐小乘之人。如是四法。于诸菩萨不得爱乐。复说颂曰</p>
<p style="text-align: left">
	　　在家无边大过失　　舍离令心无所著</p>
<p style="text-align: left">
	　　常乐山野寂诸根　　勇猛勤修大智德</p>
<p style="text-align: left">
	　　独行清净如利剑　　能断愚痴诸垢染</p>
<p style="text-align: left">
	　　于彼种种大利养　　常乐远离无爱着</p>
<p style="text-align: left">
	　　弃舍高贵上种族　　观如幻化阳焰等</p>
<p style="text-align: left">
	　　普为群生行布施　　持戒忍辱等诸行</p>
<p style="text-align: left">
	　　不惜身命及眷属　　志求正觉到<a>彼岸</a></p>
<p style="text-align: left">
	　　于小乘法无所著　　于最上乘恒坚固</p>
<p style="text-align: left">
	　　乃至割截于身体　　其心不坏如金刚</p>
<p style="text-align: left">
	　　尔时世尊。说此颂已。告尊者护国言。复有四种法。于诸菩萨而有损减。何等四法。一者破犯戒律。二者不住山野而趣寂静。三者不依四乘之教邪妄推求。四者虽乐多闻全无所得。如是四法。于诸菩萨而有损减。复说颂曰</p>
<p style="text-align: left">
	　　戒相清净如摩尼　　能引众生到彼岸</p>
<p style="text-align: left">
	　　菩萨于斯破律仪　　迷没不成无上觉</p>
<p style="text-align: left">
	　　住持山野寂静处　　我人分别自然除</p>
<p style="text-align: left">
	　　男女眷属及己身　　观如草木无<a>情爱</a></p>
<p style="text-align: left">
	　　四乘教理无虚诳　　一心清净奉教行</p>
<p style="text-align: left">
	　　必得具足众功德　　成就佛智大丈夫</p>
<p style="text-align: left">
	　　观彼轮回诸有情　　常处<a>生死</a>忧悲苦</p>
<p style="text-align: left">
	　　恒运最上妙法船　　度彼有情出<a>苦海</a></p>
<p style="text-align: left">
	　　若无救度彼众生　　迷没沉沦无有尽</p>
<p style="text-align: left">
	　　是故小乘非究竟　　为生令发菩提心</p>
<p style="text-align: left">
	　　尔时世尊说此颂已。告尊者护国言。复有四种法。于诸菩萨明了修习。何等四法。一者发生诸佛平等之心而求善逝。二者承事法师尊重供养于卧具等而不爱着。三者不贪利养亦无所求。四者于甚深法忍具足成就。如是四法明了修习。复说颂曰</p>
<p style="text-align: left">
	　　彼有善逝大丈夫　　天上人间无有等</p>
<p style="text-align: left">
	　　平等导引诸群生　　如是修习行十善</p>
<p style="text-align: left">
	　　尊重承事于法师　　依师授教而修学</p>
<p style="text-align: left">
	　　作大供养求佛智　　无边诸佛亦此生</p>
<p style="text-align: left">
	　　常住深山无所畏　　于斯利养不生贪</p>
<p style="text-align: left">
	　　善能成就无碍智　　通达深法离诸尘</p>
<p style="text-align: left">
	　　闻佛功德深欢喜　　如是行法坚固修</p>
<p style="text-align: left">
	　　证彼寂静无生忍　　广度众生无量苦</p>
<p style="text-align: left">
	　　尔时世尊说此颂已。告尊者护国言。复有四种法。于诸菩萨行法清净。何等四法。一者身心决定志求菩提行法清净。二者离诸虚妄乐住深山行法清净。三者一切能舍不求果报行法清净。四者常随法师昼夜求法行法清净。如是四法。于诸菩萨行法清净。复说颂曰</p>
<p style="text-align: left">
	　　贪嗔痴垢心皆尽　　<a>懈怠</a>虚妄亦复无</p>
<p style="text-align: left">
	　　一切过失令不生　　决定求证菩提道</p>
<p style="text-align: left">
	　　厌离本舍忧根断　　舍彼俗尘求出家</p>
<p style="text-align: left">
	　　诸恶朋友不相逢　　行住深山趣解脱</p>
<p style="text-align: left">
	　　于彼山中修净行　　能成如来无碍智</p>
<p style="text-align: left">
	　　于身命财无所著　　自在<a>无畏</a>如师子</p>
<p style="text-align: left">
	　　见彼有情生欢喜　　譬如飞鸟聚还离</p>
<p style="text-align: left">
	　　观彼世间非久居　　如是求大菩提道</p>
<p style="text-align: left">
	　　身心清净如虚空　　所舍一切无惊怖</p>
<p style="text-align: left">
	　　于彼利养无爱着　　如鹿心惊不住地</p>
<p style="text-align: left">
	　　世间恒处大崄难　　难发身心求解脱</p>
<p style="text-align: left">
	　　睹此虚妄无真实　　是故我行寂静行</p>
<p style="text-align: left">
	　　恒以软语诱群生　　怨亲平等无分别</p>
<p style="text-align: left">
	　　无著无住亦如风　　是求菩萨最上行</p>
<p style="text-align: left">
	　　无相解脱空无愿　　了彼有为如幻化</p>
<p style="text-align: left">
	　　常行清净广大心　　饮甘露味常欢喜</p>
<p style="text-align: left">
	　　志求道法依师学　　彼人<a>五蕴</a>恒清净</p>
<p style="text-align: left">
	　　众苦逼迫无疲劳　　如是证入总持门</p>
<p style="text-align: left">
	　　解此所修菩萨行　　成就所求令彼喜</p>
<p style="text-align: left">
	　　若人不求于菩提　　彼即少智百生失</p>
<p style="text-align: left">
	　　尔时世尊说此颂已。告尊者护国言。复有四种法。于诸菩萨而为难法。何等四法。一者心不尊重多行轻慢。二者心无孝行懈怠背逆。三者心贪利养少于知足。四者心乐虚妄邪求财利。如是四法为菩萨难法。复说颂曰</p>
<p style="text-align: left">
	　　佛法本师及父母　　全无信重多轻慢</p>
<p style="text-align: left">
	　　不行孝敬心懈怠　　常以愚痴行散乱</p>
<p style="text-align: left">
	　　一向贪心于利养　　复行虚妄为邪利</p>
<p style="text-align: left">
	　　自赞德业诬他人　　我能持戒及修行</p>
<p style="text-align: left">
	　　互相斗诤无慈愍　　覆藏己过见他非</p>
<p style="text-align: left">
	　　复行农业及经营　　如是<a>沙门</a>无功德</p>
<p style="text-align: left">
	　　末法之时人散乱　　斗诤相杀心嫉妒</p>
<p style="text-align: left">
	　　沙门隐灭如来法　　诸善苾刍皆远离</p>
<p style="text-align: left">
	　　菩提妙道永不逢　　五趣轮回无有穷</p>
<p style="text-align: left">
	　　尔时世尊说此颂已。告尊者护国言。复有四种法。于诸菩萨宜应远离。何等四法。一者懈怠。二者不信。三者嫉妒。四者憎见他人。如是四法宜应远离。复说颂曰</p>
<p style="text-align: left">
	　　无信懈怠心愚迷　　心怀嫉妒常嗔恚</p>
<p style="text-align: left">
	　　见有沙门持忍辱　　却行驱摈出伽蓝</p>
<p style="text-align: left">
	　　于彼世间贵贱人　　都无分别善恶事</p>
<p style="text-align: left">
	　　一向只行于是非　　如是过失从嗔得</p>
<p style="text-align: left">
	　　远离佛法诸功德　　堕入恶趣大火坑</p>
<p style="text-align: left">
	　　如是所行恶趣行　　不依教法获斯苦</p>
<p style="text-align: left">
	　　是故常行菩提道　　无令沦没恶趣生</p>
<p style="text-align: left">
	　　利益有情大金仙　　多劫俱胝方出世</p>
<p style="text-align: left">
	　　今时暂得遇牟尼　　速舍诸过求解脱</p>
<p style="text-align: left">
	　　尔时世尊。说此颂已。告尊者护国言。有四种法。于诸菩萨不应行。何等四法。一者恶友补特伽罗不应行。二者有见补特伽罗不应行。三者舍一切善法补特伽罗不应行。四者乐着财利补特伽罗不应行。如是四种补特伽罗不应行。复说颂曰</p>
<p style="text-align: left">
	　　若人远离诸恶友　　常得善友来亲近</p>
<p style="text-align: left">
	　　如夜圆月现当空　　除暗明显菩提道</p>
<p style="text-align: left">
	　　凡有所见常不断　　于己身命偏养育</p>
<p style="text-align: left">
	　　如是毒气能远离　　彼人成佛大智慧</p>
<p style="text-align: left">
	　　若舍最上微妙法　　不乐寂静甘露味</p>
<p style="text-align: left">
	　　如是名为不净器　　远离求证大菩提</p>
<p style="text-align: left">
	　　贪求财利衣钵等　　复与在家同营事</p>
<p style="text-align: left">
	　　如是远离此火坑　　而能成就最上道</p>
<p style="text-align: left">
	　　常乐降伏诸魔怨　　恒转法轮度群品</p>
<p style="text-align: left">
	　　如是广作大利益　　常逢善友得菩提</p>
<p style="text-align: left">
	　　视疎毁赞常平等　　利养嫉妒亦复然</p>
<p style="text-align: left">
	　　如是无上诸佛智　　彼人不久悉成就</p>
<p style="text-align: left">
	　　尔时世尊说此颂已。告尊者护国言。复有四种法。于诸菩萨为苦报法。何等四法。一者轻慢教法。二者执着我人。三者心无信解。四者于不净境具足印持。如是四法。为菩萨苦报法。复说颂曰</p>
<p style="text-align: left">
	　　若有受持微妙法　　堪受世间诸供养</p>
<p style="text-align: left">
	　　于彼轻慢无大智　　当受无边众恶苦</p>
<p style="text-align: left">
	　　于佛本师及父母　　常怀人我不恭敬</p>
<p style="text-align: left">
	　　如是大福心不求　　当得不净无知处</p>
<p style="text-align: left">
	　　三宝最上良<a>福田</a>　　而无信解行归敬</p>
<p style="text-align: left">
	　　纯以虚诳昧世间　　如是当获<a>罪恶</a>苦</p>
<p style="text-align: left">
	　　女人即是恶趣门　　流浪生死无穷尽</p>
<p style="text-align: left">
	　　无智愚痴作彼业　　永沈<a>地狱</a>及畜趣</p>
<p style="text-align: left">
	　　若人尊重向诸佛　　能灭众苦得无畏</p>
<p style="text-align: left">
	　　复闭一切恶趣门　　开引众生得佛道</p>
				</div></div><hr><script charset='utf-8' src='../../js/footer.js'></script></body></html>