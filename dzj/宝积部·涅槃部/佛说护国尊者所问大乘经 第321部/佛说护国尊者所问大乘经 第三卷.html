<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说护国尊者所问大乘经 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说护国尊者所问大乘经 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说护国尊者所问大乘经 第三卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿传法大师臣施护奉　诏译</p>
<p style="text-align: left">
	　　尔时净光天子而说颂曰</p>
<p style="text-align: left">
	　　太子汝当知　　莫着于迷醉</p>
<p style="text-align: left">
	　　于此崄难中　　勤求于出离</p>
<p style="text-align: left">
	　　如佛所说言　　若离迷醉者</p>
<p style="text-align: left">
	　　此人大勇猛　　善行于律仪</p>
<p style="text-align: left">
	　　清净无瑕秽　　所见诸众生</p>
<p style="text-align: left">
	　　心生慈愍行　　成佛当不久</p>
<p style="text-align: left">
	　　过去一切佛　　现在及未来</p>
<p style="text-align: left">
	　　皆从众善生　　远离贪嗔痴</p>
<p style="text-align: left">
	　　饮食及衣服　　金银摩尼宝</p>
<p style="text-align: left">
	　　种种庄严具　　舍施利众生</p>
<p style="text-align: left">
	　　广历俱胝劫　　一心求菩提</p>
<p style="text-align: left">
	　　未曾有疲懈　　或舍于身分</p>
<p style="text-align: left">
	　　头目手足等　　于彼求乞人</p>
<p style="text-align: left">
	　　心生大<a>欢喜</a>　　以此积功德</p>
<p style="text-align: left">
	　　而成佛菩提　　设处国王位</p>
<p style="text-align: left">
	　　豪贵而最上　　美女及眷属</p>
<p style="text-align: left">
	　　昼夜常围绕　　宫殿及国城</p>
<p style="text-align: left">
	　　悉皆如幻化　　譬如坏器等</p>
<p style="text-align: left">
	　　阳焰水沫泡　　其体不坚牢</p>
<p style="text-align: left">
	　　非实非久住　　如是无常法</p>
<p style="text-align: left">
	　　虚妄汝当知　　父母与妻男</p>
<p style="text-align: left">
	　　谁能相救济　　所作<a>善恶</a>业</p>
<p style="text-align: left">
	　　是人随业行　　如是无数劫</p>
<p style="text-align: left">
	　　常沉<a>生死</a>海　　亦如无目人</p>
<p style="text-align: left">
	　　于境而不了　　虚受于勤劳</p>
<p style="text-align: left">
	　　终堕崄恶趣　　菩提最上路</p>
<p style="text-align: left">
	　　勇猛精进行　　乃至于命终</p>
<p style="text-align: left">
	　　不生三恶道　　佛世人难值</p>
<p style="text-align: left">
	　　<a>正法</a>难得闻　　降伏烦恼怨</p>
<p style="text-align: left">
	　　亲近于善友　　恒修入正道</p>
<p style="text-align: left">
	　　安住菩提心　　不退于佛道</p>
<p style="text-align: left">
	　　如是行方便　　<a>世间</a>无有上</p>
<p style="text-align: left">
	　　过去一切佛　　舍离于亲爱</p>
<p style="text-align: left">
	　　常处于深山　　<a>正念</a>自思惟</p>
<p style="text-align: left">
	　　坚固如金刚　　志求无上道</p>
<p style="text-align: left">
	　　尔时佛告尊者护国言。净光天子说此颂已。彼福光太子年至十岁。智慧明达而无戏论。于世所有园林花卉流泉浴池歌舞作乐而不爱着。乃至国城宫殿象马车乘金银财宝。一切所欲之事。悉皆远离。一心思惟。我身虚幻四大假合无有坚实。大地诸天悉非究竟。凡夫众生常行非法。愚痴迷惑分别亲疏。耽着欲乐无有厌足。永处轮回无<a>解脱</a>时。我于如是愚迷人中而乃受生。作是念已。志意系心专求解脱</p>
<p style="text-align: left">
	　　尔时<a>世尊</a>复告尊者护国言。彼发光王为其太子。选择最上净妙福地。建置一城名曰爱乐。其城七重于其城中有七百街道。纯以七宝铃铎真珠罗网遍覆其上。复有六十众宝妙盖八万宝幢。于诸街巷次第行布。一一宝幢有六万宝索。一一宝索有十四俱胝乐器。如是乐器微风吹动。出妙音声如百千天乐。又于此城街巷衢路处处各住五百童女。是诸童女身相端严颜貌和悦。于诸音乐歌舞作倡一切悉能。时发光王敕告之曰。令诸童女昼夜作乐不得间断。所有四方一切人民来入此城。见斯音乐快乐之事奔聚看玩。令其太子心生乐着。又复王言。所有众生。求饮食者施以饮食。求衣服者施以衣服。求花鬘涂香者施以花鬘涂香。求床榻卧具者。施以床榻卧具。乃至以金银摩尼砗磲码瑙珊瑚真珠吠琉璃等。如是诸宝处处堆积。复有象马车乘。皆以众宝种种庄严。令一切众生随意受用</p>
<p style="text-align: left">
	　　尔时发光王。复为太子。于此城中修建一宫广一由旬。造四门楼户牖轩窓。皆以七宝种种庄严。于此宫中置一大殿。用百千珍宝周匝庄校。于殿中间安四俱胝众宝床榻及以卧具。复于城中置一大园。花菓树木其数甚多。蓊蔚开敷世所希有。于其中间排一切宝树。光明照曜无不爱乐。又于园中有七宝池。于池四边有四界道四宝所成。所谓金银吠琉璃玻璃于池周匝。置一百八师子口水从彼入。复置一百八师子口水从彼出。其中复生钵讷摩花。乌怛钵攞花。俱母那花。奔拏哩迦花等。种种名花恒时开敷于池周匝。复有八百宝树。一一宝树各悬宝索。一一索上有俱胝数乐器。微风吹动出妙音声。令诸众生闻者爱乐。复次宝树悬挂八十百千珍宝妙幡。又于池上置大宝网。而以为盖覆太子身令离尘坌</p>
<p style="text-align: left">
	　　尔时发光王。复令殿内以其七宝造四俱胝宝座。一一宝座各以五百上妙之衣敷于座上。于其中间置一大座高七人量。以八十俱胝上妙宝衣敷设其上。此是福光太子所登之座。于诸座前各置香炉纯金所成。于炉周匝悬金铃铎及金莲花。摩尼宝网四面严饰光明照耀。昼夜三时恒爇<a>沉香</a>及散妙花。复于园内有九十九百千摩尼宝。一一摩尼宝广一由旬。有大光明照一切世界</p>
<p style="text-align: left">
	　　尔时世尊复告护国言。福光太子园苑之内。有种种飞鸟。鹦鹉鸲鹆。鸳鸯鹅鸭。孔雀<a>舍利</a>。俱枳罗鸟俱拏罗鸟。迦陵频伽。命命鸟等。如是众鸟俱善人言。每群飞时作微妙声。如众音乐而无有异。亦如天帝欢喜之园。令诸<a>天人</a>受妙快乐。彼发光天子。复为太子修馔上味饮食。逐日供给五百千车。复令使命于诸城邑聚落。选取童女年十六岁至二十岁者。色相端严诸根具足。不长不短不肥不瘦不白不黑。身出白<a>檀香</a>口出优钵罗花香。言词美善。心意纯直而无妒忌。善解博奕歌舞戏乐。乃至一切世间。工巧伎艺无不悉解。如是童女。得八十俱胝来入王城</p>
<p style="text-align: left">
	　　尔时发光天子。以此八十俱胝童女赐于太子。王自宫中所有童女。复赐一俱胝王诸亲眷。亦以一俱胝童女奉上太子。宰辅重臣亦以一俱胝童女奉上太子。国城庶民亦以一俱胝童女奉上太子。如是八十四俱胝童女。俱令侍从承事及歌舞作乐悦乐太子</p>
<p style="text-align: left">
	　　佛告尊者护国言。尔时福光太子。见是事已。于其国城宫殿楼阁。园林池沼象马珍宝。及诸童女歌舞唱妓。种种作乐之事都不爱着。而自思惟。此诸女等于我身分为大恶友。断我善根增诸烦恼。常处轮回。无有<a>自在</a>。譬如有人处于禁缚终不能出。尔时太子。见此过失。于十年中。于色声香味触五尘诸境而不爱着。一心思惟。诸恶友众云何舍离。而自<a>修行</a>得其解脱。作是念已。彼诸童女即诣王宫。白父王言。其福光太子。于诸婇女戏乐歌舞都不顾视。独坐思惟远离声色。尔时发光天子。闻是事已。心忽惊愕怪未曾有。即时统领八万小王及诸臣从。来入太子所住宫中。见彼太子。孤处宫殿仪貌寂然。涕泪悲泣心大苦恼。迷闷躄地良久乃苏。从地而起即说颂曰</p>
<p style="text-align: left">
	　　子为最上宝　　云何不观我</p>
<p style="text-align: left">
	　　忧恼心惶乱　　云何舍所爱</p>
<p style="text-align: left">
	　　种种富乐事　　此城妙庄严</p>
<p style="text-align: left">
	　　众宝为严饰　　宫殿妙楼阁</p>
<p style="text-align: left">
	　　园林及浴池　　象马七珍财</p>
<p style="text-align: left">
	　　衣服及饮馔　　如是无量数</p>
<p style="text-align: left">
	　　而以供给之　　复有诸童女</p>
<p style="text-align: left">
	　　容颜甚奇妙　　端正广庄严</p>
<p style="text-align: left">
	　　如彼天女相　　心性善纯直</p>
<p style="text-align: left">
	　　通达诸伎艺　　歌舞及音乐</p>
<p style="text-align: left">
	　　人间无有比　　所为适悦汝</p>
<p style="text-align: left">
	　　令其心快乐　　云何无所著</p>
<p style="text-align: left">
	　　于斯而舍离　　独处于深宫</p>
<p style="text-align: left">
	　　颜貌甚寂澹　　令诸童女等</p>
<p style="text-align: left">
	　　各各怀忧恼　　如彼莲花萎</p>
<p style="text-align: left">
	　　俱来而白我　　太子汝当知</p>
<p style="text-align: left">
	　　如是诸童女　　端正俱年少</p>
<p style="text-align: left">
	　　口出优钵香　　身有栴檀气</p>
<p style="text-align: left">
	　　两目绀如莲　　善知人心意</p>
<p style="text-align: left">
	　　令于昼夜中　　亲近作戏乐</p>
<p style="text-align: left">
	　　今汝正是时　　于此而厌弃</p>
<p style="text-align: left">
	　　于汝意云何　　为我速宣说</p>
<p style="text-align: left">
	　　又向园林中　　安置摩尼宝</p>
<p style="text-align: left">
	　　九十九百千　　各广一由旬</p>
<p style="text-align: left">
	　　光明普照耀　　宝树悬宝幡</p>
<p style="text-align: left">
	　　其数有八万　　花菓皆茂盛</p>
<p style="text-align: left">
	　　具有众飞鸟　　孔雀及鹅鸭</p>
<p style="text-align: left">
	　　迦陵频迦等　　皆出微妙音</p>
<p style="text-align: left">
	　　复于诸树间　　各垂于宝索</p>
<p style="text-align: left">
	　　一一宝索中　　皆有妙乐器</p>
<p style="text-align: left">
	　　微风吹动时　　出于妙音声</p>
<p style="text-align: left">
	　　清响如天乐　　云何而不恋</p>
<p style="text-align: left">
	　　又此诸宫殿　　皆以众宝成</p>
<p style="text-align: left">
	　　金银摩尼珠　　砗磲与码瑙</p>
<p style="text-align: left">
	　　琉璃真珠等　　庄严甚微妙</p>
<p style="text-align: left">
	　　于此宝殿中　　安置金香炉</p>
<p style="text-align: left">
	　　四面垂珠网　　俱胝细妙衣</p>
<p style="text-align: left">
	　　以用庄严上　　昼夜三时中</p>
<p style="text-align: left">
	　　长爇栴檀香　　如彼天帝宫</p>
<p style="text-align: left">
	　　善法堂无异　　汝今不爱乐</p>
<p style="text-align: left">
	　　违背于父母　　都无孝敬心</p>
<p style="text-align: left">
	　　令我增苦恼　　言已而悲泣</p>
<p style="text-align: left">
	　　为我速宣说　　太子见所问</p>
<p style="text-align: left">
	　　稽首白父王　　世间五欲境</p>
<p style="text-align: left">
	　　坠堕于众生　　缠缚于有情</p>
<p style="text-align: left">
	　　增长大过失　　永处于轮回</p>
<p style="text-align: left">
	　　无有得出离　　我今求解脱</p>
<p style="text-align: left">
	　　发大菩提心　　远离诸尘染</p>
<p style="text-align: left">
	　　一切女人身　　众恶不净本</p>
<p style="text-align: left">
	　　我观如怨家　　贪嗔镇相随</p>
<p style="text-align: left">
	　　流浪于生死　　牵系诸众生</p>
<p style="text-align: left">
	　　常处大崄路　　又此女色相</p>
<p style="text-align: left">
	　　皮肤裹不净　　血肉与骨髓</p>
<p style="text-align: left">
	　　肠胃大小便　　[目*(山/虫)]泪洟唾等</p>
<p style="text-align: left">
	　　如是秽恶身　　云何令爱乐</p>
<p style="text-align: left">
	　　譬如毒药树　　开花众所爱</p>
<p style="text-align: left">
	　　采花毒入身　　不觉殒其命</p>
<p style="text-align: left">
	　　国城与宫殿　　音乐及歌舞</p>
<p style="text-align: left">
	　　究竟不坚牢　　如梦如幻化</p>
<p style="text-align: left">
	　　亦如春树木　　滋茂叶芬芳</p>
<p style="text-align: left">
	　　才至冬月时　　凋落悉枯悴</p>
<p style="text-align: left">
	　　女人及富饶　　不久亦如是</p>
<p style="text-align: left">
	　　愚痴狂乱心　　常没贪欲海</p>
<p style="text-align: left">
	　　斗诤起憎嫉　　互相行杀害</p>
<p style="text-align: left">
	　　父王及眷属　　妻子并男女</p>
<p style="text-align: left">
	　　于彼恶趣中　　谁能行救济</p>
<p style="text-align: left">
	　　<a>菩萨</a>大智人　　身心常寂静</p>
<p style="text-align: left">
	　　观彼如草木　　不动如须弥</p>
<p style="text-align: left">
	　　常乐处深山　　一心求正道</p>
<p style="text-align: left">
	　　浮世不久住　　如山水急流</p>
<p style="text-align: left">
	　　人命若浮云　　须臾即散灭</p>
<p style="text-align: left">
	　　坠堕三有中　　迷没于生死</p>
<p style="text-align: left">
	　　我不着愚迷　　远离于虚妄</p>
<p style="text-align: left">
	　　色声五欲尘　　非是菩萨境</p>
<p style="text-align: left">
	　　福尽无福生　　业尽复生业</p>
<p style="text-align: left">
	　　如鸟禁笼中　　长不得自在</p>
<p style="text-align: left">
	　　六尘如毒蛇　　损恼于众生</p>
<p style="text-align: left">
	　　四大不坚实　　犹如空聚落</p>
<p style="text-align: left">
	　　父王今当知　　速舍虚妄境</p>
<p style="text-align: left">
	　　归趣真解脱　　常运妙法船</p>
<p style="text-align: left">
	　　度脱于三有　　迷者令<a>觉悟</a></p>
<p style="text-align: left">
	　　禁缚得解脱　　患苦使获安</p>
<p style="text-align: left">
	　　盲者与开目　　贫穷赐珍财</p>
<p style="text-align: left">
	　　悉令离忧苦　　复为众有情</p>
<p style="text-align: left">
	　　枯竭贪爱河　　照烛黑暗路</p>
<p style="text-align: left">
	　　广布于云雷　　降霔<a>甘露</a>雨</p>
<p style="text-align: left">
	　　除热得清凉　　成就最上智</p>
<p style="text-align: left">
	　　父王今当知　　何人怀慈忍</p>
<p style="text-align: left">
	　　而欲作怨家　　何人具智慧</p>
<p style="text-align: left">
	　　怖见<a>佛法</a>僧　　何人有眼目</p>
<p style="text-align: left">
	　　入于崄路行　　何人得菩提</p>
<p style="text-align: left">
	　　而欲作散乱　　如斯有智人</p>
<p style="text-align: left">
	　　必不行邪道　　我宁上须弥</p>
<p style="text-align: left">
	　　投身入大海　　于此五欲尘</p>
<p style="text-align: left">
	　　终不生染着　　所有诸婇女</p>
<p style="text-align: left">
	　　并及于眷属　　请王速将归</p>
<p style="text-align: left">
	　　于此勿久住　　在家多过失</p>
<p style="text-align: left">
	　　障蔽佛菩提　　我舍于国城</p>
<p style="text-align: left">
	　　及诸眷属等　　行诣于深山</p>
<p style="text-align: left">
	　　修习清净行　　志求无上道</p>
<p style="text-align: left">
	　　尔时佛告尊者护国言。彼福光太子处于宝殿。是诸童女围绕侍从。太子观之深生厌离。于三威仪中行住坐时。求断一切烦恼。于月初八日于地而坐。正意思惟离诸尘染。作是观已于中夜时。忽闻空中净光天子赞佛赞法及苾刍众。如是闻已。身毛皆竖悲喜交并合掌向空以颂问曰</p>
<p style="text-align: left">
	　　<a>虚空</a>诸天大慈愍　　发声称赞赞何人</p>
<p style="text-align: left">
	　　我要归依求出离　　愿乐听闻为开演</p>
<p style="text-align: left">
	　　尔时净光天子。于虚空中闻彼所问。而为太子说所赞事。以颂答曰</p>
<p style="text-align: left">
	　　我今称赞大<a>沙门</a>　　彼佛名曰成义意</p>
<p style="text-align: left">
	　　常以十善化群迷　　救济孤独诸有苦</p>
<p style="text-align: left">
	　　方便智慧最为上　　功德神力无有比</p>
<p style="text-align: left">
	　　常有十千那由他　　苾刍之众恒恭敬</p>
<p style="text-align: left">
	　　太子复问净光天　　有何功德及相好</p>
<p style="text-align: left">
	　　彼佛所行菩提行　　重为宣说我乐闻</p>
<p style="text-align: left">
	　　尔时净光天子。复为太子说佛功德相好。以颂答曰</p>
<p style="text-align: left">
	　　佛顶如须弥　　出众而高显</p>
<p style="text-align: left">
	　　螺发而绀青　　右旋俱齐整</p>
<p style="text-align: left">
	　　眉间白毫光　　照耀如千日</p>
<p style="text-align: left">
	　　目绀净分明　　犹如青莲叶</p>
<p style="text-align: left">
	　　颔臆如师子　　唇色胜频婆</p>
<p style="text-align: left">
	　　齿密无缺减　　白类如珂雪</p>
<p style="text-align: left">
	　　脐轮广右旋　　如净颇[王*梨]宝</p>
<p style="text-align: left">
	　　舌色如红莲　　广长而薄净</p>
<p style="text-align: left">
	　　舒展覆面轮　　此相最微妙</p>
<p style="text-align: left">
	　　<a>梵音</a>而清响　　美妙出世间</p>
<p style="text-align: left">
	　　一切诸天人　　闻者皆欢喜</p>
<p style="text-align: left">
	　　假使百千乐　　莫等佛音声</p>
<p style="text-align: left">
	　　功德广无边　　能断众生惑</p>
<p style="text-align: left">
	　　令行菩提行　　复次诸飞鸟</p>
<p style="text-align: left">
	　　名曰紧那啰　　鸳鸯俱枳罗</p>
<p style="text-align: left">
	　　嚩哩呬拏鹅　　具沙俱拏罗</p>
<p style="text-align: left">
	　　迦陵频伽等　　各有色相严</p>
<p style="text-align: left">
	　　佛相好亦然　　佛以一言辞</p>
<p style="text-align: left">
	　　随众各得解　　近远平等闻</p>
<p style="text-align: left">
	　　如来法自在　　项颈长细妙</p>
<p style="text-align: left">
	　　量等于身分　　臂膊而[月*庸]圆</p>
<p style="text-align: left">
	　　垂手过于膝　　如是妙端严</p>
<p style="text-align: left">
	　　七处皆平满　　双肱如象鼻</p>
<p style="text-align: left">
	　　两腨胜鹿王　　阴相而藏隐</p>
<p style="text-align: left">
	　　犹如龙马王　　身毛绀右旋</p>
<p style="text-align: left">
	　　<a>无畏</a>如师子　　佛顶如天盖</p>
<p style="text-align: left">
	　　严饰金色身　　行步同牛王</p>
<p style="text-align: left">
	　　足现千辐轮　　莎悉帝迦相</p>
<p style="text-align: left">
	　　如是广端严　　世间甚希有</p>
<p style="text-align: left">
	　　汝今若亲近　　有德与无德</p>
<p style="text-align: left">
	　　有福及无福　　一一自当知</p>
<p style="text-align: left">
	　　若有称佛名　　赞毁俱不着</p>
<p style="text-align: left">
	　　如莲在水中　　淤泥不可染</p>
<p style="text-align: left">
	　　我佛大导师　　世间无有上</p>
				</div></div><hr><script charset='utf-8' src='../../js/footer.js'></script></body></html>