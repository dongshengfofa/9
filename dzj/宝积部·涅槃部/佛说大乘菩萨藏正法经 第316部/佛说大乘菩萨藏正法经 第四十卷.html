<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说大乘菩萨藏正法经 第四十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说大乘菩萨藏正法经 第四十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说大乘<a>菩萨</a>藏<a>正法</a>经 第四十卷</strong></p>
<p style="text-align: left">
	　　西天译经<a>三藏</a>银青光禄大夫试光禄卿慈觉传梵大师赐紫<a>沙门</a>臣法护等奉　诏译</p>
<p style="text-align: left">
	　　胜慧波罗蜜多品第十一之八</p>
<p style="text-align: left">
	　　复次<a>舍利子</a>。彼然灯如来应正等觉。于三世中普以慧眼。悉能了知。时宝云梵志如是知已。以金色髻布散于地。请佛声闻及余<a>比丘</a>右旋履蹈。所以者何。佛告诸比丘。宝云梵志。过无量阿僧祇劫。当得作佛号释迦牟尼如来应供正遍知明行足善逝<a>世间</a>解无上士调御丈夫<a>天人</a>师佛<a>世尊</a>。<a>舍利</a>子。时彼梵志闻佛记已。<a>欢喜</a>踊跃现大<a>神通</a>。于<a>虚空</a>中即时证得无量百千俱胝那庾多不可说三摩地门。以神通智力。超越东方殑伽沙世界。诸佛世尊咸与授记。汝于未来世过无量阿僧祇劫。当得作佛号释迦牟尼。如是南西北方四维上下。诸佛世尊亦复如是。舍利子。是宝云梵志。复闻诸佛同授说已。获大安慰从空中下。即时往诣然灯佛所。发净<a>信心</a>。舍家<a>出家</a>常修梵行。舍利子。汝于宝云梵志。莫起异见。勿生疑惑。所以者何。彼梵志者。即我身是。我于尔时。以五枝优钵罗华散佛顶上。复于菩萨藏正法乐欲听闻。受持读诵广大开示。为人演说具足正行。谓无相行。是故疾得阿耨多罗三藐三菩提记。舍利子。若我于彼清净法行。不以神通智力种种成办。彼佛世尊。即不与我授菩提记。尔时我于菩萨藏正法。如其所闻安立正行。谓无相行。不可得行。及见彼佛。于一切行平等超越。我于彼佛知一切法自性不生。随顺诸法起平等见。而能获得最上法忍。得是忍者何所忍耶。所谓色忍受忍想忍行忍识忍。乃至蕴处界种种法忍。虽复得是法忍如彼增语。所以者何。非世间法积集行故。非异生法。非无<a>学法</a>非缘觉法。非菩萨法非诸<a>佛法</a>。积集行故。于一切法皆不可得。无所集故。说此是名得诸法忍。又彼忍者。于一切相一切攀缘。一<a>刹那</a>顷亦得是忍。谓非眼界非眼境界尽。乃至非耳鼻舌身意境界尽。于彼忍境亦无所至。舍利子。得是忍者。由我于菩萨藏正法。乐欲听闻。受持读诵广大开示。为人演说。具足正行。谓无相行。不可得行。是故我于然灯佛所。速得受记。说是语时。会中有长者子名曰仁授。闻佛说菩萨藏正法诸佛功德及菩萨行。即从坐起。整衣服偏袒右肩。右膝着地合掌恭敬。而白佛言。世尊。我于尊者阿[少/(兔-、)]楼驮。昔常随学入解阿<a>罗汉</a>法。尽老死际住空寂舍。我今忽闻菩萨藏正法诸佛功德及菩萨行。所谓大乘。是最上乘。第一深妙。无有过上。是为阿耨多罗三藐三菩提法。而我亲闻佛说。亲所听受。于此正法发生无量深妙胜解。复于是法。无所称量无所执着不作圣解。若谓是法第一深妙无有过上。是即于彼积集退转。世尊。此菩萨藏正法。于诸佛乘乃至所有一切乘中。最在其上第一开示。多所怜愍多所<a>饶益</a>。安乐天人度脱一切。于学无学如应所得至菩萨地。其谁不发阿耨多罗三藐三菩提心。尔时长者子仁授。重白佛言。世尊。于苦集中。而难成就阿耨多罗三藐三菩提耶。佛言仁授。如是如是。世尊如其行相于阿耨多罗三藐三菩提心。不退转积集精进。如佛世尊。于殑伽沙数一一佛所。发菩提心。复能平等安住如是精进证菩提果。复能安隐诸菩萨道。所以者何。诸佛智慧无量无边。不可思议不可称量。世尊。若于是法不善修作。分别挂碍。虽百千俱胝那庾多劫。于菩提果甚为难得。尔时仁授长者子。即于佛前说伽陀曰</p>
<p style="text-align: left">
	　　于千俱胝劫　　我发菩提心</p>
<p style="text-align: left">
	　　见<a>懈怠</a>众生　　沉沦诸苦恼</p>
<p style="text-align: left">
	　　假使施头目　　量积过须弥</p>
<p style="text-align: left">
	　　如是一心中　　精勤无懈退</p>
<p style="text-align: left">
	　　若我住佛道　　利乐诸有情</p>
<p style="text-align: left">
	　　由依如来故　　得是精进力</p>
<p style="text-align: left">
	　　此乘名大乘　　是佛最上说</p>
<p style="text-align: left">
	　　乐欲菩提者　　毕竟无见取</p>
<p style="text-align: left">
	　　救护诸苦恼　　<a>解脱</a>于恶趣</p>
<p style="text-align: left">
	　　此正觉义利　　唯如来所说</p>
<p style="text-align: left">
	　　时仁授长者子。说是偈已。于佛法中起大信解。不着世乐妻子眷属。向佛世尊。头面礼足右绕三匝。于刹那顷诣本住处。与自眷属七妻七男七女七奴七婢。各持上妙细[叠*毛]价直千万。并诸伎乐五百人俱。出王舍大城欲诣佛所。时彼人众见是事已。即时往问。时长者子白言。仁等当知。如来现在耆阇崛山。与无量无数百千大众恭敬围绕。广大开示无量善法。佛之智慧不可思议不可称量。我及眷属欲往诣彼乐闻如来深妙法义以善根力决诸疑网。为欲摄受阿耨多罗三藐三菩提。仁等亦宜亲近彼佛植诸善本。时彼人民闻是语已。生大欢喜咸悉随从。尔时长者子。与自眷属五百伎乐及千人众。到佛所已。即以花香缨珞。涂香粖香缯盖幢幡。伎乐歌咏作诸供养。及上妙细[叠*毛]价直百千以散佛上。即于佛前说伽陀曰</p>
<p style="text-align: left">
	　　往昔多劫中　　勤修菩提行</p>
<p style="text-align: left">
	　　于法得<a>自在</a>　　利乐诸有情</p>
<p style="text-align: left">
	　　如是我今当　　故此伸供养</p>
<p style="text-align: left">
	　　见两足世尊　　常处清净行</p>
<p style="text-align: left">
	　　现证无上道　　故此伸供养</p>
<p style="text-align: left">
	　　我诸眷属等　　所将千人众</p>
<p style="text-align: left">
	　　咸亲近如来　　一切归命礼</p>
<p style="text-align: left">
	　　尔时长者子说偈赞已。而白佛言。世尊。我及眷属所将人众。来诣佛所。一切皆住阿耨多罗三藐三菩提心。植众善本。于无上道誓不退转。作是语已俱发声言。世尊。我等归佛归法及比丘僧诸优婆塞。唯见摄受我等尽其形寿。远离杀害趣清净门。一时皆发无上道心。惟愿世尊。为我等故说微妙法。于如是众勿应弃舍。及未来世苦恼众生。愿为济度。如是二请</p>
<p style="text-align: left">
	　　尔时世尊。极怜愍故现大神通。即升虚空跏趺而坐。时长者子等。见是事已叹未曾有。彼佛世尊。威神力故。持诸大众皆处虚空。尔时长者子与自眷属五百伎乐等发大欢喜。于虚空中起立合掌。右绕三匝头面礼足。作众伎乐歌咏佛德。普及时会。如是遍满无量百千踰缮那。佛神力故忽于空中。复化大比丘众千二百五十人。与其眷属六万人俱。从东方来乐欲听法。时佛世尊见彼大众。即以神力化五楼阁。众妙庄严甚为希有。一一楼阁皆出<a>梵音</a>演说妙法。复有百千俱胝诸天子众。持天曼陀罗华以散佛上。偏覆空中。佛神力故成华楼阁。尔时长者子及诸大众。睹如是等广大神变清净庄严。发生无量亲近爱乐。佛知是已即摄神力。还复东方本相如故。尔时阿难见是事已。偏袒右肩合掌恭敬。而白佛言。世尊。以何因缘现是神变。惟愿世尊为我等说</p>
<p style="text-align: left">
	　　佛告阿难。我今当为仁授长者子。与自眷属及众伎乐。供养于我。是人于千俱胝劫不堕恶趣。常生人天受胜妙乐。过是劫已。亦复尊重供养道行如来应正等觉。于二十五俱胝劫不复轮转。是七妻等舍是身已。当转女身成丈夫相。复与仁授菩萨。于一劫中修菩萨行。阿难。彼仁授菩萨。当得作佛号曰等心如来十号具足。与自眷属。转次授记皆得作佛。时彼伎乐五百人众。由供养佛。以是缘故。于阿僧祇劫不堕恶趣。千俱胝劫常作转轮圣王。过是数已。供养尊重十千如来。于一劫中皆当作佛。尽同一号。余千人众于慈氏如来般<a>涅盘</a>后。过殑伽沙劫于千俱胝佛所尊重供养。当得作佛号曰希胜如来十号具足</p>
<p style="text-align: left">
	　　尔时佛告具寿舍利子言。彼阿阇世王与具足灯<a>婆罗门</a>及千人等。正法灭已过刀兵劫。于未来世有佛出世。名曰慈氏。时彼有情<a>寿命</a>长远具八万岁。复有千辟支佛出现世间。复于彼时。亲近供养尊重赞叹。亦复尊重供养慈氏如来。于二十五俱胝那庾多劫。无复退转种诸善根。舍家出家成菩提果。及见彼千人同时发阿耨多罗三藐三菩提心。时六十那庾多天人。远尘离垢得<a>法眼</a>净</p>
<p style="text-align: left">
	　　佛告阿难。而诸愚夫不能于佛发生爱乐。清净信解尊重赞叹者。所以者何。是诸人等。于少善根尚不能得。何况如来大涅盘证。尔时世尊。欲重明斯义。说伽陀曰</p>
<p style="text-align: left">
	　　尊重诸佛故　　得是胜吉祥</p>
<p style="text-align: left">
	　　供养调御师　　获最上大果</p>
<p style="text-align: left">
	　　诸佛灭度后　　得睹<a>佛舍利</a></p>
<p style="text-align: left">
	　　犹如芥子量　　应广妙修设</p>
<p style="text-align: left">
	　　又佛灭度后　　供养舍利者</p>
<p style="text-align: left">
	　　应生平等心　　若如来住世</p>
<p style="text-align: left">
	　　由发是心故　　供养无上尊</p>
<p style="text-align: left">
	　　悟平等菩提　　果报亦如是</p>
<p style="text-align: left">
	　　为善逝摄受　　远离于恶道</p>
<p style="text-align: left">
	　　是人趣涅盘　　不以为难得</p>
<p style="text-align: left">
	　　能示佛禁戒　　最上三摩地</p>
<p style="text-align: left">
	　　及清净胜解　　得佛无上果</p>
<p style="text-align: left">
	　　作是供养已　　疾趣善修习</p>
<p style="text-align: left">
	　　获无上正觉　　宣说第一法</p>
<p style="text-align: left">
	　　若人欲了知　　亲近诸佛法</p>
<p style="text-align: left">
	　　乐欲获多闻　　深心无厌怠</p>
<p style="text-align: left">
	　　自在转轮王　　及净行胜族</p>
<p style="text-align: left">
	　　具福相庄严　　应时获出离</p>
<p style="text-align: left">
	　　尔时世尊说是偈已。告具寿舍利子言。若善男子善女人。安住大乘。欲速成阿耨多罗三藐三菩提者。应于菩萨藏正法<a>殊胜</a>义利。乐欲多闻受持读诵。乃至广大开示。为他人说。即得绍隆三宝使不断绝。得不退转四无量心。<a>六波罗蜜</a>。四摄事等。饶益有情悉相应故。又舍利子。此菩萨藏正法即菩提道。所以者何。是菩萨藏正法。摄受阿耨多罗三藐三菩提故。即诸菩萨资粮。应如是学无令断绝。舍利子。所谓得成阿耨多罗三藐三菩提一切波罗蜜多。能于如来一切波罗蜜多善作出离。于无量地。随得如来一切轻安。乃至随得如来之地。若于如是波罗蜜多。即得安住一切波罗蜜多。尔时世尊。欲重明斯义。说伽陀曰</p>
<p style="text-align: left">
	　　诸有智发生　　说一切有为</p>
<p style="text-align: left">
	　　由智及无明　　故有为诸苦</p>
<p style="text-align: left">
	　　于业及业报　　应当如是知</p>
<p style="text-align: left">
	　　若非业非报　　现前获出离</p>
<p style="text-align: left">
	　　尔时世尊说伽陀已。时具寿舍利子。诸大菩萨摩诃萨。及诸比丘众。一切世间天人阿修罗乾闼婆等。闻佛所说。皆大欢喜。信受奉行。</p>
				</div></div><hr><script charset='utf-8' src='../../js/footer.js'></script></body></html>