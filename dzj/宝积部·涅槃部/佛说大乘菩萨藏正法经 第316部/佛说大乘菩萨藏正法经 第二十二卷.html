<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说大乘菩萨藏正法经 第二十二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说大乘菩萨藏正法经 第二十二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说大乘<a>菩萨</a>藏<a>正法</a>经 第二十二卷</strong></p>
<p style="text-align: left">
	　　西天译经<a>三藏</a>朝散大夫试光禄卿传梵大师赐紫<a>沙门</a>臣法护等奉　诏译</p>
<p style="text-align: left">
	　　持戒波罗蜜多品第七之五</p>
<p style="text-align: left">
	　　尔时<a>世尊</a>。说是义已。复增教示诸大菩萨摩诃萨众。说伽陀曰</p>
<p style="text-align: left">
	　　应观<a>世间</a>能救护　　一切有情最胜因</p>
<p style="text-align: left">
	　　诸无边智悉了知　　获得<a>涅盘</a>无量乐</p>
<p style="text-align: left">
	　　往来<a>殊胜</a>获妙果　　永断世间诸苦因</p>
<p style="text-align: left">
	　　遍善调伏生天中　　<a>刹那</a>远离诸恶趣</p>
<p style="text-align: left">
	　　我今速得见诸佛　　远离一切苦难因</p>
<p style="text-align: left">
	　　世间伏藏无有边　　随意<a>自在</a>悉获得</p>
<p style="text-align: left">
	　　一切资财与珍宝　　<a>随念</a>应现于世间</p>
<p style="text-align: left">
	　　八功德水亦复然　　河沙池沼悉澄湛</p>
<p style="text-align: left">
	　　免离种种丑陋因　　一切不生诸苦恼</p>
<p style="text-align: left">
	　　聋盲癞病等因缘　　善调伏者获妙果</p>
<p style="text-align: left">
	　　所有世间诸患者　　若完若缺众生类</p>
<p style="text-align: left">
	　　背伛[病-丙+恋]躄矬陋形　　诸染着故悉减没</p>
<p style="text-align: left">
	　　远离一切异类相　　当获最上殊胜报</p>
<p style="text-align: left">
	　　面貌具足悉圆美　　善调伏者得妙果</p>
<p style="text-align: left">
	　　色相端严大名称　　诸天咸来伸供养</p>
<p style="text-align: left">
	　　八部皆生恭敬心　　一切有情亦如是</p>
<p style="text-align: left">
	　　复次善调伏者得此果利。除灭一切诸恶趣已。然后得生诸天界中。速疾成就大菩提果。善调伏者得此果利。善解一切诸有情心。善能通达诸有情行。行七步已。于诸世间发大音声。于诸识中获大智慧最胜<a>解脱</a>。皆得成就最上智慧。与诸有情皆悉明了。于智慧中善能安立。最胜智慧皆悉清净。于诸佛所皆悉成就。于诸体性智慧明了。于自他中皆悉成就。若诸有情具智慧力。于诸作用皆悉成就。善能如是宣说此义。少欲有情悉无愿力。多贪有情皆悉迷着。罪业因缘皆悉增上。积集恶业无量无边。于诸正法不能信受。若有有情诸少欲者。于正法中不生尊重。于诸有情不生恭敬极嗔恚相生染污心。自谓已得阿<a>罗汉果</a>。所有世间衰老病者诸大苦恼悉集其身。彼人获得如是果报。所有一切诸不善相。虚受应供诸饮食等。作不善业当堕<a>地狱</a>。不能持彼清净戒行。何况复得阿<a>罗汉</a>果。若生信解造诸塔庙。发恭敬心得生善处。如是持戒<a>修行</a>业已。<a>舍利子</a>。诸菩萨摩诃萨。求趣大乘正法藏者。应当亲近诸轨范师。而常获得无量善法。如是如是称赞功德。皆悉获得诸善果报。然后转增无量无边不可思不可量不可数无边功德。如是成已。<a>舍利</a>子。菩萨摩诃萨。安住菩萨藏者。得善调伏清净戒行<a>圆满</a>具足。诸菩萨行皆悉成办。云何名为戒行清净悉得圆满。舍利子。菩萨摩诃萨有十种行相。何等为十。一者一切有情于菩萨所不生娆害。二者菩萨于诸有情所有财宝不生贪着。三者菩萨远离一切诸有眷属。四者菩萨于诸有情不生欺诳。五者菩萨于诸有情及自眷属。不起离间诸恶语言。六者菩萨于无量劫。以柔软语化利有情。七者菩萨于诸有情不发绮语。八者菩萨于诸有情资生之具不生贪爱。九者菩萨于诸有情不生嗔恚。所有诽谤皆能忍受。十者菩萨远离邪见。亦不归依诸天趣故。舍利子。此十种法。皆是菩萨摩诃萨清净戒行具足之相</p>
<p style="text-align: left">
	　　复次舍利子。菩萨摩诃萨。复有十种清净戒行。何等为十。一者菩萨于诸戒行坚持不破。不被无明之所侵娆。二者菩萨坚持戒行绝诸瑕玼。于诸险难而不生故。三者菩萨坚持禁戒。于诸烦恼杂染等事悉皆远离。四者菩萨持戒清净。于洁白法常不远离。五者菩萨持诸禁戒。常行平等随心自在。六者菩萨坚持禁戒。于诸智者不生毁谤而得安隐。七者菩萨坚持禁戒。而皆远离一切过失。八者菩萨坚持禁戒密护诸根令不起故。九者菩萨坚持禁戒。防护诸根初中后时皆悉成就。十者菩萨坚持禁戒。于<a>正念</a>中普尽无余皆悉圆满。舍利子。此十种法。菩萨摩诃萨皆悉成就</p>
<p style="text-align: left">
	　　复次舍利子。菩萨摩诃萨。复有十种持戒行相。何等为十。一者菩萨坚持禁戒。于诸饮食少欲知足。二者菩萨坚持禁戒。断贪嗔痴生喜足故。三者菩萨坚持禁戒。于其身心不生贪爱。四者菩萨坚持禁戒。远离一切诸女人故。行住坐卧居旷野中。五者菩萨坚持禁戒。行头陀行常不忘失诸功德故。六者菩萨坚持禁戒。自在成办诸善根故。七者菩萨坚持禁戒。于胜种族常生<a>欢喜</a>。亦不正视余诸相好。八者菩萨坚持禁戒。言行相应于人天中不生欺诳。九者菩萨坚持禁戒。于自身中常行伺察。自心决定不生过失。于他过失亦不起见常行庇护。十者菩萨坚持禁戒。以四摄法化利有情常不弃舍。舍利子。如是十法。菩萨摩诃萨。皆能圆满清净戒行</p>
<p style="text-align: left">
	　　复次舍利子。菩萨摩诃萨。复有十种清净圆满戒行之相。何等为十。一者菩萨坚持禁戒。于佛信解不生退屈。二者菩萨坚持禁戒。于正法中常能拥护。三者菩萨坚持禁戒。于大众中常生尊重。四者菩萨坚持禁戒。趣求菩提志意柔和。于无上果心不暂舍。五者菩萨坚持禁戒。于诸善友常能亲近。复能积集诸善功德。六者菩萨坚持禁戒。于诸恶友而常远离。于不善法皆能弃舍。七者菩萨坚持禁戒。于诸有情常起慈心而生慜念。八者菩萨坚持禁戒。于诸有情常起悲心。于险难中而常救护。九者菩萨坚持禁戒。爱乐正法如游园观生大喜乐。十者菩萨坚持禁戒。于违顺境心常舍离皆悉平等。舍利子。此十种戒行之相。菩萨摩诃萨。皆能如是清净圆满</p>
<p style="text-align: left">
	　　复次舍利子。菩萨摩诃萨。复有十种清净行相。何等为十。一者菩萨坚持禁戒。于诸施度善能调伏一切有情。二者菩萨坚持禁戒。常行忍辱于自己心而常防护。三者菩萨坚持禁戒。于诸善法精进不退。四者菩萨坚持禁戒于诸定聚而常加行不生散乱。五者菩萨坚持禁戒。于胜慧中常乐多闻而无厌足。六者菩萨坚持禁戒。于菩萨藏而求正法。常修闻慧坚固无懈。七者菩萨坚持禁戒。而常伺察诸无常法。志求菩提不惜身命。八者菩萨坚持禁戒。于自<a>寿命</a>而常伺察如梦如幻刹那生灭。九者菩萨坚持禁戒。于自意愿及诸有情。一切善行清净圆满。十者菩萨坚持禁戒。以持戒力愿于当来生佛会中。及诸有情悉同圆满清净戒行。舍利子。菩萨摩诃萨。皆能圆满如是十种清净戒相。舍利子。菩萨摩诃萨。如是圆满清净戒行。当获天上及于人间种种吉祥殊胜妙果。菩萨于诸世间种种事业。悉皆明了。菩萨于诸世间种种妙欲悉能施与。一切有情而不自着。菩萨行慈行时。与诸有情等行慈行。互相怜慜而无损害。菩萨行菩萨行时。深信正法而无虚妄。复于一切有情。皆生父母之想。复于一切有情。亲近随顺而生信爱。于有为法。念念而生无常之想。于有为行皆生<a>觉悟</a>。于自身命而能弃舍故。得圆满清净戒行。尔时世尊。为诸菩萨说伽陀曰</p>
<p style="text-align: left">
	　　色相光明妙无比　　宣说诸佛正法门</p>
<p style="text-align: left">
	　　清净禁戒坚护持　　法身上妙当获得</p>
<p style="text-align: left">
	　　远离愚盲诸苦恼　　癃残百疾不能侵</p>
<p style="text-align: left">
	　　清净禁戒坚护持　　当获诸根悉圆满</p>
<p style="text-align: left">
	　　势力广大无与等　　威德炽盛亦复然</p>
<p style="text-align: left">
	　　智慧猛利超世间　　降伏一切诸魔障</p>
<p style="text-align: left">
	　　以慧爱力摄群动　　能破一切诸疑网</p>
<p style="text-align: left">
	　　天龙八部咸归依　　国王王属皆供养</p>
<p style="text-align: left">
	　　能离一切诸恐怖　　安住禁戒无退转</p>
<p style="text-align: left">
	　　不堕一切恶趣中　　行大法故具名称</p>
<p style="text-align: left">
	　　一切有情着睡眠　　菩萨而能常警觉</p>
<p style="text-align: left">
	　　复能游往遍四方　　为利有情求善法</p>
<p style="text-align: left">
	　　最上珍宝及妻妾　　离<a>我执</a>故悉能舍</p>
<p style="text-align: left">
	　　为求无上大菩提　　安住圆满清净戒</p>
<p style="text-align: left">
	　　为求无上正法故　　于诸<a>佛教</a>生尊重</p>
<p style="text-align: left">
	　　常作世间人中师　　能广供养于塔庙</p>
<p style="text-align: left">
	　　能除一切嗔恚心　　于诸恶作悉能忍</p>
<p style="text-align: left">
	　　以忍辱力而自安　　一切诽谤皆不动</p>
<p style="text-align: left">
	　　能于言行悉相应　　一切时中无虚妄</p>
<p style="text-align: left">
	　　当坐菩提大道场　　三千世界悉震动</p>
<p style="text-align: left">
	　　而能尽求诸<a>佛法</a>　　亦不归依诸天趣</p>
<p style="text-align: left">
	　　弃舍外道邪见心　　无上菩提誓成就</p>
<p style="text-align: left">
	　　一切器杖及毒药　　有情持以互相害</p>
<p style="text-align: left">
	　　菩萨救护于其中　　是故名为大智者</p>
<p style="text-align: left">
	　　我于俱胝多劫中　　慜念一切含生类</p>
<p style="text-align: left">
	　　若见受其苦恼时　　委身代彼无懈倦</p>
<p style="text-align: left">
	　　一切有情多虚诳　　来菩萨所欲侵夺</p>
<p style="text-align: left">
	　　造诸恶业阎浮中　　唯佛正法能除断</p>
<p style="text-align: left">
	　　能施一切诸珍宝　　而常亲近诸善友</p>
<p style="text-align: left">
	　　若诸有情侵害时　　终不起于恚恶意</p>
<p style="text-align: left">
	　　一切有情身边处　　而常弃舍愚夫法</p>
<p style="text-align: left">
	　　诸佛妙行获圆成　　清净戒足常不舍</p>
<p style="text-align: left">
	　　而常善住诸佛法　　亦能于法皆随转</p>
<p style="text-align: left">
	　　菩提行愿悉能行　　得成正觉菩提果</p>
<p style="text-align: left">
	　　净证三明<a>甘露</a>法　　亦常善住于戒蕴</p>
<p style="text-align: left">
	　　一切法习悉能成　　天上人间获妙供</p>
<p style="text-align: left">
	　　为求一切无上法　　于诸事业悉明了</p>
<p style="text-align: left">
	　　善解有情取舍心　　堪受人天诸供养</p>
<p style="text-align: left">
	　　宣说最上甘露法　　于戒蕴中常清净</p>
<p style="text-align: left">
	　　悟了无上菩提因　　一切魔障悉远离</p>
<p style="text-align: left">
	　　诣菩提树安坐已　　譬如日月照世间</p>
<p style="text-align: left">
	　　具大威德炽盛光　　于世间中为最上</p>
<p style="text-align: left">
	　　慧眼最上出世间　　于<a>无畏</a>语先成就</p>
<p style="text-align: left">
	　　示正道已悉圆成　　当施有情诸无畏</p>
<p style="text-align: left">
	　　菩萨不起爱乐心　　于身命财能弃舍</p>
<p style="text-align: left">
	　　世间珍宝无所贪　　当证无上菩提果</p>
<p style="text-align: left">
	　　众等不舍菩提道　　具足持戒常精进</p>
<p style="text-align: left">
	　　而能安住正法中　　远离一切诸谄诳</p>
<p style="text-align: left">
	　　菩萨安住戒蕴中　　世间或有谄诳者</p>
<p style="text-align: left">
	　　来菩萨所伸语言　　以真实语而教示</p>
<p style="text-align: left">
	　　或有常持衣钵者　　多行谄诳而不实</p>
<p style="text-align: left">
	　　欲施菩萨而无施　　菩萨正念无所动</p>
<p style="text-align: left">
	　　复次舍利子。如是菩萨摩诃萨。圆满清净诸戒行已。于诸世间有为法中不生爱乐。于诸有情常生母想。于五欲中生无著想。了知世法悉皆无相。心行平等无诸险恶。现前成办菩萨之行。何以故。菩萨摩诃萨。行平等心时。不离<a>涅槃</a>。若染污心而生执着。令诸险恶<a>转生</a>增胜。眼着色故。菩萨了知从识心生。烦恼虚假。离自性故而皆断灭。于诸攀缘而生计执。非真实法而为善法。菩萨知是虚妄自内心起。而生胜解。于诸烦恼尽得解脱。身亦解脱。于贪嗔痴悉皆尽故。何以故。此之贪法刹那尽故。若或别有贪法。若或别有尽法。悉皆真实。如是贪法真实了知。真实尽故</p>
<p style="text-align: left">
	　　复次舍利子。然此贪法非于内心真实所起。是遍计故。彼人于法。若生分别亦非真实。若于真实知非真实。于诸苦恼而皆解脱。若离苦恼名真实者。彼真实无诸苦恼。性本清净是涅盘义。本非贪法。何以故。是涅盘中非想念故。彼贪尽处而是涅盘。若见贪尽而非贪尽。若见涅盘而非涅盘。而乃是名真实涅盘。何以故。贪及涅盘自性无异。本性和合。智者于此。知彼自性而求涅盘。若非真实而皆虚假。彼虚假中自性空故。云何名空。为其计执我我所故。而或计执我性常故。而或计执我性断故。而或计执一切诸法悉无变异。若<a>无我</a>人及无寿者。毕竟不生贪嗔痴法。彼法若生此法定有。是故复生我我所故。于我我所而皆复起一切行故。舍利子。起一切<a>行者</a>。由其四种积集之行。何等为四。一者身积集行。二者语积集行。为于寻伺发粗恶语。所作行业娆恼他故。三者心积集行。四者想积集行。为于自他计执想念故。诸有情悉被缠缚。(此上文标四行内二有解二阙解文梵本元无不可添足)</p>
<p style="text-align: left">
	　　复次舍利子。菩萨摩诃萨。见诸有情。如是色相。如是计想。如是颠倒。而皆不能与诸菩萨同修胜行。而生解了。何以故。菩萨摩诃萨。若与有情同修行时。恐彼损减。而我常求无畏法故。舍利子。菩萨摩诃萨如是缘故。于一切有情而生信重无有疑惑。舍利子。云何菩萨而生信重。菩萨摩诃萨。于一切有情如父母想。舍利子。菩萨摩诃萨。于一切有情无有遗余。而于无边世界。无始时来一切有情。皆悉曾为我之父母眷属。时彼有情。以贪爱故而生忘失。不记曾为父母眷属。复起嗔恙心时亦皆忘失曾为父母眷属。遂生弃舍。舍利子。菩萨摩诃萨。以此缘故而为譬喻。应当了知。菩萨摩诃萨于一切有情。常生眷属之想。舍利子。于过去无量无数阿僧祇劫。复于不可说不可说无边广大不可思议世。时于彼世中有佛。名为最上众如来应供正遍知明行足善逝世间解无上士调御丈夫<a>天人</a>师佛世尊。出现于世。住于世间九十俱胝岁有九十俱胝那踰多大声闻众。诸菩萨摩诃萨。悉来集会。时彼会中有一菩萨摩诃萨。得正念住。而生王宫胜种族中。当初生已。其王及后。各令八万四千采女而为侍卫。于是太子色相殊妙。身体端直洁白圆满。诸相具足人所乐见。由是外族眷属。见是太子威严色相。而皆来集亲近侍卫。舍利子。时彼太子有三善友。共营所居殊妙楼阁。谓于热时雨时寒时。于三时中而为娱乐。游往安住各遂其宜。复有千万人众。悉来随时。各奏音乐而共嬉戏。亲近承事供给。普遍发诸妙声。皆悉和合。时彼太子忽然思念生灭之法。息其音乐。寻思乐声从何而来。从何发生。何处是灭。云何是生。云何是灭。昼夜思念曾无睡眠。惟念无常厌离生灭。舍利子。此菩萨摩诃萨。得正念已。于四万岁心常厌离音乐之声。复于四万岁中。不乐世间所有诸欲。时彼菩萨未<a>出家</a>时。常勤修习四禅诸定。而得成办五种<a>神通</a>。从自舍宅腾空。往诣最上众如来之所。亲近瞻仰<a>礼拜</a>供养。欲问世尊诸善法要。舍利子。是时最上众如来已般涅盘。时彼菩萨而伸请问。诸大<a>比丘</a>及善男子。最上众如来已涅盘邪。善男子。我最上众如来已般涅盘菩萨闻是语已悲啼号泣闷绝躄地。良久乃苏。时彼菩萨忆念如来说伽陀曰</p>
<p style="text-align: left">
	　　我佛明照于世间　　超一切法登<a>彼岸</a></p>
<p style="text-align: left">
	　　诸放逸行已远离　　清净妙果得成就</p>
<p style="text-align: left">
	　　我于百千俱胝劫　　难值如来出世间</p>
<p style="text-align: left">
	　　不逢供养染障深　　自舍如来谁救护</p>
<p style="text-align: left">
	　　世间慈母非善友　　亦不称赞于如来</p>
<p style="text-align: left">
	　　多生正法未曾闻　　于佛世尊难值遇</p>
<p style="text-align: left">
	　　世间慈父非善友　　令我耽着于五欲</p>
<p style="text-align: left">
	　　随顺五欲增染心　　使我不见如来相</p>
<p style="text-align: left">
	　　我佛六十种妙音　　未尝得闻于佛所</p>
<p style="text-align: left">
	　　故于<a>善恶</a>不能知　　令我永没<a>生死</a>海</p>
<p style="text-align: left">
	　　复于多劫不遇佛　　于诸世间生慜念</p>
<p style="text-align: left">
	　　发。慜念中悉能行　　了一切法到彼岸</p>
<p style="text-align: left">
	　　我于俱胝多劫中　　不曾亲近供养佛</p>
<p style="text-align: left">
	　　以放逸故历多生　　由是深障不见佛</p>
<p style="text-align: left">
	　　我闻如来出于世　　到佛所已般涅盘</p>
<p style="text-align: left">
	　　父母恩爱为所缠　　令我不得见调御</p>
<p style="text-align: left">
	　　若值如来久住世　　我必得聆于正法</p>
<p style="text-align: left">
	　　广修供养亲近时　　六十妙音闻具足</p>
<p style="text-align: left">
	　　六十妙音本清净　　三世如来咸具足</p>
<p style="text-align: left">
	　　我虽生住于世间　　不得亲闻<a>梵音</a>响</p>
<p style="text-align: left">
	　　我生缘业多重障　　佛灭度已而来此</p>
<p style="text-align: left">
	　　诸佛正法藏甚深　　无能开示于我等</p>
				</div></div><hr><script charset='utf-8' src='../../js/footer.js'></script></body></html>