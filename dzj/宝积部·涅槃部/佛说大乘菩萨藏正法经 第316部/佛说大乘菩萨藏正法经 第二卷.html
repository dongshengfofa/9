<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说大乘菩萨藏正法经 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说大乘菩萨藏正法经 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说大乘<a>菩萨</a>藏<a>正法</a>经 第二卷</strong></p>
<p style="text-align: left">
	　　西天译经<a>三藏</a>朝散大夫试光禄卿传梵大师赐紫<a>沙门</a>臣法护等奉　诏译</p>
<p style="text-align: left">
	　　长者贤护品第一之二</p>
<p style="text-align: left">
	　　复次长者。爱等诸法建立根本<a>世间</a>合集。斯苦甚大。爱根本法有其十种。何等为十。一者以爱缘故而起追求。二者追求缘故乃生贪着。三者以贪缘故而兴我见。四者我见缘故计为决定五者决定缘故乃生欲贪。六者欲贪缘故即起计着。七者计着缘故而生悭吝。八者悭吝缘故而为执取。九者执取缘故即不防护。十者不防护缘而生众苦。以不护故执持刀杖斗战诤讼。由此因故兴两舌等多种罪业不善之法。如是十种爱根本法世间合集。我见是已。欲令安立无根本法。是故我乃净信<a>出家</a>。趣证阿耨多罗三藐三菩提果</p>
<p style="text-align: left">
	　　尔时<a>世尊</a>。重说偈言</p>
<p style="text-align: left">
	　　众生爱所吞　　于此彼追求</p>
<p style="text-align: left">
	　　得利贪我见　　所受为决定</p>
<p style="text-align: left">
	　　此事我当作　　乃欲贪增长</p>
<p style="text-align: left">
	　　欲贪增长已　　计着生悭吝</p>
<p style="text-align: left">
	　　世间悭过失　　坚固而执着</p>
<p style="text-align: left">
	　　以执故不护　　起罪咎相续</p>
<p style="text-align: left">
	　　愚者以不护　　执刀杖损害</p>
<p style="text-align: left">
	　　广作诸罪业　　其后苦增长</p>
<p style="text-align: left">
	　　爱缘增长已　　乃生于众苦</p>
<p style="text-align: left">
	　　我证胜菩提　　令住无根本</p>
<p style="text-align: left">
	　　复次长者。邪定聚法世间合集。斯苦甚大。邪法有十。何等为十。一者邪见。二者邪思惟。三者邪语。四者邪业。五者邪命。六者邪勤。七者邪念。八者邪定。九者邪<a>解脱</a>。十者邪智。如是十种邪定聚法。世间合集斯苦甚大。我见是已。普令超越一切邪法。是故我乃净信出家。趣证阿耨多罗三藐三菩提果</p>
<p style="text-align: left">
	　　尔时世尊。重说偈言</p>
<p style="text-align: left">
	　　邪见所含藏　　邪思惟境界</p>
<p style="text-align: left">
	　　谈说邪语言　　起作诸邪业</p>
<p style="text-align: left">
	　　邪命及邪勤　　邪念与邪定</p>
<p style="text-align: left">
	　　起彼邪解脱　　一向生邪智</p>
<p style="text-align: left">
	　　此诸邪定聚　　诸愚者安立</p>
<p style="text-align: left">
	　　令翻邪入正　　是故我出家</p>
<p style="text-align: left">
	　　复次长者。恶道深险世间合集。斯苦甚大。渐向恶趣增长恶趣广开恶趣。谓不善业有其十种。何等为十。一者<a>杀生</a>。二者偷盗。三者邪染。四者妄言。五者绮语。六者两舌。七者恶口。八者贪。九者嗔。十者邪见。如是十种不善业道。渐向恶趣增长恶趣广开恶趣。我见是已。为令出离诸险恶道。是故我乃净信出家。</p>
<p style="text-align: left">
	　　趣证阿耨多罗三藐三菩提果</p>
<p style="text-align: left">
	　　尔时世尊。重说偈言</p>
<p style="text-align: left">
	　　众生起杀命　　侵取他财物</p>
<p style="text-align: left">
	　　欲邪行遍行　　速堕于<a>地狱</a></p>
<p style="text-align: left">
	　　两舌及恶口　　妄言无决定</p>
<p style="text-align: left">
	　　愚者绮饰语　　异生烦恼缚</p>
<p style="text-align: left">
	　　贪心乐他富　　嗔起诸过失</p>
<p style="text-align: left">
	　　邪见破坏多　　当堕于恶趣</p>
<p style="text-align: left">
	　　身有三种罪　　语四种应知</p>
<p style="text-align: left">
	　　意三罪亦然　　作者堕恶趣</p>
<p style="text-align: left">
	　　若造诸罪者　　定堕于恶趣</p>
<p style="text-align: left">
	　　若离此三罪　　必不堕恶趣</p>
<p style="text-align: left">
	　　复次长者。烦恼随烦恼。诸杂染垢世间合集。斯苦甚大。杂染有十。何等为十。一者悭吝垢杂染。二者毁戒垢杂染。三者嗔恚垢杂染。四者<a>懈怠</a>垢杂染。五者散乱垢杂染。六者恶慧垢杂染。七者无闻垢杂染。八者疑惑垢杂染。九者无信解垢杂染。十者不尊重垢杂染。如是十种诸杂染法世间合集。我见是已。普令安住无杂染法。是故我乃净信出家。趣证阿耨多罗三藐三菩提果</p>
<p style="text-align: left">
	　　尔时世尊。重说偈言</p>
<p style="text-align: left">
	　　世间相续法　　十杂染逼迫</p>
<p style="text-align: left">
	　　著有为杂染　　暂时无疲懈</p>
<p style="text-align: left">
	　　诸愚夫异生　　悭垢所染污</p>
<p style="text-align: left">
	　　戒学摄众生　　破坏而不具</p>
<p style="text-align: left">
	　　愚者背忍辱　　懈怠劣精进</p>
<p style="text-align: left">
	　　不能安定心　　恶慧而痴钝</p>
<p style="text-align: left">
	　　父母及尊长　　师尊皆远离</p>
<p style="text-align: left">
	　　不见世光明　　恶慧起疑念</p>
<p style="text-align: left">
	　　佛说甚深法　　而生于毁谤</p>
<p style="text-align: left">
	　　痴暗法所覆　　圣法不尊重</p>
<p style="text-align: left">
	　　见杂染法已　　不着于有为</p>
<p style="text-align: left">
	　　无为无染污　　令众生寂灭</p>
<p style="text-align: left">
	　　复次长者。<a>生死</a>怖畏世间合集。斯苦甚大。此有十种。何等为十。一者悭之与嫉覆盖成结。斯苦甚大。二者无明分法常所萦缠。斯苦甚大。三者欲海泛溢。斯苦甚大。四者欲中艰苦支节摧坏。斯苦甚大。五者亲爱缠缚欲箭所射。斯苦甚大。六者忿恨烟尘蓬[火*孛]充塞发明炽焰。斯苦甚大。七者贪火烧然。斯苦甚大。八者嗔毒隐覆。斯苦甚大。九者痴障如刺。斯苦甚大。十者生死旷野险难怖畏缠缚随逐。斯苦甚大。我见如是十种法已。欲令除断。是故我乃净信出家。趣证阿耨多罗三藐三菩提果</p>
<p style="text-align: left">
	　　尔时世尊。总以前义。重说偈言</p>
<p style="text-align: left">
	　　生及壮年老吞食　　色相坏为非色相</p>
<p style="text-align: left">
	　　无念无慧损减门　　此法能坏世间相</p>
<p style="text-align: left">
	　　病能吞食于色力　　势分精进悉摧毁</p>
<p style="text-align: left">
	　　而复损减于诸根　　负劣力而无依怙</p>
<p style="text-align: left">
	　　死怖其犹罗刹吼　　常时随逐群生类</p>
<p style="text-align: left">
	　　时来命尽无爱心　　坏灭世间诸<a>寿命</a></p>
<p style="text-align: left">
	　　老病死法极猛恶　　娆乱世间诸众生</p>
<p style="text-align: left">
	　　不老不死安乐门　　我出家为勤求故</p>
<p style="text-align: left">
	　　三火烧然于世间　　不见世间救护者</p>
<p style="text-align: left">
	　　我起救护世间心　　愿洒甘雨息诸火</p>
<p style="text-align: left">
	　　世间正道皆破坏　　无目昏冥复痴暗</p>
<p style="text-align: left">
	　　愿开净目施众生　　出家显示于正道</p>
<p style="text-align: left">
	　　众生疑惑心所起　　乃为诸障所障覆</p>
<p style="text-align: left">
	　　我愿当除恶作心　　故出家已宣正法</p>
<p style="text-align: left">
	　　众生互相起违背　　伺求过失而断坏</p>
<p style="text-align: left">
	　　故我出家利世间　　普愿众生息嗔恚</p>
<p style="text-align: left">
	　　世间父母极亲爱　　众生慢心不尊重</p>
<p style="text-align: left">
	　　欲令摧折我慢幢　　是故出家为救护</p>
<p style="text-align: left">
	　　我见众生贪所覆　　由财物缘致坠堕</p>
<p style="text-align: left">
	　　若能获得七圣财　　当令世间离贫苦</p>
<p style="text-align: left">
	　　众生互相起违害　　以无义利已资养</p>
<p style="text-align: left">
	　　决定破坏于自身　　是故我令离三有</p>
<p style="text-align: left">
	　　愚人不了于义利　　如是遍满<a>三界</a>中</p>
<p style="text-align: left">
	　　我欲利益故出家　　当示世间正义法</p>
<p style="text-align: left">
	　　众生耽湎于地狱　　我见极受诸苦恼</p>
<p style="text-align: left">
	　　种种恶毒广无边　　我出家故令解脱</p>
<p style="text-align: left">
	　　众生互相起杀害　　旋复畜生诸趣中</p>
<p style="text-align: left">
	　　起悲愿故我出家　　无依众生作依怙</p>
<p style="text-align: left">
	　　我见饿鬼趣众生　　极受饥渴诸苦恼</p>
<p style="text-align: left">
	　　我证无上大菩提　　普施最上<a>甘露</a>食</p>
<p style="text-align: left">
	　　人中追求为大苦　　天中谢灭苦极增</p>
<p style="text-align: left">
	　　了知三界诸苦深　　故我出家为救拔</p>
<p style="text-align: left">
	　　世间有诸无惭者　　为欲迷乱恶众生</p>
<p style="text-align: left">
	　　不择眷属及尊亲　　欲染吞食犹猪犬</p>
<p style="text-align: left">
	　　着欲系属于女人　　我见众生为所缚</p>
<p style="text-align: left">
	　　起无义利憍醉心　　故我出家为救护</p>
<p style="text-align: left">
	　　众生破坏不<a>自在</a>　　恐怖至死不解脱</p>
<p style="text-align: left">
	　　我出家已得菩提　　普令<a>觉悟</a>皆自在</p>
<p style="text-align: left">
	　　白衣舍中无义利　　我见百千种过失</p>
<p style="text-align: left">
	　　我今转此诸地方　　皆令出离生死际</p>
<p style="text-align: left">
	　　尔时贤护等五百长者。闻佛所说发希有心。咸作是言。佛菩提者斯为广大。我等方知佛为真觉</p>
<p style="text-align: left">
	　　时诸长者异口同音。而说偈言</p>
<p style="text-align: left">
	　　我等五百诸长者　　以老怖故来投佛</p>
<p style="text-align: left">
	　　愿说无上胜法门　　出离老死苦边际</p>
<p style="text-align: left">
	　　世尊圆净相清净　　已离三有得解脱</p>
<p style="text-align: left">
	　　救度三有成坏门　　离三有舍令自在</p>
<p style="text-align: left">
	　　离贪解脱无所畏　　离尘无垢清净心</p>
<p style="text-align: left">
	　　无上善调大导师　　开明无上甘露法</p>
<p style="text-align: left">
	　　无上丈夫住胜相　　<a>天人</a>世间无与等</p>
<p style="text-align: left">
	　　无等等者世间尊　　演上中上大悲法</p>
<p style="text-align: left">
	　　尽诸过失三垢断　　具清净目离昏冥</p>
<p style="text-align: left">
	　　尘暗痴网悉蠲除　　宣说无边离尘法</p>
<p style="text-align: left">
	　　悲愍世间无依怙　　三有流中为提拔</p>
<p style="text-align: left">
	　　悲心中起大慈心　　速令出离善安住</p>
<p style="text-align: left">
	　　憍慢痴恶生死海　　病苦违害如潮流</p>
<p style="text-align: left">
	　　无救沉溺诸众生　　佛悲愍故为救度</p>
<p style="text-align: left">
	　　佛身清净如金山　　圆具百种胜威光</p>
<p style="text-align: left">
	　　甘美最上大<a>梵音</a>　　妙宝语言宣胜法</p>
<p style="text-align: left">
	　　诸法自性皆清净　　本来明亮净亦然</p>
<p style="text-align: left">
	　　无作作受亦不亡　　为无闻者善开示</p>
<p style="text-align: left">
	　　无边名称所行善　　十力<a>无畏</a>自然智</p>
<p style="text-align: left">
	　　意等<a>虚空</a>智无边　　善说沙门誓愿法</p>
<p style="text-align: left">
	　　尔时世尊即起是念。此五百长者善根成熟。我今应当随其所宜为说正法。令此地方转白衣舍成出家相。尽诸有漏作证边际</p>
<p style="text-align: left">
	　　尔时世尊即于空中加趺而坐。是时五百长者。于佛世尊深生爱乐净信尊重。种种施作善妙亲近</p>
<p style="text-align: left">
	　　尔时世尊告五百长者言。汝诸长者。世间所有生老病死。忧悲苦恼愁叹轮回。如是十种诸娆乱法。汝等各欲求解脱邪</p>
<p style="text-align: left">
	　　又复世间已作现作及彼当作。爱非爱中起无义利。如是十种诸损害事。汝等各欲求解脱邪</p>
<p style="text-align: left">
	　　又复世间种种见中诸险恶见。所谓我人众生寿者断常无作无因不平及彼邪见。如是十种诸险恶见。汝等各欲求解脱邪</p>
<p style="text-align: left">
	　　又复世间十大病箭。所谓爱无明欲贪嗔痴慢见及成坏。如是十种诸大病箭。汝等各欲求解脱邪</p>
<p style="text-align: left">
	　　又复世间爱根本法。所谓爱故追求。追求故贪。贪故我见。我见故决定。决定故欲贪。欲贪故计着。计着故悭吝悭吝故执取。执取故不防护。不防护故生苦。如是十种爱根本法。汝等各欲求解脱邪</p>
<p style="text-align: left">
	　　又复世间邪定聚法。所谓邪见邪思惟邪语邪业邪命邪勤邪念邪定邪解脱邪智。如是十种邪定聚法汝等各欲求解脱邪。</p>
				</div></div><hr><script charset='utf-8' src='../../js/footer.js'></script></body></html>