<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般涅槃经 第三十四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般涅槃经 第三十四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般<a>涅槃</a>经 第三十四卷</strong></p>
<p style="text-align: left">
	　　宋代<a>沙门</a>慧严等依泥洹经加之</p>
<p style="text-align: left">
	　　迦叶<a>菩萨</a>品之四</p>
<p style="text-align: left">
	　　迦叶菩萨白佛言。<a>世尊</a>。一切众生皆从烦恼而得果报。言烦恼者所谓恶也。从恶烦恼所生烦恼亦名为恶。如是烦恼则有二种。一因二果。因恶故果恶。果恶故子恶。如纴婆果其子苦故花果茎叶一切皆苦。犹如毒树其子毒故果亦是毒。因亦众生果亦众生。因亦烦恼果亦烦恼。烦恼因果即是众生。众生即是烦恼因果。若从是义。云何如来先喻雪山亦有毒草微妙药王。若言烦恼即是众生。众生即是烦恼。云何而言众生身中有妙药王。佛言。善哉善哉</p>
<p style="text-align: left">
	　　善男子。无量众生咸同此疑。汝今能为启请求解。我亦能断。谛听谛听。善思念之。今当为汝分别解说。善男子。雪山喻者即是众生。言毒草者即是烦恼。妙药王者即净梵行。善男子。若有众生。能修如是清净梵行。是名身中有妙药王。迦叶菩萨白佛言。世尊。云何众生有清净梵行。善男子。犹如<a>世间</a>从子生果。是果有能与子作因。有不能者。有能作者。是名果子。若不能作唯得名果不得名子。一切众生亦复如是。皆有二种。一者有烦恼果。是烦恼因。二者有烦恼果。非烦恼因。是烦恼果非烦恼因。是则名为清净梵行</p>
<p style="text-align: left">
	　　善男子。众生观受知是一切漏之近因。所谓内外漏。受因缘故。不能断绝一切诸漏。亦不能出<a>三界</a>牢狱。众生因受着我我所。生于心倒想倒见倒。是故众生先当观受。如是受者为一切爱而作近因。是故智者欲断爱者当先观受。善男子。一切众生<a>十二因缘</a>所作<a>善恶</a>皆因受时。是故我为阿难说言。阿难。一切众生所作善恶皆是受时。是故智者先当观受。既观受已复当更观如是受者何因缘生。若因缘生。如是因缘复从何生。若无因生。无因何故不生无受。复观是受。不因<a>自在</a>天生。不因士夫生。不因微尘生。非时节生。不因想生。不因性生。不从自生。不从他生。非自他生。非无因生。是受皆从缘合而生。因缘者即是爱也。是和合中非有受非无受。是故我当断是和合。断和合故则不生受。善男子。智者既观因已次观果报。众生因受受于<a>地狱</a>饿鬼畜生乃至三界无量苦恼。受因缘故受无常乐。受因缘故断于善根。受因缘故获得<a>解脱</a>。作是观时不作受因。云何名为不作受因。谓分别受。何等受能作爱因。何等爱能作受因。善男子。众生若能如是深观爱因受因。则便能断我及我所。善男子。若人能作如是等观。则应分别爱之与受在何处灭。即见爱受有少灭处。当知亦应有毕竟灭。尔时即于解脱生信。生<a>信心</a>已。是解脱处何由而得。知从八正即便修习。云何名为八正道耶。是道观受有三种相。一者苦。二者乐。三者不苦不乐。如是三种俱能增长身之与心。何因缘故能增长耶。触因缘也。是触三种。一者无明触。二者明触。三者非明无明触。言明触者即八正道。其余二触增长身心及三种受。是故我应断二种触因缘。触断不生三受。善男子。如是受者亦名为因亦名为果。智者当观亦因亦果。云何为因。因受生爱。名之为因。云何名果。因触生故。名之为果。是故此受亦因亦果。智者如是观是受已。次复观爱受果报故。名之为爱。智者观爱复有二种。一者杂食。二者无食。杂食爱者因生老病死一切诸有。无食爱者断生老病死一切诸有贪无漏道。智者复当作如是念。我若生是杂食之爱。则不能断生老病死。我今虽贪无漏之道。不断受因则不能得无漏<a>道果</a>。是故应当先断是触。触既断已受则自灭。受既灭已爱亦随灭。是名八正道。善男子。若有众生能如是观。虽有毒身其中亦有微妙药王。如雪山中虽有毒草亦有妙药。善男子。如是众生虽从烦恼而得果报。而是果报更不复为烦恼作因。是即名为清净梵行</p>
<p style="text-align: left">
	　　复次善男子。智者当观受爱二事何因缘生。知因想生。何以故。众生见色亦不生贪。及观受时亦不生贪。若于色中生颠倒想。谓色即是常乐我净。受是常恒无有变易。因是倒想生贪恚痴。是故智者应当观想。云何观想。当作是念。一切众生未得正道皆有倒想。云何倒想。于非常中生于常想。于非乐中生于乐想。于非净中生于净想。于空法中生于我想。于非男女大小昼夜岁月衣服房舍卧具。生于男女乃至卧具想。是想三种。一者小。二者大。三者无边。小因缘故生于小想。大因缘故生于大想。无量缘故生无量想。复有小想。谓未入定。复有大想。谓已入定。复有无量想。谓十一切入。复有小想。所谓欲界一切想等。复有大想。所谓<a>色界</a>一切想等。复有无量想。谓无色界一切想等。三想灭故受则自灭。想受灭故名为解脱。迦叶菩萨言。世尊。灭一切法名为解脱。如来云何说想受灭名解脱耶。佛言。善男子。如来或时因众生说闻者解法。或时因法说于众生。闻者亦解说于众生。云何名为因众生说闻者解法。如我先为大迦叶说。迦叶。众生灭时善法则灭。是名因众生说闻者解法。云何因法说于众生闻者亦解说于众生。如我先为阿难说言。我亦不说亲近一切法。亦复不说不亲近一切法。若法近已善法衰羸不善炽盛。如是法者不应亲近。若法近已不善衰灭善法增长。如是法者是应亲近。是名因法说于众生闻者亦解说于众生。善男子。如来虽说想受二灭。则已总说一切可断。智者既观如是想已次观想因。是无量想因何而生。知因触生。是触二种。一者因烦恼触。二者因解脱触。因无明生名烦恼触。因明生者名解脱触。因烦恼触生于倒想。因解脱触生不倒想。观想因已次观果报</p>
<p style="text-align: left">
	　　迦叶菩萨白佛言。世尊。若以因此烦恼之想生于倒想。一切<a>圣人</a>实有倒想而无烦恼。是义云何。佛言。善男子。云何圣人而有倒想。迦叶菩萨言。世尊。一切圣人牛作牛想亦说是牛。马作马想亦说是马。男女大小舍宅车乘去来亦尔。是名倒想。善男子。一切凡夫有二种想。一者世流布想。二者着想。一切圣人唯有世流布想无有着想。一切凡夫恶觉观故。于世流布生于着想。一切圣人善觉观故。于世流布不生着想。是故凡夫名为倒想。圣人虽知不名倒想。智者如是观想因已次观果报。是恶想果在于地狱饿鬼畜生人天中受。如我因断恶觉观故。无明触断是故想断。因想断故果报亦断。智者为断如是想因修八正道。善男子。若有能作如是等观。则得名为清净梵行。善男子。是名众生毒身之中有妙药王如雪山中虽有毒草亦有妙药</p>
<p style="text-align: left">
	　　复次善男子。智者观欲。欲者即是色声香味触。善男子。即是如来因中说果。从此五事生于欲耳实非欲也。善男子。愚痴之人贪求受之。于是色中生颠倒想。乃至触中亦生倒想。倒想因缘便生于受。是故世间说因倒想生十种想。欲因缘故在于世间受恶果报。以恶加于父母沙门<a>婆罗门</a>等。所不应作而故作之不惜身命。是故智者观是恶想因缘故生欲心。智者如是观欲因已次观果报。是欲多有诸恶果报。所谓地狱饿鬼畜生人中天上。是名观果报。若是恶想得除灭者。终不生于此欲心也。无欲心故不受恶受。无恶受故则无恶果。是故我应先断恶想。断恶想已如是等法自然而灭。是故智者为灭恶想修八正道。是则名为清净梵行。是名众生毒身之中有妙药王如雪山中虽有毒草亦有妙药</p>
<p style="text-align: left">
	　　复次善男子。智者如是观是欲已次当观业。何以故。有智之人当作是念。受想触欲即是烦恼。是烦恼者能作生业不作受业。如是烦恼与业共行则有二种。一作生业。二作受业。是故智者当观于业。是业三种。谓身口意。善男子。身口二业亦名为业亦名业果。意唯名业不名为果。以业因故则名为业。善男子。身口二业名为外业意业名内。是三种业共烦恼行故作二种业。一者生业。二者受业。善男子。正业者即意业也。期业者谓身口业。先发故名意业。从意业生名身口业。是故意业得名为正。智者观业已次观业因。业因者即无明触。因无明触众生求有。求有因缘即是爱也。爱因缘故造作三种身口意业。善男子。智者如是观业因已次观果报。果报有四。一者黑黑果报。二者白<a>白果</a>报。三者杂杂果报。四者不黑不白不黑不白果报。黑黑果报者。作业时垢果报亦垢。白白果报者。作业时净果报亦净。杂杂果报者。作业时杂果报亦杂。不白不黑不白不黑果报者。名无漏业。迦叶菩萨白佛言。世尊。先说无漏无有果报。今云何言不白不黑果报耶。佛言。善男子。是义有二。一者亦果亦报。二者唯果非报。黑黑果报亦名为果亦名为报。黑因生故得名为果。能作因故复名为报。净杂亦尔。无漏果者因有漏生故名为果。不作他因不名为报。是故名果不名为报。迦叶菩萨白佛言。世尊。是无漏业非是黑法。何因缘故不名为白。善男子。无有报故不名为白。对治黑故故名为白。我今乃说受果报者名之为白。是无漏业不受报故。不名为白名为寂静。如是业者有定受报处。如十恶法定在地狱饿鬼畜生。十善之业定在人天。十不善法有上中下。上因缘故受地狱身。中因缘故受畜生身。下因缘故受饿鬼身。人业十善复有四种。一者下。二者中。三者上。四者上上。下因缘故生郁单越。中因缘故生弗婆提。上因缘故生瞿陀尼。上上因缘生阎浮提。有智之人作是观已即作是念。我当云何断是果报。复作是念。是业因缘无明触生。我若断除无明与触。如是业果则灭不生。是故智者为断无明触因缘故修八正道。是则名为清净梵行。善男子。是名众生毒身之中有妙药王如雪山中虽有毒。草亦有妙药</p>
<p style="text-align: left">
	　　复次善男子。智者观业观烦恼已次观是二所得果报。是二果报即是苦也。既知是苦则能舍离一切受生。智者复观烦恼因缘生于烦恼。业因缘故亦生烦恼。烦恼因缘复生于业。业因缘生苦。苦因缘故生于烦恼。烦恼因缘生有。有因缘生苦。有因缘生有。有因缘生业。业因缘生烦恼。烦恼因缘生苦。苦因缘生苦。善男子。智者若能作如是观。当知是人能观业苦。何以故。如上所观。即是<a>生死</a>十二因缘。若人能观如是生死十二因缘。当知是人不造新业能坏故业。善男子。有智之人观地狱苦。观一地狱乃至一百三十六所。一一地狱有种种苦。皆是烦恼业因缘生。观地狱已次观饿鬼畜生等苦。作是观已。复观人天所有诸苦。如是众苦皆从烦恼业因缘生。善男子。天上虽无大苦恼事。然其身体柔软细滑。见五相时极受大苦。如地狱苦等无差别。善男子。智者深观三界诸苦皆从烦恼业因缘生。善男子。譬如坏器即易破坏。众生受身亦复如是。既受身已是众苦器。譬如大树花果繁茂众鸟能坏。如多干草小火能焚。众生受身为苦所坏亦复如是。善男子。智者若能观苦八种如圣行中。当知是人能断众苦。善男子。智者深观是八苦已次观苦因。苦因者即爱无明。是爱无明则有二种。一者求身。二者求财。求身求财二俱是苦。是故当知。爱无明者即是苦因。善男子。是爱无明则有二种。一者内。二者外。内能作业外能增长。又复内能作业外作业果。断内爱已业则得断。断外爱已果则得断。内爱能生未来世苦。外爱能生现在世苦。智者观爱即是苦因。既观因已次观果报。苦果报者即是取也。爱果名取。是取因缘即内外爱则有爱苦。善男子。智者当观爱因缘取。取因缘爱。若我能断爱取二事。则不造业受于众苦。是故智者为断受苦修八正道。善男子。若有人能如是观者。是则名为清净梵行。是名众生毒身之中有妙药王如雪山中虽有毒草亦有妙药</p>
<p style="text-align: left">
	　　迦叶菩萨白佛言。世尊。云何名为清净梵行。佛言。善男子。一切法是。迦叶菩萨言。世尊。一切法者义不决定。何以故。如来或说是善不善。或时说为四念处观。或说是十二入。或说是善知识。或说是十二因缘。或说是众生。或说是<a>正见</a>邪见。或说十二部经。或说即是二谛。如来今乃说一切法为净梵行。悉是何等一切法耶。佛言。善哉善哉。善男子。如是微妙大涅槃经。乃是一切善法宝藏。譬如大海是众宝藏。是涅槃经亦复如是。即是一切字义秘藏。善男子。如须弥山众药根本。是经亦尔。即是菩萨戒之根本。善男子。譬如<a>虚空</a>是一切物之所住处。是经亦尔。即是一切善法住处。善男子。譬如猛风无能系缚。一切菩萨行是经者亦复如是。不为一切烦恼恶法之所系缚。善男子。譬如金刚无能坏者。是经亦尔。虽有外道恶邪之人不能破坏。善男子。如恒河沙无能数者如是经义亦复如是无能数者。善男子。是经典者。为诸菩萨而作法幢如帝释幢。善男子。是经即是趣涅槃城之商主也。如大导师引诸商人趣向大海。善男子。是经能为诸菩萨等作法光明。如世日月能破诸闇。善男子。是经能为病苦众生作大良药。如香山中微妙药王能治众病。善男子。是经能为一阐提杖。犹如羸人因之得起。善男子。是经能为一切恶人而作桥梁。犹如世桥能渡一切。善男子。是经能为行三有者遇烦恼热而作阴凉。如世间盖遮覆暑热。善男子。是经即是大<a>无畏</a>王。能坏一切烦恼恶魔。如师子王降伏众兽。善男子。是经即是大神咒师。能坏一切烦恼魔鬼。如世咒师能去魍魉。善男子。是经即是无上霜雹。能坏一切生死果报。如世雹雨坏诸果实。善男子。是经能为坏戒目者作大良药。犹如世间安阇陀药善疗眼痛。善男子。是经能住一切善法。如世间地能住众物。善男子。是经即是毁戒众生之明镜也。如世间镜见诸色像。善男子。是经能为无惭愧者而作衣服。如世衣裳障蔽形体。善男子。是经能为贫善法者作大财宝。如功德天利益贫者。善男子。是经能为渴法众生作<a>甘露</a>浆。如八味水充足渴者。善男子。是经能为烦恼之人而作法床。如世乏人遇安隐床。善男子。是经能为初地菩萨至十地菩萨。而作璎珞香花涂香末香<a>烧香</a>。清净种性具足之乘。过于一切<a>六波罗蜜</a>受妙乐处。如忉利天波利质多罗树。善男子。是经即是金刚利斧。能伐一切烦恼大树。即是利刀。能割习气。即是勇健能摧魔怨。即是智火。焚烦恼薪。即因缘藏。出辟支佛。即是声闻藏。生声闻人。即是一切诸天之眼。即是一切人之正道。即是一切畜生依处。即是饿鬼解脱之处。即是地狱无上之尊。即是一切十方众生无上之器。即是十方过去未来现在诸佛之父母也。善男子。是故此经摄一切法。如我先说。此经虽摄一切诸法。我说梵行即是三十七助道法。善男子。若离如是三十七品。终不能得声闻正果乃至阿耨多罗三藐三菩提果。不见<a>佛性</a>及佛性果。以是因缘梵行即是三十七品。何以故。三十七品性非颠倒能坏颠倒。性非恶见能坏恶见。性非怖畏能坏怖畏。性是净行能令众生毕竟造作清净梵行</p>
<p style="text-align: left">
	　　迦叶菩萨白佛言。世尊。有漏之法亦复能作无漏法因。如来何故不说有漏为净梵行。善男子。一切有漏即是颠倒。是故有漏不得名为清净梵行。迦叶菩萨白佛言。世尊。世第一法为是有漏是无漏耶。佛言。善男子。是有漏也。世尊。虽是有漏性非颠倒。何故不名清净梵行。善男子。世第一法无漏因故似于无漏。向无漏故不名颠倒。善男子。清净梵行发心相续乃至毕竟。世第一法唯是一念。是故不得名净梵行。迦叶菩萨白佛言。世尊。众生五识亦是有漏。非是颠倒复非一念。何故不名清净梵行。善男子。众生五识虽非一念。然是有漏复是颠倒。增诸漏故名为有漏。体非真实着想故倒。云何名为体非真实着想故倒。非男女中生男女想。乃至舍宅车乘瓶衣亦复如是。是名颠倒。善男子。三十七品性无颠倒。是故得名清净梵行。善男子。若有菩萨。于三十七品。知根知因知摄知增知主知导知胜知实知毕竟者。如是菩萨则得名为清净梵行。迦叶菩萨白佛言。世尊。云何名为知根乃至知毕竟耶。佛言。善男子。善哉善哉。菩萨发问为于二事。一者为自知故。二者为他知故。汝今已知。但为无量众生未解启请是事。是故我今重赞叹汝。善哉善哉。善男子。三十七品根本是欲。因名明触。摄取名受。增名善思。主名为念。导名为定。胜名智慧。实名解脱。毕竟名为大般涅槃。善男子。善欲即是初发道心。乃至阿耨多罗三藐三菩提之根本也。是故我说欲为根本。善男子。如世间说一切苦恼爱为根本。一切疾病宿食为本。一切断事斗诤为本。一切恶事虚妄为本。迦叶菩萨白佛言。世尊。如来先于此经中说一切善法不放逸为本。今乃说欲。是义云何。佛言。善男子。若言生因。善欲是也。若言了因不放逸是。如世间说一切果者子为其因。或复有说子为生因地为了因。是义亦尔。迦叶菩萨言。世尊。如来先于余经中说三十七品佛是根本。是义云何。善男子。如来先说众生初知三十七品佛是根本。若自证得欲为根本。世尊。云何明触名之为因。善男子。如来或时说明为慧或说为信。善男子。信因缘故亲近善友是名为触。亲近因缘得闻<a>正法</a>是名为触。因闻正法身口意净是名为触。因三业净获得正命是名为触。因正命故得净根戒。因净根戒乐寂静处。因乐寂静能善思惟。因善思惟得<a>如法</a>住。因如法住得三十七品。能坏无量诸恶烦恼。是名为触。善男子。受名摄取。众生受时能作善恶。是故名受为摄取也。善男子。受因缘故生诸烦恼。三十七品能破坏之。是故以受为摄取也。因善思惟能破烦恼。是故名增。何以故。勤修习故得如是等三十七品。若观能破诸恶烦恼要赖专念。是故以念为主。如世间中一切四兵随主将意。三十七品亦复如是皆<a>随念</a>主善男子。既入定已。三十七品能善分别一切<a>法相</a>。是故以定为导。是三十七品分别法相智为最胜。是故以慧为胜。如是智慧知烦恼已。智慧力故烦恼消灭。如世间中四兵坏怨或一或二勇健者能。三十七品亦复如是。智慧力故能坏烦恼。是故以慧为胜。善男子。虽因修习三十七品获得四禅<a>神通</a>安乐亦不名实。若坏烦恼。证解脱时乃名为实。是三十七品发心<a>修道</a>。虽得世乐及出世乐四沙门果及以解脱。亦不得名为毕竟也。若能断除三十七品所行之事是名涅槃。是故我说毕竟者即大涅槃</p>
<p style="text-align: left">
	　　复次善男子。善爱念心即是欲也。因善爱念。亲近善友故名为触。是名为因。因近善友故名为受。是名摄取。因近善友能善思惟。故名为增。因是四法能生长道。所谓欲念定智。是即名为主导胜也。因是三法得二解脱。除断爱故得心解脱。断无明故得慧解脱。是名为实。如是八法毕竟得果名为涅槃。故名毕竟</p>
<p style="text-align: left">
	　　复次善男子。欲者即是发心<a>出家</a>。触者即是白四羯磨。是名为因。摄者即是受二种戒。一者波罗提木叉戒。二者净根戒。是名为受。是名摄取。增者即是修习四禅。主者即是须陀洹果斯陀含果。导者即是阿那含果。胜者即是阿<a>罗汉果</a>。实者即是辟支佛果。毕竟者即是阿耨多罗三藐三菩提果</p>
<p style="text-align: left">
	　　复次善男子。欲名为识。触名六入。摄名为受。增名无明。主名名色。导名为爱。胜名为取。实名为有。毕竟者名生老病死迦叶菩萨言。世尊。根本因增。如是三法云何有异。善男子。所言根者即是初发。因者即是相似不断。增者即是灭相似已能生相似。复次善男子。根即是作。因即是果。增即可用。善男子。未来之世虽有果报。以未受故名之为因。及其受时是名为增。复次善男子。根即是求。得即是因。用即是增。善男子。是经中根即是见道。因即修道。增者即是无学道也。复次善男子。根即正因。因即方便因。从是二因获得果报。名为增长迦叶菩萨言。世尊。如佛所说。毕竟者即是涅槃。如是涅槃云何可得。善男子。若菩萨摩诃萨<a>比丘</a><a>比丘尼</a>优婆塞优婆夷能修十想。当知是人能得涅槃。云何为十。一者无常想。二者苦想。三者<a>无我</a>想。四者厌离食想。五者一切世间不可乐想。六者死想。七者多过罪想。八者离想。九者灭想。十者无爱想。善男子。菩萨摩诃萨比丘比丘尼优婆塞优婆夷。修习如是十种想者。是人毕竟定得涅槃。不随他心自能分别善不善等。是名真实称比丘义乃至得称优婆夷义</p>
<p style="text-align: left">
	　　迦叶菩萨言。世尊。云何名为菩萨乃至优婆夷等修无常想。善男子。菩萨二种。一初发心。二已行道。无常想者亦复二种。一粗二细。初心菩萨观无常想时作是思惟。世间之物凡有二种。一内二外。如是内物无常变异。我见生时小时大时壮时老时死时。是诸时节各各不同。是故当知内物无常。复作是念。我见众生或有肥鲜具足色力去来进止自在无碍。或见病苦色力毁悴颜貌羸损不得自在。或见<a>财富</a>库藏盈溢。或见贫穷触事斯乏。或见成就无量功德。或见具足无量恶法。是故定知内法无常。复观外法。子时牙时茎时叶时花时果时。如是诸时各各不同。如是外法。或有具足或不具足。是故当知一切外物定是无常。既观见法是无常已。复观闻法。我闻诸天具足成就极妙快乐神通自在。亦有五相。是故当知即是无常。复闻劫初有诸众生。各各具足上妙功德。身光自照不假日月。无常力故光灭德损。复闻昔有转轮圣王统四天下。成就七宝得大自在。而不能坏无常之相。复观大地。往昔之时安处布置无量众生。间无空处如车轮许。具足生长一切妙药。<a>丛林</a>树木果实滋茂。众生薄福令此大地无复势力所生之物遂成虚耗。是故当知。内外之法一切无常。是则名为粗无常也。既观粗已次观细者。云何名细。菩萨摩诃萨观于一切内外之物乃至微尘。在未来时已是无常。何以故。具足成就破坏相故。若未来色非无常者。不得言色有十时差别。云何为十。一者膜时。二者泡时。三者胞时。四者肉团时。五者肢时。六者婴孩时。七者童子时。八者少年时。九者盛壮时。十者衰老时。菩萨观膜。若非无常不应至胞。乃至盛壮非无常者终不至老。若是诸时非念念灭终不渐长。应当一时成长具足。无是事故。是故当知。定有念念微细无常。复见有人诸根具足颜色暐晔。后见枯悴复作是念。是人定有念念无常。复观四大及四威仪。复观内外各二苦因饥渴寒热。复观是四。若无念念微细无常。亦不得说如是四苦。若有菩萨能作是念。是名菩萨观细无常。如内外色心法亦尔。何以故。行六处故。行六处时。或生喜心。或生嗔心。或生爱心。或生念心。展转异生不得一种。是故当知。一切色法及非色法悉是无常。善男子。菩萨若能于一念中见一切法生灭无常。是名菩萨具无常想。善男子。智者修习无常想已。远离常慢常倒想倒</p>
<p style="text-align: left">
	　　次修苦想。何因缘故有如是苦。深知是苦因于无常。因无常故受生老病死。生老病死因缘故名为无常。无常因缘故受内外苦。饥渴寒热鞭打骂辱。如是等苦皆因无常。复次智者深观此身即无常器。是器即苦。以器苦故。所受盛法亦复是苦。善男子。智者复观生即是苦灭即是苦。苦生灭故即是无常非我我所。修无我想。智者复观苦即无常无常即苦。若苦无常智者云何说言有我。苦非是我无常亦尔。如是五阴亦苦无常。众生云何说言有我。复次观一切法有异和合。不从一和合生一切法。亦非一法是一切和合果。一切和合皆无自性。亦无一性亦无异性。亦无物性亦无自在。诸法若有如是等相。智者云何说言有我。复作是念。一切法中无有一法能为作者。若使一法不能作者。众法和合亦不能作。一切诸法性终不能独生独灭。和合故灭。和合故生。是法生已众生倒想。言是和合从和合生。众生想倒无有真实。云何而有真实我耶。是故智者观于无我。又复谛观。何因缘故众生说我。是我若有应一应多。我若一者云何而有刹利婆罗门毗舍首陀人天地狱饿鬼畜生大小老壮。是故知我非是一也。我若多者云何说言众生我者是一是遍无有边际。若一若多二俱无我</p>
<p style="text-align: left">
	　　智者如是观无我已。次复观于厌离食想。作是念言。若一切法无常苦空无我。云何为食起身口意三种恶业。若有众生。为贪食故起身口意三种恶业。所得财物众皆共之。后受苦果无共分者。善男子。智者复观。一切众生为饮食故身心受苦。若从众苦而得食者。我当云何于是食中而生贪着。是故于食不生贪心。复次智者当观因于饮食身得增长。我今出家<a>受戒</a>修道为欲舍身。今贪此食云何当得舍此身耶。如是观已虽复受食。犹如旷野食其子肉。其心厌恶都不甘乐。深观抟食有如是过。次观触食如被剥牛为无量虫之所啑食。次观思食如大火聚。识食犹如三百钻矛。善男子。智者如是观四食已。于食终不生贪乐想。若犹生贪当观不净。何以故。为离食爱故。于一切食善能分别不净之想。随诸不净令与相似。如是观已。若得好食及以恶食。受时犹如涂痈疮药。终不生于贪爱之心。善男子。智者若能如是观者。是名成就厌离食想。迦叶菩萨言。世尊。智者观。食作不净想。为是实观虚解观耶。若是实观。所观之食实非不净。若是虚解。是法云何名为善想。佛言。善男子。如是观者亦是实观亦是虚解。能坏贪食故名为实。非虫见虫故名虚解。善男子。一切有漏皆名为虚亦能得实。善男子。若有比丘。发心乞食预作是念。我当乞食。愿得好者莫得粗恶。愿必多得莫令鲜少。亦愿速得莫令迟晚。如是比丘不名于食得厌离想。所修善法日夜衰耗。不善之法渐当增长。善男子。若有比丘。欲乞食时先当愿言。令诸乞者悉得饱满。其施食者得无量福。我若得食为疗毒身修习善法利益施主。作是愿时所修善法日夜增长。不善之法渐当消灭。善男子。若有比丘能如是修。当知是人不空食于国中信施</p>
<p style="text-align: left">
	　　善男子。智者具足如是四想。能修世间不可乐想。作是念言。一切世间无处不有生老病死。而我此身无处不生。若世间中无有一处当得离于生老病死。我当云何乐于世间。一切世间无有进得而不退失。是故世间定是无常。若是无常。云何智人而乐于世。一一众生周遍经历一切世间具受苦乐。虽复得受梵天之身乃至非想非非想天。命终还堕三恶道中。虽为四王乃至他化自在天身。命终生于<a>畜生道</a>中。或为师子虎兕豺狼象马牛驴。次观转轮圣王之身。统四天下豪贵自在。福尽贫困衣食不供。智者深观如是事已。生于世间不可乐想。智者复观世间有法。所谓舍宅衣服饮食卧具医药。香花璎珞种种伎乐财物宝货。如是等事皆为离苦。而是等物体即是苦。云何以苦欲离于苦。善男子。智者如是观已。于世间物不生爱乐而作乐想。善男子。譬如有人身婴重病。虽有种种音乐倡伎香花璎珞。终不于中生贪爱乐。智者观已亦复如是。善男子。智者深观。一切世间非归依处。非解脱处非寂静处。非可爱处非<a>彼岸</a>处。非是常乐我净之法。若我贪乐如是世间。我当云何得离是法。如人不乐处闇而求光明还复归闇。闇即世间。明即出世。若我乐世增长黑闇远离光明。闇即无明。光即智明。是智明因即是世间不可乐想。一切贪结虽是系缚。然我今者贪于智明不贪世间。智者深观如是法已。具足世间不可乐想</p>
<p style="text-align: left">
	　　善男子。有智之人已修世间不可乐想。次修死想。观是<a>寿命</a>。常为无量怨仇所绕。念念损减无有增长。犹山瀑水不得停住。亦如朝露势不久停。如囚趣市步步近死。如牵牛羊诣于屠所。迦叶菩萨言。世尊。云何智者观念念灭。善男子。譬如四人皆善射术。聚在一处各射一方。俱作是念。我等四箭俱发俱堕。复有一人作是念言。如是四箭及其未堕。我能一时以手接取。善男子。如是之人可说疾不。迦叶菩萨言。如是世尊。佛言。善男子。地行鬼疾复速是人。有飞行鬼复速地行。四天王疾复速飞行。日月神天复速四王。行坚疾天复速日月。众生寿命复速坚疾。善男子。一息一眴众生寿命四百生灭。智者若能观命如是。是名能观念念灭也善男子。智者观命系属死王。我若能离如是死王。则得永断无常寿命。复次智者观。是寿命犹如河岸临峻大树。亦如有人作大逆罪及其受戮无怜惜者。如师子王大饥困时。亦如毒蛇吸大风时。犹如渴马护惜水时。如大恶鬼嗔恚发时。众生死王亦复如是。善男子。智者若能作如是观。是则名为修习死想。善男子。智者复观。我今出家设得寿命七日七夜。我当于中精勤修道护持禁戒<a>说法</a><a>教化</a>利益众生。是名智者修于死想。复以七日七夜为多。若得六日五日四日三日二日一日一时乃至出息入息之顷。我当于中精勤修道护持禁戒说法教化利益众生。是名智者善修死想。智者具足如上六想。即七想因。何等名七。一者常修想。二者乐修想。三者无嗔想。四者无妒想。五者善愿想。六者无慢想。七者三昧自在想。善男子。若有比丘具足七想。是名沙门名婆罗门。是名寂静是名净洁。是名解脱。是名智者。是名正见名到彼岸。名大医王是大商主。是名善解如来秘密。亦知诸佛七种之语名正见知。断七种语中所生疑网。善男子。若人具足如上六想。当知是人能呵三界。远离三界灭除三界。于三界中不生爱着。是名智者具足十想。若有比丘具足十想。即得称可沙门之相。尔时迦叶菩萨即于佛前。以偈赞佛</p>
<p style="text-align: left">
	　　怜愍世间大医王　　身及智慧俱寂静</p>
<p style="text-align: left">
	　　无我法中有真我　　是故敬礼无上尊</p>
<p style="text-align: left">
	　　发心毕竟二不别　　如是二心先心难</p>
<p style="text-align: left">
	　　自未得度先度他　　是故我礼初发心</p>
<p style="text-align: left">
	　　初发已为人天师　　胜出声闻及缘觉</p>
<p style="text-align: left">
	　　如是发心过三界　　是故得名最无上</p>
<p style="text-align: left">
	　　世救要求然后得　　如来无请而为师</p>
<p style="text-align: left">
	　　佛随世间如犊子　　是故得名大悲牛</p>
<p style="text-align: left">
	　　如来功德满十方　　凡下无智不能赞</p>
<p style="text-align: left">
	　　我今赞叹慈悲心　　为报身口二种业</p>
<p style="text-align: left">
	　　世间常乐自利益　　如来终不为是事</p>
<p style="text-align: left">
	　　能断众生世果报　　是故我礼自他和</p>
<p style="text-align: left">
	　　世间逐亲作益厚　　如来利益无怨亲</p>
<p style="text-align: left">
	　　佛无是相如世人　　是故其心等无二</p>
<p style="text-align: left">
	　　世间说异作业异　　如来如说业无差</p>
<p style="text-align: left">
	　　凡所<a>修行</a>断诸行　　是故得名为如来</p>
<p style="text-align: left">
	　　先已了知烦恼过　　示现处之为众生</p>
<p style="text-align: left">
	　　久于世间得解脱　　乐处生死慈悲故</p>
<p style="text-align: left">
	　　虽现天身及人身　　慈悲随逐如犊子</p>
<p style="text-align: left">
	　　如来即是众生母　　慈心即是小犊子</p>
<p style="text-align: left">
	　　自受众苦念众生　　愍悲念时心不悔</p>
<p style="text-align: left">
	　　怜愍心盛不觉苦　　故我稽首拔苦者</p>
<p style="text-align: left">
	　　如来虽作无量福　　身口意业恒清净</p>
<p style="text-align: left">
	　　常为众生不为己　　是故我礼清净业</p>
<p style="text-align: left">
	　　如来受苦不觉苦　　见众生苦如己苦</p>
<p style="text-align: left">
	　　虽为众生处地狱　　不生苦想及悔心</p>
<p style="text-align: left">
	　　一切众生受异苦　　悉是如来一人苦</p>
<p style="text-align: left">
	　　觉已其心转坚固　　故能勤修无上道</p>
<p style="text-align: left">
	　　佛具一味大慈心　　愍念众生如子想</p>
<p style="text-align: left">
	　　众生不知佛能救　　故谤如来及法僧</p>
<p style="text-align: left">
	　　世间虽具众烦恼　　亦有无量诸过恶</p>
<p style="text-align: left">
	　　如是众结及罪过　　佛初发心已能坏</p>
<p style="text-align: left">
	　　唯有诸佛能赞佛　　除佛无能赞叹者</p>
<p style="text-align: left">
	　　我今唯以一法赞　　所谓慈心游世间</p>
<p style="text-align: left">
	　　如来是慈大法聚　　是慈亦能度众生</p>
<p style="text-align: left">
	　　即是无上真解脱　　解脱即是大涅槃</p>
				</div></div><hr><script charset='utf-8' src='../../js/footer.js'></script></body></html>