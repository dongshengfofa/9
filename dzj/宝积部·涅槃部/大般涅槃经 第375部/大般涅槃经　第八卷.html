<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般涅槃经　第八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般涅槃经　第八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般<a>涅槃</a>经　第八卷</strong></p>
<p style="text-align: left">
	　　宋代<a>沙门</a>慧严等依泥洹经加之</p>
<p style="text-align: left">
	　　如来性品第十二</p>
<p style="text-align: left">
	　　迦叶白佛言。<a>世尊</a>。二十五有有我不耶。佛言。善男子。我者即是如来藏义。一切众生悉有<a>佛性</a>。即是我义。如是我义从本已来。常为无量烦恼所覆。是故众生不能得见。善男子。如贫女人舍内多有真金之藏。家人大小无有知者。时有异人善知方便语贫女言。我今雇汝。汝可为我耘除草秽。女即答言。我今不能。汝若能示我子金藏。然后乃当速为汝作。是人复言。我知方便能示汝子。女人答言。我家大小尚自不知。况汝能知。是人复言。我今审能。女人答言。我亦欲见并可示我。是人即于其家掘出金藏。女人见已心生<a>欢喜</a>。生奇特想宗仰是人。善男子。众生佛性亦复如是。一切众生不能得见。如彼宝藏贫人不知。善男子。我今普示一切众生所有佛性为诸烦恼之所覆蔽。如彼贫人有真金藏不能得见。如来今日普示众生诸觉宝藏。所谓佛性。一切众生见是事已。心生欢喜归仰如来。善方便者即是如来。贫女人者即是一切无量众生。真金藏者即佛性也</p>
<p style="text-align: left">
	　　复次善男子。譬如女人生育一子婴孩得病。是女愁恼求觅良医。良医既至合三种药酥乳石蜜与之令服。因告女人儿服药已且莫与乳。须药消已尔乃与之。是时女人即以苦味用涂其乳。语其儿言。我乳毒涂不可复触。小儿渴乏欲得母乳。闻乳毒气便远舍去。至其药消母乃洗乳唤子与之。是时小儿虽复饥渴。先闻毒气是故不来。母复语言。为汝服药故以毒涂。汝药已消我已洗竟。汝便可来饮乳无苦。其儿闻已渐渐还饮。善男子。如来亦尔。为度一切教诸众生修<a>无我</a>法。如是修已永断我心入于涅槃。为除<a>世间</a>诸妄见故。示现出过世间法故。复示世间计我虚妄非真实故。修无我法清净身故。譬如女人为其子故以苦味涂乳。如来亦尔。为修空故说言诸法悉无有我。如彼女人净洗乳已而唤其子欲令还服。我今亦尔说如来藏。是故<a>比丘</a>不应生怖。如彼小儿闻母唤已渐还饮乳。比丘亦尔。应自分别如来秘藏。不得不有</p>
<p style="text-align: left">
	　　迦叶<a>菩萨</a>白佛言。世尊。实无有我。何以故。婴儿生时无所知晓。若有我者即生之日寻应有知。以是义故定知无我。若定有我受生已后应无终没。若使一切皆有佛性是<a>常住</a>者应无坏相。若无坏相云何而有刹利<a>婆罗门</a>毗舍首陀及旃陀罗畜生差别。今见业缘种种不同诸趣各异。若定有我一切众生应无胜负。以是义故定知佛性非是常法。若言佛性定是常者。何缘复说有杀盗淫两舌恶口妄言绮语贪恚邪见。若我性常。何故酒后荒醉迷乱。若我性常。盲应见色。聋应闻声。痖应能语。拘躄能行。若我性常。不应避于火坑大水毒药刀剑恶人禽兽。若我常者。本所更事不应忘失。若不忘失。何缘复言我曾何处见是人耶。若我常者。则不应有老少盛衰忆念往事。若我常者止住何处。为在涕唾青黄赤白诸色中耶。若我常者应遍身中如胡麻油间无空处。若断身时我亦应断。佛告迦叶。善男子。譬如王家有大力士。其人眉间有金刚珠。与余力士捔力相扑。而彼力士以头触之其额上珠寻没肤中。都不自知是珠所在。其处有疮。即命良医欲自疗治。时有明医善知方药。即知是疮因珠入体。是珠入皮即便停住。是时良医寻问力士。卿额上珠为何所在。力士惊答。大师医王。我额上珠乃失去耶。是珠今者为何所在。将非幻化。忧愁啼哭。是时良医慰喻力士。汝今不应生大愁苦。汝因斗时宝珠入体。今在皮里影现于外。汝等斗时嗔恚毒盛。珠陷入体故不自知。是时力士不信医言。若在皮里脓血不净何缘不出。若在筋里不应可见。汝今云何欺诳于我。时医执镜以照其面。珠在镜中明了显现。力士见已心怀惊怪生奇特想。善男子。一切众生亦复如是。不能亲近善知识故。虽有佛性皆不能见。而为贪淫嗔恚愚痴之所覆蔽。故堕<a>地狱</a>畜生饿鬼阿修罗旃陀罗刹利婆罗门毗舍首陀。生如是等种种家中。因心所起种种业缘。虽受人身聋盲喑痖拘躄癃跛。于二十五有受诸果报。贪淫嗔恚愚痴覆心不知佛性。如彼力士宝珠在体谓呼失去。众生亦尔不知亲近善知识故。不识如来微密宝藏。修学无我譬如非圣虽说有我亦复不知我之真性。我诸<a>弟子</a>亦复如是。不知亲近善知识故。修学无我。亦复不知无我之处。尚自不知无我真性。况复能知有我真性。善男子。如来如是说诸众生皆有佛性。譬如良医示彼力士金刚宝珠。是诸众生为无量亿诸烦恼等之所覆蔽。不识佛性。若尽烦恼尔时乃得证知明了。如彼力士于明镜中见其宝珠。善男子。如来秘藏如是无量不可思议</p>
<p style="text-align: left">
	　　复次善男子。譬如雪山有一味药。名曰乐味。其味极甜。在深丛下人无能见。有人闻香即知其地当有是药。过去世中有转轮王。于彼雪山为此药故。在在处处造作木筒以接是药。是药熟时从地流出集木筒中。其味真正。王既没已。其后是药或醋或醎或甜或苦或辛或淡如是一味随其流处。有种种异。是药真味停留在山犹如满月。凡人薄福虽以掘凿加功苦至而不能得。复有圣王出现于世。以福因缘即得是药真正之味。善男子。如来秘藏其味亦尔。为诸烦恼<a>丛林</a>所覆。无明众生不能得见。药一味者譬如佛性。以烦恼故出种种味。所谓地狱畜生饿鬼。<a>天人</a>男女非男非女。刹利婆罗门毗舍首陀。佛性雄猛难可毁坏。是故无有能杀害者。若有杀者则断佛性。如是佛性终不可断。性若可断无有是处。如我性者即是如来秘密之藏。如是秘藏一切无能毁坏烧灭。虽不可坏然不可见。若得成就阿耨多罗三藐三菩提尔乃证知。以是因缘无能杀者</p>
<p style="text-align: left">
	　　迦叶菩萨复白佛言。世尊。若无杀者应当无有不善之业</p>
<p style="text-align: left">
	　　佛告迦叶。实有<a>杀生</a>。何以故。善男子。众生佛性住五阴中。若坏五阴名曰杀生。若有杀生即堕恶趣。以业因缘而有刹利婆罗门等毗舍首陀及旃陀罗若男若女非男非女二十五有差别之相<a>流转</a><a>生死</a>。非圣之人横计于我大小诸相犹如稗子。或如米豆乃至母指。如是种种妄生忆想。<a>妄想</a>之相无有真实。出世我相名为佛性。如是计我是名最善</p>
<p style="text-align: left">
	　　复次善男子。譬如有人善知伏藏。即取利[钁-(目*目)+賏]掘地直下。磐石沙砾直过无难。唯至金刚不能穿彻。夫金刚者所有刀斧不能破坏。善男子。众生佛性亦复如是。一切论者天魔波旬及诸人天所不能坏。五阴之相即是起作。起作之相犹如石沙可穿可坏。佛性真我。譬如金刚不可毁坏。以是义故坏五阴者。名为杀生。善男子。必定当知<a>佛法</a>如是不可思议</p>
<p style="text-align: left">
	　　善男子。方等经者犹如<a>甘露</a>亦如毒药。迦叶菩萨复白佛言。如来何缘说方等经譬如甘露亦如毒药</p>
<p style="text-align: left">
	　　佛言。善男子。汝今欲知如来秘藏真实义不。迦叶白言。我今实欲得知如来秘藏之义。尔时世尊而说偈言</p>
<p style="text-align: left">
	　　或有服甘露　　伤命而早夭</p>
<p style="text-align: left">
	　　或复服甘露　　<a>寿命</a>得长存</p>
<p style="text-align: left">
	　　或有服毒生　　有缘服毒死</p>
<p style="text-align: left">
	　　无碍智甘露　　所谓大乘典</p>
<p style="text-align: left">
	　　如是大乘典　　亦名杂毒药</p>
<p style="text-align: left">
	　　如酥醍醐等　　及以诸石蜜</p>
<p style="text-align: left">
	　　服消则为药　　不消则为毒</p>
<p style="text-align: left">
	　　方等亦如是　　智者为甘露</p>
<p style="text-align: left">
	　　愚不知佛性　　服之则成毒</p>
<p style="text-align: left">
	　　声闻及缘觉　　大乘为甘露</p>
<p style="text-align: left">
	　　犹如诸味中　　乳最为第一</p>
<p style="text-align: left">
	　　如是勤进者　　依因于大乘</p>
<p style="text-align: left">
	　　得至于涅槃　　成人中象王</p>
<p style="text-align: left">
	　　众生知佛性　　犹如迦叶等</p>
<p style="text-align: left">
	　　无上甘露味　　不生亦不死</p>
<p style="text-align: left">
	　　迦叶汝今当　　善分别三归</p>
<p style="text-align: left">
	　　如是三归性　　则是我之性</p>
<p style="text-align: left">
	　　若能谛观察　　我性有佛性</p>
<p style="text-align: left">
	　　当知如是人　　得入秘密藏</p>
<p style="text-align: left">
	　　知我及我所　　是人已出世</p>
<p style="text-align: left">
	　　佛法三宝性　　无上第一尊</p>
<p style="text-align: left">
	　　如我所说偈　　其性义如是</p>
<p style="text-align: left">
	　　尔时迦叶。复说偈言</p>
<p style="text-align: left">
	　　我今都不知　　归依三宝处</p>
<p style="text-align: left">
	　　云何<a>当归</a>趣　　无上无所畏</p>
<p style="text-align: left">
	　　不知三宝处　　云何作无我</p>
<p style="text-align: left">
	　　云何归佛者　　而得于安慰</p>
<p style="text-align: left">
	　　云何归依法　　唯愿为我说</p>
<p style="text-align: left">
	　　云何得<a>自在</a>　　云何不自在</p>
<p style="text-align: left">
	　　云何归依僧　　转得无上利</p>
<p style="text-align: left">
	　　云何真实说　　未来成佛道</p>
<p style="text-align: left">
	　　未来若不成　　云何归三宝</p>
<p style="text-align: left">
	　　我今无预知　　当行次第依</p>
<p style="text-align: left">
	　　云何未怀妊　　而作生子想</p>
<p style="text-align: left">
	　　若必在胎中　　则名为有子</p>
<p style="text-align: left">
	　　子若在胎中　　定当生不久</p>
<p style="text-align: left">
	　　是名为子义　　众生业亦然</p>
<p style="text-align: left">
	　　如佛之所说　　愚者不能知</p>
<p style="text-align: left">
	　　以其不知故　　轮回生死狱</p>
<p style="text-align: left">
	　　假名优婆塞　　不知真实义</p>
<p style="text-align: left">
	　　唯愿广分别　　除断我疑网</p>
<p style="text-align: left">
	　　如来大智慧　　唯垂哀分别</p>
<p style="text-align: left">
	　　愿说于如来　　秘密之宝藏</p>
<p style="text-align: left">
	　　迦叶汝当知　　我今当为汝</p>
<p style="text-align: left">
	　　善开微密藏　　令汝疑得断</p>
<p style="text-align: left">
	　　今当至心听　　汝于诸菩萨</p>
<p style="text-align: left">
	　　则与第七佛　　同其一名号</p>
<p style="text-align: left">
	　　归依于佛者　　真名优婆塞</p>
<p style="text-align: left">
	　　终不更归依　　其余诸天神</p>
<p style="text-align: left">
	　　归依于法者　　则离于杀害</p>
<p style="text-align: left">
	　　归依圣僧者　　不求于外道</p>
<p style="text-align: left">
	　　如是归三宝　　则得无所畏</p>
<p style="text-align: left">
	　　迦叶白佛言　　我亦归三宝</p>
<p style="text-align: left">
	　　是名为正路　　诸佛之境界</p>
<p style="text-align: left">
	　　三宝平等相　　常有大智性</p>
<p style="text-align: left">
	　　我性及佛性　　无二无差别</p>
<p style="text-align: left">
	　　是道佛所赞　　正进安止处</p>
<p style="text-align: left">
	　　亦名正遍见　　故为佛所称</p>
<p style="text-align: left">
	　　我亦趣善逝　　所赞无上道</p>
<p style="text-align: left">
	　　是最为甘露　　诸有所无有</p>
<p style="text-align: left">
	　　尔时佛告迦叶菩萨。善男子。汝今不应如诸声闻凡夫之人分别三宝。于此大乘无有三归分别之相。所以者何。于佛性中即有法僧。为欲化度声闻凡夫。故分别说三宝异相。善男子。若欲随顺世间法者。则应分别有三归依。善男子。菩萨应作如是思惟。我今此身归依于佛。若即此身得成佛道。既成佛已不当恭敬<a>礼拜</a>供养于诸世尊。何以故。诸佛平等。等为众生作归依故。若欲尊重法身<a>舍利</a>。便应礼敬诸佛塔庙。所以者何。为欲化度诸众生故。亦令众生于我身中起塔庙想礼拜供养。如是众生以我法身为归依处。一切众生皆依非真邪伪之法。我当次第为说真法。又有归依非真僧者。我当为作依真僧处。若有分别三归依者。我当为作一归依处无三差别。于生盲众为作眼目。复当为诸声闻缘觉作真归处。善男子。如是菩萨为无量恶诸众生等及诸智者。而作佛事</p>
<p style="text-align: left">
	　　善男子。譬如有人临阵战时即生心念。我于是中最为第一。一切兵众悉依恃我。亦如大子如是思惟。我当调伏其余王子绍继大王帝王之业而得自在。令诸王子悉见归依。是故不应生下劣心。如王王子大臣亦尔。善男子。菩萨摩诃萨亦复如是。作是思惟。云何三事与我一体。善男子。我示三事即是涅槃。如来者名无上士。譬如人身头最为上。非余支节手足等也。佛亦如是。最为尊上。非法僧也。为欲化度诸世间故。种种示现差别之相。如彼梯橙。是故汝今不应受持如凡愚人所知三归差别之相。汝于大乘猛利决断应如刚刀。迦叶菩萨白佛言。世尊。我知故问非为不知。我为菩萨大勇猛者。问于无垢清净行处。欲令如来为诸菩萨广宣分别奇特之事称扬大乘方等经典。如来大悲今已善说。我亦如是安住其中所说菩萨清净行处。即是宣说大涅槃经。世尊。我今亦当广为众生显扬如是如来秘藏。亦当证知真三归处。若有众生能信如是大涅槃经。其人则能自然了达三归依处。何以故。如来秘藏有佛性故。其有宣说是经典者。皆言身中尽有佛性。如是之人则不远求三归依处。何以故。于未来世我身即当成就三宝。是故声闻缘觉之人及余众生。皆依于我恭敬礼拜。善男子以是义故应当正学大乘经典。迦叶复言。佛性如是不可思议。三十二相八十种好亦不可思议</p>
<p style="text-align: left">
	　　尔时佛赞迦叶菩萨。善哉善哉。善男子。汝已成就深利智慧。我今当更善为汝说入如来藏。若我住者即是常法不离于苦。若无我者<a>修行</a>净行无所利益。若言诸法皆无有我。是即断见。若言我住即是常见。若言一切行无常者。即是断见。诸行常者复是常见。若言苦者即是断见。若言乐者复是常见。修一切法常者堕于断见。修一切法断者堕于常见。如步屈虫要因前脚得移后足。修常断者亦复如是。要因断常。以是义故修余法苦者皆名不善。修余法乐者则名为善。修余法无我者是诸烦恼分。修余法常者是则名曰如来秘藏。所谓涅槃无有窟宅。修余无常法者即是财物。修余常法者谓佛法僧及正<a>解脱</a>。当知如是佛法中道。远离二边而说真法。凡夫愚人于中无疑。如羸病人服食酥已气力轻便。有无之法体性不定。譬如四大其性不同各自违反。良医善知随其偏发而消息之。善男子。如来亦尔。于诸众生犹如良医。知诸烦恼体相差别而为除断。开示如来秘密之藏。清净佛性常住不变。若言有者智不应染。若言无者即是妄语。若言有者不应默然。亦复不应戏论诤讼。但求了知诸法真性。凡夫之人戏论诤讼。不解如来微密藏故。若说于苦。愚人便谓身是无常。说一切苦。复不能知身有乐性。说无常者。凡夫之人计一切身皆是无常。譬如瓦坏。有智之人应当分别。不应尽言一切无常。何以故。我身即有佛性种子。若说无我。凡夫当谓一切佛法悉无有我。智者应当分别无我假名不实。如是知已不应生疑。若言如来秘藏空寂。凡夫闻之生断灭见。有智之人应当分别如来是常无有变易。若言解脱譬如幻化。凡夫当谓得真解脱即是磨灭。有智之人应当分别。人中师子虽有去来常住无变。若言无明因缘诸行。凡夫之人闻已分别生二法想。明与无明。智者了达其性无二。无二之性即是实性。若言诸行因缘识者。凡夫谓二。行之与识。智者了达其性无二。无二之性即是实性。若言十善十恶可作不可作善道恶道白法黑法。凡夫谓二。智者了达其性无二。无二之性即是实性。若言应修一切法苦。凡夫谓二。智者了达其性无二。无二之性即是实性。若言一切行无常者如来秘藏亦是无常。凡夫谓二。智者了达其性无二。无二之性即是实性。若言一切法无我如来秘藏亦无有我。凡夫谓二。智者了达其性无二。无二之性即是实性。我与无我性无有二。如来秘藏其义如是。不可称计无量无边诸佛所赞。我今于是一切功德成就经中皆悉说已</p>
<p style="text-align: left">
	　　善男子。我与无我性相无二。汝应如是受持顶戴。善男子。汝亦应当坚持忆念如是经典。如我先于摩诃般若波罗蜜经中说我无我无有二相。如因乳生酪因酪得生酥因生酥得熟酥因熟酥得醍醐。如是酪性为从乳生。为从自生从他生耶。乃至醍醐亦复如是。若从他生。即是他作非是乳生。若非乳生乳无所为。若自生者。不应相似相续而生。若相续生则不俱生。若不俱生五种之味则不一时。虽不一时定复不从余处来也。当知乳中先有酪相。甘味多故不能自变。乃至醍醐亦复如是。是牛食啖水草因缘。血脉转变而得成乳若食<a>甘草</a>其乳则甜。若食苦草乳则苦味。雪山有草名曰肥腻。牛若食者纯得醍醐。无有青黄赤白黑色。谷草因缘其乳则有色味之异。是诸众生以明无明业因缘故生于二相。若无明转则变为明。一切诸法善不善等。亦复如是无有二相</p>
<p style="text-align: left">
	　　迦叶菩萨白佛言。世尊。如佛所说乳中有酪。是义云何。世尊。若言乳中定有酪相以微细故不可见者。云何说言从乳因缘而生于酪。法若本无则名为生。如其已有云何言生。若言乳中定有酪相。百草之中亦应有乳。如是乳中亦应有草。若言乳中定无酪者。云何因乳而得生酪。若法本无而后生者。何故乳中不生于草</p>
<p style="text-align: left">
	　　善男子。不可定言乳中有酪乳中无酪。亦不可说从他而生。若言乳中定有酪者。云何而得体味各异。是故不可说言乳中定有酪性。若言乳中定无酪者。乳中何故不生兔角。置毒乳中酪则杀人。是故不可说言乳中定无酪性。若言是酪从他生者。何故水中不生于酪。是故不可说言酪从他生。善男子。是牛食啖草因缘故血则变白。草血灭已众生福力变而成乳。是乳虽从草血而出不得言二。唯得名为从因缘生。酪至醍醐亦复如是。以是义故得名牛味。是乳灭已因缘成酪。何等因缘若酢若暖。是故得名从因缘有。乃至醍醐亦复如是。是故不得定言乳中无有酪相。从他生者离乳而有。无有是处。善男子。明与无明亦复如是。若与烦恼诸结俱者。名为无明若与一切善法俱者。名之为明。是故我言无有二相。以是因缘我先说言。雪山有草名曰肥腻。牛若食者即成醍醐。佛性亦尔善男子。众生薄福不见是草。佛性亦尔。烦恼覆故众生不见。譬如大海虽同一醎其中亦有上妙之水味同于乳。譬如雪山虽复成就种种功德多生诸药亦有毒草。诸众生身亦复如是。虽有四大毒蛇之种。其中亦有妙药大王。所谓佛性。非是作法。但为烦恼客尘所覆。若刹利婆罗门毗舍首陀能断除者。即见佛性成无上道。譬如<a>虚空</a>震雷起云一切象牙上皆生花。若无雷震花则不生亦无名字。众生佛性亦复如是。常为一切烦恼所覆不可得见。是故我说众生无我。若得闻是大般涅槃微妙经典。则见佛性如象牙花。虽闻契经一切三昧。不闻是经不知如来微妙之相。如无雷时象牙上花不可得见。闻是经已。即知一切如来所说秘藏佛性。譬如天雷见象牙花。闻是经已。即知一切无量众生皆有佛性。以是义故。说大涅槃名为如来秘密之藏。增长法身。犹如雷时象牙上花以能长养。如是大义。故得名为大般涅槃。若有善男子善女人。有能习学是大涅槃微妙经典。当知是人能报佛恩真<a>佛弟子</a></p>
<p style="text-align: left">
	　　迦叶菩萨白佛言。甚奇世尊。所言佛性甚深甚深难见难入。声闻缘觉所不能解佛言。善男子。如是如是。如汝所叹不违我说。迦叶菩萨白佛言。世尊。佛性者云何甚深难见难入</p>
<p style="text-align: left">
	　　佛言。善男子。如百盲人为治目故造诣良医。是时良医即以金錍决其眼膜。以一指示问言见不。盲人答言。我犹未见。复以二指三指示之。乃言少见。善男子。是大涅槃微妙经典。如来未说亦复如是。无量菩萨虽具足行诸波罗蜜乃至十住。犹未能见所有佛性。如来既说即便少见。是菩萨摩诃萨萨既得见已。咸作是言。甚奇世尊。我等流转无量生死。常为无我之所惑乱。善男子。如是菩萨位阶十地。尚不明了知见佛性。何况声闻缘觉之人能得见耶。复次善男子。譬如仰观虚空鹅雁。为是虚空。为是鹅雁。谛观不已仿佛见之。十住菩萨于如来性知见少分亦复如是。况复声闻缘觉之人而能知见。善男子。譬如醉人欲涉远路朦胧见道。十住菩萨于如来性知见少分亦复如是。善男子。譬如渴人行于圹野。是人渴逼遍行求水。见有丛树树有白鹤。是人迷闷不能分别是树是水。谛观不已乃见白鹤及以丛树。善男子。十住菩萨于如来性知见少分亦复如是。善男子。譬如有人在大海中。乃至无量百千由旬。远望大舶楼橹堂阁。即作是念。彼是楼橹为是虚空。久视乃生必定之心知是楼橹。十住菩萨于自身中见如来性亦复如是。善男子。譬如王子身极懦弱通夜游戏至明清旦目视一切悉不明了。十住菩萨虽于己身见如来性。亦复如是不大明了。复次善男子。譬如臣吏王事所拘逼夜还家。电明暂发因见牛聚。即作是念。为是牛群为云为舍。是人久视虽生牛想犹不审定。十住菩萨虽于己身见如来性。未能审定亦复如是。复次善男子。如持戒比丘观无虫水而见虫相。即作是念。此中动者为是虫耶是尘土耶。久视不已虽知是尘亦不明了。十住菩萨于己身中见如来性。亦复如是不大明了。复次善男子。譬如有人于阴闇中远见小儿。即作是念。彼为是牛为人为鸟耶。久观不已虽见小儿犹不明了。十住菩萨于己身中见如来性。亦复如是不大明了。复次善男子。譬如有人于夜闇中见画菩萨。即作是念。是菩萨像自在天像大梵天像成染衣耶。是人久观虽复意谓是菩萨像亦不明了。十住菩萨于己身中见如来性。亦复如是不大明了。善男子。所有佛性如是甚深难得知见。唯佛能知。非诸声闻缘觉所及。善男子。智者应作如是分别知如来性。迦叶菩萨白佛言。世尊。佛性如是微细难知。云何肉眼而能得见</p>
<p style="text-align: left">
	　　佛告迦叶。善男子。如非想非非想天。亦非二乘所能得知。随顺契经以信故知。善男子。声闻缘觉信顺如是大涅槃经。自知己身有如来性亦复如是。善男子。是故应当精勤修习大涅槃经。善男子。如是佛性唯佛能知非诸声闻缘觉所及</p>
<p style="text-align: left">
	　　迦叶菩萨白佛言。世尊。非圣凡夫有众生性皆说有我</p>
<p style="text-align: left">
	　　佛言。譬如二人共为亲友。一是王子。一是贫贱。如是二人互相往返。是时贫人见是王子有一好刀净妙第一。心中贪着。王子后时执持是刀逃至他国。贫人于后寄宿他家。即于眠中寱言刀刀。傍人闻之收至王所。时王问言。汝言刀者可以示我。是人具以上事答王。王今设使屠割臣身分裂手足。欲得刀者实不可得。臣与王子素为亲厚。先共一处虽曾眼见。乃至不敢以手掁触。况当故取。王复问言。卿所见刀相貌何类。答言。大王。臣所见者如羖羊角。王闻是已欣然而笑。语言。汝今随意所至莫生忧怖。我库藏中都无是刀况汝乃于王子边见。时王即问诸群臣言。汝等曾见如是刀不。言已便崩。寻立余子绍继王位。复问群臣。汝等曾于官库藏中见是刀不。诸臣答言。臣等曾见。又复问言。其状何似。答言。大王。如羖羊角。王言。我库藏中何缘当有如是相刀。次第四王皆悉检校求索不得。却后数时先逃王子。从他国还归其本土。复得为王。既登王位。复问诸臣。汝见刀不。答言。大王。臣等皆见。又复问言。其状何似。答言。大王。其色清净如优钵罗花。复有答言。形如羊角。复有答言。其色红赤犹如火聚。复有答言。犹如黑蛇。时王大笑。卿等皆悉不见我刀真实之相。善男子。菩萨摩诃萨亦复如是。出现于世说我真相。说已舍去。譬如王子持净妙刀逃至他国。凡夫愚人说言一切有我有我。如彼贫人止宿他舍寱言刀刀声闻缘觉问诸众生我有何相。答言。我见我相大如母指。或言如米。或如稗子。有言我相住在心中炽然如日。如是众生不知我相。譬如诸臣不知刀相。菩萨如是说于我法。凡夫不知种种分别妄作我相。如问刀相答似羊角。是诸凡夫次第相续而起邪见为断如是诸邪见故。如来示现说于无我。譬如王子语诸臣言我库藏中无如是刀。善男子。今日如来所说真我名曰佛性。如是佛性我佛法中。譬如净刀善男子。若有凡夫能善说者。即是随顺无上佛法。若有善能分别随顺宣说是者。当知即是菩萨相貌</p>
<p style="text-align: left">
	　　大般涅槃经文字品第十三</p>
<p style="text-align: left">
	　　佛复告迦叶。所有种种异论咒术言语文字。皆是佛说非外道说。迦叶菩萨白佛言。世尊。云何如来说字根本。佛言。善男子。初说半字以为根本。持诸记论咒术文章诸阴实法。凡夫之人学是字本。然后能知是法非法</p>
<p style="text-align: left">
	　　迦叶菩萨复白佛言。世尊。所言字者。其义云何。善男子。有十四音名为字义。所言字者名曰涅槃。常故不流。若不流者则为无尽。夫无尽者即是如来金刚之身。是十四音名曰字本。短阿者不破坏故。不破坏者名曰三宝。喻如金刚。又复阿者不流故。不流者即是如来。如来九孔无所流故。是故不流。又无九孔是故不流。不流即常。常即如来。如来无作。是故不流。又复阿者名为功德。功德者即是三宝。是故名阿。次长阿者名阿阇梨。阿阇梨者义何谓耶。于世间中得名圣者。何谓为圣。圣名无著少欲知足亦名清净。能度众生于三有流生死大海。是名为圣。又复阿者名曰制度。修持净戒随顺威仪。又复阿者名依<a>圣人</a>。应学威仪进止举动供养恭敬礼拜三尊<a>孝养</a>父母及学大乘。善男女等具持禁戒及诸菩萨摩诃萨等是名圣人。又复阿者名曰教诲。如言汝等如是应作如是莫作。若有能遮非威仪法。是名圣人。是故名阿</p>
<p style="text-align: left">
	　　短伊者即是佛法。梵行广大清净无垢。譬如满月。汝等如是应作不作是义非义此是佛说此是魔说。是故名伊。长伊者。佛法微妙甚深难得。如自在天大梵天王法名自在。若能持者则名<a>护法</a>。又自在者名四护世。是四自在则能摄护大涅槃经。亦能自在敷扬宣说。又复伊者能为众生自在<a>说法</a>。复次伊者为自在故说。何等是耶。所谓修习方等经典。复次伊者。为断嫉妒如除稗秽。皆悉能令变成吉祥。是故名伊短忧者。于诸经中最上最胜增长上上谓大涅槃。复次忧者如来之性。声闻缘觉所未曾闻。如一切处北郁单越最为<a>殊胜</a>菩萨若能听受是经。于一切众最上最胜。是故名忧。长忧者。譬如牛乳诸味中上。如来之性亦复如是。于诸经中最尊最上。若有诽谤当知是人与牛无别。复次忧者。是人名为无慧<a>正念</a>诽谤如来微密秘藏。当知是人甚可怜愍。远离如来秘密之藏说无我法。是故名忧</p>
<p style="text-align: left">
	　　[口*垔]者即是诸佛法性涅槃。是故名[口*垔]。野者谓如来义。复次野者。如来进止屈申举动。无不利益一切众生。是故名野</p>
<p style="text-align: left">
	　　鸟者名烦恼义。烦恼者名曰诸漏。如来永断一切烦恼。是故名乌。炮者谓大乘义。于十四音是究竟义。大乘经典亦复如是。于诸经论最为究竟。是故名炮</p>
<p style="text-align: left">
	　　庵者能遮一切诸不净物。于佛法中能舍一切金银宝物。是故名庵。痾者名胜乘义。何以故。此大乘典大涅槃经。于诸经中最为殊胜。是故名痾</p>
<p style="text-align: left">
	　　迦者于诸众生起大慈悲。生于子想如罗睺罗作妙善义。是故名迦。呿者名非善友。非善友者名为杂秽。不信如来秘密之藏。是故名呿。伽者名藏。藏者即是如来秘藏。一切众生皆有佛性。是故名伽。重音伽者如来常音。何等名为如来常音。所谓如来常住不变。是故名伽。俄者一切诸行破坏之相。是故名俄</p>
<p style="text-align: left">
	　　遮者即是修义。调伏一切诸众生故。名为修义。是故名遮。车者如来覆荫一切众生譬如大盖。是故名车。阇者是正解脱无有老相。是故名阇。阇重音阇者烦恼繁茂譬如稠林。是故名阇。若者是智慧义知真法性。是故名若</p>
<p style="text-align: left">
	　　吒者于阎浮提示现半身而演说法。譬如半月。是故名吒。侘(土家反)者法身具足譬如满月。是故名侘。茶者是愚痴僧。不知常与无常譬如小儿。是故名茶重音茶重音茶者不知师恩譬如羝羊。是故名茶。挐者非是圣义譬如外道。是故名拏。多者如来于彼告诸比丘宜离惊畏。当为汝等说微妙法。是故名多。他者名愚痴义。众生流<a>转生</a>死自缠如蚕。是故名他。陀者名曰大施。所谓大乘。是故名陀。重音陀者称赞功德。所谓三宝如须弥山。高峻广大无有倾倒。是故名陀。那者三宝安住无有倾动譬如门阃。是故名那</p>
<p style="text-align: left">
	　　波者名颠倒义。若言三宝悉皆灭尽。当知是人为自疑惑。是故名波。颇者是世间灾。若言世间灾起之时三宝亦尽。当知是人愚痴无智违失圣旨。是故名颇。婆者名佛十力。是故名婆。重音婆者名为重担。堪任荷负无上<a>正法</a>。当知是人是大菩萨。是故名婆。摩者是诸菩萨严峻制度。所谓大乘大般涅槃。是故名摩</p>
<p style="text-align: left">
	　　邪者是诸菩萨在在处处。为诸众生说大乘法。是故名邪。啰者能坏贪欲嗔恚愚痴说真实法。是故说啰。轻罗者名声闻乘动转不住。大乘安隐无有倾动。舍声闻乘精勤修习无上大乘。是故名罗。和者如来世尊为诸众生雨大法雨。所谓世间咒术经书。是故名和。赊者远离三箭。是故名赊。沙者名具足义。若能听是大涅槃经则为已得闻持一切大乘经典。是故名沙。娑者为诸众生演说正法令心欢喜。是故名娑。呵者名心欢喜。奇哉世尊离一切行。怪哉如来入般涅槃。是故名呵。罗者名曰魔义。无量诸魔不能毁坏如来秘藏。是故名罗。复次罗者。乃至示现随顺世间有父母妻子。是故名罗</p>
<p style="text-align: left">
	　　鲁流卢楼如是四字说有四义。谓佛法僧及以对法。言对法者。随顺世间如提婆达示现坏僧。化作种种形貌色像。为制戒故。智者了达不应于此而生畏怖。是名随顺世间之行。以是故名鲁流卢楼</p>
<p style="text-align: left">
	　　吸气舌根随鼻之声。长短超声随音解义。皆因舌齿而有差别。如是字义能令众生口业清净。众生佛性则不如是假于文字然后清净。何以故。性本净故。虽复处在阴界入中。而不同于阴入界也。是故众生悉应归依。诸菩萨等以佛性故。等视众生无有差别。是故半字于诸经书记论文章而为根本。又半字义皆是烦恼言说之本。故名半字。满字者。乃是一切善法言说之根本也。譬如世间为恶<a>行者</a>名为半人。修善行者名为满人。如是一切经书记论。皆因半字而为根本。若言如来及正解脱入于半字。是事不然。何以故。离文字故。是故如来于一切法无碍无著真得解脱。何等名为解了字义。有知如来出现于世能灭半字。是故名为解了字义。若有随逐半字义者。是人不知如来之性。何等名为无字义耶。亲近修习不善法者。是名无字。又无字者。虽能亲近修习善法。不知如来常与无常恒与非恒。及法僧二宝律与非律。经与非经魔说佛说。若有不能如是分别。是名随逐无字义也。我今已说如是随逐无字之义。善男子。是故汝今应离半字善解满字</p>
<p style="text-align: left">
	　　迦叶菩萨白佛言。世尊。我等应当善学字数。今我值遇无上之师。已受如来殷勤诲敕。佛赞迦叶。善哉善哉。乐正法者应如是学</p>
<p style="text-align: left">
	　　大般涅槃经鸟喻品第十四</p>
<p style="text-align: left">
	　　尔时佛告迦叶菩萨。善男子。鸟有二种。一名迦邻提二名鸳鸯。游止共俱不相舍离。是苦无常无我等法。亦复如是不得相离</p>
<p style="text-align: left">
	　　迦叶菩萨白佛言。世尊。云何是苦无常无我如彼鸳鸯迦邻提鸟</p>
<p style="text-align: left">
	　　佛言。善男子。异法是苦异法是乐。异法是常异法无常。异法是我异法无我。譬如<a>稻米</a>异于麻麦。麻麦复异豆粟<a>甘蔗</a>。如是诸种从其萌芽。乃至花叶皆是无常。菓实成熟人受用时。乃名为常。何以故性真实故迦叶白佛言。世尊。如是等物若是常者同如来耶</p>
<p style="text-align: left">
	　　佛言。善男子。汝今不应作如是说。何以故。若言如来如须弥山。劫坏之时须弥崩倒。如来尔时岂同坏耶。善男子。汝今不应受持是义。善男子。一切诸法唯除涅槃。更无一法而是常者。直以世谛言菓实常迦叶菩萨白佛言。世尊。善哉善哉。如佛所说。佛告迦叶。如是如是。善男子。虽修一切契经诸定。乃至未闻大般涅槃。皆言一切悉是无常。闻是经已虽有烦恼如无烦恼。即能利益一切人天。何以故。晓了己身有佛性故。是名为常。复次善男子。譬如庵罗树其花始敷名无常相。若成菓实多所利益乃名为常。如是善男子。虽修一切契经诸定。未闻如是大涅槃时。咸言一切悉是无常。闻是经已虽有烦恼如无烦恼。即能利益一切人天。何以故。晓了自身有佛性故。是名为常。复次善男子。譬如金矿消融之时是无常相。融已成金多所利益乃名为常。如是善男子。虽修一切契经诸定。未闻如是大涅槃时。咸言一切悉是无常。闻是经已虽有烦恼如无烦恼。即能利益一切人天。何以故。晓了自身有佛性故。是名为常。复次善男子。譬如胡麻未被压时名曰无常。既压成油多有利益乃名为常。善男子。虽修一切契经诸定。未闻如是大涅槃时。咸言一切悉是无常。闻是经已虽有烦恼如无烦恼。即能利益一切人天。何以故。晓了己身有佛性故。是名为常。复次善男子。譬如众流皆归于海。一切契经诸定三昧。皆归大乘大涅槃经。何以故。究竟善说有佛性故。善男子。是故我言异法是常异法无常。乃至无我亦复如是迦叶菩萨白佛言。世尊。如来已离忧悲毒箭。夫忧悲者名为天。如来非天。忧悲者名为人。如来非人。忧悲者名二十五有。如来非二十五有。是故如来无有忧悲。何故称言如来忧悲。善男子。无想天者名为无想。若无想者则无寿命。若无寿命云何而有阴界诸入。以是义故。无想天寿不可说言有所住处。善男子。譬如树神依树而住。不得定言依枝依节依茎依叶。虽无定所不得言无。无想天寿亦复如是。善男子。佛法亦尔甚深难解。如来实无忧悲苦恼。而于众生起大慈悲。现有忧悲。视诸众生如罗睺罗。复次善男子。无想天中所有寿命。唯佛能知非余所及。乃至非想非非想处亦复如是。迦叶如来之性清净无染犹如<a>化身</a>。云何当有忧悲苦恼。若言如来有忧悲者。云何能利一切众生弘广佛法。若言无者。云何而言等视众生如罗睺罗。若不等视如罗睺罗。如是之言则为虚妄。以是义故。善男子佛不可思议。法不可思议。众生佛性不可思议。无想天寿不可思议如来有忧及以无忧是佛境界。非诸声闻缘觉所知。善男子。譬如空中舍宅微尘不得住立。若言舍宅不因空住无有是处。以是义故。不可说舍住于虚空不住虚空。凡夫之人虽复说言舍住虚空。而是虚空实无所住。何以故性无住故。善男子。心亦如是不可说言住阴界入及以不住。无想天寿亦复如是。如来忧悲亦复如是。若无忧悲云何说言等视众生如罗睺罗。若言有者复云何言性同虚空。善男子。譬如幻师虽复化作种种宫殿杀生长养系缚放舍。及作金银琉璃宝物丛林树木。都无实性。如来亦尔。随顺世间示现忧悲无有真实。善男子。如来已入大般涅槃。云何当有忧悲苦恼。若谓如来入于涅槃是无常者。当知是人则有忧悲。若谓如来不入涅槃常住不变。当知是人无有忧悲。如来有忧及以无忧无能知者</p>
<p style="text-align: left">
	　　复次善男子。譬如下人能知下法不知中上。中者知中不知于上。上者知上及知中下。声闻缘觉亦复如是齐知自地。如来不尔悉知自地及以他地。是故如来名无碍智。示现幻化随顺世间。凡夫肉眼谓是真实。而欲尽知如来无碍无上智者。无有是处。有忧无忧唯佛能知。以是因缘异法有我异法无我。是名鸳鸯迦邻提性。复次善男子。佛法犹如鸳鸯共行。是迦邻提及鸳鸯鸟。盛夏水涨选择高原安处其子。为长养故。然后随本安隐而游。如来出世亦复如是。化无量众生令住正法。如彼鸳鸯迦邻提鸟选择高原安置其子。如来亦尔令诸众生所作办已。即便入于大般涅槃。善男子。是名异法是苦异法是乐。诸行是苦涅槃是乐。第一微妙坏诸行故。迦叶菩萨白佛言。世尊。云何众生得涅槃者名第一乐。佛言。善男子。如我所说诸行和合名为老死</p>
<p style="text-align: left">
	　　谨慎无放逸　　是处名甘露</p>
<p style="text-align: left">
	　　放逸不谨慎　　是名为死句</p>
<p style="text-align: left">
	　　若不放逸者　　则得不死处</p>
<p style="text-align: left">
	　　如其放逸者　　常趣于死路</p>
<p style="text-align: left">
	　　若放逸者名有为法。是有为法为第一苦。不放逸者则名涅槃。彼涅槃者名为甘露第一最乐。若趣诸行是名死处受第一苦若至涅槃则名不死受最妙乐。若不放逸虽集诸行。是亦名为常乐不死不破坏身。云何放逸。云何不放逸。非圣凡夫是名放逸常死之法。出世圣人是不放逸无有老死。何以故。入于第一常乐涅槃。以是义故。异法是苦。异法是乐。异法是我异法无我。如人在地仰观虚空不见鸟迹。善男子。众生亦尔无有天眼。在烦恼中而不自见有如来性。是故我说无我密教。所以者何。无天眼者不知真我。横计我故因诸烦恼。所造有为即是无常。是故我说异法是常异法无常</p>
<p style="text-align: left">
	　　精进勇健者　　若处于山顶</p>
<p style="text-align: left">
	　　平地及旷野　　常见诸凡夫</p>
<p style="text-align: left">
	　　升大智慧殿　　无上微妙台</p>
<p style="text-align: left">
	　　既自除忧患　　亦见众生忧</p>
<p style="text-align: left">
	　　如来悉断无量烦恼住智慧山。见诸众生常在无量亿烦恼中。迦叶菩萨复白佛言。世尊。如偈所说是义不然。何以故。入涅槃者无忧无喜。云何得升智慧台殿。复当云何住在山顶而见众生。佛言。善男子。智慧殿者即名涅槃。无忧患者谓如来也。有忧患者名凡夫人。以凡夫忧故如来无忧。须弥山顶者谓正解脱。勤精进者譬须弥山无有动转。地谓有为行也。是诸凡夫安住是地造作诸行。其智慧者则名正觉。离有常住故名如来。如来愍念无量众生常为诸有毒箭所中。是故名为如来有忧。迦叶菩萨复白佛言。世尊。若使如来有忧悲者。则不得称为等正觉。佛言迦叶。皆有因缘。随有众生应受化处。如来于中示现受生。虽现受生而实无生。是故如来名常住法。如迦邻提鸳鸯等鸟。</p>
				</div></div><hr><script charset='utf-8' src='../../js/footer.js'></script></body></html>