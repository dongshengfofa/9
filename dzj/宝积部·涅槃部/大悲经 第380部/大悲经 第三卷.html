<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大悲经 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大悲经 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大悲经 第三卷</strong></p>
<p style="text-align: left">
	　　高齐<a>天竺</a><a>三藏</a>那连提耶舍译</p>
<p style="text-align: left">
	　　<a>礼拜</a>品第八</p>
<p style="text-align: left">
	　　尔时<a>世尊</a>复告阿难。若有众生闻佛名者。我说是人毕定当得入般<a>涅槃</a>。阿难。若有称言南无佛者。此有何义。阿难白言。佛是一切诸法之本。佛是眼目能引导者。佛是演说一切法者。善哉世尊。愿为<a>比丘</a>解释此义。我今亲承得闻持受。尔时世尊复告阿难。谛听谛听善思念之。吾当为汝分别解说。尔时阿难闻佛语已。而白佛言。愿乐欲闻。佛言。阿难。所言南无佛者。此是决定诸佛世尊名号音声。阿难。以是决定诸佛名号音声义故。称言南无诸佛。阿难。我为是义故说譬喻。令诸众生于此法。中增益<a>信心</a>。复令一切诸善男子善女人。闻佛世尊名号音声深得敬信。阿难。曾于过去有大商主。将诸商人入于大海。到彼海已。其船卒为摩竭大鱼欲来吞噬。阿难。尔时商主及诸商人。心惊毛竖忧愁不乐。恐命不济。无救无护无归无趣。各皆悲泣呻号忧悔。种种悲叹呜呼痛哉。彼阎浮提如是可乐如是希有。<a>世间</a>人身如是难得。我今当与父母离别。兄弟姊妹妇儿亲戚朋友别离。我更不见。亦不得见<a>佛法</a>众僧。极大悲哭忧悲不乐。各皆祈请诸尊神天欲求自济。阿难。尔时商主<a>正见</a>明远。于佛法僧心得净信。更不信事诸余天神。尔时商主告诸商人。诸人当知。若欲存济免此危难得<a>解脱</a>者。汝等应当一时同声随我所说。假令我等不得解脱后生善道。时彼商人闻此语已。各言商主。我当从教。唯愿速说。阿难。尔时商主。偏袒右肩右膝着地住于船上一心<a>念佛</a>合掌礼拜。高声唱言。南无诸佛。得大<a>无畏</a>者。大慈悲者。怜愍一切众生者。如是三称。时诸商人亦复同时合掌礼拜。异口同音唱言。南无诸佛。能施无畏者。大慈悲者。怜愍一切众生者。如是三称。尔时彼摩竭鱼闻佛名号礼拜音声。生大爱敬得不杀心。时摩竭鱼闻即闭口。阿难。尔时商主及诸商人。皆悉安隐得免鱼难。船及商人所愿得称。安隐而还到阎浮提。时摩竭鱼闻佛音声心生喜乐。更不啖食余诸众生。因是命终。彼命终已得生人中。生人中已于其佛所闻法毗尼。深得净信舍家<a>出家</a>。得出家已近善知识。谦下供养得阿<a>罗汉</a>道。具足六通于无余涅槃界而般涅槃。阿难。汝观彼鱼生。生<a>畜生道</a>得闻佛名。闻佛名已得生人道。因生人道便得出家。得出家已。即便得证阿<a>罗汉果</a>得阿罗汉已便般涅槃。阿难。汝观诸佛神力。如是。彼鱼闻已获得<a>神通</a>。名号称誉毕定利益。何况有人得闻佛名听闻<a>正法</a>。亲于佛所种诸善根。而不毕定利益。阿难。如我昔说。作少善根得少分报。满分善根得满分报。阿难。所言少分善根者。是人为欲速成熟故。种声闻种子作声闻乘。以是善根得满声闻地种缘觉种子作缘觉乘。以是善根得满缘觉地。阿难。以是因缘我说少分行。阿难。言满分<a>行者</a>。是人从无始来。于诸佛所种佛种子。一切善根久远<a>修行</a>。以是善根因缘力故得值诸佛。值诸佛已为欲积集满足菩提诸善根故。满足菩提诸善根已得成佛道。所谓如来应供正遍知声震于世。是名满分行。阿难。此满分行。如我诸经昔已广说。如是次第汝应当知。若少分行得少分果。若满分行得满分果</p>
<p style="text-align: left">
	　　阿难。如我经中亦复说言。乃至受持四句偈等。如是说者。我为钝根薄德少智诸众生故。随宜而说。阿难。我为一切无归众生为作归趣。无舍众生为作舍宅。无护众生为作救护。无明众生为作灯明。盲无目者为作眼目。阿难。一切外道痴冥无智不能自救。何能救他正作归趣。阿难。我为一切<a>天人</a>教师。怜愍一切诸众生者于当来世法欲灭时。当有比丘<a>比丘尼</a>于我法中得出家已。手牵儿臂而共游行。从酒家至酒家。于我法中作非梵行。彼等虽为以酒因缘。于此贤劫一切皆当得般涅槃。阿难。何故名为贤劫。阿难。此三千<a>大千世界</a>。劫欲成时尽为一水。时净居天。以天眼观见此世界唯一大水。见有千枚诸妙莲华。一一莲华各有千叶。金色金光大明普照。香气芬薰甚可爱乐。彼净居天因见此已。心生<a>欢喜</a>踊跃无量而赞叹言。奇哉奇哉。希有希有。如此劫中当有千佛出兴于世。以是因缘。遂名此劫号之为贤。阿难。我灭度后此贤劫中。当有九百九十六佛出兴于世。拘留孙如来为首。我为第四。次后<a>弥勒</a>当补我处。乃至最后卢遮如来。如是次第汝应当知。阿难于我法中但使性是<a>沙门</a>污沙门行。自称沙门形似沙门。当有被着<a>袈裟</a>衣者。于此贤劫弥勒为首。乃至最后卢遮如来。彼诸沙门如是佛所。于无余涅槃界次第当得入般涅槃。无有遗余。何以故。阿难。如是一切诸沙门中。乃至一称佛名一生信者。所作功德终不虚设。阿难。我以佛智测知法界非不测知。阿难。所有白业得白报。黑业得黑报。若有净心诸众生等。作是称言南无佛者。阿难。彼人以是善根必定涅槃得近涅槃。流注相续入涅槃际。何况值佛在世亲承恭敬。谦下迎送尊重供养。及佛灭后供养<a>舍利</a>者。阿难。彼沙门性污辱沙门。自谓沙门形似沙门者。乃至应有一称佛名。何况余心能生敬信种诸善根。阿难我为是义说如是偈</p>
<p style="text-align: left">
	　　诸佛如是不思议　　佛之正法亦复然</p>
<p style="text-align: left">
	　　若能敬信不思议　　必当获得不思报</p>
<p style="text-align: left">
	　　过去一切诸如来　　能作光明悲愍者</p>
<p style="text-align: left">
	　　亦曾供养大势佛　　悟胜菩提不可数</p>
<p style="text-align: left">
	　　我昔与檀常相应　　布施愍济诸众生</p>
<p style="text-align: left">
	　　净信根深勤精进　　以勤精进化一切</p>
<p style="text-align: left">
	　　爱重众生如父母　　兄弟亲戚诸知识</p>
<p style="text-align: left">
	　　于诸亲戚无嗔恨　　悟胜菩提不可数</p>
<p style="text-align: left">
	　　我求安乐菩提时　　于无量劫行布施</p>
<p style="text-align: left">
	　　悲心怜愍众生故　　舍身头目肌肉血</p>
<p style="text-align: left">
	　　亦舍无量重王位　　所爱妻妾及男女</p>
<p style="text-align: left">
	　　无量宝乘象马车　　为求最胜菩提故</p>
<p style="text-align: left">
	　　无量千万亿劫时　　数数精勤而驰走</p>
<p style="text-align: left">
	　　净心无量行布施　　为求此胜菩提故</p>
<p style="text-align: left">
	　　忍受无量众苦恼　　冰寒毒热及饥渴</p>
<p style="text-align: left">
	　　发勤精进死不舍　　为求最胜菩提故</p>
<p style="text-align: left">
	　　我若百年及一劫　　说其行相不可尽</p>
<p style="text-align: left">
	　　悲愍一切众生故　　为求安乐胜菩提</p>
<p style="text-align: left">
	　　轮回<a>生死</a>常值遇　　百千亿数诸如来</p>
<p style="text-align: left">
	　　彼诸如来大势力　　常以金花而奉献</p>
<p style="text-align: left">
	　　肴饍饮食及衣服　　涂香末香众花鬘</p>
<p style="text-align: left">
	　　多亿宝幢胜幡盖　　供养如是诸如来</p>
<p style="text-align: left">
	　　无量多亿诸众生　　轮回生死无有边</p>
<p style="text-align: left">
	　　我常到彼而安慰　　胜檀广益一切众</p>
<p style="text-align: left">
	　　尸罗羼提勤精进　　<a>禅定</a>三昧慧方便</p>
<p style="text-align: left">
	　　身等念处四正勤　　善修习行四神足</p>
<p style="text-align: left">
	　　亦修五根及五力　　七菩提分八圣道</p>
<p style="text-align: left">
	　　一切助道我修习　　悕求此胜菩提故</p>
<p style="text-align: left">
	　　我以正智修诸业　　无有一切诸不善</p>
<p style="text-align: left">
	　　常不放逸修诸行　　曾无一毫之过恶</p>
<p style="text-align: left">
	　　大悲经善根品第九</p>
<p style="text-align: left">
	　　尔时世尊复告阿难。若有众生于诸佛所一发信心。如是善根终不败亡。何况复作诸余善根。阿难。我为众生知彼义故而作譬喻。诸有智者以喻得解。阿难。譬如有人析破一毛以为百分。取一分毛沾一渧水。持至我所而作是言。瞿昙。我以此水寄付瞿昙。莫令此水而有增减。亦复莫令风日飘曝干竭此水。不令鸟兽饮之令尽。勿使异水而有和杂。以器盛持莫置在地。如来尔时即受彼寄。受彼寄已置恒河中。不令入回。亦复不令余物揩突。如是水渧在大河中随流而去。使不入回复无遮碍。诸鸟兽等亦不饮尽。如是水渧不增不减一等如故。共大水聚渐入大海。若是水渧。毗岚风起坏世界时。假使是人住世一劫。我亦如是得住一劫。彼人尔时至劫尽时。而来我所作如是言。瞿昙。我本寄水。今有无耶。阿难。如来尔时知彼水渧在大海中见知住处。不与余水共相和杂。不增不减平等如故。持还彼人。阿难。如是如来应正遍知。有大神通有大威力。有多堪能清净大智。不可量智无碍知见。如是等事明了无障。于受寄人中最尊最胜。若于佛所寄付如是微细水渧。经于久远而不亏损。此义应知。阿难。细毛端者。喻心<a>意识</a>。恒河者。喻生死流。一渧水者。喻一发心微少善根。大海者。喻佛如来应正遍知。所寄人者。喻彼清信<a>婆罗门</a>长者<a>居士</a>等。住一劫者。喻佛如来受彼寄水终不亏损。亦如彼人寄彼水渧经于久远不亏一毫。如是阿难。若于佛所一发信心善根不失。何况诸余胜妙善根。我说是人一切悉是趣涅槃果。乃至尽涅槃际。阿难。设复有人于如来所。得一发心一生敬信。以余不<a>善恶</a>业障故。堕在<a>地狱</a>畜生饿鬼。以本造业自作自受。若大慈悲诸佛世尊出兴于世。以无障碍智。知此众生本作善根。以余不善恶业障故堕在地狱。佛知是已。从彼地狱拔之令出。安置岸上无所畏处。安置岸已。复令众生忆念往昔所作善事。而教之言。善男子。汝等应当忆念往昔所种善根。如是善根。在于某时某世界中。于某佛所修行种殖。彼诸人等。承佛威力即得忆念。得忆念已作如是言。如是婆伽婆。如是修伽陀。佛复告言。善男子。汝等昔于诸如来所种少善根。不亏不损于彼得利。所谓息一切苦得一切乐。善男子。汝得来此是佛境界。汝于长夜行非境界。从无始来生死<a>流转</a>。汝于佛所种少善根终不亏损。譬如王子若王大臣。设有余过闭在牢狱。说本事缘令其改悔放之令出。如是阿难。彼诸众生本于如来所种善根。设作余恶不善业故。若堕地狱畜生饿鬼诸恶道中。若大慈悲诸佛世尊出兴于世。本以发心善根因缘所加持者。佛皆见知于地狱中拔之令出。安置涅槃清凉岸上无所畏处。置无畏处已。令其忆念而教之言。善男子。汝当忆念。以本造作善根因缘得如是报彼。诸众生作如是言。如是婆伽婆。如是修伽陀。我等承佛威神加故。如是忆知</p>
<p style="text-align: left">
	　　大悲经布施福德品第十</p>
<p style="text-align: left">
	　　尔时世尊复告阿难。汝应当知。如是等辈。作少善根终不虚设。乃至发心生一念信。我说是人皆得涅槃尽涅槃际。以是义故。故作譬喻。令诸清信男子女人深得净信。转复敬重生大爱乐欢喜踊跃。阿难。如捕鱼师。为得鱼故在大池水。安置钩饵令鱼吞食。鱼吞食已。虽在池中不久当出。何以故。如是等鱼为彼坚牢钩绳所中。虽复在水当知是鱼必在岸上。何以故。如是钩绳系岸树故。时捕鱼师来到其所。即知得鱼。便牵钩绳安置岸上随意所用。如是阿难。一切众生于诸佛所得生敬信。种诸善根修行布施。乃至发心得一念信虽复为余恶不善业之所覆障。堕在地狱畜生饿鬼及诸难处。若佛世尊出兴于世。以佛眼观见诸众生。行<a>菩萨</a>乘若缘觉乘若声闻乘。此诸众生种诸善根。此诸众生断诸善根。此诸众生堕在退分。此诸众生在胜进分。此诸众生种诸种子置贤圣地。于佛<a>福田</a>乃至发心。一生敬信修行布施。以此善根。诸佛世尊以佛眼观见此众生发心胜故。从于地狱拔之令出。既拔出已置涅槃岸。置涅槃已。令其忆念本于某佛种诸善根。彼忆念已作如是言。如是婆伽婆。如是修伽陀。佛言。善男子。汝等以此善根。得大果报得大利益。以于佛所修行布施种善根故。善男子。如是寄者终不亏损。假使久远乃至百千亿那由他劫。彼一善根必得涅槃尽涅槃际。阿难。所言鱼者。喻诸凡夫。池者。喻生死海。钩喻佛所殖一善根。绳喻四摄。捕鱼师者。喻佛如来。随意用鱼。喻诸如来安置众生于涅槃果。阿难。如是次第。汝应当知。若施佛田。假使久远终不败亡。终无穷尽无有边际。必当趣涅槃果。阿难。我今当复更作譬喻。若施佛田得第一涅槃尽涅槃际。阿难。若有众生贪世间报。行世间行爱乐世间悕求世间。于诸佛所修行布施。以此善根回向悕求人天善道。复有众生于诸佛所种诸善根。作如是言。以此善根愿我世世莫入涅槃。阿难。是等众生以此善根不入涅槃。无有是处。何以故。阿难如是诸佛无上福田。无诸荒秽亦无棘刺。离欲垢过极甚清净。如是田中种少善根福德种子。于余田中不生长者。于三种菩提能作种子。若无上菩提。若缘觉菩提。若声闻菩提。彼诸善根终不差失。以是布施心生敬信增上因缘。得趣善道及清净法必入涅槃。阿难。譬如长者营田之时。地不荒秽无诸荆棘及以瓦砾。粪坏肥良垦治调柔。以新种子盛以宝器不腐不败。依于时节下种田中。随时溉灌锄治料理。于一切时常善护持。阿难。若是长者营田之士。于余时中到彼田所。住在田畔作如是言。咄哉种子。汝莫作种莫生莫长。我不求利亦不求报。阿难。于意云何。可以田夫语故种子不生不作种也。阿难言。不也婆伽婆。不也修伽陀。彼必作果非无果实。佛言。如是如是。阿难。若有众生乐着生死三有爱果。于佛福田种善根者作如是言。以此善根愿我莫般涅槃。阿难。是人若不涅槃。无有是处。阿难。是人虽不乐求涅槃。然于佛所种诸善根。我说是人必得涅槃尽涅槃际。乃至佛所得一发心。一生敬信种善根者。一切皆当得般涅槃尽涅槃际。阿难。于当来世有边地王。彼虽不解佛法功德。见佛精舍及见形像心生信者。我昔曾于五道之中处处受生。修行一切菩萨行时。以四摄法。布施爱语利行同事。摄彼边王。阿难。彼边地王。见我精舍及见形像心生敬信。以此善根必得涅槃尽涅槃际。阿难。彼边地王。当有群臣并诸王子大臣辅佐。亲戚骨血及诸伴侣。于我灭度后见我精舍及见形像。虽不解知诸佛功德及佛正法。少修善根心生信者。我本修行菩萨行时。亦曾以四摄法摄护彼等。以是善根所加持故。当得涅槃尽涅槃际。阿难。我于长夜怜愍众生。以四摄法长夜摄受。以诸佛法利益养育。阿难。汝观如来在路行时。能令大地高处令下。下者令高。高下诸处悉得平正。如来过后地辄还复。一切树林倾侧向佛。树神现身低头礼拜。如来过后树辄还复。丘陵坑坎屏厕臭秽。荆棘<a>丛林</a>一切瓦砾皆悉扫除。严治平正清净无秽。馨香芬烈甚可爱乐。众华布地庄严光丽。如来足履蹈上而过。阿难。汝观如来本所修行诸善功德在路行时。无有众生而不倾侧稽首礼者。无情诸物大地山崖树林药草。于佛行处无不倾侧。何以故。阿难。我本修行菩萨行时。于诸师所倾侧礼拜。亦于父母第一尊重倾侧礼拜。耆年长宿中年少年亲友骨血无不倾侧。于佛菩萨善知识所。声闻缘觉及以外道。五通诸仙沙门婆罗门。如是一切应受供人。诸佛菩萨及善知识。声闻缘觉外道诸仙。沙门婆罗门。父母兄弟亲友骨血。及余耆年中年少年同师等侣。无不倾侧谦下礼敬。阿难。我以如是善业报故。于无上菩提得成佛已。彼诸事物有情无情。如来行时无不倾侧低头礼拜。阿难我本曾以清净微妙称意资产。至心自手施诸师长及余众生。阿难。以是业报。如来行时大地平正。扫洒严治清净无泥。又无瓦砾。阿难。我于无量诸如来所。菩萨知识声闻缘觉外道诸仙在路行时。我昔曾与扫治道路泥治房舍。若行若住于佛精舍。我以慈心平等心无高下心无谄曲心清净心扫治令净。于一切时常求阿耨多罗三藐三菩提。为一切众生故。安乐一切众生故。怜愍一切众生故。利益安乐诸天人故。阿难。以是善根。若佛如来在在处处若行若住若坐。若思惟念欲行来路首。自然街巷清净地平如掌。阿难。如来所有身业功德。<a>殊胜</a>难知不可得边。阿难。我今为欲满此义故。当有清信善男子善女人。于如来所深生敬信得未曾有。阿难。须弥山王高八万四千由旬。在大海中亦八万四千由旬。阿难。假使我灭度时。如此坚固高大山王无不倾侧。何况诸余黑<a>山药</a>草丛林。若不倾者。无有是处。阿难。且置坚固须弥山王。所有铁围山高十六万八千由旬。彼等亦是金刚坚固。佛涅槃时无不倾侧低头礼敬。若欲远避不倾侧者。亦无是处。何以故。阿难。我本修行菩萨行时。一切众生所作事业终不别离。若有众生嗔恚乖张我令和合。昔不和者能令和合。坚固安住具足不坏。各生慈心愍心。阿难。以是善根因缘力故。如来获得不可坏身。亦令眷属坚固不坏。阿难。如来复获眷属坚固不可坏法。所谓四念处四正勤四如意足五根五力七觉分八圣道分。阿难。此三十七助菩提法。是佛如来大眷属。所有诸佛声闻缘觉安住其中。一切世间诸天人众所不能坏。何以故。阿难。佛以是法。一切世间诸天魔梵。沙门婆罗门及诸眷属。天人阿修罗。及须弥山大铁围山大地草木。佛涅槃时。无不低头倾侧而向。何能破坏。若有坏者。无有是处。何以故。阿难。如来身者不可破坏。佛之舍利亦不可坏。阿难。如来怜愍一切众生。以本愿故碎此舍利令如芥子。为令佛法增广流布。阿难。如来本修菩萨行时发如是愿。我于阿耨多罗三藐三菩提成正觉已。般涅槃后令我舍利增广流布。阿难。以本愿故我灭度后。令此舍利增广流布。彼诸众生见佛如来般涅槃故得圣<a>道果</a>。佛为怜愍彼等众生。分此舍利令如芥子。阿难。如来应正遍知临般涅槃时。怜愍世间诸众生故。入如是三昧分此舍利令如芥子。然如来身不受苦痛。一切支节分散解时。能令舍利犹如芥子。时佛如来无有苦痛。乃至如是怜愍摄受彼诸众生。及摄未来诸众生故。令得安隐诸善道故。供养舍利。尊重迎送谦下供养。种种庄严种种华香。涂香末香衣服幢幡。及众宝盖歌舞音乐。我说彼等当得涅槃果乃至尽涅槃际。阿难。我灭度后一百年中于波离弗城。当有国王名阿输迦。于孔雀户种姓中生以法治世。彼于我法当得敬信。得敬信已令我舍利增广流布。一日一时起八万四千塔安我舍利。阿难。汝莫忧愁。我之舍利于天人中当广流布。阿难。且置现在供养如来。且置我灭度后供养舍利如芥子者。阿难。若有梦中见佛精舍。心生敬信。我说彼人。以此善根当得涅槃。得第一涅槃尽涅槃际。阿难。于未来世所有诸佛出兴于世。是诸如来无不称我功<a>德行</a>者。亦如我今称赞过去诸佛功德。未来诸佛称我名字亦复如是。阿难。我<a>说法</a>时凡诸众生。远尘离垢得<a>法眼</a>者。阿难。彼诸众生。我本修行菩萨行时。一切皆悉先已成熟。阿难。若施僧田功德有尽。施四方僧功德亦尽。施辟支佛所作功德于中不尽。若于佛所作功德者不可穷尽。复次阿难。如我前说。诸福田所作功德者。皆悉当得涅槃果尽涅槃际。阿难。且置亲承供养我者。且置我灭度后供养我舍利者。阿难。若有念佛。乃至一华散于空中。我以佛智见彼善根。不可量不可说。阿难。彼等众生所作善根。以念佛心。乃至一华散空中者。尽此劫来驰走流转。从初至末不可得知。于流转时。于如来所奉散一华。所得果报不可称说。或作梵天王释天王转轮圣王。以其善根不可尽故。必得涅槃尽涅槃际。何以故。阿难。如是诸佛大神通所奉施一华。得如是等无量福报广大利益大功德聚。不可称量无有边际。必当趣涅槃界。阿难。若于佛所作功德者。当得如是不可称量无边福报。乃至佛所得一发心生一念信者。我说是人梵行究竟。安隐究竟尽究竟际。是故。阿难。若有善男子善女人。欲求梵天王转轮圣王护世四天王。三十三天夜摩天兜率陀天化乐天他化<a>自在</a>天。及余诸天诸龙夜叉乾闼婆阿修罗迦楼罗紧那罗摩睺罗伽人非人等。一切世间主得自在者。应当如是尊重迎送。恭敬供养诸佛世尊。若欲悕求声闻地者辟支佛地者。及求无上三藐三菩提者。如是善男子善女人。亦应如是恭敬尊重谦下供养。阿难。我昔为求阿耨多罗三藐三菩提时。于无量佛无量百佛无量百千佛。乃至无量亿那由他百千佛所。恭敬尊重谦下供养。衣服饮食床座卧具病瘦因缘所须汤药。若行若住若坐若卧。以诸华鬘涂香末香栴檀沉水。憧幡宝盖供养彼佛。彼佛灭后起立塔庙种种庄严。以诸香花涂香末香。歌舞嬉戏百千伎乐。恭敬尊重谦下供养。怜愍世间诸众生故。利益安乐诸天人故。未得度者欲令得度。未解脱者令得解脱。未安隐者令得安隐。未涅槃者令得涅槃故。阿难。我以五茎优波罗华散然灯佛。于彼即悟无生法忍。如是善根是少分报。阿难。我以然灯如来应正遍知所散五茎华。及余善根少分福报。汝欲知不。阿难白言。如是世尊愿乐欲闻。如是婆伽婆。如是修伽陀。今正是时。唯愿世尊分别显示。于然灯佛种少善根所得果报。尔时世尊舒金色右臂。以一小指放天优波罗华香。遍满三千大千诸佛世界。百亿日月所流行处无不周遍。尔时世尊于诸天人阿修罗中。现此奇特未曾有法。于诸佛所种少善根。所得福报示现不虚。不亏损故。尔时世尊。而说此偈</p>
<p style="text-align: left">
	　　诸佛不思议　　如来法亦然</p>
<p style="text-align: left">
	　　能信不思者　　必获不思报</p>
<p style="text-align: left">
	　　有想无想等　　一切诸众生</p>
<p style="text-align: left">
	　　无量百亿劫　　一切悉供养</p>
<p style="text-align: left">
	　　所有辟支佛　　无漏阿罗汉</p>
<p style="text-align: left">
	　　不可思议劫　　供养彼一切</p>
<p style="text-align: left">
	　　正觉若住世　　若佛涅槃后</p>
<p style="text-align: left">
	　　乃至一合掌　　此福胜于前</p>
<p style="text-align: left">
	　　佛戒无缺漏　　三昧得自在</p>
<p style="text-align: left">
	　　于法无疑惑　　佛眼无不了</p>
<p style="text-align: left">
	　　若于善逝修慈者　　若昼若夜少时间</p>
<p style="text-align: left">
	　　如是供养福无量　　<a>三界</a>无等无有比</p>
<p style="text-align: left">
	　　过去阿僧祇劫中　　于诸世间导师所</p>
<p style="text-align: left">
	　　诸天人中作光明　　修诸善业不可数</p>
<p style="text-align: left">
	　　阿僧祇劫流转时　　受彼福报不可尽</p>
<p style="text-align: left">
	　　我以彼福为因缘　　能得如是胜菩提</p>
<p style="text-align: left">
	　　我昔怜愍众生故　　无量百千亿佛所</p>
<p style="text-align: left">
	　　世世常修胜供养　　佛不与我授记莂</p>
<p style="text-align: left">
	　　彼佛世尊人中上　　知我善根未纯熟</p>
<p style="text-align: left">
	　　虽行诸善不得记　　以我无是胜忍故</p>
<p style="text-align: left">
	　　我又见彼然灯佛　　奉散五茎优波罗</p>
<p style="text-align: left">
	　　布发淹泥令佛蹈　　即悟无生胜法忍</p>
<p style="text-align: left">
	　　时彼导师然灯佛　　即授我记升<a>虚空</a></p>
<p style="text-align: left">
	　　汝于来世阿僧祇　　当得成佛号释迦</p>
<p style="text-align: left">
	　　从此生死流转来　　修行无量诸善业</p>
<p style="text-align: left">
	　　愍众生故受诸苦　　为求如是胜菩提</p>
<p style="text-align: left">
	　　我见世间孤独苦　　悲心怜愍常布施</p>
<p style="text-align: left">
	　　彼福无限无有量　　导师广说不能尽</p>
<p style="text-align: left">
	　　我为菩萨修行时　　于诸善逝佛世雄</p>
<p style="text-align: left">
	　　昼夜称名而供养　　无量亿劫不可数</p>
<p style="text-align: left">
	　　一二三四五至十　　二十三十略称名</p>
<p style="text-align: left">
	　　愍诸众生故修行　　最胜佛本所供养</p>
<p style="text-align: left">
	　　如我本修苦行时　　无量众苦我忍受</p>
<p style="text-align: left">
	　　世世不舍菩提心　　一切诸佛无能比</p>
<p style="text-align: left">
	　　我于世世流转时　　弃舍百千万亿头</p>
<p style="text-align: left">
	　　舍宝国土及王位　　为求闻法多善说</p>
<p style="text-align: left">
	　　我为无上正法时　　深心乐求不可量</p>
<p style="text-align: left">
	　　布施持戒及忍辱　　精进<a>觉悟</a>胜菩提</p>
<p style="text-align: left">
	　　诸佛势力不思议　　以诸功德所建立</p>
<p style="text-align: left">
	　　能演正法不思者　　亦能显示胜菩提</p>
<p style="text-align: left">
	　　大悲经殖善根品第十一</p>
<p style="text-align: left">
	　　尔时世尊复告阿难言。我从然灯佛来。次复值佛名莲华上。我以金华奉散彼佛。为求阿耨多罗三藐三菩提故。次复值佛名一切世间最胜自在。我以银华奉散彼佛。为求如是一切种智。次复值佛名极高行。我把宝钱奉献彼佛。为求如是不可知智。次复值佛名曰上誉。我把众宝奉献彼佛。为求如是无障碍智。次复值佛号释迦牟尼。我以杂华散彼佛上。为求如是无上菩提。次复值佛名曰帝沙。我以赤旃檀末涂散彼佛。亦复为求无障碍智。次复值佛名曰弗沙。我以深信七日七夜目不暂瞬。以无量偈赞彼世尊。次复值佛名毗婆尸。我复以豆散彼世尊。次复值佛名曰尸弃。我以无价宝衣奉上彼佛。次复值佛名毗舍浮。我以肴膳饮食供养彼佛世尊。阿难。此贤劫初次有佛兴名拘留孙。我于彼所净修梵行。为求如是自然智故。次复值佛名拘那含牟尼。我于彼佛修行梵行。次复有佛名曰迦叶。时我于彼亦修梵行。我于是等一切佛所。为求阿耨多罗三藐三菩提。为自度亦为度未度者。自得解脱。亦为未解脱者令得解脱。自得涅槃。亦为未涅槃者令得涅槃。汝今观我供养尔许无量阿僧祇诸佛世尊。恭敬尊重谦下供养。具足无量诸善功德。为求如是阿耨多罗三藐三菩提故。阿难。如是次第汝应当知。虽于佛所种少善根。当得如是大神通大利益广大功德。阿难。我于佛所种殖如是不可思议菩提善根。今得如是不思议报。无等无敌无有边际。汝应当信。尔时世尊。重说偈言</p>
<p style="text-align: left">
	　　我于然灯两足尊　　值遇修行菩萨行</p>
<p style="text-align: left">
	　　五茎青莲散彼佛　　即时记我无上道</p>
<p style="text-align: left">
	　　次有佛名莲华上　　我时亦复得值遇</p>
<p style="text-align: left">
	　　以金宝华散彼佛　　为求最胜菩提故</p>
<p style="text-align: left">
	　　次复有佛大导师　　名诸世间最自在</p>
<p style="text-align: left">
	　　极高上行及上誉　　释迦帝沙弗沙佛</p>
<p style="text-align: left">
	　　毗婆尸弃毗舍浮　　<a>拘留孙佛</a>拘那含</p>
<p style="text-align: left">
	　　<a>迦叶佛</a>等皆供养　　为求最上胜菩提</p>
<p style="text-align: left">
	　　此等及余过去佛　　我皆修行胜供养</p>
<p style="text-align: left">
	　　悲愍一切众生故　　为求无上胜菩提</p>
<p style="text-align: left">
	　　彼佛千亿皆供养　　积集善根已满足</p>
<p style="text-align: left">
	　　降魔势力及眷属　　获得无忧安隐道</p>
<p style="text-align: left">
	　　我转无上大法轮　　为众生故显正法</p>
<p style="text-align: left">
	　　天人龙等紧那罗　　应菩提器我度竟</p>
<p style="text-align: left">
	　　我已显示安隐道　　未来诸佛及声闻</p>
<p style="text-align: left">
	　　若欲救度诸苦者　　应当修习我德行</p>
				</div></div><hr><script charset='utf-8' src='../../js/footer.js'></script></body></html>