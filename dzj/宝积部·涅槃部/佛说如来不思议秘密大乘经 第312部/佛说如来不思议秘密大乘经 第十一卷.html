<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说如来不思议秘密大乘经 第十一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说如来不思议秘密大乘经 第十一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说如来不思议秘密大乘经 第十一卷</strong></p>
<p style="text-align: left">
	　　西天译经<a>三藏</a>朝散大夫试光禄卿传梵大师赐紫<a>沙门</a>臣法护等奉　诏译</p>
<p style="text-align: left">
	　　降魔品第十三</p>
<p style="text-align: left">
	　　复次寂慧。<a>菩萨</a>安处大菩提场师子座已。即放眉间白毫相光普遍照曜。是光名曰警照诸魔。时此三千<a>大千世界</a>。有百俱胝魔众蒙光照触。各各于自所止宫中。身毛悚竖。复于自宫心生逼恼。其光映蔽魔宫暗冥。时彼诸魔乃作是念。何因何绿我等宫殿皆悉暗冥。岂非释迦菩萨坐菩提场。成证阿耨多罗三藐三菩提果耶。彼诸魔众。即时观见菩萨已坐大菩担场。是时诸魔。即各隐自所止宫中。彼一一魔各有无量无数百千俱胝那庾多夜叉侍卫种种色相。种种状貌。种种形体。奔驰往复周章惶怖。有种种头面。种种器仗。种种旌幢。周匝围绕。发大恶声哮呼号叫。恃魔威力起魔业通。诸魔首领普遍纵广二万由旬。魔众眷属亦复广多八万四千由旬。皆以菩萨摄化力故。咸悉来至菩提树下。寂慧当知。彼诸魔众到已。即时运魔业力。化现种种丑恶容相。发起多种不可意声。佷戾凶残哮吼震击。意欲摄伏毁害菩萨。是时会中有未离贪诸众生类。闻恶声已生大惊怖即趣命终。或未终间受多苦恼。以菩萨威神力故。而彼恶声久不能息。菩萨乃起大悲之心愍其逼恼。即为息灭诸有恶声。不令娆害一切众生。寂慧当知。此是菩萨善巧方便最胜境界。尔时菩萨。闻彼种种极恶声已。不生惊悚。何以故。菩萨所闻诸声。若美若恶悉如响应</p>
<p style="text-align: left">
	　　复次寂慧。彼诸魔众。以诸恶相娆菩萨时。即有守护大菩提场。修菩提行诸贤圣众。以十六种言词毁呰诸魔。谓言恶者汝宜止止。勿得固起恶戾之相。而生娆害菩萨大士。所以者何。今汝诸魔欲坏菩萨。而菩萨力最大最胜。能坏汝等。如羸力人敌大力者。又汝诸魔欲胜菩萨。而菩萨力能胜汝等。如劣弱军战大勇者。又汝诸魔欲超菩萨。而菩萨力能超汝等。犹如星宿比月光明。又汝诸魔欲破菩萨。而菩萨力能破汝等。犹如猛风吹其糠秕。又汝诸魔欲摧菩萨。而菩萨力能摧汝等。犹如大树断截其根。又汝诸魔欲怖菩萨。而菩萨力能怖汝等。犹如群兽遇大师子。又汝诸魔欲令菩萨处枯涸地。而菩萨力能涸汝等。犹如炎日涸牛迹水。又汝诸魔欲毁菩萨而菩萨力能毁汝等。如边小国战大国土。又汝诸魔欲窥觇菩萨。而菩萨力能窥汝等。如恶人处脱其杀命。又汝诸魔欲乱菩萨。而菩萨力能乱汝等。犹如贾客广积珍财为火所爇。又汝诸魔欲令菩萨生大忧恼。而菩萨力能令汝等生大忧恼。如非法王失其王位。又汝诸魔。欲于菩萨起恚恶心。而菩萨力制汝恚心。犹如老雁折其翅羽。又汝诸魔欲杀菩萨。而菩萨力制汝杀心。如人经游旷野险难中竭财物。又汝诸魔。欲令菩萨作奔驰者。而菩萨力能令汝等奔怖驰走。如涉大海中破船舫。又汝诸魔欲令菩萨作萎悴者。而菩萨力能令汝等悉皆萎悴。如劫火洞然焚烧草木。又汝诸魔欲断菩萨。而菩萨力能断汝等。如大金刚断诸小石。寂慧。而彼守护大菩提场。修菩提行诸贤圣众。以如是等十六种言词。毁皆诸魔赞叹菩萨。然彼诸魔亦未退伏</p>
<p style="text-align: left">
	　　尔时菩萨。即以百千俱胝那庾多阿僧祇劫积修妙行。谓布施持戒忍辱精进<a>禅定</a>胜慧。慈悲喜舍。念处正勤。神足根力觉道。奢摩他。毗钵舍那。明智<a>解脱</a>等法。极善所作柔软细妙。右金色臂舒置魔顶。而复遍身按息扪摩。起大悲意慈眼观视。深心解脱一切众生。一切世界诸佛<a>世尊</a>。现前作证<a>正念</a>正知。菩萨即时以手按地。菩萨大士手按地已。尔时大地六种震动。所谓动遍动等遍动。震遍震等遍震。吼遍吼等遍吼。涌遍涌等遍涌。爆遍爆等遍爆。击遍击等遍击。东涌西没。西涌东没。南涌北没。北涌南没。边涌中没。中涌边没。如是等六种震动。起十八变。周遍大地皆悉动摇。于<a>刹那</a>间现诸异相。时诸魔众。佷戾凶残哮吼震击。欲兴害者罪业等辈。见是相已咸生惊怖。又以菩萨威神力故。闻空中声。说伽陀曰</p>
<p style="text-align: left">
	　　应<a>当归</a>命圣大士　　诸仙众中最上仙</p>
<p style="text-align: left">
	　　广施<a>无畏</a>大慈悲　　普能救护诸群品</p>
<p style="text-align: left">
	　　复次寂慧。彼诸恶魔闻是声已。于魔众中有八百万俱胝那庾多恶夜叉众。偃仆于地俱发声言。救苦救苦大士救我。余诸魔众咸欲奔走。尽其魔力不能前诣</p>
<p style="text-align: left">
	　　尔时菩萨以悲愍故举身放光。由彼光明所照触故。时诸魔众悉离怖畏。即各还复所止宫中。寂慧。当其菩萨为诸魔众现<a>神通</a>时。有八百万俱胝那庾多恶夜叉众。悉发阿耨多罗三藐三菩提心。会中复有九百九十万俱胝那庾多人。发阿耨多罗三藐三菩提心。八万四千天子。以宿善力故。皆得无生法忍</p>
<p style="text-align: left">
	　　转法轮品第十四之一</p>
<p style="text-align: left">
	　　复次寂慧。或有<a>天人</a>知彼菩萨降伏魔军。或有天人知彼一切诸恶魔众。不曾来诣菩萨之所。或有天人初知菩萨敷吉祥草就菩提座。或有天人见释迦菩萨处于众宝莲花庄严师子座上。或有天人见其菩萨处于地上。或见菩萨在阿说他树下安详而坐。或见菩萨在波利质多罗树。或俱毗陀罗树。或菩提树下。或见菩萨在众宝所成菩提树下。或有天人见菩提树高一多罗树量。或有天人见师子座高一多罗树量。或有天人见菩提树高七多罗树量。或有天人见师子座高半多罗树量。或见菩提树乃至高于八万四千由旬之量。或见师子座高四万二千由旬之量。或有天人见彼菩萨降伏魔军。或有天人见一魔军。或有天人见有广多恶魔军众。或见菩萨以游戏神通破魔军众。或见菩萨处<a>虚空</a>中。或见菩萨于虚空中踞师子座。或见菩萨菩提树下安处宝座。成证阿耨多罗三藐三菩提果。寂慧当知。菩萨成就无量最胜清净境界。皆是菩萨处于最上最胜大菩提场。具足如是无量功德现诸胜相。复次寂慧。菩萨安处最胜最上大菩提场。降魔军已。即有十方无量阿僧祇世界。往昔同修最胜道行。诸菩萨众咸来至此。俱发清净无畏等声。谓吉善声。快乐声。<a>欢喜</a>声。迅速声。捷利声。善哉声。不空声。勇猛声。士夫声。不退转声。增益声。吉祥声。无热恼声。大悲愍声。往昔意乐声功不唐捐声。悦可意声。坚固和合声。大士游戏声。最胜利益声。刹那相应声。一切智智声。成等正觉声。彼诸菩萨出如是等清净声。时又十方世界所来集会。最上最胜菩提场中。诸菩萨众复以俱胝那庾多百千美妙言音广作安慰。施设种种殊妙供养。复作种种最胜称赞。时彼宿修善行诸菩萨众。并十方世界所来集会。胜菩提场诸大菩萨。如是安慰供养称赞。而释迦菩萨虽降魔军。然于魔所无违无顺。何以故。菩萨已离违顺法故。菩萨能于刹那心中。胜慧相应。或有所知或有所见。或有所得或有所证。而彼一切皆得成就</p>
<p style="text-align: left">
	　　复次寂慧。如来成<a>道果</a>已。即时十方无量阿僧祇世界诸佛如来咸舒右手按菩萨身安慰问言。佛子身肢无疲懈耶。乐触行耶。以自然智所成证耶。无障碍心所成证耶。以平等智所成证耶。无绮饰行耶。被大悲铠耶。令三宝种不断绝耶。于一切法得<a>自在</a>耶。寂慧当知彼时善根已成熟者。即能亲近大菩提场知胜所作。所有善根未成熟者。不能亲近亦复不知</p>
<p style="text-align: left">
	　　复次寂慧。如来成道果已。七昼夜中审谛思惟真实法乐。而复谛观大菩提树目未尝瞬。是时乃有百千天子。广伸供养称赞顶礼。复有百千天女。各各虔恭顶礼称赞。是诸天女瞻睹如来胜威仪已。悉发阿耨多罗三藐三菩提心</p>
<p style="text-align: left">
	　　复次寂慧。如来成道果已。有四大天王各持宝钵来诣佛所而伸供献四天王者。所谓东方持国天王。南方<a>增长天王</a>。西方广目天王。北方毗沙门天王。如是等此四大洲四大天王既至佛所。余复亦然。有百俱胝四大洲。百俱胝四大天王。各持宝钵。咸来佛所亦伸供献</p>
<p style="text-align: left">
	　　尔时如来。受是四百俱胝诸宝钵已。即以神力合成一钵。一一四大天王。各起是心。如来受我所施之钵。于我钵中如次受食。彼彼咸生最上清净欢喜之心。不退转于阿耨多罗三藐三菩提</p>
<p style="text-align: left">
	　　复次寂慧。如来成道果已。有二商主。一名怛啰布沙。一名嚩梨迦。并余六万天子。咸来佛所最初奉上清净饮食。是商主等。皆由宿昔咸发愿言。愿我最初奉上如来清净饮食。愿彼如来最初纳受我所施已。生欢喜心皆得不退转于阿耨多罗三藐三菩提</p>
<p style="text-align: left">
	　　复次寂慧。菩萨初登最上最胜大菩提场。未圆一切智。今成道果已觉智周圆。然未转彼广大法轮。广为众生作大利益。何以故。菩萨从初发心乃至于今。坐菩提场成等正觉。欲为众生作利益故。寂慧。以是缘故汝今当知。随诸菩萨成菩提果已。彼彼亦然。皆为无量众生作大利益</p>
<p style="text-align: left">
	　　复次寂慧。如来成道果已。时有梵王名曰尸弃。与六百八十万梵众天子俱。恭敬围绕隐彼梵界。即至佛前顶<a>礼佛</a>足。右绕七匝合掌谛诚。劝请世尊转妙法轮。作是白言。惟愿世尊。惟愿善逝。广为众生转妙法轮。会中所有具<a>法器</a>者。而能了知佛所<a>说法</a>。如彼往昔持国天王子。宿发胜愿。愿我于此贤劫之中。诸佛如来成道果已。皆悉劝请转妙法轮</p>
<p style="text-align: left">
	　　复次寂慧。非唯今此尸弃梵王。劝请如来转妙法轮。所以者何。尸弃梵王初劝请已。复有十俱胝梵王众。十俱胝<a>帝释天</a>众。十俱胝大菩萨众。亦皆劝请如来转妙法轮</p>
<p style="text-align: left">
	　　尔时尸弃梵王。知佛世尊默然受请。即于波罗奈国仙人堕处<a>鹿野苑</a>中。为佛世尊。敷设妙好师子之座。高四万二千由旬。殊妙严饰胜相具足。众所乐观安置于地。如其尸弃梵王。初设妙好师子座已。即时复有十俱胝梵天王众。十俱胝帝释天众。十俱胝大菩萨众。皆为世尊施设妙好师子之座。殊妙严饰胜相具足。众所乐观。</p>
				</div></div><hr><script charset='utf-8' src='../../js/footer.js'></script></body></html>