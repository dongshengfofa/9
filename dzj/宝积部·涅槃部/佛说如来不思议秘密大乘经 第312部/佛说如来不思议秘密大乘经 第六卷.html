<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说如来不思议秘密大乘经 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说如来不思议秘密大乘经 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说如来不思议秘密大乘经 第六卷</strong></p>
<p style="text-align: left">
	　　译经<a>三藏</a>朝散大夫试光禄卿光梵大师赐紫<a>沙门</a>臣惟净等奉　诏译</p>
<p style="text-align: left">
	　　菩提道品第六</p>
<p style="text-align: left">
	　　佛告寂慧<a>菩萨</a>言。若诸菩萨摩诃萨。欲证阿耨多罗三藐三菩提果者。当学彼诸大士所行。非但以其语言得最胜道。要当真实<a>修行</a>。乃得菩提正道。此中云何名菩提道。谓于一切众生无诸损害。随起慈心勤修波罗蜜多。以四摄法普摄一切。修四梵行。勤行三十七品菩提道法。<a>圆满</a>六种<a>神通</a>事业。以善方便摄化众生。长养一切善根法行。此说是名大菩提道</p>
<p style="text-align: left">
	　　复次寂慧。菩提道者。所谓意乐信重深心。清净正直无谄心平等故。行平等法不作诸罪故。无诸怖畏。彼菩提道增长法故。即是布施波罗蜜多。彼菩提道向安乐道故。即是持戒波罗蜜多。彼菩提道无损害故。即是忍辱波罗蜜多。彼菩提道建立诸法故。即是精进波罗蜜多。彼菩提道无杂乱故。即是<a>禅定</a>波罗蜜多。彼菩提道善了知故。即是般若波罗蜜多。彼菩提道通达出生无碍智故。即是大慈。彼菩提道无退转故。即是大悲。彼菩提道作<a>欢喜</a>故。即是大喜。彼菩提道随入真实故。即是大舍。彼菩提道去除荆棘故。即能远离贪嗔害疑等染法。彼菩提道顺安乐法故。即心无障碍。彼菩提道离险恶故。即不着色声香味触。彼菩提道离邪外法故。即善观蕴处界。彼菩提道能降诸魔故。即能除去一切烦恼。彼菩提道是广大法故。即能远离声闻缘觉作意。彼菩提道顺<a>正法</a>故。即能随顺先佛如来应供正等正觉。彼菩提道广能积集大法宝故。即善随顺一切智宝。彼菩提道常开明故。即能显发无碍智光。彼菩提道为善说者故。即得诸善知识共所摄受。彼菩提道离高下想故。即无违顺。彼菩提道离尘暗故。即无嗔忿疲懈。彼菩提道向善趣故。即能远离诸不善法。彼菩提道善住安乐方故。毕竟趣证大<a>涅槃</a>法。寂慧。当知此如是等。皆是菩萨所行大菩提道。若非趣非道者。所谓一切声闻缘觉此中真实建立菩萨摩诃萨。悉令成就阿耨多罗三藐三菩提果</p>
<p style="text-align: left">
	　　如来身密不思议品第七之一</p>
<p style="text-align: left">
	　　尔时寂慧菩萨摩诃萨。前白金刚手菩萨大秘密主言。大秘密主。为我略说如来秘密。此中云何。是为如来秘密之法。金刚手菩萨告寂慧菩萨言。善男子谛听谛听。我今承佛威神。为汝宣说如来秘密。有其三种。何等为三。一者身密。二者语密。三者心密。云何名为如来身密。寂慧。当知所谓如来于无思惟无分别中。而能示现诸威仪相。善男子。若天若人或有见如来坐生尊重者。即令彼等见如来坐。或有<a>天人</a>乐见<a>行者</a>。即令彼等见如来行。或有天人乐见住者。即令彼等见如来住。或有天人乐见卧者。即令彼等见如来卧。或有天人乐闻<a>说法</a>生尊重者。即令彼等见佛说法。或有天人乐见寂默者。即令彼等见佛寂默。或有天人乐禅定者。即令彼等见佛在定。或有天人乐出定者。即令彼等见佛出定。或有天人乐见不瞬观视者。即令彼等见佛不瞬观视。或有天人乐神变者。即令彼等见佛神变。或有天人乐欲观佛金色相者。即令彼等见金色身。或有乐见白银色者。水精色者。琉璃色者。玛瑙色者。珊瑚色者。琥珀色者。赤珠色者。白珠色者。青黄赤白等诸色者。如月色者。如日色者。如火色者。如光聚色者。如帝释色者。如梵王色者。如雪色者。如雌黄色者。如朱砂色者如水色者。如无忧树花色者。如瞻波迦花色者。如苏摩那花色者。如婆师迦花色者。如俱母陀花色者。如钵讷摩花色者。如奔挐利迦花色者。如众妙花色者。如毗沙门天王色者。如持国天王色者。如初开莲花色者。如吉祥藏宝色者。如摩尼宝色者。如帝青宝色者。如<a>虚空</a>净光色者。此如是等种种色相。乃至无边功德色相。随诸信乐。如来各各皆令彼等悉得见佛诸色相身</p>
<p style="text-align: left">
	　　复次寂慧。乃至三千<a>大千世界</a>。如殑伽沙数等一切众生。皆得人身。彼彼众生。各于如来形显色相及威仪事。随所思惟信解。皆得成办。如一众生。如是信解亦然。彼彼一切众生。皆于如来形显色相及威仪事。思惟信解皆得成办。又复众生心所信解。而各差别。寂慧。以是缘故。如来普令一切众生各随信解威仪事等。心生欢喜随信解已。令诸众生了知如来威仪事等。亦非如来若身若心有所动乱。亦无发悟而能善知一切众生。往昔行业心意差别。是故如来随应普现威仪事等。譬如清净圆镜置诸方所光照众色。随安挂处一切影像悉于中现。所照平等无增无减。而是圆镜无所思惟亦无分别。寂慧。如来亦复如是。了知一切众生心意。随所现相悉令欢喜。而佛如来无所思惟。亦无分别复无发悟。此即是名如来身密。复次寂慧。如来身者。非蕴处界之所成立。非业所成非烦恼生。不从父母胞胎所生。非羯逻蓝等大种所生。非血肉染污筋骨联续出入息等资养所生</p>
<p style="text-align: left">
	　　复次寂慧。如来身者即非身也。所谓法身如虚空身。非色相身。离诸戏论无所行身。若诸众生乐见色相。而生信重所应度者。如来乃现色身诸对碍境。若诸众生乐法离相生信重者。于一切处一切种类无对碍境。天眼亦复不能观见。寂慧。当知一佛会中所有大众其见各异。或有众生见佛身者或不见者。或远处即见近处不见。或近处即见远处不见。或远处亦不见近处亦不见。或专注心见散乱心不见。或散乱心见专注心不见。或他观即见自观不见。或自观即见他观不见。或梦境中见寤已不见。或觉寤已见梦中不见。或定中见出定不见。或出定见定中不见。或善相即见不善相不见。或不善相见善相不见。或发悟心见无发悟心不见。或无发悟心见发悟心不见。或加行心见无加行心不见。或无加行心见加行心不见。此如是等。及余无量种相观如来身。彼<a>色界</a>天子。身相寂静所行寂静。善威仪道住等引心。善寂善调然目睢动。亦复不能观如来身分量色相。何以故。如来身者具无量种庄严色相。与虚空等。以其法身所成性故。譬如虚空广大无际。如来身相广大亦然。又如虚空遍入一切处一切处通达。如来身相亦复如是。遍入一切处一切处通达。又如虚空离诸戏论。如来身相亦复如是离诸戏论。又如虚空普能滋养一切众生。如来身相亦复如是。普能滋养一切众生。又如虚空无其种类亦无分别。如来身相亦复如是。无其种类亦无分别。又如虚空随入一切色相光明。如来身相亦复如是。随入一切色相光明。又如虚空所有一切色相光明悉住其中。如来身相亦复如是。一切众生色相光明住佛身中。又如虚空一切药草树林悉依止故而得滋长。如来身相亦复如是。悉能滋长一切众生所有善根。又如虚空非常非无常。而不可以语言宣说。如来身相亦复如是。非常非无常。而不可以语言宣说。亦复不能观其顶相</p>
<p style="text-align: left">
	　　复次寂慧。我不见有<a>世间</a>一切天人魔梵沙门<a>婆罗门</a>等。而能观见如来应供正等正觉最胜顶相。所以者何。寂慧。当知我念一时<a>世尊</a>如来成道未久。在波罗奈国仙人堕处<a>鹿野苑</a>中。转妙法轮。是时东方有佛世尊。号瞻波迦花色世界名如幻。国名调冤。彼有菩萨名曰风持。来此<a>娑婆世界</a>。瞻礼亲近世尊释迦牟尼如来。到已头面顶<a>礼佛</a>足。右绕七匝住立佛前。尔时风持菩萨。承佛威神即作是念。今佛世尊身相广大无量无边。不能观其顶相。我今或可于佛世尊身量边际求以度量。风持菩萨作是念已。自见其身长六万八千由旬。见佛身相长八百四十万由旬。复作是念。我今或以自所得者游戏神力。而可度量如来身相分量边际邪。作是念已。即时菩萨承佛威神。以自通力乃往上方。过百俱胝殑伽沙数等佛土。有世界。名大莲华。佛号莲华吉祥藏王如来。现住说法<a>教化</a>众生。菩萨到已审谛观察。不能得见如来顶相。亦复不能度量佛身分量边际。时风持菩萨。前诣世尊莲华吉祥藏王如来所。头面礼足右绕七匝住立佛前。白佛言。世尊。我所来此其远近邪。彼佛告言。善男子。过百俱胝殑伽沙数等佛国土已到此世界。风持菩萨白彼佛言。世尊。我为不能观彼世尊释迦牟尼如来顶相。亦复不能观彼佛身分量边际。故远来此而伸请问。彼佛答言。善男子。假使汝今尽其神力。极尽上方一切世界。经于殑伽沙数等劫。亦复不能知彼佛身分量边际。又善男子。假使尽诸喻法不能譬喻。彼佛如来。所有<a>戒定慧</a><a>解脱</a>解脱知见种种功德。若身语心若色若相。一切喻法皆不能喻。以彼如来超数法故。唯除虚空而可喻之。所谓如来戒定慧解脱解脱知见。悉如虚空故。若身语心若色若相。此说一切皆如虚空。是故应知。虚空无量故。如来身相亦复无量。寂慧。彼风持菩萨于彼佛所。闻是说已发希有心。踊跃欢喜适悦庆快。即时头面礼彼佛足。右绕七匝承佛威神。于<a>刹那</a>间隐彼佛土。还复至此娑婆世界。住立世尊<a>释迦牟尼佛</a>前。顶礼佛足右绕三匝。合掌谛诚向佛世尊。说伽陀曰</p>
<p style="text-align: left">
	　　一切<a>佛法</a>极广大　　与虚空等无边际</p>
<p style="text-align: left">
	　　若人意欲度其边　　彼即自招于损害</p>
<p style="text-align: left">
	　　我过百俱胝数量　　殑伽沙等佛刹土</p>
<p style="text-align: left">
	　　往一如来刹土中　　欲观如来身分量</p>
<p style="text-align: left">
	　　我既至彼佛刹已　　世界名曰大莲华</p>
<p style="text-align: left">
	　　不能观佛顶相高　　亦复不知身分量</p>
<p style="text-align: left">
	　　化主世尊居彼刹　　其名吉祥藏王尊</p>
<p style="text-align: left">
	　　彼佛知我意所思　　发如是言为我说</p>
<p style="text-align: left">
	　　若人欲以譬喻法　　喻其无边诸佛法</p>
<p style="text-align: left">
	　　彼佛不可随相知　　是人返招谤佛罪</p>
<p style="text-align: left">
	　　唯其一法可为喻　　与诸佛法等无异</p>
<p style="text-align: left">
	　　所谓周广太虚空　　分量边际不可得</p>
<p style="text-align: left">
	　　如其虚空广大故　　佛功德聚亦复然</p>
<p style="text-align: left">
	　　谓戒定慧解脱门　　及彼解脱知见等</p>
<p style="text-align: left">
	　　如其虚空无分量　　佛色相等亦复然</p>
<p style="text-align: left">
	　　顶相高广不能观　　与彼虚空界无异</p>
<p style="text-align: left">
	　　如其虚空广大故　　佛身广大亦复然</p>
<p style="text-align: left">
	　　由身广大量无边　　光明广大亦如是</p>
<p style="text-align: left">
	　　由其光明广大故　　语密广大亦复然</p>
<p style="text-align: left">
	　　语密广大量无边　　心密广大亦如是</p>
<p style="text-align: left">
	　　由其心密广大故　　佛慈广大亦复然</p>
<p style="text-align: left">
	　　佛慈广大量无边　　佛智广大亦如是</p>
<p style="text-align: left">
	　　由其佛智广大故　　佛身广大亦复然</p>
<p style="text-align: left">
	　　菩提出生胜福门　　广大无际亦如是</p>
<p style="text-align: left">
	　　由菩提心所生福　　胜相从彼福门生</p>
<p style="text-align: left">
	　　圆满虚空界无边　　出生胜上诸功德</p>
<p style="text-align: left">
	　　所有一切众生类　　普摄一切诸福蕴</p>
<p style="text-align: left">
	　　一切菩萨亦复然　　皆从菩提心所出</p>
<p style="text-align: left">
	　　所有一切菩萨众　　宣说福蕴极广大</p>
<p style="text-align: left">
	　　若能护持正法门　　所获福聚多于彼</p>
<p style="text-align: left">
	　　假使诸佛加行智　　经俱胝劫共宣扬</p>
<p style="text-align: left">
	　　护持正法福无边　　毕竟不知其边际</p>
<p style="text-align: left">
	　　大菩提心所生福　　护持正法福无边</p>
<p style="text-align: left">
	　　空解脱门若校量　　十六分中不及一</p>
<p style="text-align: left">
	　　空解脱门此所摄　　亦复不离菩提心</p>
<p style="text-align: left">
	　　护持正法诸福门　　一切皆同此中摄</p>
<p style="text-align: left">
	　　若能了此妙法趣　　是即菩萨大名称</p>
<p style="text-align: left">
	　　菩提功德获无边　　此乃是修菩萨行</p>
<p style="text-align: left">
	　　我今说是伽陀时　　俱胝刹土皆震动</p>
<p style="text-align: left">
	　　有千俱胝众天人　　鼓吹歌音俱胝数</p>
<p style="text-align: left">
	　　有千俱胝众生数　　悉发广大菩提心</p>
<p style="text-align: left">
	　　闻佛如是大威神　　风持我今如实说</p>
<p style="text-align: left">
	　　佛有如是不思议　　无量无边复无上</p>
<p style="text-align: left">
	　　诸佛普现众相门　　即自然智真秘密</p>
<p style="text-align: left">
	　　寂慧当知如是等说。是即名为如来秘密</p>
				</div></div><hr><script charset='utf-8' src='../../js/footer.js'></script></body></html>