<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说如来不思议秘密大乘经 第十七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说如来不思议秘密大乘经 第十七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说如来不思议秘密大乘经 第十七卷</strong></p>
<p style="text-align: left">
	　　译经<a>三藏</a>朝散大夫试光禄卿光梵大师赐紫<a>沙门</a>臣惟净等奉　诏译</p>
<p style="text-align: left">
	　　◎护世品第十九之二</p>
<p style="text-align: left">
	　　复次大秘密主如来于一切法中总略而说有四法印。何等为四。一者诸行无常。为诸沙门<a>婆罗门</a>及长寿天执常语者破常想故。二者诸行是苦。为诸<a>天人</a>计乐想者破乐想故。三者诸法<a>无我</a>。为彼执我诸外道等破其我想。四者<a>涅槃</a>寂静。为诸增上慢者起寻求行破彼增上慢故。此言无常者。即是毕竟无有常法增语。此言苦者。即是远离愿求增语。此言无我者。即是空相增语。涅槃寂静者。即是无相作证增语。大秘密主。此如是法。若诸<a>菩萨</a>深固信解勤行修习。即于善法而不减失。速能<a>圆满</a>菩提分法</p>
<p style="text-align: left">
	　　尔时护世四大天王。前白佛言。<a>世尊</a>。我等四王皆名护世。当以何法而能护世。佛告四大天王言。汝诸仁者。当修<a>正法</a>行即能护世。其正法<a>行者</a>。所谓十善。何等为十。一者不杀。二者于自富乐而生喜足无其分量。三者于他妻室不起染污。四者不破他众。五者不出恶言。六者所言如实。七者言无绮饰。八者于他富乐无所希望。九者止息嗔恚。十者<a>正见</a>清净。诸仁者。此十善法乃能护世。复有八法而能护世。何等为八。一者如说能行。二者于一切处尊重师长。三者顺行正道。四者心意质直。五者心常柔软。六者于一切众生常起慈心。七者不作诸罪。八者集诸善根。如是八法乃能护世。复有六法而能护世。何等为六。一者行慈身业。于师尊所及善知识同梵行者乃至一切众生。悉起尊重爱乐意念。是为第一身业和敬。二者行慈语业。于师尊所及善知识同梵行者乃至一切众生。悉起尊重爱乐意念是为第二语业和敬。三者行慈意业。于师尊所及善知识同梵行者乃至一切众生。悉起尊重爱乐意念。是为第三意业和敬。四者依法所得一切利养少略乃至钵中之食。与彼知识同梵行者。周普均平等同受用。又复尊重爱乐意念。是为第四利养和敬。五者于戒修法无断无缺圆具无浊。所应受者不生贪取。智所称赞离诸讥毁。以如是等净戒之法。与善知识同梵行者共所修持。又复尊重爱乐意念。是为第<a>五戒</a>修和敬。六者于诸正见出离法中及胜决择分。随何等法修其正行。即当如应与善知识同梵行者共所修作。又复尊重爱乐意念。是为第六同见和敬。诸仁者。此<a>六和</a>法乃能护世。复有四法而能护世。何等为四。一者不贪。以不贪故不堕恶趣。二者不嗔。以不嗔故不堕恶趣。三者不痴。以不痴故不堕恶趣。四者不怖。以不怖故不堕恶趣诸仁者。如是四法乃能护世。复有二法而能护世。何等为二。一者有惭。二者有愧。具是二法即能护世。复有一法而能护世。何等为一。谓真实行。以真实故即能护世。又复善语又无谄曲。此等一法皆能护世。诸仁者。如是等法汝等勤行即能护世。自能护已复令他人亦能护世◎</p>
<p style="text-align: left">
	　　◎去来品第二十</p>
<p style="text-align: left">
	　　尔时世尊即作是念。我今宜应为此众会。宣说秘密大明章句。令其众会善根相应。大菩提法久住<a>世间</a>。作是念已。即告金刚手菩萨大秘密主言。我昔曾于阿波逻罗龙王宫中。及大菩提场初成道时。以利益心摄受世间。我时宣说大明章句。汝能记念耶。金刚手菩萨白佛言。世尊。我能记念。佛言秘密主。汝今说彼大明章句</p>
<p style="text-align: left">
	　　是时金刚手菩萨大秘密主。从座而起前诣佛所。胡跪合掌顶<a>礼佛</a>足即说秘密大明章句曰</p>
<p style="text-align: left">
	　　怛[宁*也]他(引句)贺虎罗(引二)虎罗嚩帝(引三)虎贺啰拏(引四)萨吴(引)拏(引五)左左左左左(引六)儞布拏(引七)刍怛刹多(引八)刹野刹夜(引九)多(引)刹野萨摩(引十)设末儞葛啰(引十一)贺卢(十二)贺卢嚩帝(十三)尸罗嚩帝(十四)紧阿(引)尾设野帝(十五)儞萨啰尼(引十六)惹惹(十七)惹惹末帝(十八)阿嚩叱(引十九)儞嚩吒(引二十)嚩栗多(二合引)奴娑(引)哩尼(引二十一)部(引)多(引)奴塞蜜哩(三合)帝(二十二)呼(引)祢嚩多(引)奴塞蜜哩(三合)帝(二十三)呼(引)那(引)誐(引)喃(引二十四)药叉(引)[赤*皮] (引二十五)巘驮哩嚩(二合引)[赤*皮](引二十六)摩呼(引)啰誐(引)[赤*皮](引二十七)莎悉底(二合)哩婆(二合)嚩都(引)萨哩嚩(二合)萨埵(引)喃(引二十八)尾计囕都(引)摩诃(引)钵哩嚩(二合)多(引二十九)三咩他旦(引)驮啰尼(引三十)誐哩惹(二合引)都(引)三母捺啰(二合)尾誐壹帝(三十一)</p>
<p style="text-align: left">
	　　金刚手菩萨大秘密主说是秘密章句时。一切魔宫皆悉振动。大地倾摇大海腾涌。一切众会皆悉战怖。咸诣佛所顶礼求救。是时世尊复以一足按地。<a>大千世界</a>皆悉动摇。时诸众会俱向佛所作是白言。救我世尊。救我善逝。我等一切惊怖战悼。佛言。勿怖勿怖。此是诸佛大明章句威神境界。能使大地振动大海腾涌。日住<a>虚空</a>亦复动摇</p>
<p style="text-align: left">
	　　尔时世尊。即为金刚手菩萨及诸众会。如其所应略<a>说法</a>要。是时会中有八万人发大菩提心。有无量人住有学地</p>
<p style="text-align: left">
	　　尔时金刚手菩萨大秘密主长子金刚军。持妙宝网覆于佛上。前白佛言。世尊。菩萨云何能于阿耨多罗三藐三菩提得不退转。佛言。善男子。菩萨若能具修十法即于阿耨多罗三藐三菩提得不退转。何等为十。一者常行无碍大慈。二者常起无倦大悲。三者精进办诸事业。四者善修空三摩地。五者现前通达胜慧。六者于一切处皆善通达。七者能以妙智清净三世。八者以无碍方便观实业报。九者虽了知空而植众德本。十者如其所说自性清净而善入圣道。菩萨若具如是十法。即于阿耨多罗三藐三菩提得不退转。时金刚军。复白佛言。世尊。菩萨当修何法于佛不思议门闻已安然不生惊怖。佛言。善男子。菩萨当修八法。即能于佛不思议门闻已安然不生惊怖。何等为八。一者增长胜慧。二者增长妙智。三者常为善友之所摄受。四者具大信解。五者善达如幻无生之法。六者信解无常之法。七者心行平等犹如虚空。八者于诸法中善知障碍所起之相。菩萨若具如是八法。即能于佛不思议门闻已安然不生惊怖。金刚军复白佛言。菩萨当修何法即能于诸所作而得<a>自在</a>。佛言。善男子。菩萨当修四法即能于诸所作而得自在。何等为四。一者善修现前无灭之法具五<a>神通</a>。二者善观胜<a>解脱</a>门具四<a>禅定</a>。三者超胜梵世具四梵行。四者以方便慧于一切处善修无生。菩萨若具如是四法。即能于诸所作而得自在。金刚军复白佛言。菩萨有几种法门。佛言。善男子。菩萨有四种法门。何等为四。一者智门。善入一切众生根性。二者慧门。能善分别宣说句义。三者陀罗尼门。善入一切言音总持。四者无碍解门。能善宣说诸无尽法。此为菩萨四种法门。金刚军复白佛言。菩萨有几种力。佛言。善男子。菩萨有九种力。何等为九。一者<a>定力</a>。大悲起故。二者精进力。不退转故。三者多闻力。胜慧生故。四者信解力。圆满解脱故。五者修习力。离散乱故。六者忍力。善护众生故。七者菩提心力。降伏诸魔故。八者大悲力。成熟众生故。九者无生忍力。圆满十力故。如是名为菩萨九力。当佛世尊说是法时。彼长子金刚军得无生法忍。证是忍已。复白佛言。惟愿世尊威神建立。令此正法于金刚手菩萨大秘密主宫中而得久住。使彼具<a>法器</a>众生获得闻慧。光明照触乃至如来般涅槃后。于阎浮提中广令流布使不隐没</p>
<p style="text-align: left">
	　　尔时世尊受金刚军劝请已。即告金刚手菩萨大秘密主言。秘密主。汝今宜应宣说。我于大菩提场初成道时。护诸菩萨降伏摄受诸魔军众。所有秘密大明章句。建立加护令正<a>法眼</a>久住世间。摄伏诸魔邪异外法</p>
<p style="text-align: left">
	　　尔时金刚手菩萨大秘密主。承<a>佛教</a>敕从座而起。偏袒右肩右膝着地。合掌恭敬顶礼世尊。说大明曰</p>
<p style="text-align: left">
	　　怛[宁*也]佗(引一句)虎卢(二)虎罗(引三)虎梨(四)提(引)哩(五)诃(引)哩(引)底(六)阿酤(引)设罗刹曳(七)左梨(八)左罗嚩帝(九)娑(引)哩(十)刍哩(十一)羼(引)帝末利(十二)翅弥(十三)羼(引)帝葛哩(十四)刹弥(十五)设弥(十六)扇(引)帝葛哩(十七)虎呼(引十八)阿梨(十九)诘诘哩(二十)珂哩(二十一)阿(引)尾设儞(二十二)啰娑(二十三)啰娑儞(二十四)惹曳(二十五)惹野嚩帝(二十六)体哩(二合二十七)阿(引)嚩哩帝(二合二十八)尾嚩哩帝(二合二十九)阿嚩哩多(二十)儞(三十)梅(引)底哩(二合引)部(引)多(引)喃(引)僧誐啰(二合)呼(引三十一)捺弥(三十二)捺摩三钵儞(三十三)帝(引)兰拏(二合)多(引)啰曳(引三十四)部(引)莎焰莎悉帝(二合)祢尾毗踰(二合引三十五)那(引)倪毗踰(二合引三十六)药翅毗踰(二合引三十七)巘驮哩尾(二合)毗踰(二合引三十八)药叉西毗踰(二合引三十九)摩奴赊(引)摩奴试毗药(二合四十)莎悉底(二合)哩婆(二合)嚩都(引)萨捺(引)苏欠(四十一)</p>
<p style="text-align: left">
	　　说是大明时。一切山王皆悉振动。大地倾摇大海腾涌。所有一切邪异外法。皆悉摄伏归正法语。善护一切正法宝藏。一切天众互相庆悦。说伽陀曰</p>
<p style="text-align: left">
	　　秘密大明宣说已　　能令正法久住世</p>
<p style="text-align: left">
	　　三千世界悉倾摇　　求人中尊愿救护</p>
<p style="text-align: left">
	　　大师善说真实语　　普为众会施<a>无畏</a></p>
<p style="text-align: left">
	　　威神建立此法门　　能令正法久住世</p>
<p style="text-align: left">
	　　尔时世尊于金刚手菩萨宫中住经七日。广为无量一切众生作利益已。乃至旷野大城一切情品。广大周遍无不蒙益。即离本宫还处空中。菩萨声闻人天大众恭敬围绕。复有无数百千夜叉罗刹阿修罗迦楼罗等。前后导从。梵王帝释护世天等。布光明网奏妙音乐雨众异花。时诸刹土皆悉振动。以佛威德神通势力。加持神变及威仪事。譬如鹅王游戏自在。渐吹还诣鹫峰山中。金刚手菩萨大秘密主。以佛威神而随佛后。</p>
				</div></div><hr><script charset='utf-8' src='../../js/footer.js'></script></body></html>