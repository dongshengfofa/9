<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，辟支佛因缘论 第1650部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>辟支佛因缘论 第1650部</center></div><div class='fo'><center>经文出处:来自无量光明网</center><br/><br>
<p style="text-align: center">第一卷&nbsp;&nbsp; 第二卷
<p>&nbsp;</p>
<p style="text-align: left">　　<strong>辟支佛因缘论 </strong>卷上</p>
<p style="text-align: left">　　失译人名今附秦录</p>
<p style="text-align: left">　　波罗[木*柰]国王悟辟支<a>佛缘</a></p>
<p style="text-align: left">　　辅相苏摩悟辟支佛缘</p>
<p style="text-align: left">　　月爱大臣悟辟支佛缘</p>
<p style="text-align: left">　　波罗[木*奈]国王悟辟支佛缘</p>
<p style="text-align: left">　　归命一切智<a>世尊</a>　　了达三世大灯明</p>
<p style="text-align: left">　　归命无上出要法　　并及应真诸胜僧</p>
<p style="text-align: left">　　我闻寂静辟支佛　　悟解因缘之所行</p>
<p style="text-align: left">　　心无瑕秽除烦恼　　善护禁戒常清净</p>
<p style="text-align: left">　　譬如秋天无云翳　　淡泊自守林薮间</p>
<p style="text-align: left">　　今我渴仰彼功德　　诚心敬顺生信乐</p>
<p style="text-align: left">　　虽于彼所欲怀疑　　彼力感我强令信</p>
<p style="text-align: left">　　孰闻快士清真行　　而不生于敬<a>信心</a></p>
<p style="text-align: left">　　我今将说辟支佛　　功德妙行之少分</p>
<p style="text-align: left">　　昔从先师相传闻　　唯述正言无伪说</p>
<p style="text-align: left">　　大象行道象子随　　是故我今开显示</p>
<p style="text-align: left">　　问曰。辟支佛以何因缘。默然自守恒入舍心。住于山林幽谷河侧寂静之处。心行寂故。亦无言说。譬如犀角独一之行。何故如是</p>
<p style="text-align: left">　　又问。辟支佛有何功德。答曰。宿旧诸师咸作是说</p>
<p style="text-align: left">　　昔佛于三十三天宫殿<a>说法</a>。将欲来下还阎浮提</p>
<p style="text-align: left">　　尔时帝释敕毗首羯磨。为佛作三道宝阶。还阎浮提。此三道阶下柱僧尸沙国。如来尔时从彼天宫乘阶而下。时释梵天王与其眷属。雨华供养。时莲华<a>比丘尼</a>见佛来下。即便化作转轮圣王威仪形像七宝导从。时众人等睹其如是。咸皆生疑。怪未曾有。各作是言。颇复有能神力超绝踰胜于彼<a>比丘</a>尼不</p>
<p style="text-align: left">　　尔时世尊。见诸时众睹三道阶深生奇特。复见莲华比丘尼作此神变咸生渴仰。为欲增长彼信心故。即告时会。有辟支佛。神力过于彼比丘尼。云何名胜彼快士者。佛未出世则于中出。为诸众生而作利益。示其色相。现有饥渴。受取衣食。为作<a>福田</a>。庄严法行。清净寂灭。调伏离欲。令诸众生得见之者。恶心永息舍离刀仗。犹如犀角独一之行</p>
<p style="text-align: left">　　传从诸师得闻此事。闻何事耶。我昔曾闻。<a>迦叶佛</a>时有人<a>出家</a>。于十千岁<a>修行</a>梵行护持正戒。修行忍辱迳常精勤。以修行故。众多比丘皆来亲近。时诸比丘咸作是言。当教授我。以教习故。是等比丘心皆甘乐。以众闹故不得见谛。临终之时而作是念。我见十力其所说法。微妙深远难可得闻。然我得闻。以放逸故不获<a>道果</a>。我虽清净持戒能行忍辱以<a>教化</a>众人。愦闹之故侵毁定心。如彼霜雹害于善苗。是故令我不获道果。即说偈言</p>
<p style="text-align: left">　　我今溺三有　　众恶烦恼中</p>
<p style="text-align: left">　　犹如老瘦象　　没于深淤泥</p>
<p style="text-align: left">　　如彼辟支佛　　独处于林间</p>
<p style="text-align: left">　　譬如犀一角　　远离诸徒众</p>
<p style="text-align: left">　　如避猛炽火　　应当独修行</p>
<p style="text-align: left">　　远离于愦闹　　愿我常远离</p>
<p style="text-align: left">　　徒党众愦闹</p>
<p style="text-align: left">　　发是誓愿。命终生天天上受乐。福尽命终生迦尸国。波罗[木*柰]城中梵摩达王第一夫人胎中。入胎之时夫人身体。譬如清池有柔软花。尔时夫人觉有娠已。以偈白王</p>
<p style="text-align: left">　　我觉有娠来　　欢悦生恩惠</p>
<p style="text-align: left">　　此必是儿志　　宜应赦有罪</p>
<p style="text-align: left">　　时王闻<a>欢喜</a>　　寻即赦天下</p>
<p style="text-align: left">　　又复白王言　　复应广布施</p>
<p style="text-align: left">　　王闻益欢喜　　寻即开库藏</p>
<p style="text-align: left">　　赈赐贫穷人　　无不充足者</p>
<p style="text-align: left">　　尔时夫人生太子已。端政殊特。如似满月。年始八岁聪明慈仁。其父王崩。国人爱乐如盛满月。时有辅相名曰言说。言说辅相。即立太子以绍王位。虽复年稚本誓愿力。不作众恶体性贤善。于诸众生有深悲愍。虽处王宫志求闲静。虽处华堂犹如冢间。虽处愦闹修行禅思。厌患<a>生死</a>称量其过。以道修心弃舍王务。诸臣谏曰。今日大王。专行道行不理国事。若如是者。众恶必起败王风化。譬如渡海。若无船师必为诸难之所败坏。即说偈言</p>
<p style="text-align: left">　　王承祖先嗣　　籍地<a>如法</a>得</p>
<p style="text-align: left">　　唯垂理万民　　愿莫放舍国</p>
<p style="text-align: left">　　若王<a>正法</a>治　　诸善无过者</p>
<p style="text-align: left">　　人帝应当知　　护国福最胜</p>
<p style="text-align: left">　　尔时其王闻是语已。叹息思惟。说偈答言</p>
<p style="text-align: left">　　我若不理国　　吾国必当败</p>
<p style="text-align: left">　　我力能护国　　边恶不敢侵</p>
<p style="text-align: left">　　我若治国者　　王务尘我心</p>
<p style="text-align: left">　　若有犯罪者　　必须加毁害</p>
<p style="text-align: left">　　当言系闭彼　　当截彼手足</p>
<p style="text-align: left">　　彼应入死罪　　彼应挑其眼</p>
<p style="text-align: left">　　如今浊恶世　　必当须刑戮</p>
<p style="text-align: left">　　若行刑戮者　　即是栴陀罗</p>
<p style="text-align: left">　　时王即告所亲爱臣。汝今且听。吾所食者不过一味。吾所衣者不过一袭。所坐卧处不过容身。自此而观。何用多求而无厌足。王位所以称尊号者。以其教令必行无不承肃。唯有此事取异众庶。又告辅相。王者所重唯此一事。我今付汝。汝今应当畏于后世正法治国。赋敛依旧莫违常限。即说偈言</p>
<p style="text-align: left">　　我虽生王宫　　承籍祖先后</p>
<p style="text-align: left">　　而我未习学　　刑戮挝罚事</p>
<p style="text-align: left">　　我今怖畏故　　不能造此业</p>
<p style="text-align: left">　　汝今莫效我　　但当育民庶</p>
<p style="text-align: left">　　世人皆愚痴　　各自作愆过</p>
<p style="text-align: left">　　于所犯罪中　　复生其恐怖</p>
<p style="text-align: left">　　汝当以正法　　抚育施<a>无畏</a></p>
<p style="text-align: left">　　当依于正法　　化导于民庶</p>
<p style="text-align: left">　　时王说偈已。即便以国付此大臣。而此大臣既得国已。于二年中宽纵无度。不恤万民。恣心极意。作诸非法渐渐经久。荣位深重便生憍逸。行诸非法如河暴[涨-弓]多所损坏。城中富有一切税夺。时城内人皆谏之曰莫为此事。闻他忠言倍生嗔恚。颦蹙作色而作是言。汝等何敢发如是语。诸人惧畏不敢应王。由是之故。所行无道日日转盛。如火得干薪其炎转炽。淫荒暴乱所为勃逆。王所爱妇亦复妻掠。时王夫人见其如是。懊恼垂泪而往白王。嗔心猛盛唇口[目*需]动。言不解了。犹如婴见。以此情事具向王说。王闻是已即召令来。而语之言。我之妃后汝尚隐忍。能行非法。况复万民。王即教诫。自今已后更莫如是。时彼辅相。见王嫌已并民厌患。即便弃国逃至他土。将彼国王及其军众。还向本国[矢*见]欲讨伐。时本国中诸旧辅相。将兵逆拒破其军众生擒将还。旧辅相等。复白王言。彼人侵毁于王。即将彼臣诣于王所。时王见其颜色既变有惭惧相。王曰。怪哉生死。即说偈言</p>
<p style="text-align: left">　　愚痴覆蔽心　　不觉后大苦</p>
<p style="text-align: left">　　为小乐缘故　　今受此惭耻</p>
<p style="text-align: left">　　譬如上善食　　色香皆具足</p>
<p style="text-align: left">　　其中杂毒药　　愚人不观察</p>
<p style="text-align: left">　　贪味故取食　　食消则成害</p>
<p style="text-align: left">　　王告诸辅相。彼之愆过虽复尤重。然我意者不欲加害。复说偈言</p>
<p style="text-align: left">　　一切皆爱寿　　宜速赦彼罪</p>
<p style="text-align: left">　　不见害他命　　而得安乐者</p>
<p style="text-align: left">　　犯罪深重者　　应向生慈心</p>
<p style="text-align: left">　　彼自招罪害　　当宜生哀矜</p>
<p style="text-align: left">　　若害于彼命　　自毁所爱法</p>
<p style="text-align: left">　　诸旧臣等即白王言。我等今者。虽违王敕必当加害。终不纵舍。即于王前拔剑斩之。王见杀已即生厌恶。见前境界。便见过去修忍之心。寻时开解悟辟支佛道。如优钵罗花开敷之时。踊身<a>虚空</a>。一切臣佐合掌仰瞻。辟支佛厌生死者。证道如是。我今所得持戒果报。即说偈言</p>
<p style="text-align: left">　　我虽服璎珞　　心修净梵行</p>
<p style="text-align: left">　　检身调伏根　　淡泊常寂灭</p>
<p style="text-align: left">　　于一切人所　　而舍兵刀杖</p>
<p style="text-align: left">　　修于独一行　　如犀牛一角</p>
<p style="text-align: left">　　说是偈已须发自落。时净居天即奉<a>袈裟</a>。寻即飞空诣雪山中。时彼山中有辟支佛。而问之言。汝处王位。厌恶何事悟斯道迹。即说上偈而用答之。是故如来为不能修行忍故。故说忍辱因缘。以贪亲近愦闹故。故说不亲近因缘。欲使解辟支佛功德故。故说辟支佛因缘。佛为诸天于善法堂上。说辟支佛因缘。佛于三十三天。使诸天生厌恶故。故说斯事婆四咤辟支佛。于毗舍离。说舍身入<a>涅槃</a>。今现有塔。名优陀耶</p>
<p style="text-align: left">　　辅相苏摩悟辟支佛缘</p>
<p style="text-align: left">　　坚持禁戒不毁行　　诸有智者得<a>解脱</a></p>
<p style="text-align: left">　　不从他学不恼彼　　独一之行如犀角</p>
<p style="text-align: left">　　曾从诸师闻如是说。迦叶佛时有一比丘。于十千岁修行梵行。坐禅得忍修持禁戒。离于愦闹具头陀行。命终生天。于天宫中受五欲乐。从天寿尽。生婆翅多城辅相夫人提婆胎中。尔时夫人说偈白夫</p>
<p style="text-align: left">　　我今有娠　　心甚爱乐　　必有福人</p>
<p style="text-align: left">　　来为我子</p>
<p style="text-align: left">　　由是之故。乃于一切常生悲愍。又我今者。放逸心息。更无欲意。譬如海中摩梨大山能截水波。今我欲息。亦复如是。我今畏于妄语。常思实语。又如功德善人畏于缺失。今我慎惧亦复如是。我今见酒如睹毒药。畏他财物如畏火聚。如是众恶今悉舍离。皆由我胎福德之子。淫欲既除用为快乐。尔时辅相即语妇言。今恣汝意修行<a>五戒</a>。夫人尔时修行众善。满十月已而生其子。字曰苏摩。渐渐长大。一切经论。六十四艺。无不明达。端正殊妙犹如满月。能使父母情愿满足。遂至盛年。辅相请王。我今年老当为后世听我修福。时王答言。我今不能于汝修福而为障碍。汝以汝子苏摩。使代汝处以供给我。任汝修善。辅相欢喜。王以苏摩用为辅相。给赐爵赏倍胜于父。众人爱敬。同于往古牛王大臣。能生一切女人爱敬。时王夫人爱着苏摩。语苏摩言。汝今若能称我愿者。能使举国并及于王尽随从汝。又能使汝不得恶名。其所施教与王无异。尔时苏摩执志坚固。而不怯弱。以偈答言</p>
<p style="text-align: left">　　请听所说　　莫见嫌责　　我闻此语</p>
<p style="text-align: left">　　如渗入地　　譬如羸马　　困乏之时</p>
<p style="text-align: left">　　骑入战阵　　不堪前进　　我见他妇</p>
<p style="text-align: left">　　情无染着　　心意不开　　如夜藕花</p>
<p style="text-align: left">　　凡在所敬　　与母无异　　况在夫人</p>
<p style="text-align: left">　　是我所尊　　我坚持心　　敬事所尊</p>
<p style="text-align: left">　　我为臣子　　不应为逆　　又我情欲</p>
<p style="text-align: left">　　发动之时　　见他妇女　　自然休息</p>
<p style="text-align: left">　　彼瀑水起　　多诸波涌　　我如秋水</p>
<p style="text-align: left">　　自然洁清　　尔时夫人　　心自念言</p>
<p style="text-align: left">　　彼若断我　　亲昵意者　　我必于彼</p>
<p style="text-align: left">　　而生诽谤　　即白王言　　辅相苏摩</p>
<p style="text-align: left">　　兴意无理　　欲侵辱我</p>
<p style="text-align: left">　　时王意惑疑审尔不尔。时苏摩往至园苑。见两牛耕槅在项上极大疲苦。生厌恶心。时王本惑信夫人谗言。即便遣使往杀苏摩。尔时苏摩如马被射箭彻于骨。即自思惟。人当贵时。所爱之色尽来在前。如杂毒食极为香美食。欲消时身则败坏。如人贪五欲其味甚鲜。譬如金屋为火所烧。人贪其色入中被害。命欲尽时心意扰乱。即自安慰而自念言。我持净戒无有毁缺。我之持戒。知牦牛爱尾。我守禁戒。犹如贫人得地伏藏勤加守护。而说偈言</p>
<p style="text-align: left">　　粗涩崄恶道　　我已得度之</p>
<p style="text-align: left">　　我遭厄急事　　护戒而不舍</p>
<p style="text-align: left">　　犹如大海潮　　不失于期限</p>
<p style="text-align: left">　　今我守持戒　　其事亦如是</p>
<p style="text-align: left">　　说是偈已。尔时诸天并诸善神。见此辅相誓愿如是。皆生欢喜。时诸恶鬼寻着夫人。夫人狂发。即于王前为鬼所著。而说偈言</p>
<p style="text-align: left">　　我今自坏破　　我应身受死</p>
<p style="text-align: left">　　彼是纯善人　　不应加伤害</p>
<p style="text-align: left">　　我之痴婴愚　　口吹须弥山</p>
<p style="text-align: left">　　不能令动摇　　彼实无秽行</p>
<p style="text-align: left">　　我妄生是谤</p>
<p style="text-align: left">　　时彼辅相。于园苑中。思惟厌恶得辟支佛。踊升虚空须发自落。时净居天即奉袈裟。尔时诸人劝请之言。愿莫舍我而上天上。时辟支佛说如上偈。以答诸人。飞至雪山。见诸辟支佛。亦以上事。而具说之</p>
<p style="text-align: left">　　月爱大臣悟辟支佛缘</p>
<p style="text-align: left">　　海潮不过限　　牦牛守尾死</p>
<p style="text-align: left">　　如月性自冷　　不可变令热</p>
<p style="text-align: left">　　调伏诸根者　　守护戒亦尔</p>
<p style="text-align: left">　　是名独一行　　如犀角无二</p>
<p style="text-align: left">　　往昔诸大师　　展转相教授</p>
<p style="text-align: left">　　我从先胜闻　　今欲显说之</p>
<p style="text-align: left">　　过去世时有辟支佛。名曰月爱。于婆伽婆迦叶佛所。种诸善根善修戒行。恒以智慧观于诸阴皆悉无常。于彼佛所竟不获得<a>沙门</a>道果。于彼命终即生天上。以宿善力受天快乐。天寿尽已下还人间。生瞻婆国中大长者家。初生冲雅。恒依戒禁而自修身。观其善行过于宿老。亦不轻躁。无有嗔嫌。所有资财周给贫乏。随家丰俭与众共分。以戒璎珞而自庄严。其父命终顺法治家。彼城人民见其忠谨。深生敬信同于师长。其年盛壮姿貌端政。诸少妇女。一切见者无不耽爱。诸商估客以其忠实咸来依附。于时北方有诸估客。多乘好马至瞻婆国。时瞻婆国王尽取其马。王心暴虐不依正法。王自思惟。我今多取彼马。云何当得不与价直而得其马。即与佞臣集议此事。佞臣白王言。若酬其价库藏竭尽。王即答言。我于今者若不与直。我之恶名流布天下。一切国民当患于我。复当断绝四方商估。佞臣复言。为王计者。不须钱财而得其马。复能令王恶名不出国民不患。今王国内月爱大臣。为一切人之所体信。彼若来索。王但当言。我遣月爱送金付汝。时彼估客有万匹马。其一一马各直一万金钱。若王但言月爱大臣与其直者。国内人民必生疑惑。或疑于王。或疑月爱。王之恶名不必彰露。亦复不为万民厌患。诸商估人来白王言。归我马价。我欲还家。王即答言。我先不使月爱偿尔价耶。宁可再过与尔直乎。诸估客等即答王言。此月爱者从先已来。实不与我马之价直。而彼忠信宁舍身命。终不妄语言与我价。即说偈言</p>
<p style="text-align: left">　　假使月雨火　　日雨于冷水</p>
<p style="text-align: left">　　压沙得膏油　　钻水而得酥</p>
<p style="text-align: left">　　火中生莲花　　欲令彼月爱</p>
<p style="text-align: left">　　作粗犷妄语　　终无有是处</p>
<p style="text-align: left">　　诸估客等复白王言。人中之天。设使月爱审如王敕言与我者。我终不恨。时王即召月爱而语之言。汝先不在我前我与汝金偿一估客耶。王即动目现作诡相。汝不从我我定杀汝。时月爱臣私自思惟。我于今日。为从实语。为用王言。复自惟忖。为取法身胜耶。此身胜也。即自决计。我今宁舍此身。终不舍于戒法身。即说偈言</p>
<p style="text-align: left">　　我今自思惟　　于此二身中</p>
<p style="text-align: left">　　为当舍何身　　复谛自观察</p>
<p style="text-align: left">　　宁捐鄙秽形　　终不舍戒律</p>
<p style="text-align: left">　　若当舍法身　　恶名即流布</p>
<p style="text-align: left">　　我处众善手　　为彼所携持</p>
<p style="text-align: left">　　若我为恶者　　我自不甘乐</p>
<p style="text-align: left">　　心生悔热火　　舍此秽身已</p>
<p style="text-align: left">　　当趣于<a>地狱</a>　　自毁禁戒行</p>
<p style="text-align: left">　　终不得安乐　　但为一形乐</p>
<p style="text-align: left">　　亏损无量身　　若当护戒者</p>
<p style="text-align: left">　　无量身安乐　　是故我应当</p>
<p style="text-align: left">　　覆护于法身　　不令有毁坏</p>
<p style="text-align: left">　　为利正法故　　当断于妄语</p>
<p style="text-align: left">　　月爱大臣即白王言。愿王开恩莫忿于我。我实不忆见王与彼价。时王即大怒扣剑而言。云何不见。月爱大臣自定其意。而作是念</p>
<p style="text-align: left">　　宁为圣法死　　不为愚痴生</p>
<p style="text-align: left">　　一切诸有生　　谁有不死者</p>
<p style="text-align: left">　　我今若受死　　为法故丧身</p>
<p style="text-align: left">　　决定生天上　　何足生惊畏</p>
<p style="text-align: left">　　即答王言。假使王今切割我身碎如胡麻。所受禁戒终不放舍。今我住于仙圣道中。若以此舌作妄语者。非我所宜</p>
<p style="text-align: left">　　我今若当为王故作妄语。后堕地狱。何所恃怙。王时羞愧。倍增嗔忿怒眼视之。如炽然火。月爱尔时心生欢喜。今正是我生定意时。今正是我秉持法时。更于何处欲求闻法。今日此即为我说法。今我为法乃至舍命。今王于我真大亲友。如是念法即时开悟。得辟支佛。踊身虚空。令<a>破戒</a>者见其如是皆生惭愧。为修善者增长信行。为实语者现实事果。于虚空中须发自落。时净居天奉其法服。飞往香山。与诸辟支佛。共集一处。说偈如上</p>
<p style="text-align: left">　　辟支佛因缘论卷上</p>
<p style="text-align: left">　　<strong>辟支佛因缘论</strong> 卷下</p>
<p style="text-align: left">　　失译人名今附秦录</p>
<p style="text-align: left">　　王舍城大长者悟辟支佛缘</p>
<p style="text-align: left">　　波罗[木*奈]国王月出悟辟支佛缘</p>
<p style="text-align: left">　　拘舍弥国王大帝悟辟支佛缘</p>
<p style="text-align: left">　　拘舍弥国王悟辟支佛缘</p>
<p style="text-align: left">　　波罗[木*奈]国王亲军悟辟支佛缘</p>
<p style="text-align: left">　　转轮圣王最小子悟辟支佛缘</p>
<p style="text-align: left">　　王舍城大长者悟辟支佛缘</p>
<p style="text-align: left">　　譬如稠林中　　欲挽大树出</p>
<p style="text-align: left">　　枝柯相妨碍　　求出将无由</p>
<p style="text-align: left">　　在家如稠林　　众务如枝柯</p>
<p style="text-align: left">　　虽欲求出要　　缚着永无因</p>
<p style="text-align: left">　　静处于林野　　观境修其心</p>
<p style="text-align: left">　　解脱众缘务　　离诸所亲爱</p>
<p style="text-align: left">　　修于独一行　　如犀角无二</p>
<p style="text-align: left">　　先师相传授　　我得闻斯事</p>
<p style="text-align: left">　　昔有辟支佛。于过去五佛所恒修诸善。为优婆塞乐着家事。虽睹诸佛不求出家。然其专心持在家戒。无有毁犯。善根渐增。于迦叶佛所出家学道。乐修头陀六物具足。厌恶于欲。于彼命终得生天宫。从天寿尽。生王舍城大长者家。此长者家<a>财富</a>无量仓库盈溢。以渐长大遂至盛年。父命终后从意快乐。如毗沙门子那罗究伏罗。在己家中乐诸缘务。生育男女各三十人。库藏仆从其数甚众。男女婚娶其事众多。但营目前忘所修法。为缘务所缚。不舍家业于仆从所闻诸亲戚多有死丧。女某甲舍既遭丧祸又失业。焉广闻如是丧失之声。愁毒懊恼。如似百箭一时入心。亦闻美善可爱之语。家之估客大获珍宝。安隐还归。其子某甲产生男儿。又闻已女生于福子。复生欢喜。闻向衰利。忧喜交集。犹如作伎所旋之轮。与一亲友至园苑中。适行游观到一林间。见有一人斫于大树。枝柯条叶繁美茂盛。使多象挽不能令出。斫一小树无诸枝柯。一人独挽都无滞碍。即挽出林。见斯事已。即自思惟而作是言。我于今者得见因缘。即说偈言</p>
<p style="text-align: left">　　我见伐大树　　枝叶极繁多</p>
<p style="text-align: left">　　稠林相钩挂　　无由可得出</p>
<p style="text-align: left">　　<a>世间</a>亦如是　　男女诸眷属</p>
<p style="text-align: left">　　爱憎系缚心　　于生死稠林</p>
<p style="text-align: left">　　不可得解脱　　小树无枝柯</p>
<p style="text-align: left">　　稠林不能碍　　观彼<a>觉悟</a>我</p>
<p style="text-align: left">　　断绝于亲爱　　于生死稠林</p>
<p style="text-align: left">　　自然得解脱</p>
<p style="text-align: left">　　即于彼处得辟支佛道。时彼亲友即语之言。日已向暮可共还家。答亲友言。汝自归家。我向家因今以断竟。亲友问言汝云何断。答言。我昔由爱故着居家。今我已断如此爱业。人所爱着妻子眷属。小子稚孙恩爱憍恣。若见父时。弄声不了。疾走攀缘。恋着此事故生爱着。我于妻子及以眷属。如此之事爱心永息。我本在家营理众务。或出或入。或言与彼。或言取此。或言应作。或言不应作。如此之事我今已断。已舍欲乐。获解脱乐。伐爱树根。闭诸趣门。灭大闇障。我于赤子反似怨家等无有异。今我如是。云何而当复还家耶。时其亲友即还家中语其男女。男女大小闻其不来。悉往就看。眷属既至。但见其父。沙门法服飞升虚空。男女白言。今以何事厌恶眷属。处虚空中。即说上偈。以答男女</p>
<p style="text-align: left">　　既说偈已。即时飞至雪山之中。与诸辟支佛。共集会已。还来到本得道园中。舍身涅槃。时其眷属为造塔庙。时人因名为多子塔。凡诸智人善根成熟。以少因缘便得开悟</p>
<p style="text-align: left">　　波罗[木*奈]国王月出悟辟支佛缘</p>
<p style="text-align: left">　　妻子亲友财　　生死中过患</p>
<p style="text-align: left">　　处林寂解脱　　犹如犀一角</p>
<p style="text-align: left">　　从善逝所闻　　传至于我师</p>
<p style="text-align: left">　　我复从师闻　　今当演说之</p>
<p style="text-align: left">　　昔有辟支佛。于迦叶佛所。万二千岁修行梵行。恒修忍辱慈悲众生。乃至微戒不曾毁犯。命终生天。彼天命终。下生人间波罗[木*奈]国国王之家。月出时生因名月出。以渐长大立为太子。其父王崩绍继王位。以宿善力作正法王治国。遣辅相子典领小国以女妻之。此辅相子勇力绝伦。多有眷属。自恃憍豪越逸过度。时国王子。以辅相子是姊妹夫。极成亲昵。因其私屏闲宴之处。阴遘谗计语王子言。尔之叔父兄弟眷属其数甚多。而世人多用妇语。尔之父王一旦倾覆。尔之诸母或生谗谄。自用其子以此推之汝父王位必不至汝。曼王未觉宜早图之。夫王位者天下之尊。极乐之处与天无异。一切世人无不信伏。若为国主以法治国。命终之后必得生天。譬如美肉众皆嗜之。王位亦尔。无不贪者。即说偈言</p>
<p style="text-align: left">　　譬如水未至　　宜务造桥梁</p>
<p style="text-align: left">　　瀑流若卒至　　不得有所为</p>
<p style="text-align: left">　　王位亦如是　　宜应先图之</p>
<p style="text-align: left">　　擒获在汝手　　尔乃可自安</p>
<p style="text-align: left">　　兄弟更相嫉　　后求甚不易</p>
<p style="text-align: left">　　王子思惟言　　如此亲友者</p>
<p style="text-align: left">　　将欲陷坠我　　如灰覆炽火</p>
<p style="text-align: left">　　现在既无乐　　来世获大苦</p>
<p style="text-align: left">　　尔时王子具以上事。往白父王。王闻子语。颦蹙怒眼目如赤铜。王当是时。敕语使言。曼其未泄。急追将来。时王子闻辅相子来。即便出迎。既相见已。寻时遇患。使还白王言。王子病极成痿笃。王闻是事即自出看。既睹其子所患困笃。命在危惙。四大苦痛。见此事已。便自思惟。此王位者。甚为大恶。然彼辅相父子。阴教我子。悖逆天常。欲为不轨。而我王位非彼能得。我子今者。患苦垂命。一切世人皆生贪嫉。以此而言。当知王位恶鄙弊处。何故鄙弊。以王位故舍其善行。为王位故害父及祖。为亲厚者。作大过恶。舍于惭愧能使憍逸。为少乐故不畏后世。即说偈言</p>
<p style="text-align: left">　　如蛾投炽火　　贪国盲亦尔</p>
<p style="text-align: left">　　深着于得失　　作以及不作</p>
<p style="text-align: left">　　没国事淤泥　　不得寂定处</p>
<p style="text-align: left">　　作是思惟时　　身行极清净</p>
<p style="text-align: left">　　逮得厌恶心　　即获辟支佛</p>
<p style="text-align: left">　　复有师云。此王见儿患已。即便还宫。有一邻国亲厚之王。为贼所逼。即遣使来求索援助。此王闻已。寻将兵众往救彼王。既到彼国连兵交刃。极相杀害。乃至妇人胎中。小儿剥而杀之。王见斯事。深于王位生于厌恶。即说偈言</p>
<p style="text-align: left">　　贪国微小乐　　没溺欲泥中</p>
<p style="text-align: left">　　欲忿既增长　　斗战生是非</p>
<p style="text-align: left">　　以贪财利故　　互共相杀害</p>
<p style="text-align: left">　　不求胜解脱　　尽灭于王位</p>
<p style="text-align: left">　　如大炽火中　　飞蛾投而死</p>
<p style="text-align: left">　　怪哉生死中　　所作事颠倒</p>
<p style="text-align: left">　　极作劬劳业　　返获其苦殃</p>
<p style="text-align: left">　　如彼高山巅　　崖傍有蜜蜂</p>
<p style="text-align: left">　　愚人贪少味　　不觉堕坠苦</p>
<p style="text-align: left">　　如是自思惟　　即得辟支佛</p>
<p style="text-align: left">　　即告子言。汝能不用恶人之言。无勃逆意。汝若治国必以正法。我今以国付嘱于汝。吾将欲去。子及辅相一切眷属。闻王此语。悉皆懊恼涕泣流泪。合掌白王。不审大王。欲何处去。尔时父王踊身虚空。在日出山上。说如上偈。着沙门服。作十八种变。国人见者无不欢喜。譬如调马若见鞭影即便调顺。智人亦尔。见他受苦心即调顺</p>
<p style="text-align: left">　　拘舍弥国王大帝悟辟支佛缘</p>
<p style="text-align: left">　　父母及妻子　　谷帛财宝等</p>
<p style="text-align: left">　　智者深观察　　暂过如客舍</p>
<p style="text-align: left">　　弃舍于爱欲　　独行如犀角</p>
<p style="text-align: left">　　我昔从诸师　　传授闻此事</p>
<p style="text-align: left">　　昔有曾于迦叶佛所作比丘。智慧聪敏柔和忍辱。于日日中。常观诸法真实体性。所谓观阴苦空无常<a>无我</a>。犹如<a>芭蕉</a>热时之炎。如幻如梦如水泡沫。能善观察自修其心。命终生天。于天寿尽下生拘舍弥城。为国王子。名曰大帝。其父王崩。承嗣先业绍继王位。如劫初诸王。善修戒行正法治国。尔时城中有大长者。财富无量。与大帝王。少为亲旧。极相厚昵。彼大长者身婴重病。王闻其疾躬自往问。见长者病形容萎悴。王心不乐低头愁惨。时彼长者以七宝钵盛满中金。用奉献王。王言长者。汝今疾苦极困笃耶。长者对曰。愿王顾视听我所说</p>
<p style="text-align: left">　　我家大巨富　　犹如毗沙门</p>
<p style="text-align: left">　　爱语及财宝　　多集亲友众</p>
<p style="text-align: left">　　妻子与眷属　　僮仆诸走使</p>
<p style="text-align: left">　　我皆恣所欲　　待遇极丰厚</p>
<p style="text-align: left">　　今我死时至　　无一为我伴</p>
<p style="text-align: left">　　王即慰劳言　　此语极真实</p>
<p style="text-align: left">　　汝子与诸亲　　财宝众库藏</p>
<p style="text-align: left">　　及我勇健力　　象马车步兵</p>
<p style="text-align: left">　　虽有如是等　　无能救拔者</p>
<p style="text-align: left">　　我等诸亲友　　见汝遇苦患</p>
<p style="text-align: left">　　但有慰喻言　　忧愁流涕泪</p>
<p style="text-align: left">　　及汝命将绝　　无能救济者</p>
<p style="text-align: left">　　唯当自持汝　　由来所作善</p>
<p style="text-align: left">　　王谛观其病　　心如得禅者</p>
<p style="text-align: left">　　深悟诸苦患　　众生决定有</p>
<p style="text-align: left">　　一切有生类　　必为病所趣</p>
<p style="text-align: left">　　病常恼患人　　无有哀愍心</p>
<p style="text-align: left">　　一切世间人　　决定入死道</p>
<p style="text-align: left">　　都不生厌畏　　言此我妻子</p>
<p style="text-align: left">　　彼是我亲属　　此是我财贿</p>
<p style="text-align: left">　　彼亲厚于我　　我亲友于彼</p>
<p style="text-align: left">　　意为痴所病　　横作如是想</p>
<p style="text-align: left">　　火灾患在前　　愚盲而不睹</p>
<p style="text-align: left">　　上来诸所亲　　无能拔济者</p>
<p style="text-align: left">　　于此正思惟　　即获辟支佛</p>
<p style="text-align: left">　　王之所亲内外眷属。见王得道绝弃世事。为爱别离火之所烧燃。生大恼热。时辟支佛身升虚空。作十八种变。说如上偈</p>
<p style="text-align: left">　　复有说云。此王为王子时。入园苑中。见诸盲者更互相捉。闻王子出。谓有饮食。在于道侧。不见道路。堕大深坑。有即死者。有头破者。手脚折者。身体碎坏。尔时王子见是众苦。厌患思惟。而作是言。此觉悟我。如是盲人亦曾富贵。由纵逸故今得是苦。我于今者睹是事已。宜好捡行。不应放逸。即说偈言</p>
<p style="text-align: left">　　譬火烧金鬘　　而用为首饰</p>
<p style="text-align: left">　　金鬘虽珍妙　　炽火终成害</p>
<p style="text-align: left">　　王位亦如是　　当慎莫放逸</p>
<p style="text-align: left">　　此盲觉悟我　　不宜自宽纵</p>
<p style="text-align: left">　　因此王位故　　身起大憍慢</p>
<p style="text-align: left">　　威迫国人民　　皆令生苦恼</p>
<p style="text-align: left">　　后自受苦时　　苦剧百千倍</p>
<p style="text-align: left">　　目睹他受苦　　云何能自安</p>
<p style="text-align: left">　　此即是我师　　示我众苦患</p>
<p style="text-align: left">　　作此思惟时　　即获辟支佛</p>
<p style="text-align: left">　　尔时王子。大赐盲者钱财珍宝。沙门法服身升虚空。现诸神变。语诸亲言。而我今者。不以嗔恚怖畏忧愁故。不嫌汝等故。我舍亲爱国土人民。都无怨亲钱财宝物。如上说偈</p>
<p style="text-align: left">　　拘舍弥国王悟辟支佛缘</p>
<p style="text-align: left">　　戏笑众乐具　　弃舍如涕唾</p>
<p style="text-align: left">　　忍乐于出离　　断灭于诸苦</p>
<p style="text-align: left">　　能尽贪爱痴　　其心得解脱</p>
<p style="text-align: left">　　由得解脱故　　独一如犀角</p>
<p style="text-align: left">　　曾从先师所　　得闻如是事</p>
<p style="text-align: left">　　昔有辟支佛。于过去佛所修诸善根。于最后身生拘舍弥国。为拘舍弥王。其国土内有大灾变。大旱恶风五星倒错。王召太史占相之徒。说偈问言</p>
<p style="text-align: left">　　何缘有是灾　　大旱不降雨</p>
<p style="text-align: left">　　虚空无云翳　　观日无威光</p>
<p style="text-align: left">　　食肉诸恶鸟　　乌鹫及鵄枭</p>
<p style="text-align: left">　　逈翔虚空中　　见者生恐怖</p>
<p style="text-align: left">　　咸言如是灾　　是谁之所作</p>
<p style="text-align: left">　　能使诸妖异　　怪变乃如是</p>
<p style="text-align: left">　　尔时太史即答王言。随我所知今当为说。如我意者。一切国民必有逼迫苦恼之事。王复问言。当以何方禳此灾患。太史白言。王若欲令国安隐者。当随我语。即说偈言</p>
<p style="text-align: left">　　王若能退位　　脱服与余人</p>
<p style="text-align: left">　　具足满六月　　微服而行乞</p>
<p style="text-align: left">　　灾患自消除　　王当如满月</p>
<p style="text-align: left">　　王随彼语。即舍其位。微服行国。渐渐经历。行到婆翅多城。到彼城已。有异国王兴军来伐。婆翅多王为国乐故。兴兵往拒。两阵交战二王俱死。婆翅多城诸王子等。竞共诤国。复大战斗。毗罗仙王见是事已。唱言怪哉。即说偈言</p>
<p style="text-align: left">　　王位虽尊豪　　其乐甚轻微</p>
<p style="text-align: left">　　云何为是故　　具受诸苦毒</p>
<p style="text-align: left">　　竞心生斗战　　乐着随众恶</p>
<p style="text-align: left">　　如蝇贪食蜜　　着蜜无不丧</p>
<p style="text-align: left">　　人亦复如是　　为贪小乐故</p>
<p style="text-align: left">　　斗战自伤害　　王位可鄙贱</p>
<p style="text-align: left">　　多集诸苦恼　　患害用至灭</p>
<p style="text-align: left">　　如饮杂毒浆　　毒消身败丧</p>
<p style="text-align: left">　　为一己身故　　多有所伤害</p>
<p style="text-align: left">　　愚贪王者乐　　乐少苦甚多</p>
<p style="text-align: left">　　我从今永止　　更不求此乐</p>
<p style="text-align: left">　　而此国事务　　忧怖充其中</p>
<p style="text-align: left">　　荣乐须臾顷　　忧患苦延长</p>
<p style="text-align: left">　　譬如妙金屋　　火焚炎炽然</p>
<p style="text-align: left">　　智者畏烧害　　不应入其中</p>
<p style="text-align: left">　　作是思惟时　　即悟辟支佛</p>
<p style="text-align: left">　　以<a>神通</a>力故　　须发自然落</p>
<p style="text-align: left">　　即作沙门形　　踊身升虚空</p>
<p style="text-align: left">　　寻于虚空中　　即说如上偈</p>
<p style="text-align: left">　　即飞至雪山中诸辟支佛所。时彼辟支佛问言。以何因缘得悟道果。具说上偈答之</p>
<p style="text-align: left">　　波罗[木*奈]国王亲军悟辟支佛缘</p>
<p style="text-align: left">　　世间戏笑乐　　及爱我我所</p>
<p style="text-align: left">　　悉皆放弃舍　　心意得解脱</p>
<p style="text-align: left">　　诸根悉寂定　　独行如犀角</p>
<p style="text-align: left">　　我昔从先师　　传闻如此事</p>
<p style="text-align: left">　　过去波罗[木*奈]城王名曰亲军。有二夫人。心甚爱悦。乐着欲事。恒为放逸。耽荒如醉。亦如香山逸象。香流出时入摩梨山自纵欲事。时二夫人更相妒嫉。各相伺便。其一夫人便以毒药与其亲信。亲信赍药与彼夫人。夫人得药狂闷而卧。甚大苦毒寻便命终。第二夫人见其命终。诈现懊恼。自顼其发。捶胸而哭。举宫哀戚。王闻其死生大苦恼。夫人左右所有直人。所著璎珞严身之具。悉皆挽绝。以土坌身。忧毒入心。如彼群鹄为鹰所逐。如金翅鸟惊诸龙女。宫中婇女为死所惊。亦复如是。尔时宫中。譬如冢间。又如黑尘掩蔽光明。诸宫人等为忧所弊。亦复如是。王闻宫人如是忧苦。心中惊动。天冠璎珞着身服饰。皆弃于地。入到丧边。见诸婇女。哀苦理极。王见是已生大愁恼。而自思惟。即说偈言</p>
<p style="text-align: left">　　譬如盛暑日　　能炙好花萎</p>
<p style="text-align: left">　　死日消人形　　面色变青黑</p>
<p style="text-align: left">　　唇齿尘垢秽　　眼陷鼻角戾</p>
<p style="text-align: left">　　歌舞妙容仪　　矗直如木石</p>
<p style="text-align: left">　　先者能令我　　爱着极乐处</p>
<p style="text-align: left">　　云何卒今日　　能生我怖畏</p>
<p style="text-align: left">　　可恶生死患　　不净极臭秽</p>
<p style="text-align: left">　　如梦虚不实　　亦如芭蕉心</p>
<p style="text-align: left">　　无有坚实相　　如幻泡焰沫</p>
<p style="text-align: left">　　暂现如水波　　智者所厌恶</p>
<p style="text-align: left">　　不知观察者　　横生乐着想</p>
<p style="text-align: left">　　于此不净中　　横生于身想</p>
<p style="text-align: left">　　迷闷而守着　　犹如睡眠者</p>
<p style="text-align: left">　　如是思惟未久之间。烧夫人尸丧事已竟。第二夫人为藏已过。食好饮食诈自懊恼。言欲断食。现作哀惨。然恐其过彰露发觉。心中愁结。以愁结故。饮食不消。即成大病。王见病已倍增懊恼。即生厌恶。如此皆是生死过患。即说偈言</p>
<p style="text-align: left">　　如女能生爱　　生累极众多</p>
<p style="text-align: left">　　人中无不尔　　因爱生于乐</p>
<p style="text-align: left">　　还复生大恶　　爱为苦根本</p>
<p style="text-align: left">　　见爱合会时　　必知是无常</p>
<p style="text-align: left">　　我所爱乐者　　端政与盛年</p>
<p style="text-align: left">　　一旦死来集　　以是故当知</p>
<p style="text-align: left">　　云何有是乐　　谁有智慧人</p>
<p style="text-align: left">　　恩爱合会时　　而当生喜乐</p>
<p style="text-align: left">　　畏老病死患　　是故我永离</p>
<p style="text-align: left">　　作此思惟时　　即得辟支佛</p>
<p style="text-align: left">　　即着王者衣服璎珞。飞升虚空。于虚空中说如上偈。变成沙门。飞到雪山中诸辟支佛所</p>
<p style="text-align: left">　　转轮圣王最小子悟辟支佛缘</p>
<p style="text-align: left">　　过去无量劫时。有一转轮圣王。千子具足。其最小子见父乘金轮宝七宝具足。四兵翼从鼓盖容饰悉皆具备。其最小子即问母言。我当何时得是盖等种种容饰。母即答言。汝至骨朽亦不得是。儿即问言。何以不得。汝有九百九十九大兄。应得绍位。计其次第。都不至汝。儿即思惟。我既不得如是容饰。生必有死形骨腐败。以是种种思惟生死过患。即时觉悟得辟支佛。身升虚空作十八变。母即复请愿莫远去。园苑中住受我供养。时辟支佛受诸母请。即住后园。日日供养经历多时。时辟支佛厌是有身。即便弃舍而入涅槃。诸母恋念。大积香薪以烧其身。收其<a>舍利</a>盛着宝瓶。即于后园为起大塔。时转轮王游四城还。到后园中见有大塔。怪而问之。时守园者即白王言。是王最小之子。得辟支佛。于此涅槃。诸母于此为其起塔。时转轮王即召其母。而问之言。我子云何死而起此塔。时其母等具以上事而白于王。王责其母。我儿欲得何不语我。今虽涅槃。以王容饰置于塔上。由是因缘。无量劫中。恒为转轮圣王。食自然福至今不尽。若处生死。应二千五百世为转轮圣王。由成佛故。得二千五百宝盖。阿阇世王上佛五百宝盖。毗舍离律车子上佛五百宝盖。海龙王上佛五百宝盖。阿须罗王亦上佛五百宝盖。天帝释亦上佛五百宝盖。尔时世尊唯不受一盖。何以故。为将来<a>弟子</a>若乏衣食供养。以此福力当使人天自然供给。以是因缘当知。贤圣福田深广无量</p>
<p style="text-align: left">　　辟支佛因缘论卷下</p>

				</div></div><hr><script charset='utf-8' src='../../js/footer.js'></script></body></html>