<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修菩提资粮论 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>菩提资粮论 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>菩提资粮论 第六卷</strong></p>
<p style="text-align: left">
	　　圣者龙树本　<a>比丘</a><a>自在</a>释</p>
<p style="text-align: left">
	　　大隋南印度<a>三藏</a>达磨笈多译</p>
<p style="text-align: left">
	　　问云何修习答</p>
<p style="text-align: left">
	　　四神足为根　　欲进心思惟</p>
<p style="text-align: left">
	　　四无量住持　　谓慈悲喜舍</p>
<p style="text-align: left">
	　　于此四无量中。习近多作已。得心堪能。得心堪能已。便入初禅那。如是第二。如是第三。如是第四。彼得禅那已得身心轻。彼以身心轻具足故。出生入<a>神通</a>道。出生入神通道具足故。便生神足。谓若欲若精进若心若思惟。于中欲者向法。精进者成就法。心者于法观察。思惟者于法善巧。彼<a>菩萨</a>于神通若信解若作用。其心自在。随欲所行。以善成熟故。自根本住持故。诸处顺行如风遍空。于中菩萨得四无量及四禅那已。若信解若作用。出生天眼。若诸天龙夜叉乾闼婆等。若学人及声闻独觉天眼于中独有增上之力。清净胜过光明胜过。上首胜过殊异胜过。其眼无碍<a>世间</a>色相粗细远近。随其所欲彼皆能见。如是闻<a>天人</a>畜生等声。如是念知前世无边无际。如是知他心与贪欲等俱乃至八万四千差别。如是得无量神足。以得神足故。诸所应调伏众生。悉令调伏</p>
<p style="text-align: left">
	　　四界如毒蛇　　六入如空村</p>
<p style="text-align: left">
	　　五众如杀者　　应作如是观</p>
<p style="text-align: left">
	　　长夜以诸乐具受用因缘。虽守护将息长养。此地等四界。而速疾发动。不知恩养。不可依怙。不可委信故。应当观察犹如毒蛇。以无主故。离我我所故。眼等诸入有六贼众。逼恼可畏故。应当观察犹如空村。共和与物破坏打罚不能遮障故。犹如杀者。于五受众。应当日日如是观察</p>
<p style="text-align: left">
	　　重法及法师　　亦舍于法悭</p>
<p style="text-align: left">
	　　教师勿卷秘　　听者勿散乱</p>
<p style="text-align: left">
	　　于此有四种法。能生大智。应当受取。于法及法师中应当尊重。亦舍法悭。随所闻法随所习诵。为他演说。若有乐欲法者。教师勿为卷手秘惜。听者勿散乱。谓莫有异欲</p>
<p style="text-align: left">
	　　无慢无希望　　唯以悲愍心</p>
<p style="text-align: left">
	　　尊重恭敬意　　为众而<a>说法</a></p>
<p style="text-align: left">
	　　复有四种法。是大智相。应当受取。所谓远离自高轻他。无憍慢故。弃<a>舍利</a>养恭敬名闻。无希望心故。于无明闇障众生中唯悲愍故。尊重恭敬为其说法。以此四种法故。菩萨大智具足。应当受取</p>
<p style="text-align: left">
	　　于闻无厌足　　闻已皆诵持</p>
<p style="text-align: left">
	　　不诳尊<a>福田</a>　　亦令师<a>欢喜</a></p>
<p style="text-align: left">
	　　多闻无厌。闻已持法。持法已顺法行法。不诳所尊福田。亦令教师欢喜此法。是菩提心不忘失因</p>
<p style="text-align: left">
	　　不应观他家　　心怀于敬养</p>
<p style="text-align: left">
	　　勿以论难故　　习诵于世典</p>
<p style="text-align: left">
	　　不应为供养恭敬因缘往观他家。除为安立菩提心因缘。亦不应欲为论难故习诵诸世论等。除为多闻因缘</p>
<p style="text-align: left">
	　　勿以嗔恚故　　毁呰诸菩萨</p>
<p style="text-align: left">
	　　未受未闻法　　亦勿生诽谤</p>
<p style="text-align: left">
	　　何以故。为护续生善法因缘</p>
<p style="text-align: left">
	　　断除于憍慢　　当住四圣种</p>
<p style="text-align: left">
	　　勿嫌于他人　　亦勿自高举</p>
<p style="text-align: left">
	　　断除憍慢者。于诸众生中。当下心如狗断除我慢。于轻俭衣食卧床药具四圣种中亦应当住。于彼圣种知足故。不应嫌他。亦不应自高举</p>
<p style="text-align: left">
	　　若实不实犯　　不得发觉他</p>
<p style="text-align: left">
	　　勿求他错失　　自错当觉知</p>
<p style="text-align: left">
	　　他同梵<a>行者</a>犯罪。若实若不实。皆不应发觉。他有错失不应求觅。唯于自错。即应觉知</p>
<p style="text-align: left">
	　　佛及诸<a>佛法</a>　　不应分别疑</p>
<p style="text-align: left">
	　　法虽最难信　　于中应信之</p>
<p style="text-align: left">
	　　于佛不应分别。以<a>世尊</a>具足未曾有法故。亦于佛法不应疑惑。以于诸众生是不共法故。及于最难信佛法中。以深心清净故。应当信之</p>
<p style="text-align: left">
	　　虽由实语死　　退失转轮王</p>
<p style="text-align: left">
	　　及以诸天王　　唯应作实语</p>
<p style="text-align: left">
	　　若菩萨由实语故。若夺物若死。虽退失转轮王及诸天王。唯应实语。何况其余而不实语</p>
<p style="text-align: left">
	　　打骂恐杀缚　　终不怨责他</p>
<p style="text-align: left">
	　　皆是我自罪　　业报故来现</p>
<p style="text-align: left">
	　　诸有他来打骂恐怖杀缚幽闭。皆是自罪应当有此。终不嗔他。此是我业前世已作。今时还受相似不爱之果。彼诸众生都无有罪。唯是我罪业报来现。应当有此</p>
<p style="text-align: left">
	　　应极尊重爱　　供养于父母</p>
<p style="text-align: left">
	　　亦给侍和上　　恭敬阿阇梨</p>
<p style="text-align: left">
	　　于父母所。应当极爱尊重供养。应作天想。随父母意令得悦乐。离谄幻心。又应恭敬给侍和上阿阇梨。随和上阿阇梨所说法中。无有内秘。皆为外化</p>
<p style="text-align: left">
	　　为信声闻乘　　及以独觉乘</p>
<p style="text-align: left">
	　　说于最深法　　此是菩萨错</p>
<p style="text-align: left">
	　　此中菩萨。有四种菩萨错失。应当舍离。所谓于声闻独觉乘诸众生中。为说最深之法。是菩萨错</p>
<p style="text-align: left">
	　　为信深大乘　　众生而演说</p>
<p style="text-align: left">
	　　声闻独觉乘　　此亦是其错</p>
<p style="text-align: left">
	　　于信深大乘诸众生中。为说声闻独觉乘。是菩萨错</p>
<p style="text-align: left">
	　　大人来求法　　慢缓不为说</p>
<p style="text-align: left">
	　　而反摄受恶　　委任无信者</p>
<p style="text-align: left">
	　　若有正住大众生。来有所求时。应即为说善法。而更慢缓<a>破戒</a>恶法。反摄受之。是菩萨错。于大乘中未有信解。未以四摄事成熟者。而信任之。是菩萨错。是为四种</p>
<p style="text-align: left">
	　　远舍所说错　　所说头多德</p>
<p style="text-align: left">
	　　于彼当念知　　亦皆应习近</p>
<p style="text-align: left">
	　　此中所说四种错失。应远舍离。以此去菩提远故。若声闻独觉乘中所说。头多等及余功德。但知彼等不与菩提作障碍者。于彼彼中。亦应习近</p>
<p style="text-align: left">
	　　等心平等说　　平等善安立</p>
<p style="text-align: left">
	　　亦令正相应　　诸众生无别</p>
<p style="text-align: left">
	　　此四种菩萨道。应当习近。何等为四。所谓诸众生中起平等心。诸众生中平等说法。诸众生中平等善安立。诸众生中令正相应。此等皆无差别。是为四种</p>
<p style="text-align: left">
	　　为法不为利　　为德不为名</p>
<p style="text-align: left">
	　　欲脱众生苦　　不欲自身乐</p>
<p style="text-align: left">
	　　此四种真实菩萨。应当觉知。何等为四。所谓但为于法不为财利。但为功德不为名称。但欲脱众生苦。不欲自身安乐</p>
<p style="text-align: left">
	　　密意求业果　　所作福事生</p>
<p style="text-align: left">
	　　亦为成熟众　　舍离于自事</p>
<p style="text-align: left">
	　　若于业果密意欲求。作三福事。生此福时。唯为菩提利乐众生。亦唯为菩提成熟于众。为利众故舍离自事。此是四种真实菩萨</p>
<p style="text-align: left">
	　　亲近善知识　　所谓法师佛</p>
<p style="text-align: left">
	　　劝励<a>出家</a>者　　及以乞求辈</p>
<p style="text-align: left">
	　　此四种菩萨善知识。应当亲近。何等为四。所谓法师是菩萨善知识。为助持闻慧故。佛世尊是菩萨善知识。为助持诸佛法故。劝出家者是菩萨善知识。为助持诸善根故。乞求者是菩萨善知识。为助持菩提心故。此四种菩萨善知识。应当亲近</p>
<p style="text-align: left">
	　　依止世论者　　专求世财者</p>
<p style="text-align: left">
	　　信解独觉乘　　及以声闻乘</p>
<p style="text-align: left">
	　　此四种菩萨恶知识。应当知之。何等为四。所谓世论者。习近种种杂辩才故。摄世财物者。不摄法故。独觉乘者。少义利少作事故。声闻乘者。自利行故</p>
<p style="text-align: left">
	　　此四恶知识　　菩萨应当知</p>
<p style="text-align: left">
	　　复有应求者　　所谓四大藏</p>
<p style="text-align: left">
	　　如前所说四种知识。是恶知识知已应离。复有应求得者。所谓四大藏</p>
<p style="text-align: left">
	　　佛出闻诸度　　及于法师所</p>
<p style="text-align: left">
	　　见之心无碍　　乐住空闲处</p>
<p style="text-align: left">
	　　此四种菩萨大藏。应当得之。何等为四。所谓奉事出世诸佛听闻<a>六波罗蜜</a>。以无碍心见于法师。以不放逸乐住空闲之处。此是四种菩萨大藏。应当得之</p>
<p style="text-align: left">
	　　地水火风空　　悉与其相似</p>
<p style="text-align: left">
	　　一切处平等　　利益诸众生</p>
<p style="text-align: left">
	　　与地水火风<a>虚空</a>等。有二因缘相似菩萨。应当摄受。所谓平等故。利益故。如地等大及虚空五种。于有心<a>无心</a>中一切处平等。无有异相。诸众生等常所资用。而无变异不求报恩。我亦如是。乃至觉场究竟。为诸众生之所资用。而无变异不求报恩</p>
<p style="text-align: left">
	　　当善思惟义　　勤生陀罗尼</p>
<p style="text-align: left">
	　　勿于听法者　　为作于障碍</p>
<p style="text-align: left">
	　　义者。佛所说义。于彼当善思惟。若共谈若独住。应如是作。又安住禁戒清净心意。精勤鲜洁当生及闻银主海主等陀罗尼。又于听法者所。勿以微少因缘而作障碍。为离法灾生业故</p>
<p style="text-align: left">
	　　恼中能调伏　　小事舍无余</p>
<p style="text-align: left">
	　　八种<a>懈怠</a>事　　皆亦应除断</p>
<p style="text-align: left">
	　　恼中能调伏者。于中有九种恼事。所谓于我作无利益。已作今作当作。是为三种。于我亲爱作无利益。已作今作当作。复为三种。于我憎嫌与作利益。已作今作当作。复为三种。此等皆作恼事。于此九种恼事之中。当自调伏。小事舍无余者。于中有二十种小事。所谓不信(一)无惭(二)谄幻(三)掉(四)乱(五)放逸(六)害(七)无愧(八)懈怠(九)忧(十)昏(十一旧睡)睡(十二旧眠)恨(十三)覆(十四)嫉(十五)悭(十六)高(十七)忿(十八)悔(十九)闷(二十)</p>
<p style="text-align: left">
	　　此等二十种小事。皆舍无余。八种懈怠事皆亦应除断者。于中有八种懈怠事。所谓我欲作务即便安卧。不发精进(一)。我作务已(二)。我于行路(三)。我行路已(四)。我身疲乏。不能修业(五)。我身沉重。不能修业(六)。我已生病(七)。我病得起不久即便安卧。不发精进(八)。由此等故。应得不得应到不到应证不证。此等八种懈怠事中。为除断故。应发精进</p>
<p style="text-align: left">
	　　莫作非分贪　　横贪不称意</p>
<p style="text-align: left">
	　　离者皆令合　　无问亲非亲</p>
<p style="text-align: left">
	　　若见具足利养名闻安乐称誉福德众生。于彼具足福中。莫作非分贪心。以作非分贪心则不称意。是故所不应作。又于各各共诤离坏众生中。无问亲与非亲。皆令和合。同心相爱</p>
<p style="text-align: left">
	　　于空而得空　　智者莫依行</p>
<p style="text-align: left">
	　　若当得于空　　彼恶过身见</p>
<p style="text-align: left">
	　　依空拔除大无智聚故。智者莫依得空而行。若依得空而行。则于有身见人。难治过之恶亦过之。以诸见行由空出离。若着<a>空见</a>彼不可治。以更无令出离故</p>
<p style="text-align: left">
	　　扫涂与庄严　　及多种鼓乐</p>
<p style="text-align: left">
	　　香鬘等供具　　供养于支提</p>
<p style="text-align: left">
	　　于如来支提及形像所。扫地涂地香鬘<a>烧香</a>末香华盖幢幡等。庄严供养之具。当作供养。为得端正戒香自在故。贝笛箜篌腰鼓大鼓雷鼓拍手等。种种鼓乐供养。为得天耳故</p>
<p style="text-align: left">
	　　作种种灯轮　　供养支提舍</p>
<p style="text-align: left">
	　　施盖及革屣　　骑乘车舆等</p>
<p style="text-align: left">
	　　支提舍中。应以种种香油酥灯鬘等善作供养。为得佛眼故。布施伞盖皮鞋象马车舆乘等。为得菩萨无上神通乘不难故</p>
<p style="text-align: left">
	　　专应喜乐去　　乐知信佛得</p>
<p style="text-align: left">
	　　喜乐给侍僧　　亦乐闻<a>正法</a></p>
<p style="text-align: left">
	　　于中菩萨。常应如是喜乐于法。莫喜五欲福乐。当知信佛所得之利。莫唯信乐见于色身。当于僧中以诸乐具常憙给侍。莫唯憙诣问讯而已。常憙闻法无有厌足。莫唯憙乐暂闻其语</p>
<p style="text-align: left">
	　　前世中不生　　现在中不住</p>
<p style="text-align: left">
	　　后际中不到　　如是观诸法</p>
<p style="text-align: left">
	　　因缘和合力故。及无所从来故。前世中不生念念破灭故。及不住故。现在中不住灭无余故。及无所至去故。后际中不到。应当如是观察诸法</p>
<p style="text-align: left">
	　　好事与众生　　不求彼好报</p>
<p style="text-align: left">
	　　当为独忍苦　　不自偏受乐</p>
<p style="text-align: left">
	　　菩萨于诸众生。当以好事而利乐之。自不希望彼等众生利乐好事。及诸众生有无量苦相。我独为其忍受。我有乐具。与诸众生。受用为乐</p>
<p style="text-align: left">
	　　虽足大福报　　心不举不喜</p>
<p style="text-align: left">
	　　虽贫如饿鬼　　亦不下不忧</p>
<p style="text-align: left">
	　　虽住大具足福报天中。其心不作喜之与举。虽为饿鬼贫穷破散逼恼此最难活。不应生下心。亦复不应忧。何况人道贫穷破散</p>
<p style="text-align: left">
	　　若有已学者　　应极尊重之</p>
<p style="text-align: left">
	　　未学令入学　　不应生轻蔑</p>
<p style="text-align: left">
	　　若有已学众生。于彼应作至极尊重。若未学者应令彼等入学。亦不应轻蔑之</p>
<p style="text-align: left">
	　　戒具者恭敬　　破戒令入戒</p>
<p style="text-align: left">
	　　智具者亲近　　愚者令住智</p>
<p style="text-align: left">
	　　戒具足人应当问讯。合掌向礼等而恭敬之。亦应为彼说持戒福。若破戒者应令入戒。亦应为彼说破戒罪。智具足者。应当亲近。亦应为彼显智慧德。愚者应令住智。亦应为彼演愚痴过</p>
<p style="text-align: left">
	　　<a>流转</a>苦多种　　生老死恶趣</p>
<p style="text-align: left">
	　　不怖此等畏　　当降魔恶智</p>
<p style="text-align: left">
	　　菩萨于流转中。流转多种。生老死忧悲苦恼等。<a>地狱</a>畜生饿鬼阿修罗恶趣等。不应怖畏。唯当降伏恶魔恶智</p>
<p style="text-align: left">
	　　所有诸佛土　　抟聚诸功德</p>
<p style="text-align: left">
	　　为皆得彼故　　发愿及精进</p>
<p style="text-align: left">
	　　十方无量诸佛国土。若佛土具足。若佛土庄严。若从诸佛菩萨闻。若自见之。彼皆抟聚<a>殊胜</a>功德。皆令彼等入到自佛土中。应当作如是愿。随所愿即随成就。亦应如是精勤<a>修行</a></p>
<p style="text-align: left">
	　　恒于诸法中　　不取而行舍</p>
<p style="text-align: left">
	　　此为诸众生　　受担欲荷负</p>
<p style="text-align: left">
	　　以取故苦不取故乐。作是念已。恒于诸法不取而舍。虽不取而舍。若此先时为趣菩提故。作愿受担众生。未度者我当度。未脱者我当脱。未寂灭者我当寂灭。此应荷负为诸众生故</p>
<p style="text-align: left">
	　　正观于诸法　　<a>无我</a>无我所</p>
<p style="text-align: left">
	　　亦勿舍大悲　　及以于大慈</p>
<p style="text-align: left">
	　　说诸法无所有。如梦如幻故。诸法无我。其无我所者观无相故。如是以最胜义法。观此相时。然于众生亦不舍大悲及以大慈。如是应当倍复称量叹言奇哉。彼诸众生痴闇所覆。着我我所。于此最胜义道法中。而不觉知。我当何时。令彼众生于此最胜义道法中而得觉知。是为于众生中不舍大悲及以大慈</p>
<p style="text-align: left">
	　　胜过诸供养　　以供佛世尊</p>
<p style="text-align: left">
	　　彼作何者是　　所谓法供养</p>
<p style="text-align: left">
	　　若有以诸供具。供养诸声闻独觉菩萨及佛世尊。所谓或以诸华香鬘末香灯轮供养。或以诸盖幢幡供养。或以诸音乐等供养。或以诸药美饮食等布施供养。若欲胜过彼诸供养以供养佛。复何者是。答言所谓法供养。彼法供养复有何相</p>
<p style="text-align: left">
	　　若持菩萨藏　　及得陀罗尼</p>
<p style="text-align: left">
	　　入深法源底　　是为法供养</p>
<p style="text-align: left">
	　　于中若与菩萨藏相应。如来所说经等甚深明相背诸世间难得其底。难见微细无著了义。以总持经王印印之。不退转因从<a>六度</a>生。善摄所摄顺入助菩提法合正觉性。入诸大悲说于大慈。离众魔见善说缘生。入无众生无命无长养无人。与空无相无愿无作相应。坐于觉场转于法轮。为天龙夜叉乾闼婆之所赞叹。度在家泥摄诸<a>圣人</a>。演说诸菩萨行。入法义辞乐说之辩。震于无常苦无我等音声之雷。怖诸外论见得之执。诸佛所叹对治流转示<a>涅槃</a>乐。如是等经若说若持观察摄取。是名法供养。又法供养者。得不退堕顺行总持故。于空无相无愿无作相应深法中。入至其底无动无疑。是名最胜义中法之供养</p>
<p style="text-align: left">
	　　应当依于义　　莫唯爱杂味</p>
<p style="text-align: left">
	　　于深法道中　　善入莫放逸</p>
<p style="text-align: left">
	　　又法供养者。若于法中思法行法。随顺缘生离诸边取之见。得无出无生忍入于无我。于因缘中无违无斗无诤离我我所。应当依义。莫爱驰逐杂饰句味。应当依智莫依于识。依了义经莫着不了义世俗言说。应当依法莫取人见。应当随顺如实法行入无住处。善观无名行识明色六入触受爱取有生老死忧悲苦恼困极。皆悉寂灭。如是观缘生已引出无尽。以愍念众生故。不着诸见不作放逸。若常如此。乃名无上法之供养</p>
<p style="text-align: left">
	　　如是此资粮　　恒沙等大劫</p>
<p style="text-align: left">
	　　出家及在家　　当得满正觉</p>
<p style="text-align: left">
	　　如前所说资粮于恒伽沙等量大劫中出家众及在家众菩萨乘者。多时满愿得成正觉</p>
<p style="text-align: left">
	　　系彼资粮颂　　为菩提思惟</p>
<p style="text-align: left">
	　　资粮义无阙　　能如在彼颂</p>
<p style="text-align: left">
	　　我今择彼颂　　于义或增减</p>
<p style="text-align: left">
	　　善解颂义等　　贤智当忍之</p>
<p style="text-align: left">
	　　释彼资粮颂　　我所作福善</p>
<p style="text-align: left">
	　　为流转众生　　当得正遍觉</p>
<p style="text-align: left">
	　　圣者龙树所作菩提资粮论竟。我比丘自在解释竟</p>
				</div></div><hr><script charset='utf-8' src='../../js/footer.js'></script></body></html>