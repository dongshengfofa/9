<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大宗地玄文本论 第十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大宗地玄文本论 第十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大宗地玄文本论 第十卷</strong></p>
<p style="text-align: left">
	　　<a>马鸣菩萨</a>造</p>
<p style="text-align: left">
	　　<a>真谛</a><a>三藏</a>译</p>
<p style="text-align: left">
	　　[(王*昍)/(王*屾)][囗@日]陀尸梵迦诺道路大决择分第十九</p>
<p style="text-align: left">
	　　如是已说摩诃无二山王最胜高顶一地大决择分。次当说[(王*昍)/(王*屾)][囗@日]陀尸梵迦诺道路大决择分。其相云何。偈曰</p>
<p style="text-align: left">
	　　[(王*昍)/(王*屾)][囗@日]道路中　　七变对<a>修行</a></p>
<p style="text-align: left">
	　　以为道路量　　无有余行相</p>
<p style="text-align: left">
	　　论曰。今此偈中为明何义。为欲现示[(王*昍)/(王*屾)][囗@日]道路中。唯以七变对为其界量。无余相故。如偈[(王*昍)/(王*屾)][囗@日]道路中七变对修行以为道路量无有余行相故。云何名为七变修行。形相如何。偈曰</p>
<p style="text-align: left">
	　　七变有三种　　功德过患等</p>
<p style="text-align: left">
	　　五十一位中　　上下七变转</p>
<p style="text-align: left">
	　　增长功德品　　及诸烦恼海</p>
<p style="text-align: left">
	　　论曰。七变修行总有几数。有三种故。云何为三。一者功德七变。二者过患七变。三者等量七变。是名为三。如偈七变有三种功德过患等故。言变相者。五十一种金刚位中。向上上转向下下转具足七变。增长功德增长过患广大转故。如偈五十一位中上下七变转增长功德品及诸烦恼海故。且过患七变形相如何耶。偈曰</p>
<p style="text-align: left">
	　　最第一变中　　上各增百数</p>
<p style="text-align: left">
	　　下各增千数　　各障一二德</p>
<p style="text-align: left">
	　　后六变如次　　增倍倍数转</p>
<p style="text-align: left">
	　　论曰。第一变中增几数转。障几净法。谓上转时中。一一位位各增百数烦恼品类。障一净法。若下转时中。一一位位各增千数烦恼品类。障二净法。如偈最第一变中上各增百数下各增千数各障一二德故。后六变中功德过患。如其次第增倍数故。如偈后六变如次增倍倍数转故。如是已说现示过患七变门。次当说现示功德七变门。其相云何。偈曰</p>
<p style="text-align: left">
	　　最第一变中　　上各增一亿</p>
<p style="text-align: left">
	　　下各增二亿　　渐渐次第转</p>
<p style="text-align: left">
	　　后六变如次　　增倍倍数转</p>
<p style="text-align: left">
	　　不坏患数量　　为功德变作</p>
<p style="text-align: left">
	　　论曰。第一变中增几数转。谓上转时中。一一位位各增一亿数功德品类。渐渐而转。若下转时中。一一位位各增二亿数功德品类渐渐转故。如偈最第一变中上各增一亿下各增二亿渐渐次第转故。后六变中。如其次第增倍数故。如偈后六变如次增倍倍数转故。如是功德烦恼品类。为断不断。唯变作转。不动坏故。如偈不坏患数量为功德变作故如是已说现示功德七变门。次当说现示等量七变门。其相云何。偈曰</p>
<p style="text-align: left">
	　　最第一变中　　各上增一千</p>
<p style="text-align: left">
	　　各下增二万　　等数量渐转</p>
<p style="text-align: left">
	　　后六变如次　　增倍倍数转</p>
<p style="text-align: left">
	　　无断障差别　　唯对量建立</p>
<p style="text-align: left">
	　　论曰。第一变中增几数转。谓上转时中。一一位位各增一千。如次第转。若下转时中。一一位位各增二万。如次第转。如偈最第一变中各上增一千各下增二万故。其数量品有增减不。唯平等量非差别量。如偈等数量渐转故。后六变中。如其次第增倍数转。谓一倍故。如偈后六变如次增倍倍数转故。如是七变。亦无照相亦无覆相。唯平等量分分建立。如偈无断障差别唯对量建立故。此中次第功德七变以为其终。应审观察。甚深种子修多罗中。作如是说。明达里藏中唯有三变。以七为量不增不减。譬如七步蛇七叶树法尔道理。初唯染品中染净俱。后唯净品。乃至广说故</p>
<p style="text-align: left">
	　　[(王*昍)/(王*屾)][囗@日]陀尸梵迦诺本王本地大决择分第二十</p>
<p style="text-align: left">
	　　如是已说[(王*昍)/(王*屾)][囗@日]陀尸梵迦诺道路大决择分。次当说[(王*昍)/(王*屾)][囗@日]陀尸梵迦诺本王本地大决择分。其相云何。偈曰</p>
<p style="text-align: left">
	　　此本王体中　　有三种百变</p>
<p style="text-align: left">
	　　名次第如前　　等无有差别</p>
<p style="text-align: left">
	　　论曰。就此本王体中。则有三种百变修行。名及次第如前所说。如偈此本王体中有三种百变名次第如前等无有差别故。如是三变形相如何。偈曰</p>
<p style="text-align: left">
	　　如是三变中　　初各如次第</p>
<p style="text-align: left">
	　　十千百亿数　　后九十九变</p>
<p style="text-align: left">
	　　如次增倍数　　渐渐次第转</p>
<p style="text-align: left">
	　　论曰。就过患百变门中。上及并下。第一变中增十亿数次第渐转。就功德百变门中。上及并下。第一变中增千亿数次第渐转。就等量百变门中。上并及下。第一变中增百亿数次第渐转。如偈如是三变中初各如次第十千百亿数故。后九十九变中。皆悉各各如其次第增倍数转。如偈后九十九变如次增倍数渐渐次第转故。大海山王地地品类修多罗中。作如是说。如来藏体中有三<a>流转</a>品。以百数为量。无超次第渐渐转去。如是三中。初功德少其过患多中数量等。后唯功德。乃至广说故</p>
				</div></div><hr><script charset='utf-8' src='../../js/footer.js'></script></body></html>