<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，法句经 第210部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>法句经 第210部</center></div><div class='fo'><center>经文出处:来自无量光明网</center><br/><br>
<p style="text-align: center"><img alt="法句经 第210部" src="./images/法句经 第210部0.png" style="" title="法句经 第210部"  class="lazy" /></p>
<h2>法句经 卷上</h2>
<p>　　<strong>尊者法救撰</strong></p>
<p><strong>　　吴<a>天竺</a><a>沙门</a>维祇难等译</strong></p>
<h3>　　无常品第一二十有一章</h3>
<p>　　无常品者。寤欲昏乱。荣命难保。唯道是真。</p>
<p style="text-align: center">　　睡眠解寤　　宜<a>欢喜</a>思　　听我所说</p>
<p style="text-align: center">　　撰记佛言　　所行非常　　谓兴衰法</p>
<p style="text-align: center">　　夫生辄死　　此灭为乐　　譬如陶家</p>
<p style="text-align: center">　　埏埴作器　　一切要坏　　人命亦然</p>
<p style="text-align: center">　　如河驶流　　往而不返　　人命如是</p>
<p style="text-align: center">　　逝者不还　　譬人操杖　　行牧食牛</p>
<p style="text-align: center">　　老死犹然　　亦养命去　　千百非一</p>
<p style="text-align: center">　　族姓男女　　贮聚财产　　无不衰丧</p>
<p style="text-align: center">　　生者日夜　　命自攻削　　寿之消尽</p>
<p style="text-align: center">　　如【荣-木+巾】【雨/井】水　　常者皆尽　　高者亦堕</p>
<p style="text-align: center">　　合会有离　　生者有死　　众生相克</p>
<p style="text-align: center">　　以丧其命　　随行所堕　　自受殃福</p>
<p style="text-align: center">　　老见苦痛　　死则意去　　乐家缚狱</p>
<p style="text-align: center">　　贪世不断　　咄嗟老至　　色变作耄</p>
<p style="text-align: center">　　少时如意　　老见蹈藉　　虽寿百岁</p>
<p style="text-align: center">　　亦死过去　　为老所厌　　病条至际</p>
<p style="text-align: center">　　是日已过　　命则随减　　如少水鱼</p>
<p style="text-align: center">　　斯有何乐　　老则色衰　　所病自坏</p>
<p style="text-align: center">　　形败腐朽　　命终自然　　是身何用</p>
<p style="text-align: center">　　恒漏臭处　　为病所困　　有老死患</p>
<p style="text-align: center">　　嗜欲自恣　　非法是增　　不见闻变</p>
<p style="text-align: center">　　<a>寿命</a>无常　　非有子恃　　亦非父兄</p>
<p style="text-align: center">　　为死所迫　　无亲可怙　　昼夜慢惰</p>
<p style="text-align: center">　　老不止淫　　有财不施　　不受佛言</p>
<p style="text-align: center">　　有此四弊　　为自侵欺</p>
<p style="text-align: center">　　非空非海中　　非入山石间</p>
<p style="text-align: center">　　无有地方所　　脱之不受死</p>
<p style="text-align: center">　　是务是吾作　　当作令致是</p>
<p style="text-align: center">　　人为此【跳-兆+参】扰　　履践老死忧</p>
<p style="text-align: center">　　知此能自净　　如是见生尽</p>
<p style="text-align: center">　　<a>比丘</a>厌魔兵　　从<a>生死</a>得度</p>
<h3>　　教学品法句经第二二十有九章</h3>
<p>　　教学品者。导以所行。释己愚暗得见道明。</p>
<p style="text-align: center">　　咄哉何为寐　　螉螺蚌蠹类</p>
<p style="text-align: center">　　隐弊以不净　　迷惑计为身</p>
<p style="text-align: center">　　焉有被斫创　　心如婴疾痛</p>
<p style="text-align: center">　　遘于众厄难　　而反为用眠</p>
<p style="text-align: center">　　思而不放逸　　为仁学仁迹</p>
<p style="text-align: center">　　从是无有忧　　常念自灭意</p>
<p style="text-align: center">　　<a>正见</a>学务增　　是为<a>世间</a>明</p>
<p style="text-align: center">　　所生福千倍　　终不堕恶道</p>
<p style="text-align: center">　　莫学小道　　以信邪见　　莫习放荡</p>
<p style="text-align: center">　　令增欲意　　善修法行　　学诵莫犯</p>
<p style="text-align: center">　　行道无忧　　世世常安　　愍学摄身</p>
<p style="text-align: center">　　常慎思言　　是到不死　　行灭得安</p>
<p style="text-align: center">　　非务勿学　　是务宜行　　已知可念</p>
<p style="text-align: center">　　则漏得灭　　见法利身　　夫到善方</p>
<p style="text-align: center">　　知利健行　　是谓贤明　　起觉义者</p>
<p style="text-align: center">　　学灭以固　　着灭自恣　　损而不兴</p>
<p style="text-align: center">　　是向以强　　是学得中　　从是解义</p>
<p style="text-align: center">　　宜忆念行　　学先断母　　率君二臣</p>
<p style="text-align: center">　　废诸营从　　是上道人　　学无朋类</p>
<p style="text-align: center">　　不得善友　　宁独守善　　不与愚偕</p>
<p style="text-align: center">　　乐戒学行　　奚用伴为　　独善无忧</p>
<p style="text-align: center">　　如空野象　　戒闻俱善　　二者孰贤</p>
<p style="text-align: center">　　方戒称闻　　宜谛学行　　学先护戒</p>
<p style="text-align: center">　　开闭必固　　施而无受　　仂行勿卧</p>
<p style="text-align: center">　　若人寿百岁　　邪学志不善</p>
<p style="text-align: center">　　不如生一日　　精进受<a>正法</a></p>
<p style="text-align: center">　　若人寿百岁　　奉火修异术</p>
<p style="text-align: center">　　不如须臾顷　　事戒者福称</p>
<p style="text-align: center">　　能行说之可　　不能勿空语</p>
<p style="text-align: center">　　虚伪无诚信　　智者所屏弃</p>
<p style="text-align: center">　　学当先求解　　观察别是非</p>
<p style="text-align: center">　　受谛应诲彼　　慧然不复惑</p>
<p style="text-align: center">　　被发学邪道　　草衣内贪浊</p>
<p style="text-align: center">　　曚曚不识真　　如聋听五音</p>
<p style="text-align: center">　　学能舍三恶　　以药消众毒</p>
<p style="text-align: center">　　健夫度生死　　如蛇脱故皮</p>
<p style="text-align: center">　　学而多闻　　持戒不失　　两世见誉</p>
<p style="text-align: center">　　所愿者得　　学而寡闻　　持戒不完</p>
<p style="text-align: center">　　两世受痛　　丧其本愿　　夫学有二</p>
<p style="text-align: center">　　常亲多闻　　安谛解义　　虽困不邪</p>
<p style="text-align: center">　　稊稗害禾　　多欲妨学　　耘除众恶</p>
<p style="text-align: center">　　成收必多　　虑而后言　　辞不强梁</p>
<p style="text-align: center">　　法说义说　　言而莫违　　善学无犯</p>
<p style="text-align: center">　　畏法晓忌　　见微知者　　诫无后患</p>
<p style="text-align: center">　　远舍罪福　　务成梵行　　终身自摄</p>
<p style="text-align: center">　　是名善学</p>
<h3>　　多闻品法句经第三十有九章</h3>
<p>　　多闻品者。亦劝闻学积闻成圣。自致正觉。</p>
<p style="text-align: center">　　多闻能持固　　奉法为垣墙</p>
<p style="text-align: center">　　精进难逾毁　　从是戒慧成</p>
<p style="text-align: center">　　多闻令志明　　已明智能增</p>
<p style="text-align: center">　　智则博解义　　见义行法安</p>
<p style="text-align: center">　　多闻能除忧　　能以定为欢</p>
<p style="text-align: center">　　善说<a>甘露</a>法　　自致得泥洹</p>
<p style="text-align: center">　　闻为知法律　　解疑亦见正</p>
<p style="text-align: center">　　从闻舍非法　　行到不死处</p>
<p style="text-align: center">　　为能师现道　　解疑令学明</p>
<p style="text-align: center">　　亦兴清净本　　能奉持法藏</p>
<p style="text-align: center">　　能摄为解义　　解则义不穿</p>
<p style="text-align: center">　　受法猗法者　　从是疾得安</p>
<p style="text-align: center">　　若多少有闻　　自大以憍人</p>
<p style="text-align: center">　　是如盲执烛　　照彼不自明</p>
<p style="text-align: center">　　夫求爵位财　　尊贵升天福</p>
<p style="text-align: center">　　辩慧世间悍　　斯闻为第一</p>
<p style="text-align: center">　　帝王聘礼闻　　天上天亦然</p>
<p style="text-align: center">　　闻为第一藏　　最富旅力强</p>
<p style="text-align: center">　　智者为闻屈　　好道者亦乐</p>
<p style="text-align: center">　　王者尽心事　　虽释梵亦然</p>
<p style="text-align: center">　　仙人常敬闻　　况贵巨富人</p>
<p style="text-align: center">　　是以慧为贵　　可礼无过是</p>
<p style="text-align: center">　　事日为明故　　事父为恩故</p>
<p style="text-align: center">　　事君以力故　　闻故事道人</p>
<p style="text-align: center">　　人为命事医　　欲胜依豪强</p>
<p style="text-align: center">　　法在智能处　　福行世世明</p>
<p style="text-align: center">　　察友在为谋　　别伴在急时</p>
<p style="text-align: center">　　观妻在房乐　　欲知智在说</p>
<p style="text-align: center">　　闻为今世利　　妻子昆弟友</p>
<p style="text-align: center">　　亦致后世福　　积闻成圣智</p>
<p style="text-align: center">　　是能散忧恚　　亦除不祥衰</p>
<p style="text-align: center">　　欲得安隐吉　　当事多闻者</p>
<p style="text-align: center">　　斫创无过忧　　射箭无过愚</p>
<p style="text-align: center">　　是壮莫能拔　　唯从多闻除</p>
<p style="text-align: center">　　盲从是得眼　　暗者从得烛</p>
<p style="text-align: center">　　亦导世间人　　如目将无目</p>
<p style="text-align: center">　　是故可舍痴　　离慢豪富乐</p>
<p style="text-align: center">　　务学事闻者　　是名积聚德</p>
<h3>　　笃信品法句经第四十有八章</h3>
<p>　　笃信品者。立道之根果。于因正见行不回顾。</p>
<p style="text-align: center">　　信惭戒意财　　是法雅士誉</p>
<p style="text-align: center">　　斯道明智说　　如是升天世</p>
<p style="text-align: center">　　愚不修天行　　亦不誉布施</p>
<p style="text-align: center">　　信施助善者　　从是到彼安</p>
<p style="text-align: center">　　信者真人长　　念法所住安</p>
<p style="text-align: center">　　近者意得上　　智寿寿中贤</p>
<p style="text-align: center">　　信能得道　　法致灭度　　从闻得智</p>
<p style="text-align: center">　　所到有明　　信能度渊　　摄为船师</p>
<p style="text-align: center">　　精进除苦　　慧到<a>彼岸</a>　　士有信行</p>
<p style="text-align: center">　　为圣所誉　　乐无为者　　一切缚解</p>
<p style="text-align: center">　　信之与戒　　慧意能行　　健夫度恚</p>
<p style="text-align: center">　　从是脱渊　　信使戒诚　　亦受智能</p>
<p style="text-align: center">　　在在能行　　处处见养　　比方世利</p>
<p style="text-align: center">　　慧信为明　　是财上宝　　家产非常</p>
<p style="text-align: center">　　欲见诸真　　乐听讲法　　能舍悭垢</p>
<p style="text-align: center">　　此之为信　　信能度河　　其福难夺</p>
<p style="text-align: center">　　能禁止盗　　野沙门乐　　无信不习</p>
<p style="text-align: center">　　好剥正言　　如拙取水　　掘泉扬泥</p>
<p style="text-align: center">　　贤夫习智　　乐仰清流　　如善取水</p>
<p style="text-align: center">　　思令不扰　　信不染他　　唯贤与人</p>
<p style="text-align: center">　　可好则学　　非好则远　　信为我舆</p>
<p style="text-align: center">　　莫知斯载　　如大象调　　自调最胜</p>
<p style="text-align: center">　　信财戒财　　惭愧亦财　　闻财施财</p>
<p style="text-align: center">　　慧为七财　　从信守戒　　常净观法</p>
<p style="text-align: center">　　慧而利行　　奉敬不忘　　生有此财</p>
<p style="text-align: center">　　不问男女　　终以不贫　　贤者识真</p>
<h3>　　戒慎品法句经第五十有六章</h3>
<p>　　诫慎品者。授与善道禁制邪非。后无所悔也。</p>
<p style="text-align: center">　　人而常清　　奉律至终　　净修善行</p>
<p style="text-align: center">　　如是戒成　　慧人护戒　　福致三宝</p>
<p style="text-align: center">　　名闻得利　　后上天乐　　常见法处</p>
<p style="text-align: center">　　护戒为明　　得成真见　　辈中吉祥</p>
<p style="text-align: center">　　持戒者安　　令身无恼　　夜卧恬淡</p>
<p style="text-align: center">　　寤则常欢　　修戒布施　　作福为福</p>
<p style="text-align: center">　　从是适彼　　常到安处　　何终为善</p>
<p style="text-align: center">　　何善安止　　何为人宝　　何盗不取</p>
<p style="text-align: center">　　戒终老安　　戒善安止　　慧为人宝</p>
<p style="text-align: center">　　福盗不取　　比丘立戒　　守摄诸根</p>
<p style="text-align: center">　　食知自节　　悟意令应　　以戒降心</p>
<p style="text-align: center">　　守意正定　　内学正观　　无忘正智</p>
<p style="text-align: center">　　明哲守戒　　内思正智　　行道如应</p>
<p style="text-align: center">　　自清除苦　　蠲除诸垢　　尽慢勿生</p>
<p style="text-align: center">　　终身求法　　勿暂离圣　　<a>戒定慧</a>解</p>
<p style="text-align: center">　　是当善惟　　都已离垢　　无祸除有</p>
<p style="text-align: center">　　着解则度　　余不复生　　越诸魔界</p>
<p style="text-align: center">　　如日清明　　狂惑自恣　　已常外避</p>
<p style="text-align: center">　　戒定慧行　　求满勿离　　持戒清净</p>
<p style="text-align: center">　　心不自恣　　正智已解　　不睹邪部</p>
<p style="text-align: center">　　是往吉处　　为无上道　　亦舍非道</p>
<p style="text-align: center">　　离诸魔界</p>
<h3>　　惟念品法句经第六十有二章</h3>
<p>　　惟念品者。守微之始。内思安般必解道纪。</p>
<p style="text-align: center">　　出息入息念　　具满谛思惟</p>
<p style="text-align: center">　　从初竟通利　　安如佛所说</p>
<p style="text-align: center">　　是则照世间　　如云解月现</p>
<p style="text-align: center">　　起止学思惟　　坐卧不废忘</p>
<p style="text-align: center">　　比丘立是念　　前利后则胜</p>
<p style="text-align: center">　　始得终必胜　　逝不睹生死</p>
<p style="text-align: center">　　若见身所住　　六更以为最</p>
<p style="text-align: center">　　比丘常一心　　便自知泥洹</p>
<p style="text-align: center">　　已有是诸念　　自身常建行</p>
<p style="text-align: center">　　若其不如是　　终不得意行</p>
<p style="text-align: center">　　是随本<a>行者</a>　　如是度爱劳</p>
<p style="text-align: center">　　若能悟意念　　知解一心乐</p>
<p style="text-align: center">　　应时等行法　　是度老死恼</p>
<p style="text-align: center">　　比丘悟意行　　当令应是念</p>
<p style="text-align: center">　　诸念生死弃　　为能作苦际</p>
<p style="text-align: center">　　常当听微妙　　自<a>觉悟</a>其意</p>
<p style="text-align: center">　　能觉者为贤　　终始无所会</p>
<p style="text-align: center">　　以觉意能应　　日夜务学行</p>
<p style="text-align: center">　　当解甘露要　　令诸漏得尽</p>
<p style="text-align: center">　　夫人得善利　　乃来自归佛</p>
<p style="text-align: center">　　是故当昼夜　　常念<a>佛法</a>众</p>
<p style="text-align: center">　　己知<a>自觉</a>意　　是为<a>佛弟子</a></p>
<p style="text-align: center">　　常当昼夜念　　佛与法及僧</p>
<p style="text-align: center">　　念身念非常　　念戒布施德</p>
<p style="text-align: center">　　空不愿无相　　昼夜当念是</p>
<h3>　　慈仁品法句经第七十有八章</h3>
<p>　　慈仁品者。是谓大人<a>圣人</a>所履德普无量。</p>
<p style="text-align: center">　　为仁不杀　　常能摄身　　是处不死</p>
<p style="text-align: center">　　所适无患　　不杀为仁　　慎言守心</p>
<p style="text-align: center">　　是处不死　　所适无患　　彼乱已整</p>
<p style="text-align: center">　　守以慈仁　　见怒能忍　　是为梵行</p>
<p style="text-align: center">　　至诚安徐　　口无粗言　　不瞋彼所</p>
<p style="text-align: center">　　是谓梵行　　垂拱无为　　不害众生</p>
<p style="text-align: center">　　无所娆恼　　是应梵行　　常以慈哀</p>
<p style="text-align: center">　　净如<a>佛教</a>　　知足知止　　是度生死</p>
<p style="text-align: center">　　少欲好学　　不惑于利　　仁而不犯</p>
<p style="text-align: center">　　世上所称　　仁寿无犯　　不兴变快</p>
<p style="text-align: center">　　人为诤扰　　慧以嘿安　　普忧贤友</p>
<p style="text-align: center">　　哀加众生　　常行慈心　　所适者安</p>
<p style="text-align: center">　　仁儒不邪　　安止无忧　　上天卫之</p>
<p style="text-align: center">　　智者乐慈　　昼夜念慈　　心无克伐</p>
<p style="text-align: center">　　不害众生　　是行无仇　　不慈则杀</p>
<p style="text-align: center">　　违戒言妄　　过不与他　　不观众生</p>
<p style="text-align: center">　　酒致失志　　为放逸行　　后堕恶道</p>
<p style="text-align: center">　　无诚不真　　履仁行慈　　博爱济众</p>
<p style="text-align: center">　　有十一誉　　福常随身　　卧安觉安</p>
<p style="text-align: center">　　不见恶梦　　天护人爱　　不毒不兵</p>
<p style="text-align: center">　　水火不丧　　在所得利　　死升梵天</p>
<p style="text-align: center">　　是为十一　　若念慈心　　无量不废</p>
<p style="text-align: center">　　生死渐薄　　得利度世　　仁无乱志</p>
<p style="text-align: center">　　慈最可行　　愍伤众生　　此福无量</p>
<p style="text-align: center">　　假令尽寿命　　勤事天下人</p>
<p style="text-align: center">　　象马以祠天　　不如行一慈		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　言语品法句经第八十有二章</h3>
<p>　　言语品者。所以戒口发说谈论当用道理。</p>
<p style="text-align: center">　　恶言骂詈　　憍陵蔑人　　兴起是行</p>
<p style="text-align: center">　　疾怨滋生　　逊言顺辞　　尊敬于人</p>
<p style="text-align: center">　　弃结忍恶　　疾怨自灭　　夫士之生</p>
<p style="text-align: center">　　斧在口中　　所以斩身　　由其恶言</p>
<p style="text-align: center">　　诤为少利　　如掩失财　　从彼致诤</p>
<p style="text-align: center">　　令意向恶</p>
<p style="text-align: center">　　誉恶恶所誉　　是二俱为恶</p>
<p style="text-align: center">　　好以口侩斗　　是后皆无安</p>
<p style="text-align: center">　　无道堕恶道　　自增<a>地狱</a>苦</p>
<p style="text-align: center">　　远愚修忍意　　念谛则无犯</p>
<p style="text-align: center">　　从善得<a>解脱</a>　　为恶不得解</p>
<p style="text-align: center">　　善解者为贤　　是为脱恶恼</p>
<p style="text-align: center">　　解自抱损意　　不躁言得中</p>
<p style="text-align: center">　　义说<a>如法</a>说　　是言柔软甘</p>
<p style="text-align: center">　　是以言语者　　必使己无患</p>
<p style="text-align: center">　　亦不克众人　　是为能善言</p>
<p style="text-align: center">　　言使投意可　　亦令得欢喜</p>
<p style="text-align: center">　　不使至恶意　　出言众悉可</p>
<p style="text-align: center">　　至诚甘露说　　如法而无过</p>
<p style="text-align: center">　　谛如义如法　　是为近道立</p>
<p style="text-align: center">　　说如佛言者　　是吉得灭度</p>
<p style="text-align: center">　　为能作浩际　　是谓言中上</p>
<h3>　　双要品法句经第九二十有二章</h3>
<p>　　双要品者。两两相明<a>善恶</a>有对。举义不单。</p>
<p style="text-align: center">　　心为法本　　心尊心使　　中心念恶</p>
<p style="text-align: center">　　即言即行　　罪苦自追　　车轹于辙</p>
<p style="text-align: center">　　心为法本　　心尊心使　　中心念善</p>
<p style="text-align: center">　　即言即行　　福乐自追　　如影随形</p>
<p style="text-align: center">　　随乱意行　　拘愚入冥　　自大无法</p>
<p style="text-align: center">　　何解善言　　随正意行　　开解清明</p>
<p style="text-align: center">　　不为妒嫉　　敏达善言　　愠于怨者</p>
<p style="text-align: center">　　未尝无怨　　不愠自除　　是道可宗</p>
<p style="text-align: center">　　不好责彼　　务自省身　　如有知此</p>
<p style="text-align: center">　　永灭无患　　行见身净　　不摄诸根</p>
<p style="text-align: center">　　饮食不节　　慢堕怯弱　　为邪所制</p>
<p style="text-align: center">　　如风靡草　　观身不净　　能摄诸根</p>
<p style="text-align: center">　　食知节度　　常乐精进　　不为邪动</p>
<p style="text-align: center">　　如风大山　　不吐毒态　　欲心驰骋</p>
<p style="text-align: center">　　未能自调　　不应法衣　　能吐毒态</p>
<p style="text-align: center">　　戒意安静　　降心已调　　此应法衣</p>
<p style="text-align: center">　　以真为伪　　以伪为真　　是为邪计</p>
<p style="text-align: center">　　不得真利　　知真为真　　见伪知伪</p>
<p style="text-align: center">　　是为正计　　必得真利　　盖屋不密</p>
<p style="text-align: center">　　天雨则漏　　意不惟行　　淫泆为穿</p>
<p style="text-align: center">　　盖屋善密　　雨则不漏　　摄意惟行</p>
<p style="text-align: center">　　淫泆不生　　鄙夫染人　　如近臭物</p>
<p style="text-align: center">　　渐迷习非　　不觉成恶　　贤夫染人</p>
<p style="text-align: center">　　如近香熏　　进智习善　　行成洁芳</p>
<p style="text-align: center">　　造忧后忧　　行恶两忧　　彼忧惟惧</p>
<p style="text-align: center">　　见罪心懅　　造喜后喜　　行善两喜</p>
<p style="text-align: center">　　彼喜惟欢　　见福心安　　今悔后悔</p>
<p style="text-align: center">　　为恶两悔　　厥为自殃　　受罪热恼</p>
<p style="text-align: center">　　今欢后欢　　为善两欢　　厥为自佑</p>
<p style="text-align: center">　　受福悦豫　　巧言多求　　放荡无戒</p>
<p style="text-align: center">　　怀淫怒痴　　不惟止观　　聚如群牛</p>
<p style="text-align: center">　　非佛<a>弟子</a>　　时言少求　　行道如法</p>
<p style="text-align: center">　　除淫怒痴　　觉正意解　　见对不起</p>
<p style="text-align: center">　　是佛弟子</p>
<h3>　　放逸品法句经第十有二十章</h3>
<p>　　放逸品者。引律戒情。防邪捡失以道劝贤。</p>
<p style="text-align: center">　　戒为甘露道　　放逸为死径</p>
<p style="text-align: center">　　不贪则不死　　失道为自丧</p>
<p style="text-align: center">　　慧智守道胜　　终不为放逸</p>
<p style="text-align: center">　　不贪致欢喜　　从是得道乐</p>
<p style="text-align: center">　　常当惟念道　　自强守正行</p>
<p style="text-align: center">　　健者得度世　　吉祥无有上</p>
<p style="text-align: center">　　<a>正念</a>常兴起　　行净恶易灭</p>
<p style="text-align: center">　　自制以法寿　　不犯善名增</p>
<p style="text-align: center">　　发行不放逸　　约以自调心</p>
<p style="text-align: center">　　慧能作定明　　不返冥渊中</p>
<p style="text-align: center">　　愚人意难解　　贪乱好诤讼</p>
<p style="text-align: center">　　上智常重慎　　护斯为宝尊</p>
<p style="text-align: center">　　莫贪莫好诤　　亦莫嗜欲乐</p>
<p style="text-align: center">　　思心不放逸　　可以获大安</p>
<p style="text-align: center">　　放逸如自禁　　能却之为贤</p>
<p style="text-align: center">　　已升智能阁　　去危为即安</p>
<p style="text-align: center">　　明智观于愚　　譬如山与地</p>
<p style="text-align: center">　　居乱而身正　　彼为独觉悟</p>
<p style="text-align: center">　　是力过师子　　弃恶为大智</p>
<p style="text-align: center">　　睡眠重若山　　痴冥为所弊</p>
<p style="text-align: center">　　安卧不计苦　　是以常受胎</p>
<p style="text-align: center">　　不为时自恣　　能制漏得尽</p>
<p style="text-align: center">　　自恣魔得便　　如师子搏鹿</p>
<p style="text-align: center">　　能不自恣者　　是为戒比丘</p>
<p style="text-align: center">　　彼思正净者　　常当自护心</p>
<p style="text-align: center">　　比丘谨慎乐　　放逸多忧【亿-音+（夫*夫）】</p>
<p style="text-align: center">　　变诤小致大　　积恶入火焰</p>
<p style="text-align: center">　　守戒福致善　　犯戒有惧心</p>
<p style="text-align: center">　　能断<a>三界</a>漏　　此乃近泥洹</p>
<p style="text-align: center">　　若前放逸　　后能自禁　　是照世间</p>
<p style="text-align: center">　　念定其宜　　过失为恶　　追覆以善</p>
<p style="text-align: center">　　是照世间　　念善其宜　　少庄舍家</p>
<p style="text-align: center">　　盛修佛教　　是照世间　　如月云消</p>
<p style="text-align: center">　　人前为恶　　后止不犯　　是照世间</p>
<p style="text-align: center">　　如月云消　　生不施恼　　死而不戚</p>
<p style="text-align: center">　　是见道悍　　应中勿忧　　断浊黑法</p>
<p style="text-align: center">　　学惟清白　　度渊不反　　弃猗行止</p>
<p style="text-align: center">　　不复染乐　　欲断无忧</p>
<h3>　　心意品法句经第十一十有二章</h3>
<p>　　心意品者。说意精神虽空无形造作无竭。</p>
<p style="text-align: center">　　意使作狗　　难护难禁　　慧正其本</p>
<p style="text-align: center">　　其明乃大　　轻躁难持　　唯欲是从</p>
<p style="text-align: center">　　制意为善　　自调则宁　　意微难见</p>
<p style="text-align: center">　　随欲而行　　慧常自护　　能守即安</p>
<p style="text-align: center">　　独行远逝　　覆藏无形　　损意近道</p>
<p style="text-align: center">　　魔系乃解　　心无住息　　亦不知法</p>
<p style="text-align: center">　　迷于世事　　无有正智　　念无适止</p>
<p style="text-align: center">　　不绝无边　　福能遏恶　　觉者为贤</p>
<p style="text-align: center">　　佛说心法　　虽微非真　　当觉逸意</p>
<p style="text-align: center">　　莫随放心　　见法最安　　所愿得成</p>
<p style="text-align: center">　　慧护微意　　断苦因缘　　有身不久</p>
<p style="text-align: center">　　皆<a>当归</a>土　　形坏神去　　寄住何贪</p>
<p style="text-align: center">　　心豫造处　　往来无端　　念多邪僻</p>
<p style="text-align: center">　　自为招恶　　是意自造　　非父母为</p>
<p style="text-align: center">　　可勉向正　　为福勿回　　藏六如龟</p>
<p style="text-align: center">　　防意如城　　慧与魔战　　胜则无患</p>
<h3>　　华香品法句经第十二十有七章</h3>
<p>　　华香品者。明学当行因华见实使伪反真。</p>
<p style="text-align: center">　　孰能择地　　舍鉴取天　　谁<a>说法</a>句</p>
<p style="text-align: center">　　如择善华　　学者择地　　舍鉴取天</p>
<p style="text-align: center">　　善说法句　　能采德华　　知世坏喻</p>
<p style="text-align: center">　　幻法忽有　　断魔华敷　　不睹生死</p>
<p style="text-align: center">　　见身如沫　　幻法自然　　断魔华敷</p>
<p style="text-align: center">　　不睹生死　　身病则萎　　若华零落</p>
<p style="text-align: center">　　死命来至　　如水湍骤　　贪欲无厌</p>
<p style="text-align: center">　　消散人念　　邪致之财　　为自侵欺</p>
<p style="text-align: center">　　如蜂集华　　不娆色香　　但取昧去</p>
<p style="text-align: center">　　仁入聚然　　不务观彼　　作与不作</p>
<p style="text-align: center">　　常自省身　　知正不正　　如可意华</p>
<p style="text-align: center">　　色好无香　　工语如是　　不行无得</p>
<p style="text-align: center">　　如可意华　　色美且香　　工语有行</p>
<p style="text-align: center">　　必得其福　　多作宝花　　结步摇绮</p>
<p style="text-align: center">　　广积德者　　所生转好　　奇草芳花</p>
<p style="text-align: center">　　不逆风熏　　近道敷开　　德人逼香</p>
<p style="text-align: center">　　旃檀多香　　青莲芳花　　虽曰是真</p>
<p style="text-align: center">　　不如戒香　　华香气微　　不可谓真</p>
<p style="text-align: center">　　持戒之香　　到天<a>殊胜</a>　　戒具成就</p>
<p style="text-align: center">　　行无放逸　　定意度脱　　长离魔道</p>
<p style="text-align: center">　　如作田沟　　近于大道　　中生莲华</p>
<p style="text-align: center">　　香洁可意　　有生死然　　凡夫处边</p>
<p style="text-align: center">　　慧者乐出　　为佛弟子</p>
<h3>　　愚暗品法句经第十三二十有一章</h3>
<p>　　愚闇品者。将以开曚故陈其态欲使窥明。</p>
<p style="text-align: center">　　不寐夜长　　疲惓道长　　愚生死长</p>
<p style="text-align: center">　　莫知正法　　痴意常冥　　逝如流川</p>
<p style="text-align: center">　　在一行强　　独而无偶　　愚人着数</p>
<p style="text-align: center">　　忧戚久长　　与愚居苦　　于我犹怨</p>
<p style="text-align: center">　　有子有财　　愚惟汲汲　　我且非我</p>
<p style="text-align: center">　　何忧子财　　暑当止此　　寒当止此</p>
<p style="text-align: center">　　愚多务虑　　莫知来变　　愚曚愚极</p>
<p style="text-align: center">　　自谓我智　　愚而胜智　　是谓极愚</p>
<p style="text-align: center">　　顽暗近智　　如瓢斟味　　虽久狎习</p>
<p style="text-align: center">　　犹不知法　　开达近智　　如舌尝味</p>
<p style="text-align: center">　　虽须臾习　　即解道要　　愚人施行</p>
<p style="text-align: center">　　为身招患　　快心作恶　　自致重殃</p>
<p style="text-align: center">　　行为不善　　退见悔吝　　致涕流面</p>
<p style="text-align: center">　　报由宿习　　行为德善　　进睹欢喜</p>
<p style="text-align: center">　　应来受福　　喜笑悦习　　过罪未熟</p>
<p style="text-align: center">　　愚以恬惔　　至其熟处　　自受大罪</p>
<p style="text-align: center">　　愚所望处　　不谓适苦　　临堕厄地</p>
<p style="text-align: center">　　乃知不善　　愚惷作恶　　不能自解</p>
<p style="text-align: center">　　殃追自焚　　罪成炽燃　　愚好美食</p>
<p style="text-align: center">　　月月滋甚　　于十六分　　未一思法</p>
<p style="text-align: center">　　愚生念虑　　至终无利　　自招刀杖</p>
<p style="text-align: center">　　报有印章</p>
<p style="text-align: center">　　观处知其愚　　不施而广求</p>
<p style="text-align: center">　　所堕无道智　　往往有恶行</p>
<p style="text-align: center">　　远道近欲者　　为食在学名</p>
<p style="text-align: center">　　贪猗家居故　　多取供异姓</p>
<p style="text-align: center">　　学莫堕二望　　莫作家沙门</p>
<p style="text-align: center">　　贪家违圣教　　为后自匮乏</p>
<p style="text-align: center">　　此行与愚同　　但令欲慢增</p>
<p style="text-align: center">　　利求之愿异　　求道意亦异</p>
<p style="text-align: center">　　是以有识者　　出为佛弟子</p>
<p style="text-align: center">　　弃爱舍世习　　终不堕生死</p>
<h3>　　明哲品法句经第十四</h3>
<p>　　明哲品者。举<a>智行</a>者。修福进道法为明镜。</p>
<p style="text-align: center">　　深观善恶　　心知畏忌　　畏而不犯</p>
<p style="text-align: center">　　终吉无忧　　故世有福　　念思绍行</p>
<p style="text-align: center">　　善致其愿　　福禄转胜　　信善作福</p>
<p style="text-align: center">　　积行不厌　　信知阴德　　久而必彰</p>
<p style="text-align: center">　　常避无义　　不亲愚人　　思从贤友</p>
<p style="text-align: center">　　押附上士　　喜法卧安　　心悦意清</p>
<p style="text-align: center">　　圣人演法　　慧常乐行　　仁人智者</p>
<p style="text-align: center">　　斋戒奉道　　如星中月　　照明世间</p>
<p style="text-align: center">　　弓工调角　　水人调船　　材匠调木</p>
<p style="text-align: center">　　智者调身　　譬如厚石　　风不能移</p>
<p style="text-align: center">　　智者意重　　毁誉不倾　　譬如深渊</p>
<p style="text-align: center">　　澄静清明　　慧人闻道　　心净欢然</p>
<p style="text-align: center">　　大人体无欲　　在所照然明</p>
<p style="text-align: center">　　虽或遭苦乐　　不高现其智</p>
<p style="text-align: center">　　大贤无世事　　不愿子财国</p>
<p style="text-align: center">　　常守戒慧道　　不贪邪富贵</p>
<p style="text-align: center">　　智人知动摇　　譬如沙中树</p>
<p style="text-align: center">　　朋友志未强　　随色染其素</p>
<p style="text-align: center">　　世皆没渊　　鲜克度岸　　如或有人</p>
<p style="text-align: center">　　欲度必奔　　诚贪道者　　览受正教</p>
<p style="text-align: center">　　此近彼岸　　脱死为上　　断五阴法</p>
<p style="text-align: center">　　静思智能　　不反入渊　　弃猗其明</p>
<p style="text-align: center">　　抑制情欲　　绝乐无为　　能自拯济</p>
<p style="text-align: center">　　使意为慧　　学取正智　　意惟正道</p>
<p style="text-align: center">　　一心受谛　　不起为乐　　漏尽习除</p>
<p style="text-align: center">　　是得度世</p>
<h3>　　<a>罗汉</a>品法句经第十五有十章</h3>
<p>　　罗汉品者。言真人性脱欲无着心不渝变。</p>
<p style="text-align: center">　　去离忧患　　脱于一切　　缚结已解</p>
<p style="text-align: center">　　冷而无暖　　心净得念　　无所贪乐</p>
<p style="text-align: center">　　已度痴渊　　如雁弃池　　量腹而食</p>
<p style="text-align: center">　　无所藏积　　心空无想　　度众行地</p>
<p style="text-align: center">　　如空中鸟　　远逝无碍　　世间习尽</p>
<p style="text-align: center">　　不复仰食　　虚心无患　　已到脱处</p>
<p style="text-align: center">　　譬如飞鸟　　暂下辄逝　　制根从止</p>
<p style="text-align: center">　　如马调御　　舍憍慢习　　为天所敬</p>
<p style="text-align: center">　　不怒如地　　不动如山　　真人无垢</p>
<p style="text-align: center">　　生死世绝　　心已休息　　言行亦正</p>
<p style="text-align: center">　　从正解脱　　寂然归灭　　弃欲无着</p>
<p style="text-align: center">　　缺三界障　　望意已绝　　是谓上人</p>
<p style="text-align: center">　　在聚若野　　平地高岸　　应真所过</p>
<p style="text-align: center">　　莫不蒙佑　　彼乐空闲　　众人不能</p>
<p style="text-align: center">　　快哉无望　　无所欲求		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　述千品法句经第十六十有六章</h3>
<p>　　述千品者。示学者经多而不要不如约明。</p>
<p style="text-align: center">　　虽诵千言　　句义不正　　不如一要</p>
<p style="text-align: center">　　闻可灭意　　虽诵千言　　不义何益</p>
<p style="text-align: center">　　不如一义　　闻行可度　　虽多诵经</p>
<p style="text-align: center">　　不解何益　　解一法句　　行可得道</p>
<p style="text-align: center">　　千千为敌　　一夫胜之　　未若自胜</p>
<p style="text-align: center">　　为战中上　　自胜最贤　　故曰人雄</p>
<p style="text-align: center">　　护意调身　　自损至终　　虽曰尊天</p>
<p style="text-align: center">　　神魔梵释　　皆莫能胜　　自胜之人</p>
<p style="text-align: center">　　月千反祠　　终身不辍　　不如须臾</p>
<p style="text-align: center">　　一心念法　　一念道福　　胜彼终身</p>
<p style="text-align: center">　　虽终百岁　　奉事火祠　　不如须臾</p>
<p style="text-align: center">　　供养三尊　　一供养福　　胜彼百年</p>
<p style="text-align: center">　　祭神以求福　　从后观其报</p>
<p style="text-align: center">　　四分未望一　　不如礼贤者</p>
<p style="text-align: center">　　能善行礼节　　常敬长老者</p>
<p style="text-align: center">　　四福自然增　　色力寿而安</p>
<p style="text-align: center">　　若人寿百岁　　远正不持戒</p>
<p style="text-align: center">　　不如生一日　　守戒正意禅</p>
<p style="text-align: center">　　若人寿百岁　　邪伪无有智</p>
<p style="text-align: center">　　不如生一日　　一心学正智</p>
<p style="text-align: center">　　若人寿百岁　　<a>懈怠</a>不精进</p>
<p style="text-align: center">　　不如生一日　　勉力行精进</p>
<p style="text-align: center">　　若人寿百岁　　不知成败事</p>
<p style="text-align: center">　　不如生一日　　见微知所忌</p>
<p style="text-align: center">　　若人寿百岁　　不见甘露道</p>
<p style="text-align: center">　　不如生一日　　服行甘露味</p>
<p style="text-align: center">　　若人寿百岁　　不知大道义</p>
<p style="text-align: center">　　不如生一日　　学推佛法要</p>
<h3>　　恶行品法句经第十七二十有二章</h3>
<p>　　恶行品者。感切恶人动有罪报不行无患。</p>
<p style="text-align: center">　　见善不从　　反随恶心　　求福不正</p>
<p style="text-align: center">　　反乐邪淫　　凡人为恶　　不能自觉</p>
<p style="text-align: center">　　愚痴快意　　令后郁毒　　凶人行虐</p>
<p style="text-align: center">　　沉渐数数　　快欲为人　　罪报自然</p>
<p style="text-align: center">　　吉人行德　　相随积增　　甘心为之</p>
<p style="text-align: center">　　福应自然　　妖【卄/（阿-可+辛）/女】见福　　其恶未熟</p>
<p style="text-align: center">　　至其恶熟　　自受罪虐　　贞祥见祸</p>
<p style="text-align: center">　　其善未熟　　至其善熟　　必受其福</p>
<p style="text-align: center">　　击人得击　　行怨得怨　　骂人得骂</p>
<p style="text-align: center">　　施怒得怒　　世人无闻　　不知正法</p>
<p style="text-align: center">　　生此寿少　　何宜为恶　　莫轻小恶</p>
<p style="text-align: center">　　以为无殃　　水渧虽微　　渐盈大器</p>
<p style="text-align: center">　　凡罪充满　　从小积成　　莫轻小善</p>
<p style="text-align: center">　　以为无福　　水滴虽微　　渐盈大器</p>
<p style="text-align: center">　　凡福充满　　从纤纤积　　夫士为行</p>
<p style="text-align: center">　　好之与恶　　各自为身　　终不败亡</p>
<p style="text-align: center">　　好取之士　　自以为可　　没取彼者</p>
<p style="text-align: center">　　人亦没之　　恶不实时　　如构牛乳</p>
<p style="text-align: center">　　罪在阴祠　　如灰覆火　　戏笑为恶</p>
<p style="text-align: center">　　以作身行　　号泣受报　　随行罪至</p>
<p style="text-align: center">　　作恶不覆　　如兵所截　　牵往乃知</p>
<p style="text-align: center">　　已堕恶行　　后受苦报　　如前所习</p>
<p style="text-align: center">　　如毒摩疮　　船入洄澓　　恶行流衍</p>
<p style="text-align: center">　　靡不伤克</p>
<p style="text-align: center">　　加恶诬罔人　　清白犹不污</p>
<p style="text-align: center">　　愚殃反自及　　如尘逆风坌</p>
<p style="text-align: center">　　过失犯非恶　　能追悔为善</p>
<p style="text-align: center">　　是明照世间　　如日无云曀</p>
<p style="text-align: center">　　夫士所以行　　然后身自见</p>
<p style="text-align: center">　　为善则得善　　为恶则得恶</p>
<p style="text-align: center">　　有识堕胞胎　　恶者入地狱</p>
<p style="text-align: center">　　行善上升天　　无为得泥洹</p>
<p style="text-align: center">　　非空非海中　　非隐山石间</p>
<p style="text-align: center">　　莫能于此处　　避免宿恶殃</p>
<p style="text-align: center">　　众生有苦恼　　不得免老死</p>
<p style="text-align: center">　　唯有仁智者　　不念人非恶</p>
<h3>　　刀杖品法句经第十八十有四章</h3>
<p>　　刀杖品者。教习慈仁无行刀杖贼害众生。</p>
<p style="text-align: center">　　一切皆惧死　　莫不畏杖痛</p>
<p style="text-align: center">　　恕己可为譬　　勿杀勿行杖</p>
<p style="text-align: center">　　能常安群生　　不加诸楚毒</p>
<p style="text-align: center">　　现世不逢害　　后世长安隐</p>
<p style="text-align: center">　　不当粗言　　言当畏报　　恶往祸来</p>
<p style="text-align: center">　　刀杖归躯　　出言以善　　如叩钟磬</p>
<p style="text-align: center">　　身无论议　　度世则易　　欧杖良善</p>
<p style="text-align: center">　　妄谗无罪　　其殃十倍　　灾迅无赦</p>
<p style="text-align: center">　　生受酷痛　　形体毁折　　自然恼病</p>
<p style="text-align: center">　　失意恍惚　　人所诬咎　　或县官厄</p>
<p style="text-align: center">　　财产耗尽　　亲戚离别　　舍宅所有</p>
<p style="text-align: center">　　灾火焚烧　　死入地狱　　如是为十</p>
<p style="text-align: center">　　虽倮剪发　　长服草衣　　沐浴踞石</p>
<p style="text-align: center">　　奈痴结何　　不伐杀烧　　亦不求胜</p>
<p style="text-align: center">　　人爱天下　　所适无怨　　世党有人</p>
<p style="text-align: center">　　能知惭愧　　是名诱进　　如策良马</p>
<p style="text-align: center">　　如策善马　　进道能远　　人有信戒</p>
<p style="text-align: center">　　定意精进　　受道慧成　　便灭众苦</p>
<p style="text-align: center">　　自严以修法　　灭损受净行</p>
<p style="text-align: center">　　杖不加群生　　是沙门道人</p>
<p style="text-align: center">　　无害于天下　　终身不遇害</p>
<p style="text-align: center">　　常慈于一切　　孰能与为怨</p>
<h3>　　老耗品法句经第十九十有四章</h3>
<p>　　老耗品者诲人勤仂不与命竞老悔何益。</p>
<p style="text-align: center">　　何喜何笑　　命常炽然　　深弊幽冥</p>
<p style="text-align: center">　　如不求锭　　见身形范　　倚以为安</p>
<p style="text-align: center">　　多想致病　　岂知非真　　老则色衰</p>
<p style="text-align: center">　　病无光泽　　皮缓肌缩　　死命近促</p>
<p style="text-align: center">　　身死神徒　　如御弃车　　肉消骨散</p>
<p style="text-align: center">　　身何可怙　　身为如城　　骨干肉涂</p>
<p style="text-align: center">　　生至老死　　但藏恚慢　　老则形变</p>
<p style="text-align: center">　　喻如故车　　法能除苦　　宜以仂学</p>
<p style="text-align: center">　　人之无闻　　老若特牛　　但长肌肥</p>
<p style="text-align: center">　　无有福慧　　生死无聊　　往来艰难</p>
<p style="text-align: center">　　意猗贪身　　生苦无端　　慧以见苦</p>
<p style="text-align: center">　　是故弃身　　灭意断行　　爱尽无生</p>
<p style="text-align: center">　　不修梵行　　又不富财　　老如白鹭</p>
<p style="text-align: center">　　守伺空池　　既不守戒　　又不积财</p>
<p style="text-align: center">　　老羸气竭　　思故何逮　　老如秋叶</p>
<p style="text-align: center">　　何秽鉴录　　命疾脱至　　亦用后悔</p>
<p style="text-align: center">　　命欲日夜尽　　及时可勤力</p>
<p style="text-align: center">　　世间谛非常　　莫惑堕冥中</p>
<p style="text-align: center">　　当学燃意灯　　自练求智能</p>
<p style="text-align: center">　　离垢勿染污　　执烛观道地</p>
<h3>　　爱身品法句经第二十十有三章</h3>
<p>　　爱身品者。所以劝学终有益己灭罪兴福。</p>
<p style="text-align: center">　　自爱身者　　慎护所守　　悕望欲解</p>
<p style="text-align: center">　　学正不寐　　为身第一　　常自勉学</p>
<p style="text-align: center">　　利乃诲人　　不惓则智　　学先自正</p>
<p style="text-align: center">　　然后正人　　调身入慧　　必迁为上</p>
<p style="text-align: center">　　身不能利　　安能利人　　心调体正</p>
<p style="text-align: center">　　何愿不至　　本我所造　　后我自受</p>
<p style="text-align: center">　　为恶自更　　如刚钻珠　　人不持戒</p>
<p style="text-align: center">　　滋蔓如藤　　逞情极欲　　恶行日增</p>
<p style="text-align: center">　　恶行危身　　愚以为易　　善最安身</p>
<p style="text-align: center">　　愚以为难　　如真人教　　以道法身</p>
<p style="text-align: center">　　愚者疾之　　见而为恶　　行恶得恶</p>
<p style="text-align: center">　　如种苦种　　恶自受罪　　善自受福</p>
<p style="text-align: center">　　亦各须熟　　彼不自代　　习善得善</p>
<p style="text-align: center">　　亦如种甜　　自利利人　　益而不费</p>
<p style="text-align: center">　　欲知利身　　戒闻为最　　如有自忧</p>
<p style="text-align: center">　　欲生天上　　敬乐闻法　　当<a>念佛</a>教</p>
<p style="text-align: center">　　凡用必豫虑　　勿以损所务</p>
<p style="text-align: center">　　如是意日修　　事务不失时</p>
<p style="text-align: center">　　夫治事之士　　能至终成利</p>
<p style="text-align: center">　　真见身应行　　如是得所欲</p>
<h3>　　世俗品法句经第二十一十有四章</h3>
<p>　　世俗品者。说世幻梦当舍浮华勉<a>修道</a>用。</p>
<p style="text-align: center">　　如车行道　　舍平大途　　从邪径败</p>
<p style="text-align: center">　　生折轴忧　　离法如是　　从非法增</p>
<p style="text-align: center">　　愚守至死　　亦有折患　　顺行正道</p>
<p style="text-align: center">　　勿随邪业　　行住卧安　　世世无患</p>
<p style="text-align: center">　　万物如泡　　意如野马　　居世若幻</p>
<p style="text-align: center">　　奈何乐此　　若能断此　　伐其树根</p>
<p style="text-align: center">　　日夜如是　　必至于定　　一施如信</p>
<p style="text-align: center">　　如乐之人　　或从恼意　　以饭食众</p>
<p style="text-align: center">　　此辈日夜　　不得定意　　世俗无眼</p>
<p style="text-align: center">　　莫见道真　　如少见明　　当养善意</p>
<p style="text-align: center">　　如雁将群　　避罗高翔　　明人导世</p>
<p style="text-align: center">　　度脱邪众　　世皆有死　　三界无安</p>
<p style="text-align: center">　　诸天虽乐　　福尽亦丧　　观诸世间</p>
<p style="text-align: center">　　无生不终　　欲离生死　　当行道真</p>
<p style="text-align: center">　　痴覆天下　　贪令不见　　邪疑却道</p>
<p style="text-align: center">　　苦愚从是　　一法脱过　　谓妄语人</p>
<p style="text-align: center">　　不免后世　　靡恶不更</p>
<p style="text-align: center">　　虽多积珍宝　　嵩高至于天</p>
<p style="text-align: center">　　如是满世间　　不如见道迹</p>
<p style="text-align: center">　　不善像如善　　爱如似无爱</p>
<p style="text-align: center">　　以苦为乐像　　狂夫为所厌</p>
<h2>法句经卷上</h2>
<h3>　　法句经序</h3>
<p>　　昙钵偈者。众经之要义。昙之言。法钵者句也。而法句经别有数部。有九百偈或七百偈及五百偈。偈者结语。犹诗颂也。是佛见事而作。非一时言。各有本末布在诸经。佛一切智厥性大仁。愍伤天下出兴于世。开显道义所以解人。凡十二部经。总括其要别为数部。四部阿含佛去世后阿难所传。卷无大小皆称闻如是处。佛所在究畅其说。是后五部沙门。各自钞众经中四句六句之偈。比次其义条别为品。于十二部经靡不斟酌。无所适名。故曰法句。诸经为法言。法句者由法言也。近世葛氏传七百偈。偈义致深译人出之颇使其浑。惟佛难值其文难闻。又诸佛兴皆在天竺。天竺言语与汉异音云。其书为天书语为天语。名物不同传实不易。唯昔蓝调安侯世高都尉佛调。译梵为秦。实得其体。斯已难继。后之传者虽不能密。犹常贵其宝粗得大趣。始者维祇难。出自天竺。以黄武三年来适武昌。仆从受此五百偈本。请其同道竺将焰为译。将焰虽善天竺语未备晓汉。其所传言或得梵语。或以义出音。迎质真朴初谦其为辞不雅。维祇难曰。佛言。依其义不用饰。取其法不以严。其传经者令易晓。勿失厥义。是则为善。坐中咸曰。老氏称美言不信。信言不美。仲尼亦云。书不尽言。言不尽意。明圣人意深邃无极。今传梵义实宜经达。是以自偈受译人口。因修本旨不加文饰。译所不解则阙不传。故有脱失多不出者。然此虽辞朴而旨深。文约而义博事钩众经章有本句有义说。其在天竺始进业者。不<a>学法</a>句谓之越叙。此乃始进者之洪渐。深入者之奥藏也。可以启曚辩惑诱人自立。学之功微而所苞者广。实可谓妙要也哉。昔传此时。有所不解。会将炎来。更从谘问受此偈辈。复得十三品。并校往古。有所增定。第其品目合为一部三十九篇。大凡偈七百五十二章。庶有补益共广问焉。</p>
<h2>法句经 卷下</h2>
<p>　　<strong>尊者法救撰</strong></p>
<p><strong>　　吴天竺沙门维祇难等译</strong></p>
<h3>　　述佛品法句经第二十二二十有一章</h3>
<p>　　述佛品者道佛神德无不利度明为世则。</p>
<p style="text-align: center">　　己胜不受恶　　一切胜世间</p>
<p style="text-align: center">　　睿智廓无强　　开曚令入道</p>
<p style="text-align: center">　　决网无罣碍　　爱尽无所积</p>
<p style="text-align: center">　　佛意深无极　　未践迹令践</p>
<p style="text-align: center">　　勇健立一心　　<a>出家</a>日夜灭</p>
<p style="text-align: center">　　根断无欲意　　学正念清明</p>
<p style="text-align: center">　　见谛净无秽　　已度五道渊</p>
<p style="text-align: center">　　佛出照世间　　为除众忧苦</p>
<p style="text-align: center">　　得生人道难　　生寿亦难得</p>
<p style="text-align: center">　　世间有佛难　　佛法难得闻</p>
<p style="text-align: center">　　我既无归保　　亦独无伴侣</p>
<p style="text-align: center">　　积一行得佛　　自然通圣道</p>
<p style="text-align: center">　　船师能渡水　　精进为桥梁</p>
<p style="text-align: center">　　人以种姓系　　度者为健雄</p>
<p style="text-align: center">　　坏恶度为佛　　止地为梵志</p>
<p style="text-align: center">　　除馑为学法　　断种为弟子</p>
<p style="text-align: center">　　观行忍第一　　佛说泥洹最</p>
<p style="text-align: center">　　舍罪作沙门　　无娆害于彼</p>
<p style="text-align: center">　　不娆亦不恼　　如戒一切持</p>
<p style="text-align: center">　　少食舍身贪　　有行幽隐处</p>
<p style="text-align: center">　　意谛以有黠　　是能奉佛教</p>
<p style="text-align: center">　　诸恶莫作　　诸善奉行　　自净其意</p>
<p style="text-align: center">　　是诸佛教　　佛为尊贵　　断漏无淫</p>
<p style="text-align: center">　　诸释中雄　　一群从心　　快哉福报</p>
<p style="text-align: center">　　所愿皆成　　敏于上寂　　自致泥洹</p>
<p style="text-align: center">　　或多自归　　山川树神　　庙立图像</p>
<p style="text-align: center">　　祭祠求福　　自归如是　　非吉非上</p>
<p style="text-align: center">　　彼不能来　　度我众苦　　如有自归</p>
<p style="text-align: center">　　佛法圣众　　<a>道德</a><a>四谛</a>　　必见正慧</p>
<p style="text-align: center">　　生死极苦　　从谛得度　　度世八道</p>
<p style="text-align: center">　　斯除众苦　　自归三尊　　最吉最上</p>
<p style="text-align: center">　　唯独有是　　度一切苦　　士如中正</p>
<p style="text-align: center">　　志道不悭　　利哉斯人　　自归佛者</p>
<p style="text-align: center">　　明人难值　　亦不比有　　其所生处</p>
<p style="text-align: center">　　族亲蒙庆　　诸佛兴快　　说经道快</p>
<p style="text-align: center">　　众聚和快　　和则常安</p>
<h3>　　安宁品法句经第二十三十有四章</h3>
<p>　　安宁品者。差次安危去恶即善快而不堕。</p>
<p style="text-align: center">　　我生已安　　不愠于怨　　众人有怨</p>
<p style="text-align: center">　　我行无怨　　我生已安　　不病于病</p>
<p style="text-align: center">　　众人有病　　我行无病　　我生已安</p>
<p style="text-align: center">　　不戚于忧　　众人有忧　　我行无忧</p>
<p style="text-align: center">　　我生已安　　清净无为　　以乐为食</p>
<p style="text-align: center">　　如光音天　　我生已安　　淡泊无事</p>
<p style="text-align: center">　　弥薪国火　　安能烧我　　胜则生怨</p>
<p style="text-align: center">　　负则自鄙　　去胜负心　　无争自安</p>
<p style="text-align: center">　　热无过淫　　毒无过怒　　苦无过身</p>
<p style="text-align: center">　　乐无过灭　　无乐小乐　　小辩小慧</p>
<p style="text-align: center">　　观求大者　　乃获大安　　我为<a>世尊</a></p>
<p style="text-align: center">　　长解无忧　　正度三有　　独降众魔</p>
<p style="text-align: center">　　见圣人快　　得依附快　　得离愚人</p>
<p style="text-align: center">　　为善独快　　守正道快　　工说法快</p>
<p style="text-align: center">　　与世无诤　　戒具常快　　依贤居快</p>
<p style="text-align: center">　　如亲亲会　　近仁智者　　多闻高远</p>
<p style="text-align: center">　　寿命鲜少　　而弃世多　　学当取要</p>
<p style="text-align: center">　　令至老安</p>
<p style="text-align: center">　　诸欲得甘露　　弃欲灭谛快</p>
<p style="text-align: center">　　欲度生死苦　　当服甘露味		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　好喜品法句经第二十四十有二章</h3>
<p>　　好喜品者。禁人多喜能不贪欲则无忧患。</p>
<p style="text-align: center">　　违道则自顺　　顺道则自违</p>
<p style="text-align: center">　　舍义取所好　　是为顺爱欲</p>
<p style="text-align: center">　　不当趣所爱　　亦莫有不爱</p>
<p style="text-align: center">　　爱之不见忧　　不爱见亦忧</p>
<p style="text-align: center">　　是以莫造爱　　爱憎恶所由</p>
<p style="text-align: center">　　已除缚结者　　无爱无所憎</p>
<p style="text-align: center">　　爱喜生忧　　爱喜生畏　　无所爱喜</p>
<p style="text-align: center">　　何忧何畏　　好乐生忧　　好乐生畏</p>
<p style="text-align: center">　　无所好乐　　何忧何畏　　贪欲生忧</p>
<p style="text-align: center">　　贪欲生畏　　解无贪欲　　何忧何畏</p>
<p style="text-align: center">　　贪法戒成　　至诚知惭　　行身近道</p>
<p style="text-align: center">　　为众所爱　　欲态不出　　思正乃语</p>
<p style="text-align: center">　　心无贪爱　　必截流渡　　譬人久行</p>
<p style="text-align: center">　　从远吉还　　亲厚普安　　归来欢喜</p>
<p style="text-align: center">　　好行福者　　从此到彼　　自受福祚</p>
<p style="text-align: center">　　如亲来喜　　起从圣教　　禁制不善</p>
<p style="text-align: center">　　近道见爱　　离道莫亲　　近与不近</p>
<p style="text-align: center">　　所住者异　　近道升天　　不近堕狱</p>
<h3>　　忿怒品法句经第二十五二十有六章</h3>
<p>　　忿怒品者。见瞋恚害宽弘慈柔天佑人爱。</p>
<p style="text-align: center">　　忿怒不见法　　忿怒不知道</p>
<p style="text-align: center">　　能除忿怒者　　福喜常随身</p>
<p style="text-align: center">　　贪淫不见法　　愚痴意亦然</p>
<p style="text-align: center">　　除淫去痴者　　其福第一尊</p>
<p style="text-align: center">　　恚能自制　　如止奔车　　是为善御</p>
<p style="text-align: center">　　弃冥入明　　忍辱胜恚　　善胜不善</p>
<p style="text-align: center">　　胜者能施　　至诚胜欺　　不欺不怒</p>
<p style="text-align: center">　　意不多求　　如是三事　　死则上天</p>
<p style="text-align: center">　　常自摄身　　慈心不杀　　是生天上</p>
<p style="text-align: center">　　到彼无忧　　意常觉寤　　明慕勤学</p>
<p style="text-align: center">　　漏尽意解　　可致泥洹　　人相谤毁</p>
<p style="text-align: center">　　自古至今　　既毁多言　　又毁讷忍</p>
<p style="text-align: center">　　亦毁中和　　世无不毁　　欲意非圣</p>
<p style="text-align: center">　　不能制中　　一毁一誉　　但为利名</p>
<p style="text-align: center">　　明智所誉　　唯称是贤　　慧人守戒</p>
<p style="text-align: center">　　无所讥谤　　如罗汉净　　莫而诬谤</p>
<p style="text-align: center">　　诸人咨嗟　　梵释所称　　常守慎身</p>
<p style="text-align: center">　　以护瞋恚　　除身恶行　　进修<a>德行</a></p>
<p style="text-align: center">　　常守慎言　　以护瞋恚　　除口恶言</p>
<p style="text-align: center">　　诵习法言　　常守慎心　　以护瞋恚</p>
<p style="text-align: center">　　除心恶念　　思惟念道　　节身慎言</p>
<p style="text-align: center">　　守摄其心　　舍恚行道　　忍辱最强</p>
<p style="text-align: center">　　舍恚离慢　　避诸爱会　　不著名色</p>
<p style="text-align: center">　　无为灭苦　　起而解怒　　淫生自禁</p>
<p style="text-align: center">　　舍不明健　　斯皆得安　　瞋断卧安</p>
<p style="text-align: center">　　恚灭淫忧　　怒为毒本　　软意梵志</p>
<p style="text-align: center">　　言善得誉　　断为无患　　同志相近</p>
<p style="text-align: center">　　详为作恶　　后别余恚　　火自烧恼</p>
<p style="text-align: center">　　不知惭愧　　无戒有怒　　为怒所牵</p>
<p style="text-align: center">　　不厌有务　　有力近兵　　无力近软</p>
<p style="text-align: center">　　夫忍为上　　宜常忍羸　　举众轻之</p>
<p style="text-align: center">　　有力者忍　　夫忍为上　　宜常忍羸</p>
<p style="text-align: center">　　自我与彼　　大畏有三　　如知彼作</p>
<p style="text-align: center">　　宜灭己中　　俱两行义　　我为彼教</p>
<p style="text-align: center">　　如知彼作　　宜灭己中　　苦智胜愚</p>
<p style="text-align: center">　　粗言恶说　　欲常胜者　　于言宜默</p>
<p style="text-align: center">　　夫为恶者　　怒有怒报　　怒不报怒</p>
<p style="text-align: center">　　胜彼斗负</p>
<h3>　　尘垢品法句经第二十六十有九章</h3>
<p>　　尘垢品者。分别清浊学当洁白无行污辱。</p>
<p style="text-align: center">　　生无善行　　死堕恶道　　住疾无间</p>
<p style="text-align: center">　　到无资用　　当求智能　　以然意定</p>
<p style="text-align: center">　　去垢勿污　　可离苦形　　慧人以渐</p>
<p style="text-align: center">　　安徐稍进　　洗除心垢　　如工炼金</p>
<p style="text-align: center">　　恶生于心　　还自坏形　　如铁生垢</p>
<p style="text-align: center">　　反食其身</p>
<p style="text-align: center">　　不诵为言垢　　不勤为家垢</p>
<p style="text-align: center">　　不严为色垢　　放逸为事垢</p>
<p style="text-align: center">　　悭为惠施垢　　不善为行垢</p>
<p style="text-align: center">　　今世亦后世　　恶法为常垢</p>
<p style="text-align: center">　　垢中之垢　　莫甚于痴　　学当舍恶</p>
<p style="text-align: center">　　比丘无垢　　苟生无耻　　如鸟长喙</p>
<p style="text-align: center">　　强颜耐辱　　名曰秽生　　廉耻虽苦</p>
<p style="text-align: center">　　义取清白　　避辱不妄　　名曰洁生</p>
<p style="text-align: center">　　愚人好杀　　言无诚实　　不与而取</p>
<p style="text-align: center">　　好犯人妇　　逞心犯戒　　迷惑于酒</p>
<p style="text-align: center">　　斯人世世　　自掘身本　　人如觉是</p>
<p style="text-align: center">　　不当念恶　　愚近非法　　久自烧没</p>
<p style="text-align: center">　　若信布施　　欲扬名誉　　会人虚饰</p>
<p style="text-align: center">　　非入净定　　一切断欲　　截意根原</p>
<p style="text-align: center">　　昼夜守一　　必入定意　　着垢为尘</p>
<p style="text-align: center">　　从染尘漏　　不染不行　　净而离愚</p>
<p style="text-align: center">　　见彼自侵　　常内自省　　行漏自欺</p>
<p style="text-align: center">　　漏尽无垢</p>
<p style="text-align: center">　　火莫热于淫　　捷莫疾于怒</p>
<p style="text-align: center">　　网莫密于痴　　爱流驶乎河</p>
<p style="text-align: center">　　<a>虚空</a>无辙迹　　沙门无外意</p>
<p style="text-align: center">　　众人尽乐恶　　唯佛净无秽</p>
<p style="text-align: center">　　虚空无辙迹　　沙门无外意</p>
<p style="text-align: center">　　世间皆无常　　佛<a>无我</a>所有</p>
<h3>　　奉持品法句经第二十七十有七章</h3>
<p>　　奉持品者。解说道义法贵德行不用贪侈。</p>
<p style="text-align: center">　　好经道者　　不竞于利　　有利无利</p>
<p style="text-align: center">　　无欲不惑　　常愍好学　　正心以行</p>
<p style="text-align: center">　　拥怀宝慧　　是谓为道　　所谓智者</p>
<p style="text-align: center">　　不必辩言　　无恐无惧　　守善为智</p>
<p style="text-align: center">　　奉持法者　　不以多言　　虽素少闻</p>
<p style="text-align: center">　　身依法行　　守道不忌　　可谓奉法</p>
<p style="text-align: center">　　所谓老者　　不必年耆　　形熟发白</p>
<p style="text-align: center">　　惷愚而已　　谓怀谛法　　顺调慈仁</p>
<p style="text-align: center">　　明远清洁　　是为长老　　所谓端政</p>
<p style="text-align: center">　　非色如花　　悭嫉虚饰　　言行有违</p>
<p style="text-align: center">　　谓能舍恶　　根原已断　　慧而无恚</p>
<p style="text-align: center">　　是谓端政　　所谓沙门　　非必除发</p>
<p style="text-align: center">　　妄语贪取　　有欲如凡　　谓能止恶</p>
<p style="text-align: center">　　恢廓弘道　　息心灭意　　是为沙门</p>
<p style="text-align: center">　　所谓比丘　　非时乞食　　邪行淫彼</p>
<p style="text-align: center">　　称名而已　　谓舍罪福　　净修梵行</p>
<p style="text-align: center">　　慧能破恶　　是为比丘　　所谓仁明</p>
<p style="text-align: center">　　非口不言　　用心不净　　外顺而已</p>
<p style="text-align: center">　　谓心无为　　内行清虚　　此彼寂灭</p>
<p style="text-align: center">　　是为仁明　　所谓有道　　非救一物</p>
<p style="text-align: center">　　普济天下　　无害为道　　戒众不言</p>
<p style="text-align: center">　　我行多诚　　得定意者　　要由闭损</p>
<p style="text-align: center">　　意解求安　　莫习凡人　　使结未尽</p>
<p style="text-align: center">　　莫能得脱</p>
<h3>　　道行品法句经第二十八二十有八章</h3>
<p>　　道行品者。旨说大要度脱之道此为极妙。</p>
<p style="text-align: center">　　八直最上道　　四谛为法迹</p>
<p style="text-align: center">　　不淫行之尊　　施灯必得眼</p>
<p style="text-align: center">　　是道无复畏　　见净乃度世</p>
<p style="text-align: center">　　此能坏魔兵　　力行灭邪苦</p>
<p style="text-align: center">　　我已开正道　　为大现异明</p>
<p style="text-align: center">　　已闻当自行　　行乃解邪缚</p>
<p style="text-align: center">　　生死非常苦　　能观见为慧</p>
<p style="text-align: center">　　欲离一切苦　　行道一切除</p>
<p style="text-align: center">　　生死非常空　　能观见为慧</p>
<p style="text-align: center">　　欲离一切苦　　但当勤行道</p>
<p style="text-align: center">　　起时当即起　　莫如愚覆渊</p>
<p style="text-align: center">　　与堕与瞻聚　　计罢不进道</p>
<p style="text-align: center">　　念应念则正　　念不应则邪</p>
<p style="text-align: center">　　慧而不起邪　　思正道乃成</p>
<p style="text-align: center">　　慎言守意念　　身不善不行</p>
<p style="text-align: center">　　如是三行除　　佛说是得道</p>
<p style="text-align: center">　　断树无伐本　　根在犹复生</p>
<p style="text-align: center">　　除根乃无树　　比丘得泥洹</p>
<p style="text-align: center">　　不能断树　　亲戚相恋　　贪意自缚</p>
<p style="text-align: center">　　如犊慕乳　　能断意本　　生死无强</p>
<p style="text-align: center">　　是为近道　　疾得泥洹　　贪淫致老</p>
<p style="text-align: center">　　瞋恚致病　　愚痴致死　　除三得道</p>
<p style="text-align: center">　　释前解后　　脱中度彼　　一切念灭</p>
<p style="text-align: center">　　无复老死　　人营妻子　　不观病法</p>
<p style="text-align: center">　　死命卒至　　如水湍骤　　父子不救</p>
<p style="text-align: center">　　余亲何望　　命尽怙亲　　如盲守灯</p>
<p style="text-align: center">　　慧解是意　　可修经戒　　勤行度世</p>
<p style="text-align: center">　　一切除苦　　远离诸渊　　如风却云</p>
<p style="text-align: center">　　已灭思想　　是为知见　　智为世长</p>
<p style="text-align: center">　　惔乐无为　　知受正教　　生死得尽</p>
<p style="text-align: center">　　知众行空　　是为慧见　　罢厌世苦</p>
<p style="text-align: center">　　从是道除　　知众行苦　　是为慧见</p>
<p style="text-align: center">　　罢厌世苦　　从是道除　　众行非身</p>
<p style="text-align: center">　　是为慧见　　罢厌世苦　　从是道除</p>
<p style="text-align: center">　　吾语汝法　　爱箭为射　　宜以自勖</p>
<p style="text-align: center">　　受如来言</p>
<p style="text-align: center">　　吾为都以灭　　往来生死尽</p>
<p style="text-align: center">　　非一情以解　　所演为道眼</p>
<p style="text-align: center">　　驶流澍于海　　潘水漾疾满</p>
<p style="text-align: center">　　故为智者说　　可趣服甘露</p>
<p style="text-align: center">　　前未闻法轮　　转为哀众生</p>
<p style="text-align: center">　　于是奉事者　　礼之度三有</p>
<p style="text-align: center">　　三念可念善　　三亦难不善</p>
<p style="text-align: center">　　从念而有行　　灭之为正断</p>
<p style="text-align: center">　　三定为转念　　弃猗行无量</p>
<p style="text-align: center">　　得三三窟除　　解结可应念</p>
<p style="text-align: center">　　知以戒禁恶　　思惟慧乐念</p>
<p style="text-align: center">　　已知世成败　　息意一切解</p>
<h3>　　广衍品法句经第二十九十有四章</h3>
<p>　　广衍品者。言凡善恶积小致大证应章句。</p>
<p style="text-align: center">　　施安虽小　　其报弥大　　慧从小施</p>
<p style="text-align: center">　　受见景福　　施劳于人　　而欲望佑</p>
<p style="text-align: center">　　殃咎归身　　自遘广怨　　已为多事</p>
<p style="text-align: center">　　非事亦造　　伎乐放逸　　恶习日增</p>
<p style="text-align: center">　　精进惟行　　习是舍非　　修身自觉</p>
<p style="text-align: center">　　是为正习　　既自解慧　　又多学问</p>
<p style="text-align: center">　　渐进普广　　油酥投水　　自无慧意</p>
<p style="text-align: center">　　不好学问　　凝缩狭小　　酪酥投水</p>
<p style="text-align: center">　　近道名显　　如高山雪　　远道暗昧</p>
<p style="text-align: center">　　如夜发箭　　为佛弟子　　常寤自觉</p>
<p style="text-align: center">　　昼夜念佛　　惟法思众　　为佛弟子</p>
<p style="text-align: center">　　当寤自觉　　日暮思禅　　乐观一心</p>
<p style="text-align: center">　　人当有念意　　每食知自少</p>
<p style="text-align: center">　　则是痛欲薄　　节消而保寿</p>
<p style="text-align: center">　　学难舍罪难　　居在家亦难</p>
<p style="text-align: center">　　会止同利难　　难难无过有</p>
<p style="text-align: center">　　比丘乞求难　　何可不自勉</p>
<p style="text-align: center">　　精进得自然　　后无欲于人</p>
<p style="text-align: center">　　有信则戒成　　从戒多致宝</p>
<p style="text-align: center">　　亦从得谐偶　　在所见供养</p>
<p style="text-align: center">　　一坐一处卧　　一行无放恣</p>
<p style="text-align: center">　　守一以正身　　心乐居树间</p>
<h3>　　地狱品法句经第三十十有六章</h3>
<p>　　地狱品者。道泥梨事作恶受恶罪牵不置。</p>
<p style="text-align: center">　　妄语地狱近　　作之言不作</p>
<p style="text-align: center">　　二罪后俱受　　是行自牵往</p>
<p style="text-align: center">　　法衣在其身　　为恶不自禁</p>
<p style="text-align: center">　　苟没恶行者　　终则堕地狱</p>
<p style="text-align: center">　　无戒受供养　　理岂不自损</p>
<p style="text-align: center">　　死啖烧铁丸　　然热剧火炭</p>
<p style="text-align: center">　　放逸有四事　　好犯他人妇</p>
<p style="text-align: center">　　卧险非福利　　毁三淫泆四</p>
<p style="text-align: center">　　不福利堕恶　　畏恶畏乐寡</p>
<p style="text-align: center">　　王法重罚加　　身死入地狱</p>
<p style="text-align: center">　　譬如拔菅草　　执缓则伤手</p>
<p style="text-align: center">　　学戒不禁制　　狱录乃自贼</p>
<p style="text-align: center">　　人行为慢惰　　不能除众劳</p>
<p style="text-align: center">　　梵行有玷缺　　终不受大福</p>
<p style="text-align: center">　　常行所当行　　自持必令强</p>
<p style="text-align: center">　　远离诸外道　　莫习为尘垢</p>
<p style="text-align: center">　　为所不当为　　然后致郁毒</p>
<p style="text-align: center">　　行善常吉顺　　所适无悔吝</p>
<p style="text-align: center">　　其于众恶行　　欲作若已作</p>
<p style="text-align: center">　　是苦不可解　　罪近难得避</p>
<p style="text-align: center">　　妄证求败　　行已不正　　怨谮良人</p>
<p style="text-align: center">　　以抂治士　　罪缚斯人　　自投于坑</p>
<p style="text-align: center">　　如备边城　　中外牢固　　自守其心</p>
<p style="text-align: center">　　非法不生　　行缺致忧　　令堕地狱</p>
<p style="text-align: center">　　可羞不羞　　非羞反羞　　生为邪见</p>
<p style="text-align: center">　　死堕地狱　　可畏不畏　　非畏反畏</p>
<p style="text-align: center">　　信向邪见　　死堕地狱　　可避不避</p>
<p style="text-align: center">　　可就不就　　玩习邪见　　死堕地狱</p>
<p style="text-align: center">　　可近则近　　可远则远　　恒守正见</p>
<p style="text-align: center">　　死堕善道</p>
<h3>　　象喻品法句经第三十一十有八章</h3>
<p>　　象喻品者。教人正身为善得善福报快焉。</p>
<p style="text-align: center">　　我如象斗　　不恐中箭　　常以诚信</p>
<p style="text-align: center">　　度无戒人　　譬象调正　　可中王乘</p>
<p style="text-align: center">　　调为尊人　　乃受诚信　　虽为常调</p>
<p style="text-align: center">　　如彼新驰　　亦最善象　　不如自调</p>
<p style="text-align: center">　　彼不能适　　人所不至　　唯自调者</p>
<p style="text-align: center">　　能到调方</p>
<p style="text-align: center">　　如象名财守　　猛害难禁制</p>
<p style="text-align: center">　　系绊不与食　　而犹暴逸象</p>
<p style="text-align: center">　　没在恶行者　　恒以贪自系</p>
<p style="text-align: center">　　其象不知厌　　故数入胞胎</p>
<p style="text-align: center">　　本意为纯行　　及常行所安</p>
<p style="text-align: center">　　悉舍降伏结　　如钩制象调</p>
<p style="text-align: center">　　乐道不放逸　　能常自护心</p>
<p style="text-align: center">　　是为拔身苦　　如象出于塪</p>
<p style="text-align: center">　　若得贤能伴　　俱行行善悍</p>
<p style="text-align: center">　　能伏诸所闻　　至到不失意</p>
<p style="text-align: center">　　不得贤能伴　　俱行行恶悍</p>
<p style="text-align: center">　　广断王邑里　　宁独不为恶</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>