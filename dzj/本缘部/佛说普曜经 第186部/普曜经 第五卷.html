<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修普曜经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>普曜经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>普曜经 第五卷</strong></p>
<p style="text-align: left">　　西晋月氏<a>三藏</a>竺法护译</p>
<p style="text-align: left">　　异学三部品第十四</p>
<p style="text-align: left">　　于是<a>菩萨</a>。游在山间。往至尼连水边。乐于闲居心意寂然。慈念十方欲益<a>天人</a>。佛告诸<a>比丘</a>。菩萨遥见郁头蓝弗。为诸<a>弟子</a>所见奉敬。达知图谶算术天地灾变。为众最师。菩萨心念。今者此等自以己身。计知算术星宿灾异。为众人师。所见奉事。吾往其所。问其所行能知<a>殊胜</a>。尔乃降伏讲有无法。一心脱门三昧正定超其所学。以权方便观其本末。自睹此等所当<a>行者</a>。世俗定意。然后为说深奥之定。无为三昧乃归大道。于时菩萨思惟是已。往诣其所。问言。贤者。所事何师谁为<a>说法</a>。而学此业。郁头蓝弗。答言。吾无有师自然达之。又问。今所达者。为何所获。答曰。获有想无想定。菩萨报曰宁可从人得学是定乎。答曰善哉。从志所乐。时菩萨起在于屏处结加趺坐。菩萨适坐功福殊特。圣慧无匹。宿世所行卓然有异。入诸定意一切正受。独步无侣靡不通达。百千定意一切备矣。犹如照镜而得<a>自在</a>。而无罣碍。于时菩萨从三昧起。重诣蓝弗所。复问。宁更有定逾无想乎。进至道耶。答曰无也。菩萨自念。蓝弗无信。独吾有信。蓝弗无精进念定意智能。独吾有之。思惟是已便舍之去。诣迦罗无提所。问之曰。谁为师主从何受法。答曰无师。自然畅之。又问畅之何所获乎。答曰。获无用<a>虚空</a>三昧。于时菩萨三昧正受。最为殊特。即复说言。此业善哉。我所归趣仁亦趣此。俱共在斯。与是众人而为眷属。菩萨答曰。今此业者不至灭度。不离于欲。不达无为。不至寂然。无有<a>沙门</a>。不至正觉。非是泥洹。于时菩萨与彼蓝弗及此迦罗。反复相难知之不及便舍之去。转复前行见三梵志。一曰忧为迦叶。次曰那提迦叶。次曰竭夷迦叶。兄弟三人有千弟子。菩萨过候。问何所事乎。曰奉事水火及于日月。上至梵天。菩萨答曰。是不真正。水不常满。火不久热。日出则移月满则缺。梵天无常虽久必终。唯有无为无终无始能无穷极。所论适竟。因舍之去。还归本处。佛告比丘。于时菩萨心自念言。今吾处在五浊之世。值下劣众外学炽盛。入山服食。或一日一食。二日三日或至七日一食。或日一揣。二日三日七日一揣。或十五日乃至一月一食。净修梵行四禅四等。上仙梵天不逝<a>生死</a>。或有裸形。或服鹿皮。或事鬼神罗刹阿须伦神。不免恶趣。不能成道。谓之自达不可轨则。无以开化世俗众邪异学。今我宁可示现清行。以用摄取外学之等。显正真业使舍迷惑。所当应行。欲界<a>色界</a>不从彼教。来入佛道。</p>
<p style="text-align: left">　　六年勤苦行品第十五</p>
<p style="text-align: left">　　佛告比丘。于时菩萨作是思惟。六年之中示大勤苦精进之行。以何等故名勤苦行。是事难及人所不逮。是故名曰勤苦行矣。众生之中。若天世人不能<a>修行</a>。成办此业。唯有究竟一生补处菩萨。乃能行之故曰难办。斯勤苦行。因是<a>现行</a>四禅之法。数出入息令解其意。无想不念无所悕望。在所至奉心无所猗。不贪是四。其像本末宿世所学。无学缘觉菩萨所行。是则名曰周遍虚空。无作非作靡所不作。彼则名曰普护一切。以等如空行<a>禅定</a>事。是亦名曰去无所至。于时菩萨欲现<a>世间</a>开化外学。若干品业训诲诸天。示其罪福。外学异术。计死断绝神无所生。或言有常云何罪福。为分别说功德之报。现身口心当行清净。日服一麻一米。六年之中。修立难及勤苦之行。<a>宿命</a>不债。菩萨六年之中结加趺坐。威仪礼节未曾进退。常存露精亦无覆盖。不避风雨。不障头首尘土之患。不起左右行大小便。亦无涕[涅-日+乖]。不屈申俯仰。亦不倾侧。身不倚卧。或兴云大雨电雷霹雳。春秋冬夏菩萨默坐。值此众难未曾举手。以自障蔽诸根不乱。不生恐怖丘聚村落男女大小。牧马牛羊担薪负草。过边兴尘不相念之。不以为患。无所污难。彼时菩萨。众人怪之羡之所行。取其草木投着耳中。耳不痛痒。着之鼻中鼻亦不[口*血]。亦不弃去。诸天龙神阿须伦迦留罗真陀罗摩休勒。目自睹见菩萨功勋<a>道德</a>巍巍。来往其边供养奉事。稽首菩萨。尔时菩萨定坐六年。现勤苦行。教授开化十二载天人。立之三乘。以是之故。坐六年耳。于是颂曰</p>
<p style="text-align: left">　　菩萨前<a>出家</a>　　其功勋真正</p>
<p style="text-align: left">　　厥心常寂然　　显是愍众生</p>
<p style="text-align: left">　　在五浊之世　　由下劣俗故</p>
<p style="text-align: left">　　生此阎浮提　　于世现罪福</p>
<p style="text-align: left">　　邪学业炽盛　　诸见六十二</p>
<p style="text-align: left">　　故立此精进　　逼困身毕罪</p>
<p style="text-align: left">　　浴池诸泉源　　日月众光明</p>
<p style="text-align: left">　　树木岩石山　　厌鬼地神礼</p>
<p style="text-align: left">　　自然行精进　　建立难及行</p>
<p style="text-align: left">　　修成勤苦业　　为众示现此</p>
<p style="text-align: left">　　身力如金刚　　禅思不可动</p>
<p style="text-align: left">　　用若干义故　　亦复现缘觉</p>
<p style="text-align: left">　　若诸天人民　　异学乱见喜</p>
<p style="text-align: left">　　亦化此等故　　示勤苦之行</p>
<p style="text-align: left">　　而结加趺坐　　在地无坐具</p>
<p style="text-align: left">　　日进一麻米　　示现而服此</p>
<p style="text-align: left">　　示出息不出　　亦无还报息</p>
<p style="text-align: left">　　六年甚坚强　　禅思不缺漏</p>
<p style="text-align: left">　　无念无不念　　不念所可行</p>
<p style="text-align: left">　　心犹如虚空　　禅思不倾动</p>
<p style="text-align: left">　　不覆盖身上　　亦无所障蔽</p>
<p style="text-align: left">　　不移动如山　　禅思不增减</p>
<p style="text-align: left">　　不避其风雨　　亦不障头首</p>
<p style="text-align: left">　　不失威仪节　　禅思无进退</p>
<p style="text-align: left">　　村落诸男女　　牧牛马猪羊</p>
<p style="text-align: left">　　担薪及负草　　行边兴尘土</p>
<p style="text-align: left">　　不净坋其身　　若干品诸难</p>
<p style="text-align: left">　　无念不迷惑　　禅思无进退</p>
<p style="text-align: left">　　身肉为消尽　　唯有皮骨存</p>
<p style="text-align: left">　　腹背表里现　　犹如箜篌形</p>
<p style="text-align: left">　　诸所造天行　　须伦龙沓和</p>
<p style="text-align: left">　　目睹总功勋　　皆其咸供养</p>
<p style="text-align: left">　　五体礼受教　　令疾得成就</p>
<p style="text-align: left">　　使我得致是　　如心怀愍哀</p>
<p style="text-align: left">　　欲降外异学　　暗蔽众邪业</p>
<p style="text-align: left">　　因是现罪福　　其身坐口言</p>
<p style="text-align: left">　　是佛道难得　　髡头何有道</p>
<p style="text-align: left">　　行无央数劫　　六年毕其罪</p>
<p style="text-align: left">　　以是化天人　　其数十二载</p>
<p style="text-align: left">　　是故人中尊　　坐禅不进退</p>
<p style="text-align: left">　　佛告诸比丘。菩萨修勤苦行竟六年已。心自念言。虽有<a>神通</a>圣明慧力。今吾以是羸瘦之体。往诣佛树。将无后世边地诸国有讥者乎。谓饿得道。吾身宁可服柔软食。平复其体使有势力。然后乃往至其树下。能成佛道。时有丘聚名曰修舍慢加。有长者女。日日饮食八百梵志。见知菩萨造勤修行。常愿奉供。大圣菩萨。即夜往树下坐。时长者女。始出嫁时。有愿生男子者。必当与作甘美肴膳。祠山树神。时长者女。生得一男心中<a>欢喜</a>。[((土/口)*殳)/牛]千头牛展转相饮。取其淳乳用作乳糜。欲祠树神。即便遣婢先往扫除。婢见佛坐不识何神。还启大家扫除已竟。树下有神端正殊好。非世所见。时女闻喜欲取糜往。糜跳出釜高一丈余不可得取。女甚怪之。时八百梵志中师见之谓女。今此乳糜非凡夫所应服者。唯临成佛。服食此饭乃消化耳。天于虚空而出声曰。今日女欲兴立大祠。有大菩萨在于精思勤修苦行。已从坐起。汝本有愿当先饭之。食之充满。尔乃逮成无上正真之道。为最正觉。便说此意勿违本愿。时长者女闻天神言。即取乳糜盛满金钵。手执宾干与八百梵志。俱往尼连水边。佛言比丘。菩萨知之。即以神通慧力。还江水边。忽然而度。随其习俗示现。入水而自洗浴。时八万天子各按树枝供养菩萨。菩萨牵枝出在岸边。其身轻便清净无垢。菩萨适住。时兜术天子号离垢光。寻取天衣<a>袈裟</a>僧迦梨。化沙门形奉上菩萨。于时菩萨即取着之。静然而住。时尼连江水中龙妻从地化出。以微妙床贡进菩萨。菩萨即坐。时修舍慢加村落长者女。与诸梵志奉美乳糜。诣菩萨所。稽首足下右繞三匝。以宾干水灌菩萨手。以美乳糜进奉上之。菩萨愍哀女故辄受食之。气力得充心无所恋。持金钵投之江水。具足千龙。即摄取之而供养钵。于时奉床龙妻得之。用立神寺勤心供养。诸天百千亿载。悉取香水和泥起寺。其欲供养菩萨钵者。各现宫殿咸共奉事。于时村落长者女等。佛与发爪得之起塔供养。佛言比丘。菩萨适服此乳糜以成福愿。身遂充满容色光光。逾于日月。于是颂曰</p>
<p style="text-align: left">　　时<a>世尊</a>精思　　勤心自念言</p>
<p style="text-align: left">　　身神通慧力　　往诣树王下</p>
<p style="text-align: left">　　成一切智能　　以逮诸通慧</p>
<p style="text-align: left">　　便行普愍哀　　最后救众生</p>
<p style="text-align: left">　　我宁可服食　　令身得充满</p>
<p style="text-align: left">　　往到树王下　　成圣一切智</p>
<p style="text-align: left">　　不以少薄福　　得致天人安</p>
<p style="text-align: left">　　不得成明眼　　还身力<a>甘露</a></p>
<p style="text-align: left">　　至说宿功德　　决斯安隐祠</p>
<p style="text-align: left">　　其心思如是　　天闻告村落</p>
<p style="text-align: left">　　金钵盛乳糜　　往诣江水边</p>
<p style="text-align: left">　　奉上心踊跃　　逮得道甘露</p>
<p style="text-align: left">　　所行百千劫　　诸根悉寂定</p>
<p style="text-align: left">　　诸天龙神往　　大圣至水岸</p>
<p style="text-align: left">　　适施度无极　　入水自洗浴</p>
<p style="text-align: left">　　以洗除心垢　　愍伤于世俗</p>
<p style="text-align: left">　　亿千天欢喜　　各赍华捣香</p>
<p style="text-align: left">　　世寂适入水　　人中上洗浴</p>
<p style="text-align: left">　　念知是菩萨　　建立行无垢</p>
<p style="text-align: left">　　仁贤适洗浴　　百千天奉事</p>
<p style="text-align: left">　　其身无垢秽　　天子奉袈裟</p>
<p style="text-align: left">　　身即着衣服　　着衣服已竟</p>
<p style="text-align: left">　　龙妻寻欢喜　　奉之好床座</p>
<p style="text-align: left">　　寂定意便坐　　为世之道眼</p>
<p style="text-align: left">　　修舍女奉食　　金钵盛乳糜</p>
<p style="text-align: left">　　稽首礼足下　　大通即服之</p>
<p style="text-align: left">　　服此得充满　　投钵着水中</p>
<p style="text-align: left">　　诸天奉真诚　　来供养于佛</p>
<p style="text-align: left">　　如来适饭竟　　乳糜极甘美</p>
<p style="text-align: left">　　其身气力充　　行诣佛树下</p>
<p style="text-align: left">　　适到佛树下　　行身不动摇</p>
<p style="text-align: left">　　强如帝释步　　建立菩萨行</p>
<p style="text-align: left">　　于是菩萨饭食已充。愍念十方救济危厄。欲坐树下现成佛道度脱众生。十方诸佛。咸示威变。显其瑞应。五百化鸟自然来现。往诣其所繞菩萨身。畅悲哀音。叹其宿世所行无量积累功德。为一切故。欲化五趣故现五百。令去五阴。消除五盖。拔五道行。逮五神通。化去五五二十五事。所处甚难。存处道场。住无所住。本无定慧。于是颂曰</p>
<p style="text-align: left">　　从无数劫来　　积<a>德行</a><a>六度</a></p>
<p style="text-align: left">　　四等心四恩　　护<a>三界</a>之将</p>
<p style="text-align: left">　　大慈无盖哀　　欲脱痴聋盲</p>
<p style="text-align: left">　　今当成大道　　具三十二相</p>
<p style="text-align: left">　　随俗而现身　　说苦空非常</p>
<p style="text-align: left">　　使了悉本无　　入佛三宝藏</p>
<p style="text-align: left">　　俗人罪所盖　　<a>十二因缘</a>障</p>
<p style="text-align: left">　　不达无上真　　生死沉没亡</p>
<p style="text-align: left">　　若解一切空　　不犯五阴行</p>
<p style="text-align: left">　　阴衰已消灭　　心净<a>如法</a>王</p>
<p style="text-align: left">　　至真无上慧　　莫能限度量</p>
<p style="text-align: left">　　光明逾日月　　所济无有疆</p>
<p style="text-align: left">　　须弥尚可称　　虚空可度量</p>
<p style="text-align: left">　　不及大智能　　大圣无极行</p>
<p style="text-align: left">　　叹此颂时。无数天神皆发无上正真道意也。佛告诸比丘。菩萨江水边洗已饭食乳糜。知气力充。往诣佛树。佛树王下修如法行。皆无所动坚住如山。不谄蔽行。不逼短气造立清净。不动摇行而不相掁。以不强项性不卒暴。所行高下自然平等。演光明王晃晃灼灼。至真善行消垢下意。法过去佛清净正行。至师子床不坏性行。断众恶趣思念永安。弃魔力势令不堪任。度众邪行受<a>正法</a>业。灭冥树尘生死之本。使无部党。释梵四王行无所处。一心勇猛恐伏怨难所游独步达一切智。心意无双断终始滋。舍欲诸贪使灭四难。无为<a>无畏</a>度于<a>彼岸</a>。如是行者。菩萨德行功勋皆成。诣江水边至佛树下。欲行天人化其道路。弘广无际。又斯道路左右七宝栏楯。悉令严正。高四丈二。上有交露行诸台阁。亦众宝成天盖幢幡。处处珓饰。七宝树木高大妙好。诸宝树间琦珍为绳。交络诸树两两树间。有一浴池。池底金沙中生青莲芙蓉茎华。其树四边宝为栏楯。明月琉璃杂厕其间。凫雁鸳鸯游戏其中。八千玉女香汁洒地扫道令净。二万玉女垂诸宝璎。散诸天华。其树间地七宝合成。八万玉女各持供养。名香木蜜诸杂琦异。执金香瓶着宝垛上。一一垛上有五千玉女。鼓天之乐佛言。如是比丘。菩萨欲诣佛树下时。严治道路巍巍如是。至江水边。诸志大乘亦入此路。其夜菩萨当成佛时。千梵天王告梵天众。其福功德显耀清净。皆<a>修道</a>迹。慈悲喜护禅定神通。从千劫来奉行大道。今诣佛树。吾等当共往供养之。所修令吉以能归命。无有怨惧。终无所畏。无八难患。生天上人间十方佛前。在梵天宫。梵天闻之。六年苦行今诣佛树。皆共善心当怀悦豫。供养菩萨<a>大千世界</a>之法主也。天帝释梵日月天王。诣江水边皆往奉迎。在亿载佛国。皆心念之。今诣佛树下。当降伏魔。无能见顶。上至梵天。亦无能睹。今尊身相甚妙。庄严其身三十有二。言辞柔和清净无垢。音声雅妙过逾梵天。今坐树下当共供养。其忍辱力。释梵知之忽然安隐。悉断一切尘劳结缚。若有闻者。致甘露迹成缘觉业。若逮佛道。普世界众生皆来供养。佛告比丘。有一梵天名曰三千。建立睹此三千大千佛国。平等如掌悉令照明。化于此地生软青草。在其左右犹如天衣。如是草比遍大千佛国。而于众生无所妨害。庄严此国。东方释梵及四天王。诸菩萨众不可称计。诸佛国土诸菩萨众。皆来供养。南西北方四维上下诸佛国土无央数众。释梵四王庄严供具。皆来贡上。一一佛土若干庄严。铁围大铁围一切诸山。是诸佛国忽然不现。悉不知处。唯睹一切诸菩萨身普周佛土。诸天子等。又有十六人侍从菩萨。其名曰转进菩萨。无进菩萨。施与菩萨。爱敬菩萨。勇力菩萨。发猛菩萨。善住菩萨。总持菩萨。照曜菩萨。华鬘菩萨。法英菩萨。吉恐菩萨。不害眼菩萨。大净菩萨。净严菩萨。戒净菩萨。眷属围繞。是诸天子等。悉不退转逮得法忍。供养菩萨。庄严道场平治其地。三千二百里周匝围繞有好七重栏楯。七重行树。七重交露缦缦。七重宝楼。皆悉紫金诸杂挍饰。若干种品。诸宝莲华自然化生。烧众名香。上虚空中立一宝盖。覆于十方诸佛国土。生诸宝树。诸天人民。其树华果悉现道场。其十方界水陆众华。悉现道场。十方佛国菩萨道场。所可庄严不可限量。功德圣慧清净之业。亦现道场。佛树如是。诸天子等眷属围繞。庄严佛树极令清净。一切诸天龙鬼神干沓和。所可庄严宫殿室宅。若干品妙悉遥目睹。咸共叹曰。善哉善哉。功德福<a>报应</a>不可思议。彼佛树神有四天俱严治道树。一名足迹。二名边豆。三名善意。四名布精。庄严佛树供养菩萨。其树根茎枝节诸叶华实。皆悉茂盛围繞佛树。广长极妙高八十里。巍巍无量栏楯树木。交露众帐亦各七重。七宝合成周匝围绕。犹如忉利昼度之树。若有见者而无厌极。三千国土。国土坚强犹如金刚不可毁坏。自然现彼菩萨坐树当成佛道。佛言比丘。是菩萨身演大光明。普塞恶趣。灭除八难。病者得愈。恐怖得安。系缚得解。聋盲喑疴皆悉<a>解脱</a>。贫者大富。尘劳热者悉彼疗治。饥渴饱满。怀妊得产。老耄强健。当尔之时。悉无欲缚。无淫怒痴。不想患厌。无有诤讼。当尔之时。一切众生相视如父如母如子如身。皆怀慈心。于是颂曰</p>
<p style="text-align: left">　　其至无择界　　现于<a>地狱</a>中</p>
<p style="text-align: left">　　诸有苦恼者　　咸得入安隐</p>
<p style="text-align: left">　　畜生自然和　　各各相爱念</p>
<p style="text-align: left">　　皆共怀慈心　　逮得无所畏</p>
<p style="text-align: left">　　至于饿鬼处　　诸饥渴穷厄</p>
<p style="text-align: left">　　皆获得食饮　　因菩萨威神</p>
<p style="text-align: left">　　八难皆闭塞　　消灭诸恶趣</p>
<p style="text-align: left">　　众生悉安隐　　快乐如天上</p>
<p style="text-align: left">　　皆有聋盲者　　众根不具足</p>
<p style="text-align: left">　　应时悉视听　　其身皆备悉</p>
<p style="text-align: left">　　淫怒痴尘劳　　众生被热恼</p>
<p style="text-align: left">　　诸尘得休息　　皆悉念正真</p>
<p style="text-align: left">　　贫者得<a>财富</a>　　皆得生天上</p>
<p style="text-align: left">　　病者悉除愈　　系缚得解脱</p>
<p style="text-align: left">　　无厌及瞋恚　　无有诤讼者</p>
<p style="text-align: left">　　尔时咸相敬　　皆共起慈心</p>
<p style="text-align: left">　　如父母一子　　展转相爱念</p>
<p style="text-align: left">　　众生等如是　　相爱如父子</p>
<p style="text-align: left">　　时菩萨光明　　普照曜佛土</p>
<p style="text-align: left">　　犹如江河沙　　普遍四方界</p>
<p style="text-align: left">　　不碍诸铁围　　通过诸黑山</p>
<p style="text-align: left">　　一切诸佛国　　悉现如一土</p>
<p style="text-align: left">　　见罗列诸宝　　平正如手掌</p>
<p style="text-align: left">　　庄严诸佛土　　以供养菩萨</p>
<p style="text-align: left">　　十六诸天子　　围繞佛道树</p>
<p style="text-align: left">　　庄严其道场　　三千二百里</p>
<p style="text-align: left">　　诸所可庄严　　不思议亿国</p>
<p style="text-align: left">　　菩萨威神故　　皆现彼佛树</p>
<p style="text-align: left">　　诸天龙鬼神　　真陀摩休勒</p>
<p style="text-align: left">　　各各起宫殿　　遥望悉见之</p>
<p style="text-align: left">　　以见此清净　　诸天人欣喜</p>
<p style="text-align: left">　　善哉福之报　　所作今悉见</p>
<p style="text-align: left">　　众口意所行　　所可修平等</p>
<p style="text-align: left">　　诸利义悉吉　　心所愿辄得</p>
<p style="text-align: left">　　如宿世所行　　所愿悉具足</p>
<p style="text-align: left">　　诸所罪福报　　所获亦如是</p>
<p style="text-align: left">　　庄严殊道场　　四天子交饰</p>
<p style="text-align: left">　　犹如昼度树　　佛升忉利天</p>
<p style="text-align: left">　　因缘不自在　　悉说诸功勋</p>
<p style="text-align: left">　　菩萨清净业　　如本所作行</p>
<p style="text-align: left">　　迦林龙品第十六</p>
<p style="text-align: left">　　佛告比丘。菩萨身光照迦林龙王宫。龙蒙<a>佛光</a>身心悦豫。消诸尘劳。普获安隐。面目欣怡。尔时龙王见斯光明。目即得开。与眷属前而赞叹曰。我已曾见拘留秦佛。从来久远。亦见拘那含牟尼佛并及迦叶。光明所照睹诸法王。光明无垢必当有佛。相好愍哀慧明兴世。故照我宫。金色光光不妄晃昱明踰日月火焰明珠所不能逮。天帝梵光自然远边阿须伦明亦不能及。宫殿常冥今忽大明。觉了离垢身得安隐。心怀踊跃体无众患。无热清凉。无数亿劫精进不疑。诣道树下。善哉。共取华香衣服宝璎珞琦珍。名香捣香箜篌乐器。当往供养。执有功勋。龙后闻之。欢喜悦豫出观四方。遥见菩萨如须弥山。威光庄严。百千亿天而围绕之。释梵奉敬心中踊跃。见其涂路。时龙后喜诣度世所。投身作礼叉手前住。于是大悦。供养华香众杂名香鼓乐而嗟叹曰。功勋真正。见尊善哉。如月盛满。化众度世。睹前至圣所见瑞应。今见亦然等无差别。今必降魔逮得灭度。犹贾脱难。宿曾布施如所愿得。逮致忍辱。所求精进。乐于禅思。然智能灯。本所行愿今悉具足。必成最胜。犹如有树华实茂盛。致佛灭度。如千泉源汲水无尽。其心欢悦。普悉兴云而雨遍至虚空。今必成道体紫金色光周遍佛土。一切恶趣悉致弘要。其三千国诸豪尊位。令三世医必当诣佛。耀于天下犹安明山不可倾动。如明智人睹四大海尚可枯竭。诣树王下无能蔽障不成佛道。佛告比丘。于是菩萨心自念言诸过去佛。为在何坐得成无上正真之道为正觉乎。复更念言。过去诸佛坐于草蓐成最正觉。虚空之中无数百千天。睹菩萨心即时报言。如大圣意过去如是。皆坐草蓐成最正觉。佛语比丘。于时菩萨见路右边。有一人名曰吉祥。刈生青草柔软滑泽。整齐不乱好若天衣。时菩萨见。即便越道诣吉祥所。以慈和心与共谈语。而谓之言。敷演善教而劝助之。言辞温雅无有粗犷。其心安和而无恶意。除淫怒痴演哀鸾音。释梵八声甚深难及。如师子孔犹若雷震。十方佛国众生蒙化。皆得安隐。有所讲说。百千法音无能制止。以一法音普入诸声。皆相安和至于解脱。普悦众会。一切诸佛所说应时与慈仁语。吾欲得草吉祥与我。今日欲得。当伏邪力成无上觉。无数劫来所施调意。弃舍诸想奉行禁戒。今应获之。忍辱精进智能功力。声名智力禅定神通。脱门道力今当获之。于是吉祥。闻导师说清和之辞。欢喜踊跃。身和意悦奉柔软草。兴大功祚度于无极。吾成甘露。吉祥施座当得佛道。用施草故。吾无数亿劫修勤苦行。奉若干业。智能功德善权方便。心意坚强然后得佛。必成正觉如我今也。若至道场当教余人。果得所愿。知吾得佛分别甘露。当来听法逮最贤圣。适施草座地则大动。天在虚空皆共叉手合掌叹曰。今日降魔及官属力。乃逮甘露无上正真。佛语比丘。往诣树时。诸天化作八万佛树师子之座。心自念言。当令菩萨坐此严净成最正觉。又诸佛树华果茂盛。或淳香树高四十里。或有佛树七宝珓成高八千里。或四千里。或高百千由旬。一切佛树具足八万。若干天衣而布其上。或布莲华若干种品。以为床座。菩萨座上。有三昧名曰净耀定意正受。适以是定三昧正受。一切佛树皆菩萨坐。相好严身一一天子。念知菩萨坐我座上不在余座。净耀定意威神之故。地狱饿鬼畜生皆得休息。诸天人民五道所生众生之类。皆自目睹菩萨大士坐我佛树下。不见在余也。其下劣众大薄福者。见于菩萨身坐草蓐。诣菩萨所右繞七匝。尔时菩萨则坐自然师子之座。力势坚固猛过龙象。豪尊自在无能及者。名称普闻。布施持戒忍辱精进一心智能。福祚妙达。能降魔怨故。现坐于草蓐。其身直坐心意正定有德之人。时见菩萨坐师子床。如月盛满照于十方。菩萨自誓。使吾身坏肌骨枯腐其身碎尽。不成佛道终不起也。从无央数亿垓载劫。勤为苦行今乃得之。终不回还。佛语比丘。尔时菩萨坐佛树下。有大光明号班宣道场。放斯光明普照十方无限佛界。遍虚空际照诸佛土。尔时东方离垢世界。无垢光如来佛国。有一菩萨名耀严光。光往劝照。与无央数菩萨眷属。往诣道场。适诣佛树。南西北方四隅上下十方佛国。尽虚空界所有佛土。皆见菩萨坐一道场树下。咸悉睹焉如近相见。五道众生展转相视。皆见菩萨如观手指。云何大圣微妙如是。彼诸菩萨见其面像。说是偈曰</p>
<p style="text-align: left">　　无尘劳瑕疵　　拔除众垢浊</p>
<p style="text-align: left">　　身光照十方　　超越诸威曜</p>
<p style="text-align: left">　　其福慧定意　　积累无数劫</p>
<p style="text-align: left">　　彼最胜能仁　　普遍一切方</p>
<p style="text-align: left">　　于时南方宝焰如来佛国。最净世界。菩萨名现宝积盖。光往劝照。与无央数诸菩萨俱眷属围繞。往诣佛树供养菩萨。执一宝盖皆覆道场。释梵四王展转相谓。获严净盖为供养谁。时宝盖中出是偈言</p>
<p style="text-align: left">　　百千那术载　　以施无等伦</p>
<p style="text-align: left">　　常怀弘慈心　　此有殊特相</p>
<p style="text-align: left">　　钩璅演光明　　今至佛道场</p>
<p style="text-align: left">　　力势难可及　　故来供养此</p>
<p style="text-align: left">　　于时西方思夷像佛土。华严神通如来世界。菩萨名无着光明。其光劝照。与无央数诸菩萨俱往诣道场。宝交露帐。十方天龙鬼神健沓和。展转相谓。此严净光为从何来。宝交露帐。说此偈曰</p>
<p style="text-align: left">　　宝车及宝衣　　高上至三界</p>
<p style="text-align: left">　　宝称乐宝眼　　被铠而精进</p>
<p style="text-align: left">　　今当得佛道　　众菩萨皆至</p>
<p style="text-align: left">　　致此宝交露　　供养彼最胜</p>
<p style="text-align: left">　　于时北方日<a>转世</a>界。蔽日月光如来佛土。菩萨名净王。光往劝照。与无央数。诸菩萨俱往诣道场。十方世界所有德净。皆现高座。时菩萨众皆说此言。谁今致此若兹严净。其普严净。演是偈言</p>
<p style="text-align: left">　　其身清净者　　无数功德慧</p>
<p style="text-align: left">　　所行口清净　　彼宣斯法目</p>
<p style="text-align: left">　　斯心常清净　　久发慈悲心</p>
<p style="text-align: left">　　今至树王下　　供养释尊人</p>
<p style="text-align: left">　　于时东南方德王世界。德明王如来佛土。菩萨名德音光明。其光劝照。与无央数诸菩萨俱。往诣道场供养菩萨。持交露台中有高座。其交露台。演此偈言</p>
<p style="text-align: left">　　其功勋德普　　须伦鬼休勒</p>
<p style="text-align: left">　　彼德王福称　　以奉上道场</p>
<p style="text-align: left">　　于时西南方乐成世界。宝林如来佛土。菩萨名宝光明。其光劝照。与无央数诸菩萨俱。来诣道场供养菩萨。致无量宝交露之台。中有高座。其交露台。演此偈言</p>
<p style="text-align: left">　　彼善意恭敬　　施无数珍宝</p>
<p style="text-align: left">　　讲堂及轩窗　　舍身及车乘</p>
<p style="text-align: left">　　严交露华盖　　微妙好园观</p>
<p style="text-align: left">　　惠头及手足　　由是坐道场</p>
<p style="text-align: left">　　于时西北方雨氏世界。雨香王如来佛土。菩萨名积雷雨音光明。其光劝照。与无央数诸菩萨俱。来诣道场供养菩萨。致众香交露台。中有高座。雨众名香散高座上。其雨香音演此偈言</p>
<p style="text-align: left">　　雨法遍三界　　具解脱光明</p>
<p style="text-align: left">　　雨离欲甘露　　至灭度无为</p>
<p style="text-align: left">　　消一切众尘　　悉断结缚毒</p>
<p style="text-align: left">　　禅思神足力　　造三品华香</p>
<p style="text-align: left">　　于时东北方乐帛交露世界。宝盖起光如来佛土菩萨名严。帛帐光明。其光劝照。与无央数诸菩萨俱。来诣道场供养菩萨其交露帐以宝为地。化作菩萨相好严净。是诸菩萨各各执持天华香。卑身低头说此偈言</p>
<p style="text-align: left">　　瞻大众恭敬　　嗟叹亿载佛</p>
<p style="text-align: left">　　所说如梵天　　稽首诣道场</p>
<p style="text-align: left">　　于是下方普明世界。普现如来佛土。菩萨名宝藏光明。其光劝照。与无央数诸菩萨俱。来诣道场供养菩萨。焰光高座紫金莲华自然现矣。彼莲华上化有天像。则以右手执宝璎珞垂缯幡彩。卑身低头说此偈言</p>
<p style="text-align: left">　　其身恒恭敬　　常礼<a>佛弟子</a></p>
<p style="text-align: left">　　<a>礼佛</a>舍自大　　吾礼德功勋</p>
<p style="text-align: left">　　于是上方虚空世界。无限眼王如来佛土。菩萨名虚空藏光明。其光劝照。与无央数诸菩萨俱。来诣道场供养菩萨。十方佛土如虚空界。合集诸华名香捣香。衣服华盖幢幡。金银众宝。象马车乘。树叶花实。男女大小。揵沓和真陀罗天龙鬼神释梵四王时放大雨。使诸众生想欢喜悦。其有恐惧令无畏难。于是颂曰</p>
<p style="text-align: left">　　好谈如菩萨　　奉愍伤得道</p>
<p style="text-align: left">　　庄严净应度　　德逾大威神</p>
<p style="text-align: left">　　或上雨虚空　　垂百千宝璎</p>
<p style="text-align: left">　　或上香宝鬘　　现垂轩华香</p>
<p style="text-align: left">　　或地师子吼　　演空无相愿</p>
<p style="text-align: left">　　或空扬大声　　古未见此华</p>
<p style="text-align: left">　　或在空上界　　现己千亿宝</p>
<p style="text-align: left">　　遍空故吉祥　　叹菩萨福佑</p>
<p style="text-align: left">　　应时放光明　　覆蔽魔宫殿</p>
<p style="text-align: left">　　或现宝幢英　　最福诣佛树</p>
<p style="text-align: left">　　明珠停虚空　　光曜月善月</p>
<p style="text-align: left">　　或心化须曼　　雨道场佛树</p>
<p style="text-align: left">　　或头面稽首　　天子念造敬</p>
<p style="text-align: left">　　或可如须弥　　虚空手散华</p>
<p style="text-align: left">　　或至四方泽　　烧诸好名香</p>
<p style="text-align: left">　　手执持宝杖　　遥睹见菩萨</p>
<p style="text-align: left">　　或现寂梵像　　淡泊寂然住</p>
<p style="text-align: left">　　毛出柔软香　　等慈悲喜护</p>
<p style="text-align: left">　　或如天帝释　　亿载天围绕</p>
<p style="text-align: left">　　往诣佛道场　　叉手散明珠</p>
<p style="text-align: left">　　或至四方域　　揵沓鬼真陀</p>
<p style="text-align: left">　　雨光果须曼　　此诸神叹勇</p>
<p style="text-align: left">　　或受持华香　　树叶华香散</p>
<p style="text-align: left">　　佛子现半身　　卑已散华香</p>
<p style="text-align: left">　　或受分陀利　　青莲若干华</p>
<p style="text-align: left">　　住相三十二　　叹尊无所着</p>
<p style="text-align: left">　　身大如须弥　　在虚空自投</p>
<p style="text-align: left">　　幢幡及华香　　见三千佛国</p>
<p style="text-align: left">　　目睹天地烧　　悉见诸合散</p>
<p style="text-align: left">　　念入法门行　　闻天不与欲</p>
<p style="text-align: left">　　或畅真陀音　　颜色妙具足</p>
<p style="text-align: left">　　庄严如玉女　　观天人无厌</p>
<p style="text-align: left">　　身如刚无坏　　心行弃自大</p>
<p style="text-align: left">　　或来口说义　　浴身光去垢</p>
<p style="text-align: left">　　或宝场宝掌　　办百千幢盖</p>
<p style="text-align: left">　　雨宝华名香　　众生苦立安</p>
<p style="text-align: left">　　出地大宝藏　　毛说亿载经</p>
<p style="text-align: left">　　辩才令意觉　　解众生迷惑</p>
<p style="text-align: left">　　持无畏如山　　化乱第一安</p>
<p style="text-align: left">　　十方亿载国　　今日觉甘露</p>
<p style="text-align: left">　　佛告比丘。菩萨严净如是比像。国土自然。去来今佛诸佛国土。菩萨道场所作严净。皆以普现交露台阁。菩萨如是坐此高座。其斯欲界诸天之中。计魔波旬最为豪尊。今吾应义当成无上正真之道为最正觉。当感致魔令到于斯。缘斯降伏。因斯摄化诸欲界天子。具足得本。及魔界天。见师子吼降伏一切。成最正觉。尔乃发起三界众生</p>
<p style="text-align: left">　　召魔品第十七</p>
<p style="text-align: left">　　佛告比丘。于时菩萨有光明。名消魔宫场。演斯光明普照三千佛国。靡不周遍。曜魔宫殿皆使覆蔽。从其光明使魔波旬闻此像教。大清<a>净土</a>从无数劫。积功累德弃国捐王。愍哀正真欲成甘露。在佛树下己身已度当度余人。己越三界当脱他人。己身已安当安一切。己身寂灭灭度他人。处在闲居护诸恶趣令无有余。为天世人一切师父。神通已达。永离诸恶趣令无有余。为天世人一切师父。神通已达永获大安。以甘露安安于一切。当空汝界加缚卿颈使无势力。失众眷属。心中隔塞不知何计。当兴法雨润泽一切。佛语比丘。时魔波旬闻是颂教。卧寐梦中见三十二变一见宫殿暗冥不明。二见宫殿污泥不净。三见宫殿毁坏破散而生荆棘。四见恐怖衣毛为竖驰逸散走。五见迷惑失道入于邪径荆棘瓦石。六见其后园所生树木无有华实。七见池水枯竭无诸莲华。八见凫雁鸳鸯孔雀哀鸾百鸟禽兽皆无羽翼。九见其大鼓箜篌乐器破坏断绝弃捐在地。十见舍所爱敬妻子眷属别异处寐。十一自见己身床上堕地破伤头面。十二见诸魔子威神力强皆来稽首归命菩萨。十三见魔四女迷失时节化为老母。十四自观己身衣体污泥垢尘。十五自见墙壁轩窗台阁门户倾危。十六自见军众鬼神阅叉厌鬼揵沓和。天龙眷属一切手脚。其身及头皆堕在地。十七见欲界诸天。天帝释。焰天兜术天。无憍乐。化自在天。各自舍去不从其教。十八见魔宫殿所居止众裹覆头首。十九见大自在今不由已。二十自见眷属不为归伏。二十一见头冠帻珠玑璎珞火自然烧。二十二见魔宫殿自然震动。二十三见诸树木而截堕地。二十四见诸可意业都不复现。二十五见其水决没坏宫殿。二十六见河水崩颓灌民居舍。二十七见一切天王皆来归命菩萨瞻其颜色。二十八见身床卧自然出外。二十九见其余眷属而舍远去归于菩萨。三十见吉祥釜窖皆悉毁坏。三十一见诸梵王诸魔官属宣传不吉。三十二睹见十方一切众生归命菩萨而从受教。佛告比丘。魔于梦中见是诸变。时从梦起心中恐怖。衣毛为竖。召会大臣及诸兵众。为告说此梦中所见。魔有智臣。名师子安。王问此大臣及诸会者我于梦中。闻于空中自然出声。释家生子身相众好。六年之中修勤苦行。诣佛树下当成正觉。从梦觉已心自念言。今此菩萨度无央数亿载人民。必空我界令无有余。当禁制之。有德如是。辄成佛道。名曰法王普往归之。以何方便断其径路令不成就。以大兵众而往伏之。于是颂曰</p>
<p style="text-align: left">　　以将大兵众　　共行害除之</p>
<p style="text-align: left">　　便就其树下　　危杀此沙门</p>
<p style="text-align: left">　　将四部之兵　　其欲爱敬我</p>
<p style="text-align: left">　　与我共战斗　　急速往遣之</p>
<p style="text-align: left">　　缘觉及<a>罗汉</a>　　遍满于天下</p>
<p style="text-align: left">　　灭除我众兵　　使无有力势</p>
<p style="text-align: left">　　如是当成佛　　天地之法王</p>
<p style="text-align: left">　　部党甚炽盛　　为佛无断绝</p>
<p style="text-align: left">　　于是魔子导师。为魔波旬。说此偈言</p>
<p style="text-align: left">　　大人面何变　　颜色不如常</p>
<p style="text-align: left">　　如忉利天人　　其身不和调</p>
<p style="text-align: left">　　今何所见闻　　疾告今欲知</p>
<p style="text-align: left">　　常观正本末　　疗治其疾患</p>
<p style="text-align: left">　　闻天人所言　　卧寐见恶梦</p>
<p style="text-align: left">　　若皆众中说　　闻者自投身</p>
<p style="text-align: left">　　魔子导师自诣启父。我会大众虽宣音声。令无所胜。使无非恶。众庶心生。或有所生。或无所生。如是服响自于树下。今现瑞应则为吉祥。不见轻慢也。我察必安具众吉祥。善与少事令罪不生。我见寂然所可导御。不起幻术。不以吾我。行成吉祥正真导师。导师复言。若有威力而不成力。自然羸弱有生勇士慈行得胜。假使萤火满三千界。有一毫明。必能普照十方天下其心怀秽妄道习惑。轻于明智。彼病难治无能动移亿佛不疗。佛告比丘。于是波旬不用导师之言。即召千子其五百子导师之等。信乐道德归于菩萨。住菩萨右。其五百子随魔教者住菩萨左。时魔波旬告诸子言。汝等一心共立建谋。以何力势胜菩萨乎。其右面子名导师者。答父波旬。而说偈言</p>
<p style="text-align: left">　　令诸子诤岂为好　　自任讼理欲断根</p>
<p style="text-align: left">　　小虫欲与师子战　　勇如是行岂胜佛</p>
<p style="text-align: left">　　其左面子。名曰恶目。以偈报答</p>
<p style="text-align: left">　　适睹我身力便伤　　如树堕地拔根枝</p>
<p style="text-align: left">　　于今沙门察我住　　以得视息复欲喘</p>
<p style="text-align: left">　　其右面子。名曰软音。以偈报曰</p>
<p style="text-align: left">　　欲兴恐惧消大海　　所行颠倒求安和</p>
<p style="text-align: left">　　斯观菩萨之面像　　吾不谓父为奇讶</p>
<p style="text-align: left">　　其左面子。名曰不净。以偈答曰</p>
<p style="text-align: left">　　自见一己欲得胜　　卿作沙门默然退</p>
<p style="text-align: left">　　见我兵众无数千　　皆共猛勇害汝形</p>
<p style="text-align: left">　　其右面子。名曰善意。而说偈言</p>
<p style="text-align: left">　　象大钩锁所有力　　勇执金刚密健人</p>
<p style="text-align: left">　　建得忍力藏柔软　　使诸刚强永无力</p>
<p style="text-align: left">　　其左面子。名曰强威。重说偈言</p>
<p style="text-align: left">　　虽菩萨身光消病　　我入于彼悉破坏</p>
<p style="text-align: left">　　受持善根如劫烧　　我身当害于菩萨</p>
<p style="text-align: left">　　其右面魔子。名曰善因。以偈报曰</p>
<p style="text-align: left">　　山尚可动空可堕　　其大海水尚可尽</p>
<p style="text-align: left">　　虚空尽可行在地　　不得甘露不舍树</p>
<p style="text-align: left">　　其左面魔子。名曰所入变。复以偈答曰</p>
<p style="text-align: left">　　日月光明犹可蔽　　魔宫殿住能隐水</p>
<p style="text-align: left">　　岂取一渧尽江海　　将兵回还勿雷吼</p>
<p style="text-align: left">　　其右面魔子。名曰德悦。复以偈报曰</p>
<p style="text-align: left">　　日月可灭明　　铁围可不净</p>
<p style="text-align: left">　　菩萨之清净　　己一无能当</p>
<p style="text-align: left">　　其左面魔子。名曰求便。实时颂偈答曰</p>
<p style="text-align: left">　　无兵无党名纯淑　　其面妙好无铠仗</p>
<p style="text-align: left">　　未见无兵欲战斗　　如我今日必相害</p>
<p style="text-align: left">　　其右面子。名曰德严。以偈报曰</p>
<p style="text-align: left">　　不可从己而独言　　心怀忍力精进强</p>
<p style="text-align: left">　　行三脱门智能财　　德力为兵相降伏</p>
<p style="text-align: left">　　其左面魔子。名曰不还。以偈答曰</p>
<p style="text-align: left">　　当还害之如烧草　　正使吉咒不免箭</p>
<p style="text-align: left">　　咒以成者破山还　　不令太子住不驰</p>
<p style="text-align: left">　　其右面子。名曰法乐。以偈报曰</p>
<p style="text-align: left">　　虚空可尽令有形　　其众生界可一同</p>
<p style="text-align: left">　　柔软风冷尚可获　　菩萨树下不可移</p>
<p style="text-align: left">　　其左面子。名曰澹怕。以偈答曰</p>
<p style="text-align: left">　　我父境界供自然　　众人所欲皆有之</p>
<p style="text-align: left">　　皆当破坏害其命　　就树下危乃舍去</p>
<p style="text-align: left">　　其右面子。名曰一切吉。以偈报曰</p>
<p style="text-align: left">　　假使三千满中物　　皆成为毒不能伤</p>
<p style="text-align: left">　　淫怒痴毒大恐难　　皆欲加圣终不能</p>
<p style="text-align: left">　　其左面魔子。名曰乐贪。以偈答曰</p>
<p style="text-align: left">　　百千玉女自庄严　　鼓于无数伎乐音</p>
<p style="text-align: left">　　受喜数受乐欲好　　从是致安诸所慕</p>
<p style="text-align: left">　　右面魔子。名曰法行。以偈报曰</p>
<p style="text-align: left">　　以法所乐而自娱　　慕敬禅定好甘露</p>
<p style="text-align: left">　　度脱众生受以慈　　谁复有心乐于欲</p>
<p style="text-align: left">　　左面魔子。名曰好跂。以偈答曰</p>
<p style="text-align: left">　　月行虚空有所至　　除去暗冥故清明</p>
<p style="text-align: left">　　我等今日得沙门　　毁灭所行诸觉业</p>
<p style="text-align: left">　　其右面子。名曰师子吼。以偈报曰</p>
<p style="text-align: left">　　无数野狐而鸣呼　　不如一勇师子吼</p>
<p style="text-align: left">　　百兽闻音怀恐惧　　战栗惊怛奔四方</p>
<p style="text-align: left">　　今者卿等亦如是　　不闻人尊颁宣法</p>
<p style="text-align: left">　　自强广远妄所说　　闻圣师子吼降伏</p>
<p style="text-align: left">　　其左面子。名曰念恶。以偈答曰</p>
<p style="text-align: left">　　今来众会无数变　　云何观此诸头首</p>
<p style="text-align: left">　　愚人睹是不舍走　　言降伏之乃讹言</p>
<p style="text-align: left">　　取要言之。一切魔子。清白部。又黑冥部。各各说偈。于时有一将军。名曰贤天。为魔波旬说此偈言</p>
<p style="text-align: left">　　是君之所知　　释四王真陀</p>
<p style="text-align: left">　　阿须伦迦留　　叉十稽首礼</p>
<p style="text-align: left">　　何况所不惑　　梵天及光音</p>
<p style="text-align: left">　　净居诸天子　　普亦自归命</p>
<p style="text-align: left">　　今所生诸子　　从尊受教令</p>
<p style="text-align: left">　　斯等敬菩萨　　至此皆稽首</p>
<p style="text-align: left">　　今斯魔军众　　三千二百里</p>
<p style="text-align: left">　　恭恪悦意观　　心中怀涌跃</p>
<p style="text-align: left">　　睹之面和悦　　百千天雨华</p>
<p style="text-align: left">　　无数神供养　　诸天下宾王</p>
<p style="text-align: left">　　诸魔众所作　　愦乱鼓不鸣</p>
<p style="text-align: left">　　能还者为智　　必不得其胜</p>
<p style="text-align: left">　　佛树为吉祥　　凫雁呰孔雀</p>
<p style="text-align: left">　　不畏而悲鸣　　不胜不如还</p>
<p style="text-align: left">　　魔众所住处　　雨墨及尘土</p>
<p style="text-align: left">　　道场雨众华　　唯听愿回还</p>
<p style="text-align: left">　　魔众所住处　　沟坑布[金*疾]鑗</p>
<p style="text-align: left">　　道场于香熏　　智睹当还逝</p>
<p style="text-align: left">　　前所梦见瑞　　目睹何不还</p>
<p style="text-align: left">　　为欲奈之何　　处所已破坏</p>
<p style="text-align: left">　　其滥衍化人　　瞋于凡大仙</p>
<p style="text-align: left">　　精进极叹颂　　雨雷不生草</p>
<p style="text-align: left">　　精进仙人还　　应仪能合偶</p>
<p style="text-align: left">　　不害众生故　　头首得自在</p>
<p style="text-align: left">　　天王不闻乎　　身相光远照</p>
<p style="text-align: left">　　出国无所异　　成佛降尘劳</p>
<p style="text-align: left">　　其身如是净　　仙人奉敬之</p>
<p style="text-align: left">　　当往诣至尊　　草不启受教</p>
<p style="text-align: left">　　眉间白毫毛　　若演其光明</p>
<p style="text-align: left">　　覆蔽亿国土　　盖魔宫不现</p>
<p style="text-align: left">　　无能见其顶　　极察不能睹</p>
<p style="text-align: left">　　无能堪任观　　成就正真觉</p>
<p style="text-align: left">　　犹须弥铁围　　日月天帝梵</p>
<p style="text-align: left">　　土地诸道场　　树木山稽首</p>
<p style="text-align: left">　　福力有智力　　圣力精进力</p>
<p style="text-align: left">　　忍力禅思力　　魔力消无力</p>
<p style="text-align: left">　　犹如坏为器　　必当疾毁坏</p>
<p style="text-align: left">　　师子比禽兽　　萤火比日月</p>
<p style="text-align: left">　　求比无等伦　　师子虺同耶</p>
<p style="text-align: left">　　比察于菩萨　　不见有等类</p>
				</div></div><hr><script charset='utf-8' src='../../js/footer.js'></script></body></html>