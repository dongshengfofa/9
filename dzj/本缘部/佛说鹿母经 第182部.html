<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说鹿母经 第182部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说鹿母经 第182部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说鹿母经</strong></p>
<p style="text-align: left">　　西晋月氏国<a>三藏</a>竺法护译</p>
<p style="text-align: left">　　佛言。昔者有鹿数百为群。随逐美草侵近人邑。国王出猎遂各分迸。有一鹿母怀妊独逝。被逐饥疲失侣怅怏。时生二子舍行求食。茕悸失措堕猎弶中。悲鸣欲出不能得脱。猎师闻声便往视之。见鹿心喜适前欲杀。鹿乃叩头求哀自陈。向生二子尚小无知。始视蒙蒙未晓东西。乞假须臾暂还视之。将示水草使得<a>生活</a>。旋来就死不违信誓。是时猎者闻鹿所语。惊怪甚奇。即答鹿曰。一切世人尚无至诚。况汝鹿身。从死得去。岂当还期。终不放汝。鹿复报言。听则子存留则子亡。母子俱死不得生别。分死全子灭三痛剧。即便说偈。以报猎者</p>
<p style="text-align: left">　　我身为畜兽　　游处于林薮</p>
<p style="text-align: left">　　贱生贪躯命　　不能故送死</p>
<p style="text-align: left">　　今来入君弶　　分当就刀机</p>
<p style="text-align: left">　　不惜腥臊身　　但怜二子耳</p>
<p style="text-align: left">　　猎者于是闻鹿所语。甚奇甚异。意犹有贪。复答鹿曰。夫巧伪无实奸诈难信。虚华万端狡猾非一。爱身重死少能效命。人之无良犹难为期。而况禽兽去岂复还。固不放汝不须多方。鹿复垂泪以偈报言</p>
<p style="text-align: left">　　虽身为贱畜　　不识人义方</p>
<p style="text-align: left">　　奈何受慈恩　　一去复不还</p>
<p style="text-align: left">　　宁就分裂痛　　无为虚伪存</p>
<p style="text-align: left">　　哀伤二子穷　　乞假须臾间</p>
<p style="text-align: left">　　世若有恶人　　斗乱<a>比丘</a>僧</p>
<p style="text-align: left">　　破塔坏佛寺　　及杀阿<a>罗汉</a></p>
<p style="text-align: left">　　反逆害父母　　兄弟及妻子</p>
<p style="text-align: left">　　设我不还来　　罪大过于是</p>
<p style="text-align: left">　　尔时猎者重闻鹿言。心益悚然。乃却叹曰。惟我处世得生为人。愚惑痴冥背恩薄义。残害众生杀猎为业。欺伪苟得贪求无耻。不知非常识别三尊。鹿之所言有殊于人。信誓邈邈情现尽中。便前解弶放之令去。于是鹿母至其子所。低头鸣吟舐子身体。一悲一喜。而说偈言</p>
<p style="text-align: left">　　一切恩爱会　　皆由因缘合</p>
<p style="text-align: left">　　合会有别离　　无常难得久</p>
<p style="text-align: left">　　今我为尔母　　恒恐不自保</p>
<p style="text-align: left">　　生世多畏惧　　命危于晨露</p>
<p style="text-align: left">　　于是鹿母。将其二子示好水草。垂泪交流。即说偈言</p>
<p style="text-align: left">　　吾朝行不遇　　误堕猎者手</p>
<p style="text-align: left">　　即当应屠割　　碎身化糜朽</p>
<p style="text-align: left">　　念汝求哀来　　今当还就死</p>
<p style="text-align: left">　　怜汝小早孤　　努力自活己</p>
<p style="text-align: left">　　鹿母说已。便舍而去。二子呜啼悲泣恋慕。从后追寻顿地复起。母顾命曰。尔还勿来。无得母子并命俱死。吾没甘心伤汝未识。<a>世间</a>无常皆有别离。我自薄命尔生薄佑。何为悲怜徒益忧患。但当建行毕罪。于是母复为子。说此偈言</p>
<p style="text-align: left">　　吾前生贪爱　　今来为畜身</p>
<p style="text-align: left">　　生世皆有死　　无脱不终患</p>
<p style="text-align: left">　　制意一离贪　　然后乃大安</p>
<p style="text-align: left">　　宁就诚信死　　终不欺殆生</p>
<p style="text-align: left">　　子犹悲号恋慕相寻。至于弶(巨谅)所东西求索。乃见猎者卧于树下。鹿母住前。说偈觉言</p>
<p style="text-align: left">　　前所可放鹿　　今来还就死</p>
<p style="text-align: left">　　恩爱愚贱畜　　得见辞二子</p>
<p style="text-align: left">　　将行示水草　　为说非常苦</p>
<p style="text-align: left">　　万没无遗恨　　念恩不敢负</p>
<p style="text-align: left">　　猎者于是忽觉惊起。鹿复长跪向猎者。重说偈言</p>
<p style="text-align: left">　　君前见放去　　德重过天地</p>
<p style="text-align: left">　　贱畜被慈育　　赴信还就死</p>
<p style="text-align: left">　　感仁恩难忘　　不敢违命旨</p>
<p style="text-align: left">　　虽怀千返报　　犹不毕恩纪</p>
<p style="text-align: left">　　猎者见鹿笃信死义。志节丹诚慈行发中。效应征验舍生赴誓。母子悲恋相寻而至。慈感愍伤。稽首谢曰</p>
<p style="text-align: left">　　为天是神祇　　信义妙乃尔</p>
<p style="text-align: left">　　恐惧情悚然　　岂敢迦逆害</p>
<p style="text-align: left">　　宁<a>自杀</a>所亲　　碎身及妻子</p>
<p style="text-align: left">　　何忍害灵神　　起想如毛发</p>
<p style="text-align: left">　　猎者即便放鹿使去。母子悲喜鸣声呦偈呦。谢猎者</p>
<p style="text-align: left">　　贱畜生处世　　当应充厨宰</p>
<p style="text-align: left">　　实时分烹煮　　宽惠辞二子</p>
<p style="text-align: left">　　天仁重爱物　　复蒙放舍原</p>
<p style="text-align: left">　　德佑积无量　　非口所能陈</p>
<p style="text-align: left">　　尔时猎者具以闻王。国人咸知普感慈信。鹿之仁行有喻于义。莫不肃叹。为止杀猎。于是鹿还鸣群啸侣。以游以集各宁其所</p>
<p style="text-align: left">　　佛语阿难。昔吾所更勤苦如是。尔时鹿者我身是。二子者罗云及罗汉朱利母是。其国王者<a>舍利弗</a>是。时射猎者汝身是。我之所入兴隆道化。种善无厌分德不住。虽在禽兽不忘<a>菩萨</a>。权行如应导利一切。普使众生度济获安。逮是功德疾成至佛真人。至诚忠信不可不作</p>
<p style="text-align: left">　　佛说鹿母经</p>
				</div></div><hr><script charset='utf-8' src='../../js/footer.js'></script></body></html>