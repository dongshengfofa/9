<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修方广大庄严经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>方广大庄严经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>方广大庄严经 第五卷</strong></p>
<p style="text-align: left">
	　　中<a>天竺</a>国<a>沙门</a>地婆诃罗奉诏译</p>
<p style="text-align: left">
	　　音乐发悟品第十三</p>
<p style="text-align: left">
	　　尔时佛告诸<a>比丘</a>。<a>菩萨</a>处在深宫将欲<a>出家</a>。天龙夜叉干闼婆阿修罗迦娄罗紧那罗摩睺罗伽梵释四王。常以种种供具供养菩萨。<a>欢喜</a>赞叹。又于异时。诸天龙神干闼婆等。各自思惟。菩萨长夜成就众生。以四摄法而摄受之。是诸众生<a>根器</a>已熟。菩萨何故久处深宫。而不出家成道度彼。若不及时。恐致迁移善心难保。后成正觉而无可度。作是念已。至菩萨前。顶礼希望。作如是言。云何当见菩萨出家学道。坐菩提座降伏众魔。成等正觉。具足十力四无所畏。十八不共<a>佛法</a>。三转十二行无上法轮。现大<a>神通</a>。随诸众生所有意乐。皆令满足</p>
<p style="text-align: left">
	　　佛告诸比丘。菩萨长夜不由他悟。常自为师。了知<a>世间</a>及出世间。一切善法所行之行。知时非时游戏神通。未尝退失应众生根。犹如海潮无时错谬。以神通智知诸众生。可摄益时。可摧伏时。可度脱时。可弃舍时。可<a>说法</a>时。可默然时。可修智时。可诵念时。可思惟时。可独处时。可往剎利众会。可往<a>婆罗门</a>众会。可往天龙夜叉干闼婆阿修罗迦娄罗紧那罗摩睺罗伽释梵护世。比丘<a>比丘尼</a>优婆塞优婆夷等众会之时</p>
<p style="text-align: left">
	　　佛告诸比丘。一切最后身菩萨将欲出家。法尔有十方无边阿僧祇世界诸佛如来神通之力。令其宫内鼓乐弦歌。出微妙音劝请菩萨。而说偈言</p>
<p style="text-align: left">
	　　宫中婇女弦歌声以欲而惑于菩萨</p>
<p style="text-align: left">
	　　十方诸佛威神力变此音声为法言</p>
<p style="text-align: left">
	　　尊昔见诸苦众生发愿与彼为依怙</p>
<p style="text-align: left">
	　　善哉若记昔诸行今正是时宜出家</p>
<p style="text-align: left">
	　　尊忆昔为众生故身肉手足而无吝</p>
<p style="text-align: left">
	　　持戒忍辱及精进<a>禅定</a>智能皆<a>修行</a></p>
<p style="text-align: left">
	　　为求菩提胜福故一切世间无能及</p>
<p style="text-align: left">
	　　是诸众生瞋恚痴尊以慈悲皆摄伏</p>
<p style="text-align: left">
	　　尊于愚痴邪见者而能广起大悲心</p>
<p style="text-align: left">
	　　积集福智已无边禅定神通极清净</p>
<p style="text-align: left">
	　　身光能至于十方如月无云而普照</p>
<p style="text-align: left">
	　　无数音乐声微妙劝请菩萨速出家</p>
<p style="text-align: left">
	　　佛告诸比丘。尔时菩萨住于最胜微妙宫中。一切所须皆悉备具。殿堂楼阁众宝庄严。幢幡宝盖处处罗列。宝铃宝网而严饰之。垂悬无量百千缯彩众宝璎珞。一切桥道以众宝板之所合成。处处皆有众宝香炉烧众名香。珠交露幔张施其上。有诸池沼其水清冷。时非时华周遍开发。其池之中凫雁鸳鸯。孔雀翡翠迦陵频伽。共命之鸟出和雅音。其地纯以琉璃所成。光明可爱犹如明镜。庄严绮丽无以为喻。人天见者莫不欢喜。复于一时。诸婇女等乐器之音。由十方佛威神力故。而说颂曰</p>
<p style="text-align: left">
	　　尊忆往昔发弘愿愍诸众生无依怙</p>
<p style="text-align: left">
	　　若证<a>甘露</a>大菩提救济令之离苦恼</p>
<p style="text-align: left">
	　　如昔诸佛所行行独处空山林野间</p>
<p style="text-align: left">
	　　证得如来一切智见诸贫乏施财宝</p>
<p style="text-align: left">
	　　尊昔已行于大施一切财宝皆能舍</p>
<p style="text-align: left">
	　　为诸众生雨法雨今正是时宜出家</p>
<p style="text-align: left">
	　　尊于净戒无缺减自昔多劫常修习</p>
<p style="text-align: left">
	　　<a>解脱</a>众生诸烦恼今正是时宜出家</p>
<p style="text-align: left">
	　　尊修百千诸忍辱世间恶言皆忍受</p>
<p style="text-align: left">
	　　常以忍辱而调伏今正是时速出家</p>
<p style="text-align: left">
	　　尊行精进极坚强长时修习摧魔众</p>
<p style="text-align: left">
	　　灭除一切三恶趣今正是时宜出家</p>
<p style="text-align: left">
	　　尊以胜定除诸垢洒甘露雨洽群生</p>
<p style="text-align: left">
	　　充满世间诸渴乏今正是时宜出家</p>
<p style="text-align: left">
	　　尊以无边大智能断除邪见愚痴惑</p>
<p style="text-align: left">
	　　尊应思惟昔弘愿今正是时速出家</p>
<p style="text-align: left">
	　　尊昔已行无量亿慈悲喜舍诸胜行</p>
<p style="text-align: left">
	　　以此一切诸胜行分布世间诸众生</p>
<p style="text-align: left">
	　　婇女弦歌甚微妙以欲而感于菩萨</p>
<p style="text-align: left">
	　　十方诸佛威神力一切皆令为法音</p>
<p style="text-align: left">
	　　尊忆往昔为国王有人于前而从乞</p>
<p style="text-align: left">
	　　与我王位及国土欢喜舍之无悔恨</p>
<p style="text-align: left">
	　　尊昔曾为婆罗门名曰输迦极精进</p>
<p style="text-align: left">
	　　慈孝供养于父母成熟无量婆罗门</p>
<p style="text-align: left">
	　　及余众生归善道舍是身已生天上</p>
<p style="text-align: left">
	　　尊忆往昔作仙人歌利王瞋断支节</p>
<p style="text-align: left">
	　　起大慈心无恼恨所伤之处皆流乳</p>
<p style="text-align: left">
	　　昔作奢摩仙子时父母居山同苦行</p>
<p style="text-align: left">
	　　王以毒箭误而中抱慈无恨欢喜死</p>
<p style="text-align: left">
	　　尊忆昔为金色鹿见人渡河而被漂</p>
<p style="text-align: left">
	　　因起慈心以救之后反加害无瞋恨</p>
<p style="text-align: left">
	　　尊忆昔者为仙人宝珠误堕于大海</p>
<p style="text-align: left">
	　　起精进心抒彼海龙王惊怖还宝珠</p>
<p style="text-align: left">
	　　尊于昔者为大仙慈心护彼归命鸽</p>
<p style="text-align: left">
	　　有人从尊索是鸽自割身肉而称之</p>
<p style="text-align: left">
	　　与鸽轻重乃齐等毕至命终为拥护</p>
<p style="text-align: left">
	　　又尊昔为奢摩仙人来问树有几叶</p>
<p style="text-align: left">
	　　善知多少而酬答其人不信天来证</p>
<p style="text-align: left">
	　　尊昔曾为鹦鹉鸟释化为人来诘问</p>
<p style="text-align: left">
	　　所依之树既枯折何为守之而不离</p>
<p style="text-align: left">
	　　答云依此而成长帝释便生希有心</p>
<p style="text-align: left">
	　　即令枯树重荣茂尊是受持功德者</p>
<p style="text-align: left">
	　　安处世间诸众生置佛无边功德海</p>
<p style="text-align: left">
	　　如是十方佛威神赞叹菩萨诸功德</p>
<p style="text-align: left">
	　　变诸婇女弦歌曲劝请菩萨速出家</p>
<p style="text-align: left">
	　　尊昔长劫发弘愿拔诸众生<a>生死</a>苦</p>
<p style="text-align: left">
	　　请忆往昔所行行今正是时宜出家</p>
<p style="text-align: left">
	　　尊忆往昔无边劫以金银等众珍宝</p>
<p style="text-align: left">
	　　头目王位及妻子见来求者欢喜施</p>
<p style="text-align: left">
	　　昔为首鞞幢牙王月灯珠髻及大悲</p>
<p style="text-align: left">
	　　坚猛妙目诸王等皆有威力能行施</p>
<p style="text-align: left">
	　　尊于多劫能持戒其戒清净如明珠</p>
<p style="text-align: left">
	　　坚持守护无纤过亦如[牦-未+牙]牛自爱尾</p>
<p style="text-align: left">
	　　尊忆曾为大象王猎师以箭中其身</p>
<p style="text-align: left">
	　　而起慈心无所报捐彼六牙而守戒</p>
<p style="text-align: left">
	　　尊忆多劫修诸忍因修忍故受众苦</p>
<p style="text-align: left">
	　　请忆昔日为熊身见人冻饿而温养</p>
<p style="text-align: left">
	　　彼归路逢畋猎者将来共屠心不恨</p>
<p style="text-align: left">
	　　尊以精进坚固力为菩提故修诸行</p>
<p style="text-align: left">
	　　当伏魔王及军众今正是时宜出家</p>
<p style="text-align: left">
	　　尊忆昔为骏逸马腾空利益诸世间</p>
<p style="text-align: left">
	　　于夜叉国济众生安置之于<a>无畏</a>处</p>
<p style="text-align: left">
	　　如是精进无边劫神通智力除烦恼</p>
<p style="text-align: left">
	　　心极调柔坐寂定以此利益诸众生</p>
<p style="text-align: left">
	　　尊于昔者为国王普使众生行十善</p>
<p style="text-align: left">
	　　是诸众生行善故命终皆得生梵世</p>
<p style="text-align: left">
	　　尊智能知善不善及了众生诸根性</p>
<p style="text-align: left">
	　　智能能入诸理趣今正是时速出家</p>
<p style="text-align: left">
	　　尊愍众生堕邪见生老病死<a>苦海</a>中</p>
<p style="text-align: left">
	　　净除生死险恶道示现<a>涅盘</a>真实路</p>
<p style="text-align: left">
	　　如是一切十方佛赞叹菩萨诸功德</p>
<p style="text-align: left">
	　　皆变婇女弦歌曲劝请菩萨速出家</p>
<p style="text-align: left">
	　　尊昔为王名胜福尸利尼弥讫瑟咤</p>
<p style="text-align: left">
	　　及鸡萨梨千耶若法思光明坚强弓</p>
<p style="text-align: left">
	　　戒月光明进德光知恩能舍大威德</p>
<p style="text-align: left">
	　　王仙月形及猛实增长菩提求妙法</p>
<p style="text-align: left">
	　　善住月光<a>殊胜</a>行地尘勇施诸方主</p>
<p style="text-align: left">
	　　惠施宝发清净身作是及余无量王</p>
<p style="text-align: left">
	　　皆悉能舍于难舍为诸如来雨法雨</p>
<p style="text-align: left">
	　　尊昔值遇恒沙佛悉皆承事无空过</p>
<p style="text-align: left">
	　　为求菩提度众生今正是时速出家</p>
<p style="text-align: left">
	　　初事不<a>空见</a>值坚固花佛</p>
<p style="text-align: left">
	　　以一念清净见毗卢舍那</p>
<p style="text-align: left">
	　　又遇栴檀佛以草炬供养</p>
<p style="text-align: left">
	　　又佛入城时以金末散地</p>
<p style="text-align: left">
	　　逢法<a>自在</a>佛说法赞善哉</p>
<p style="text-align: left">
	　　值普光如来一称南无佛</p>
<p style="text-align: left">
	　　见大聚光佛供养以金花</p>
<p style="text-align: left">
	　　值光幢如来奉献以掬豆</p>
<p style="text-align: left">
	　　又见智幢佛无忧花如来</p>
<p style="text-align: left">
	　　持粥以供养于彼发弘愿</p>
<p style="text-align: left">
	　　又值宝发佛供养以明灯</p>
<p style="text-align: left">
	　　见花光如来供养以良药</p>
<p style="text-align: left">
	　　又值无畏佛施以宝璎珞</p>
<p style="text-align: left">
	　　婆胝伽罗佛施波头摩宝</p>
<p style="text-align: left">
	　　见娑罗王佛供养以纯乳</p>
<p style="text-align: left">
	　　施名称如来奉以师子座</p>
<p style="text-align: left">
	　　又见真实佛及高智如来</p>
<p style="text-align: left">
	　　曾顶礼围繞又见龙施佛</p>
<p style="text-align: left">
	　　供养以衣服见增上行佛</p>
<p style="text-align: left">
	　　施以栴<a>檀香</a>又见致沙佛</p>
<p style="text-align: left">
	　　供养以妙钵又见大严佛</p>
<p style="text-align: left">
	　　施优钵罗花又值光王佛</p>
<p style="text-align: left">
	　　以妙宝供养又见释迦佛</p>
<p style="text-align: left">
	　　施以金莲华又值宿王佛</p>
<p style="text-align: left">
	　　赞叹如来德又见日面佛</p>
<p style="text-align: left">
	　　施以庄耳花又值妙意佛</p>
<p style="text-align: left">
	　　散以真头花又见降龙佛</p>
<p style="text-align: left">
	　　施以摩尼宝又值增益佛</p>
<p style="text-align: left">
	　　奉上众宝盖又见<a>药师佛</a></p>
<p style="text-align: left">
	　　奉以胜妙座值师子幢佛</p>
<p style="text-align: left">
	　　奉以众宝网又见持德佛</p>
<p style="text-align: left">
	　　以音乐供养又值<a>迦叶佛</a></p>
<p style="text-align: left">
	　　奉以众末香又见放光佛</p>
<p style="text-align: left">
	　　以妙花供养又值阿鞞佛</p>
<p style="text-align: left">
	　　奉以妙胜台又见世供佛</p>
<p style="text-align: left">
	　　奉以妙花鬘又值多伽佛</p>
<p style="text-align: left">
	　　曾舍天王位又见难降佛</p>
<p style="text-align: left">
	　　施以众妙香又值大光佛</p>
<p style="text-align: left">
	　　舍身而供养又见尚花佛</p>
<p style="text-align: left">
	　　献宝庄严具又值法幢佛</p>
<p style="text-align: left">
	　　散以众妙华又见作光佛</p>
<p style="text-align: left">
	　　奉优钵罗花尽心而供养</p>
<p style="text-align: left">
	　　如是及余无量佛一一皆以诸供具</p>
<p style="text-align: left">
	　　供养承事无空过愿尊忆念过去佛</p>
<p style="text-align: left">
	　　及忆供养诸如来众生苦恼无依怙</p>
<p style="text-align: left">
	　　请尊忆念速出家尊忆昔值然灯佛</p>
<p style="text-align: left">
	　　获得清净无生忍及五神通无退失</p>
<p style="text-align: left">
	　　从此即能往诸剎一念遍事诸如来</p>
<p style="text-align: left">
	　　有为诸法悉无常五欲王位皆不定</p>
<p style="text-align: left">
	　　为苦所逼诸众生愿速出家救济之</p>
<p style="text-align: left">
	　　婇女弦歌奏清音以欲将惑于菩萨</p>
<p style="text-align: left">
	　　十方诸佛威神力所出众声演法言</p>
<p style="text-align: left">
	　　<a>三界</a>烦恼犹如猛火</p>
<p style="text-align: left">
	　　迷惑不离恒为所烧</p>
<p style="text-align: left">
	　　犹如浮云须臾而灭</p>
<p style="text-align: left">
	　　合已还散如聚戏场</p>
<p style="text-align: left">
	　　念念不住如空中电</p>
<p style="text-align: left">
	　　迁灭迅速如水瀑流</p>
<p style="text-align: left">
	　　由爱无明轮转五道</p>
<p style="text-align: left">
	　　循环不已如陶家轮</p>
<p style="text-align: left">
	　　染着五欲如被网禽</p>
<p style="text-align: left">
	　　欲如怨贼甚可怖畏</p>
<p style="text-align: left">
	　　处五欲者犹如履刃</p>
<p style="text-align: left">
	　　着五欲者如抱毒树</p>
<p style="text-align: left">
	　　智者弃欲犹如粪坑</p>
<p style="text-align: left">
	　　五欲昏冥能令失念</p>
<p style="text-align: left">
	　　常为可怖诸苦之因</p>
<p style="text-align: left">
	　　能令生死枝条增长</p>
<p style="text-align: left">
	　　由彼漂溺生死河中</p>
<p style="text-align: left">
	　　<a>圣人</a>舍之如弃涕唾</p>
<p style="text-align: left">
	　　如见狂犬疾走而避</p>
<p style="text-align: left">
	　　如蜜涂刀如毒蛇首</p>
<p style="text-align: left">
	　　如戈戟刃如粪秽瓶</p>
<p style="text-align: left">
	　　不能舍离犹如饿狗</p>
<p style="text-align: left">
	　　嚙其枯骨五欲不实</p>
<p style="text-align: left">
	　　妄见而生如水中月</p>
<p style="text-align: left">
	　　如谷中响如焰如幻</p>
<p style="text-align: left">
	　　如水上泡从分别生</p>
<p style="text-align: left">
	　　无有实法年在盛时</p>
<p style="text-align: left">
	　　愚痴爱着谓为常有</p>
<p style="text-align: left">
	　　不能厌舍老病死至</p>
<p style="text-align: left">
	　　坏其少壮一切恶之</p>
<p style="text-align: left">
	　　有财宝者不知远离</p>
<p style="text-align: left">
	　　五家散失便生苦恼</p>
<p style="text-align: left">
	　　犹如树木花果茂盛</p>
<p style="text-align: left">
	　　众人爱之枝叶雕零</p>
<p style="text-align: left">
	　　弃而不顾老弱贫病</p>
<p style="text-align: left">
	　　亦复如是亦如鹫鸟</p>
<p style="text-align: left">
	　　世间恶之如霹雳火</p>
<p style="text-align: left">
	　　焚烧大树亦如朽屋</p>
<p style="text-align: left">
	　　不久崩坏有法能离</p>
<p style="text-align: left">
	　　生老病死愿尊出家</p>
<p style="text-align: left">
	　　为诸众生说如斯法</p>
<p style="text-align: left">
	　　生老病死缠缚众生</p>
<p style="text-align: left">
	　　如摩娄迦繞尼拘树</p>
<p style="text-align: left">
	　　能夺势力损坏诸根</p>
<p style="text-align: left">
	　　犹如严霜雕诸<a>丛林</a></p>
<p style="text-align: left">
	　　盛年妙色因而变坏</p>
<p style="text-align: left">
	　　譬如山火四面俱至</p>
<p style="text-align: left">
	　　野兽在中周慞苦恼</p>
<p style="text-align: left">
	　　处生死者亦复如是</p>
<p style="text-align: left">
	　　愿速出家而救脱之</p>
<p style="text-align: left">
	　　尊观病苦损恼众生</p>
<p style="text-align: left">
	　　犹如花林为霜所雕</p>
<p style="text-align: left">
	　　尊观死苦恩爱永绝</p>
<p style="text-align: left">
	　　眷属分离无复重睹</p>
<p style="text-align: left">
	　　犹如逝川亦如花落</p>
<p style="text-align: left">
	　　能害有力令不自在</p>
<p style="text-align: left">
	　　独行无伴随业而去</p>
<p style="text-align: left">
	　　一切<a>寿命</a>为死所吞</p>
<p style="text-align: left">
	　　如金翅鸟能食诸龙</p>
<p style="text-align: left">
	　　亦如象王为师子食</p>
<p style="text-align: left">
	　　如摩竭鱼能吞一切</p>
<p style="text-align: left">
	　　亦如猛火焚烧丛林</p>
<p style="text-align: left">
	　　愿尊忆昔发弘誓愿</p>
<p style="text-align: left">
	　　今正是时宜速出家</p>
<p style="text-align: left">
	　　婇女伎乐欲惑菩萨</p>
<p style="text-align: left">
	　　诸佛神力变为法音</p>
<p style="text-align: left">
	　　是诸有为皆当坏灭</p>
<p style="text-align: left">
	　　如空中电无暂停息</p>
<p style="text-align: left">
	　　亦如坏器如假借物</p>
<p style="text-align: left">
	　　如腐草墙亦如砂岸</p>
<p style="text-align: left">
	　　依止因缘无有坚实</p>
<p style="text-align: left">
	　　如风中灯如水聚沫</p>
<p style="text-align: left">
	　　如水上泡犹如<a>芭蕉</a></p>
<p style="text-align: left">
	　　中无坚实如幻如化</p>
<p style="text-align: left">
	　　犹如空拳展转相因</p>
<p style="text-align: left">
	　　愚人不了妄生计着</p>
<p style="text-align: left">
	　　譬如人功及以麻枲</p>
<p style="text-align: left">
	　　木轮和合以成其绳</p>
<p style="text-align: left">
	　　离是和合即不成绳</p>
<p style="text-align: left">
	　　<a>十二因缘</a>一一分析</p>
<p style="text-align: left">
	　　过现未来无有体性</p>
<p style="text-align: left">
	　　求不可得亦复如是</p>
<p style="text-align: left">
	　　譬如种子能生于牙</p>
<p style="text-align: left">
	　　牙与种子不即不离</p>
<p style="text-align: left">
	　　从于无明能生诸行</p>
<p style="text-align: left">
	　　无明与行亦复如是</p>
<p style="text-align: left">
	　　不即不离体性空寂</p>
<p style="text-align: left">
	　　于因缘中求不可得</p>
<p style="text-align: left">
	　　譬如印泥泥中无印</p>
<p style="text-align: left">
	　　印中无泥要因泥印</p>
<p style="text-align: left">
	　　文像可睹依止根境</p>
<p style="text-align: left">
	　　有眼识生三事和合</p>
<p style="text-align: left">
	　　说为能见境不在识</p>
<p style="text-align: left">
	　　识不在境根境识中</p>
<p style="text-align: left">
	　　本无有见分别妄计</p>
<p style="text-align: left">
	　　境界相生智者观察</p>
<p style="text-align: left">
	　　曾无相状如幻梦等</p>
<p style="text-align: left">
	　　譬如钻火木钻人功</p>
<p style="text-align: left">
	　　三种和合得有火生</p>
<p style="text-align: left">
	　　于三法中本无有火</p>
<p style="text-align: left">
	　　和合暂有名曰众生</p>
<p style="text-align: left">
	　　第一义中都不可得</p>
<p style="text-align: left">
	　　譬如咽喉及以唇舌</p>
<p style="text-align: left">
	　　击动出声一一分中</p>
<p style="text-align: left">
	　　声不可得众缘和合</p>
<p style="text-align: left">
	　　有此声耳智者观声</p>
<p style="text-align: left">
	　　念念相续无有实法</p>
<p style="text-align: left">
	　　犹如谷响声不可得</p>
<p style="text-align: left">
	　　譬如箜篌弦器及手</p>
<p style="text-align: left">
	　　和合发声本无去来</p>
<p style="text-align: left">
	　　于诸缘中求声不得</p>
<p style="text-align: left">
	　　离缘求声亦不可得</p>
<p style="text-align: left">
	　　内外诸蕴皆悉空寂</p>
<p style="text-align: left">
	　　<a>无我</a>无人无寿命者</p>
<p style="text-align: left">
	　　尊于往昔值然灯佛</p>
<p style="text-align: left">
	　　已证最胜真实妙法</p>
<p style="text-align: left">
	　　愿尊于今为众生故</p>
<p style="text-align: left">
	　　雨甘露法使得充足</p>
<p style="text-align: left">
	　　佛告诸比丘。菩萨闻是偈已。专趣菩提<a>正念</a>不惰。何以故。菩萨于长夜时。尊重恭敬供养<a>正法</a>及说法师。深生净信求于正法。好乐正法住于正法。随所听闻心无厌足。开悟众生。于法施主深生尊重。为他演说无所希望。亦不因法而求财宝。为众说法未曾悭吝。勇猛精进一心勤求。法为依止守<a>护法</a>藏。住于忍辱修行波若通达方便</p>
<p style="text-align: left">
	　　佛告诸比丘。菩萨于多劫来。远离世间五欲之过。为成就众生。示现处于贪欲境界。积集增长一切善根殊胜福德资粮之力。示现受用广大微妙五欲境界。而于其中心得自在。菩萨是时忆念往昔所发誓愿。由是昔愿思惟佛法皆悉现前。而起大<a>悲观</a>察世间。富贵炽盛会归磨灭。又观生死多诸烦恼险恶怖畏。欲速除断入大涅盘</p>
<p style="text-align: left">
	　　佛告诸比丘。菩萨久已了知生死过患。不取不着。乐求如来真实功德。依阿兰若寂静之处。其心常乐利益自他。于无上道勇猛精进。令一切众生得安乐故。得利益故。得寂静故。得涅盘故。常起大慈大悲。能以四摄摄诸众生无有厌倦。观诸众生犹如一子。于诸境界心无所着。设大施会增长福德。远离悭贪施不望报。于长夜中勇猛精进。善能降伏贪瞋憍慢悭嫉烦恼。未曾暂忘一切智心。着大施甲被精进铠。以大悲心度脱众生。智力坚强恒无退失。等心众生随其意乐皆令满足。知时非时悟法非法。回向菩提。于惠施中三事清净。以金刚智除断四魔。戒行成就善能守护身语意业。乃至小罪而怀大惧心常清净。于诸垢浊恶言毁呰轻弄诽谤打辱系缚曾无浊乱。具足忍辱心性调柔。所作事业常能坚固。于一切善心无退转。念智具足恒修正定。获智能明能破诸暗。心常观见苦空无常不净之法。已善修习四念处。四正勤。四如意足。五根五力。七菩提分。八圣道分。又常安住奢摩他毗钵舍那。深入缘起<a>觉悟</a>真实。恒自了知不因他解。游三脱门了知诸法。如幻如梦如影。如水中月。如镜中像。如热时焰。如呼声响</p>
<p style="text-align: left">
	　　佛告诸比丘。菩萨从多劫来。于四威仪恒住如是智能。如是功德。如是精进。如是利益十方诸佛复令宫中婇女乐器出微妙声劝发菩萨。又欲化诸宫中婇女。实时证得四种法门。何等为四。一者方便布施爱语利行同事。而摄取之。二者绍三宝种能使不绝不坏一切智性不退愿力。三者智力坚固大慈大悲不舍众生。四者有殊胜智能资粮之力。分别一切菩提分法。大严法门得现前故。以此四种为欲成就宫中诸婇女故。即于是时作大神通。令诸婇女解悟乐音。所出言词百千法门。所谓广大心。愍众生心。求菩提心。发起深心。而于佛法令生净信。远离憍慢尊重正法。知善不善忆念诸佛布施持戒忍辱精进禅定智能。六神通。四摄法。四无量。四念处。四正勤。四如意足。五根。五力。七菩提分。八圣道分。一一分别奢摩他毗钵舍那。无常苦空无我不净。无贪寂灭。无生尽智。乃至涅盘。菩萨神通令音乐中出如是声。诸婇女等闻是声已。生希有心欢喜踊跃得未曾有</p>
<p style="text-align: left">
	　　佛告诸比丘。菩萨处王宫时。能令八万四千诸婇女等。发阿耨多罗三藐三菩提心。复有无量百千诸天闻如是法。于阿耨多罗三藐三菩提得不退转。说微妙偈劝请菩萨。速疾出家</p>
<p style="text-align: left">
	　　感梦品第十四</p>
<p style="text-align: left">
	　　尔时佛告诸比丘。诸天劝发菩萨已。菩萨是时现梦于输檀王。王于梦中乃见菩萨。剃除须发行出宫门。无量诸天围繞而去。时王从梦寤已问内人言。太子今者为在宫耶。为出游观。内人答言。太子在宫无所游观。王心尚疑菩萨已去。怅然忧恼如箭入心。作是思惟。如我所梦事相既尔。定知太子必当出家。复作是念。从今以往更勿复许太子游观。令诸婇女诱以五欲生其爱着</p>
<p style="text-align: left">
	　　时输檀王为菩萨故造三时殿。一者温暖以御隆冬。二者清凉以当炎暑。三者适中不寒不热。更造重门使难开闭。开闭之时须五百人。开闭之声闻四十里。所有善知天文极闲相法及五通仙皆悉穷问。遣其先记。如是等人皆云太子于吉祥门逾城而出。王闻是已转增忧恼。诸比丘。后于一时菩萨即便欲出游观。乃命驭者汝可严驾我当暂出。驭者奏王。今日太子欲出游观。王闻是已实时遣使扫饰园林。复敕所司平除道路。香水洒地散众名花。于宝树间悬缯幡盖。真珠璎珞次第庄严。金银宝铃处处垂下。和风摇动出微妙音。从城至园周匝莹饰。精丽清净犹若天宫。复使路边无诸可恶衰老疾病及以死尸。聋盲喑哑六根不具。非吉祥事并令驱逐</p>
<p style="text-align: left">
	　　尔时菩萨与诸官属。前后导从出城东门。时净居天化作老人。发白体羸肤色枯槁。扶杖伛偻喘息低头。皮骨相连筋肉销耗。牙齿缺落涕唾交流。或住或行乍伏乍偃。菩萨见已问驭者言。此曰何人。形状如是</p>
<p style="text-align: left">
	　　时净居天以神通力。令彼驭者报菩萨言。此老人也。又问何谓为老。答曰。凡言老者曾经少年渐至衰朽。诸根萎熟气力绵微。饮食不销形体枯竭。无复威势为人所轻动止苦剧余命无几以是因缘故名为老。又问。此人独尔一切皆然。驭者答言。一切世间皆悉如是。菩萨又问。如我此身亦当尔耶。驭者答言。凡是有生若贵若贱皆有此苦。尔时菩萨愁忧不乐。谓驭者曰。我今何暇诣于园林纵逸游戏。当思方便免离斯苦。即便回驾还入宫中。时输檀王问驭者言。今日太子园林游戏欢乐以不。驭者答言。大王当知。太子出城行至中路。忽于道上有一老人。气力衰微身体困极。太子见已即便还宫</p>
<p style="text-align: left">
	　　时输檀王作是思惟。此是我子出家之相。阿斯陀仙所言殆实。于是更增五欲而娱乐之。诸比丘。复于一时净居诸天。既见菩萨还处五欲。作是思惟。我今应当更为菩萨示现事相。使得觉悟令速出家</p>
<p style="text-align: left">
	　　尔时菩萨复召驭者而告之言。我今欲往园林游观。汝速为我启奏大王。严办车从我当暂出。王闻是已召集诸臣而告之曰。太子前者出城东门。道逢老人中路而反愁忧不乐。今复求出欲诣园林。宜应从城至园悉令清净。悬缯幡盖<a>烧香</a>散花。勿使粪秽不净及老病死诸不吉祥在于衢路。所司受敕严丽过前。尔时菩萨与诸官属。前后导从出城南门。时净居天化作病人。困笃萎黄上气喘息。骨肉枯竭形貌虚羸处于粪秽之中受大苦恼。二人瞻侍在于路侧。又问驭者。此为何人。报菩萨言。此病人也。又问何谓为病。答曰。所谓病者皆由饮食不节嗜欲无度。四大乖张百一病生。坐卧不安动止危殆。气息绵惙命在须臾。以是因缘故名为病。又问此人独尔一切当然。驭者答言。一切世间皆悉如是。又言如我此身亦当尔耶。驭者答言。凡是有生若贵若贱皆有此苦。尔时菩萨愁忧不乐。谓驭者曰。我今何暇诣于园林纵逸游戏。当思方便免离斯苦。即便回驾还入宫中。时输檀王问驭者言。今日太子出城游观欢乐以不。驭者答言。大王当知。太子出城行至中路。忽于道侧见一病人。气力绵惙受大苦恼。太子见已即便还宫</p>
<p style="text-align: left">
	　　时输檀王作是思惟。此是我子出家之相。阿斯陀仙言不虚也。于是更增五欲而娱乐之。诸比丘。复于一时净居诸天。既见太子还受五欲作是思惟。我今应当更为菩萨示现事相。使得觉悟令速出家</p>
<p style="text-align: left">
	　　尔时菩萨复召驭者而告之言。我今欲往园林游观。汝可严驾我当暂出。驭者又奏大王。王闻是已谓驭者曰。太子前出东南二门。见老病已还来忧愁。今者宜令从西门出。我心虑其还不喜悦。宜遣内外庄严道路。香花幡盖倍胜于前。勿使老病死等不祥之事在于道侧。所司受敕严饰倍前。尔时菩萨与诸官属。前后导从出城西门。时净居天化作死人卧于舆上香花布散。室家号哭而随送之。菩萨见已心怀惨恻。问驭者曰。此是何人而以香花庄严其上。复有众多眷属而哀泣之</p>
<p style="text-align: left">
	　　时净居天以神通力。令彼驭者报菩萨言。此死人也。又问何谓为死。答曰。夫言死者神识去身命根已谢。长与父母兄弟妻子眷属。恩爱别离永无重睹。命终之后精神独行归于异趣。恩爱好恶非复相知。如此死者诚可悲也。又问唯此人死一切当然。报菩萨言。凡是有生必归于死。菩萨闻已转不自安而作是言。世间乃有如此死苦。云何于中而行放逸。我今何暇诣于园林。当思方便求离此苦。即便回驾还入宫中</p>
<p style="text-align: left">
	　　时输檀王问驭者言。今日太子出游园苑欢乐以不。驭者答言。大王当知。太子出城忽于路侧有一死人。卧于床上四人举舆。眷属悲号。太子见已惨然不乐。遂于中路即便还宫。时输檀王作是思惟。此是我子出家之相。阿斯陀仙无虚谬也。于是更增五欲而娱乐之。诸比丘。复于一时净居诸天。既见太子还于宫内处在五欲作是思惟。我今应为菩萨更现事相令速出家。尔时菩萨复召驭者而告之言。今日欲往园林游观。汝可严驾我当暂出。驭者又奏父王。王闻是已谓驭者曰。太子前出三门见老病死愁忧不乐。今者宜令从北门出。严饰道路香花幡盖使胜于前。勿得更有老病死等非吉祥事在于路侧。所司受敕严好过前。尔时太子与诸官属。前后导从出城北门。时净居天化作比丘。着坏色衣剃除须发。手执锡杖视地而行。形貌端严威仪庠序。太子遥见问是何人</p>
<p style="text-align: left">
	　　时净居天以神通力。令彼驭者报菩萨言。如是名为出家人也。太子即便下车作礼因而问之。夫出家者何所利益。比丘答言。我见在家生老病死一切无常。皆是败坏不安之法。故舍亲族处于空闲。勤求方便得免斯苦。我所修习无漏圣道。行于正法调伏诸根。起大慈悲能施无畏。心行平等护念众生。不染世间永得解脱。是故名为出家之法。于是菩萨深生欣喜赞言。善哉善哉。<a>天人</a>之中唯此为上。我当决定修学此道。既见是已登车而还。时输檀王问驭者言。太子出游宁有乐不。答言。大王当知。太子。向出至于中路。皆悉严好无诸不祥。忽有一人着坏色衣剃除须发执持应器杖锡而行。容止端严威仪详审。太子即便下车作礼。言语既毕严驾而归。竟亦不知何所论说。时输檀王闻此语已。心自念言。阿斯陀仙言无虚谬。于是更增微妙五欲而娱乐之。佛告诸比丘。时净居天欲令菩萨速疾出家。重与父王作七种梦。一者梦见有帝释幢众多人舁从迦毗罗城东门而出。二者梦见太子乘大香象徒驭侍卫从迦毗罗城南门而出。三者梦见太子乘驷马车从迦毗罗城西门而出。四者梦见有一宝轮从迦毗罗城北门而出。五者梦见太子在四衢道中扬桴击鼓。六者梦见迦毗罗城中有一高楼太子于上四面弃掷种种珍宝。无数众生竞持而去。七者梦见离城不远忽有六人举声号哭。时输檀王作是梦已。心大恐惧忽然而觉。命诸大臣而告之曰。我于夜中作如是梦。汝宜为我唤占梦人令解斯事</p>
<p style="text-align: left">
	　　时净居天化作一婆罗门。着鹿皮衣立在宫门之外。唱如是言。我能善解大王之梦。诸臣闻奏召入宫中。时输檀王具陈所梦语婆罗门。如此之梦是何祥也。婆罗门言。大王当知。所梦帝幢众人舁出城东门者。此是太子当为无量百千诸天围繞出家之像</p>
<p style="text-align: left">
	　　大王当知。所梦太子乘大香象徒驭侍卫从城南门出者。此是太子既出家已。得阿耨多罗三藐三菩提及以十力之像</p>
<p style="text-align: left">
	　　大王当知。所梦太子乘驷马车从城西门出者。此是太子既出家已。得阿耨多罗三藐三菩提及四无畏之像</p>
<p style="text-align: left">
	　　大王当知。所梦宝轮从城北门出者。此是太子既出家已。证阿耨多罗三藐三菩提转法轮之像</p>
<p style="text-align: left">
	　　大王当知。所梦太子在四衢道中扬桴击鼓者。此是太子得阿耨多罗三藐三菩提已。诸天传闻乃至梵世之像</p>
<p style="text-align: left">
	　　大王当知。所梦高楼太子于上弃掷宝物无数众生竞持而去者。此是太子得阿耨多罗三藐三菩提已。于诸天人八部之中当雨法宝。所谓四念处。四正勤。四如意足。五根。五力。七觉分。八圣道。种种诸法之像</p>
<p style="text-align: left">
	　　大王当知。所梦去城不远忽有六人举声号哭者。此是太子既出家已。当得阿耨多罗三藐三菩提。外道六师心生忧恼之像</p>
<p style="text-align: left">
	　　尔时化人为输檀王解彼梦已白言。大王。宜应欣庆勿生愁恼。所以者何。此梦吉祥获大果报。作是语已忽然不现</p>
<p style="text-align: left">
	　　时输檀王闻婆罗门解梦因缘。恐畏太子出家学道。于是更增五欲之具</p>
<p style="text-align: left">
	　　是时耶输陀罗亦梦二十种可畏之事。忽然觉悟中心惊悸惶怖自失。菩萨问言。何所恐惧。耶输陀罗啼哭而言。太子。我向梦见一切大地周遍震动。复见一鲜白大盖常庇荫者车匿辄来夺我将去。复见有帝释幢崩坏在地。复见身上璎珞为水所漂。复见日月星宿悉皆陨坠。复见我发为执宝刀者割截而去。复见自身微妙端正忽成丑陋。复见自身手足皆折。复见形容无故赤露。复见所坐之床陷入于地。复见恒时共太子坐卧之床四足俱折。复见一宝山四面高峻为火所烧崩摧在地。复见大王宫内有一宝树被风吹卧。复见白日隐蔽天地黑暗。复见明月在空众星环拱。于此宫中忽然而没。复见有大明烛出迦毗罗城。复见此护城神端正可喜住立门下悲号大哭。复见此城变为圹野。复见城中林木泉池悉皆枯竭。复见壮士手执器仗四方驰走。太子。我梦如是心甚不安。将非我身欲有夭丧。将非恩爱与我别离。此是何征为凶为吉</p>
<p style="text-align: left">
	　　尔时菩萨闻是语已心自思惟。出家时到表是征祥。乃令此妃见如斯梦。慰喻耶输陀罗言。妃今不应怀此恐惧。所以者何。梦想颠倒无有实法。设令梦见帝憧崩倒日月陨落。于妃之身何所伤损。车匿持盖将去。既曰梦夺。皆为虚妄。但自安寝不假忧愁。其夜菩萨自得五梦。一者梦见身席大地头枕须弥手擎大海足践渤澥。二者梦见有草名曰建立从脐而出其杪上至阿迦腻咤天。三者梦见四鸟从四方来毛羽斑驳承菩萨足化为白色。四者梦见白兽头皆黑色咸来屈膝舐太子身。五者梦见有一粪山状势高大菩萨身在其上周匝游践不为所污</p>
				</div></div><hr><script charset='utf-8' src='../../js/footer.js'></script></body></html>