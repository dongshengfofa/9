<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修方广大庄严经 第九卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>方广大庄严经 第九卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>方广大庄严经 第九卷</strong></p>
<p style="text-align: left">
	　　中<a>天竺</a>国<a>沙门</a>地婆诃罗奉诏译</p>
<p style="text-align: left">
	　　降魔品第二十一</p>
<p style="text-align: left">
	　　尔时佛告诸<a>比丘</a>言。比丘当知<a>菩萨</a>坐菩提座已作是思惟。我于今者当成正觉。魔王波旬居欲界中最尊最胜。应召来此而降伏之。复有欲界诸天及魔波旬所有眷属久积善业。当得见我师子游戏发阿耨多罗三藐三菩提心。作是念已放眉间白毫相光。其光名为降伏魔怨。遍照三千<a>大千世界</a>傍耀魔宫。魔王波旬于光明中。闻如是偈</p>
<p style="text-align: left">
	　　世有最胜清净人经历多时<a>修行</a>满</p>
<p style="text-align: left">
	　　是彼释种舍王位今现坐于菩提场</p>
<p style="text-align: left">
	　　汝身称有大勇猛当往树下共相挍</p>
<p style="text-align: left">
	　　其人已达于<a>彼岸</a>既自能度当度他</p>
<p style="text-align: left">
	　　应灭三恶悉无余令彼人天转充满</p>
<p style="text-align: left">
	　　若使得证菩提已不久空虚汝境界</p>
<p style="text-align: left">
	　　愚痴黑暗瞋恚伴悉当销散尽无余</p>
<p style="text-align: left">
	　　彼定广开<a>甘露</a>门汝等今者为何计</p>
<p style="text-align: left">
	　　佛告诸比丘。时魔波旬闻是偈已。复于梦中见三十二不祥之相。一者见其宫殿悉皆黑暗。二者见其宫中沙砾尘土处处飞扬。三者见其宫殿破坏而生荆棘粪秽盈满。四者自见惊怖不安东西驰走。五者自见宝冠堕落头发解散。六者见其园中树木无有花果。七者自见头破脑流于地。八者见其自心热恼。九者见其园中树木枝叶枯落。十者见其池井皆竭。十一者见其宫中鹦鹉<a>舍利</a>迦陵频伽共命诸鸟羽翮摧残。十二者见其宫中钟鼓琴瑟箫笛箜篌种种乐器悉皆断坏委掷于地。十三者见其亲族忧恼举手拍头怅然而立。十四者自见其身坠堕床下损伤头面。十五者见其诸子有威力者诣菩提场顶礼菩萨。十六者见其诸女悲哭懊恼。十七者自见其身衣服垢腻。十八者自见其身羸瘦憔瘁头坌尘土。十九者见其楼阁窗牖悉皆崩摧。二十者见其军将鬼神夜叉罗剎鸠盘茶等悉皆刎首狼藉在地。二十一者见其珠宝璎珞为火所烧。二十二者见欲界四天大王释提桓因乃至他化<a>自在</a>诸天向菩萨前住立瞻仰。二十三者见其自身对敌斗战拔刀不出。二十四者见其自身可恶复出恶声。二十五者见其左右及己眷属皆悉背逆舍之而去。二十六者见吉祥瓶皆悉破坏。二十七者见那罗天唱不祥音。二十八者见<a>欢喜</a>神称不欢喜。二十九者见<a>虚空</a>中黑暗烟雾处处弥满。三十者见护宫神举声大哭。三十一者见自在之处咸不自在。三十二者自见其宫震动不安</p>
<p style="text-align: left">
	　　佛告诸比丘。魔王波旬从梦寤已。遍体战栗心怀恐惧。召其大臣而语之曰。我闻空中声言。释种太子。<a>出家</a>学道苦行六年。坐菩提座当成正觉。其道若成必空空境。汝等军众宜往其所而摧伏之。即说偈言</p>
<p style="text-align: left">
	　　汝当率领大兵众菩提树下制沙门</p>
<p style="text-align: left">
	　　诸君如能爱敬我与彼战斗速令去</p>
<p style="text-align: left">
	　　彼志方空我境界使为缘觉及声闻</p>
<p style="text-align: left">
	　　若不灭之令永断<a>世间</a>成佛无休已</p>
<p style="text-align: left">
	　　尔时魔王主兵大臣谏于波旬。而说颂曰</p>
<p style="text-align: left">
	　　大王所领四天主及以八部诸龙神</p>
<p style="text-align: left">
	　　欲色诸天随梵释皆悉顶礼归依彼</p>
<p style="text-align: left">
	　　王之诸子胜智者勇力世间无等伦</p>
<p style="text-align: left">
	　　王军满八十由旬夜叉罗剎并诸鬼</p>
<p style="text-align: left">
	　　虽复近王居左右恒常敬彼无过人</p>
<p style="text-align: left">
	　　皆悉合掌生尊重私以香花而奉献</p>
<p style="text-align: left">
	　　我睹如斯事相已定知菩萨胜王军</p>
<p style="text-align: left">
	　　王之兵众所居处鸺鹠野干为怪响</p>
<p style="text-align: left">
	　　菩提树下甚清净善禽瑞兽送和音</p>
<p style="text-align: left">
	　　如是吉相彼定强我观菩萨谁能胜</p>
<p style="text-align: left">
	　　又王军众所住处常雨沙砾及埃尘</p>
<p style="text-align: left">
	　　菩提树下圣所居天雨香花悉盈积</p>
<p style="text-align: left">
	　　王军所处地高下砂砾瓦石皆充满</p>
<p style="text-align: left">
	　　菩提树下坦然平复以七宝而严饰</p>
<p style="text-align: left">
	　　若见如斯前相已有智之者定须还</p>
<p style="text-align: left">
	　　如是庄严悉周遍菩萨必当成正觉</p>
<p style="text-align: left">
	　　大王若不从臣谏如梦所见终不虚</p>
<p style="text-align: left">
	　　大王不可犯仙人宜且收兵还本处</p>
<p style="text-align: left">
	　　古昔有王触仙故咒禁一国悉成灰</p>
<p style="text-align: left">
	　　过去有王名净德违忤罗阇大仙意</p>
<p style="text-align: left">
	　　令彼弥年遭亢旱<a>丛林</a>稼穑咸不登</p>
<p style="text-align: left">
	　　王岂不闻围陀论三十二相必成佛</p>
<p style="text-align: left">
	　　眉间光明白毫相普照十方诸佛国</p>
<p style="text-align: left">
	　　况复如王此军众彼岂不能降伏之</p>
<p style="text-align: left">
	　　无见顶相过极天诸天毕竟无能睹</p>
<p style="text-align: left">
	　　行当成彼微妙果世间未闻今得闻</p>
<p style="text-align: left">
	　　须弥及以诸山等皆悉稽首菩提树</p>
<p style="text-align: left">
	　　施戒忍进<a>禅定</a>慧历劫以来修习成</p>
<p style="text-align: left">
	　　而能独坐破王军皆是熏修善根力</p>
<p style="text-align: left">
	　　佛告诸比丘。是时波旬闻彼大臣如是偈已其心闷乱。复召千子。其五百子清白之部。在魔王右归依菩萨。其五百子冥黑之部。在魔王左赞助魔王。于是波旬告语诸子。汝等宜应一心筹量。以何方计能摧伏彼。右面魔子名曰导师。于波旬前。而说偈言</p>
<p style="text-align: left">
	　　睡龙醉象师子王三兽暴猛犹难触</p>
<p style="text-align: left">
	　　况复有斯禅<a>定力</a>谁能犯彼大牟尼</p>
<p style="text-align: left">
	　　左面魔子名曰恶慧。亦向波旬而说偈言</p>
<p style="text-align: left">
	　　我若视人人必破吾今看树树亦摧</p>
<p style="text-align: left">
	　　怒目所向无全者如值伺命终难活</p>
<p style="text-align: left">
	　　右面魔子名曰美音。复向波旬而说偈言</p>
<p style="text-align: left">
	　　人是不坚何足破树称危脆任能摧</p>
<p style="text-align: left">
	　　纵汝瞋目须弥崩何能举眼瞻菩萨</p>
<p style="text-align: left">
	　　设使善浮过大海复能一气吸沧溟</p>
<p style="text-align: left">
	　　如是之事自可为无能怀恶观菩萨</p>
<p style="text-align: left">
	　　左面魔子名曰百臂。复向波旬而说偈言</p>
<p style="text-align: left">
	　　我今一身有百臂一一皆能放百箭</p>
<p style="text-align: left">
	　　大王但去不假忧如此沙门何足害</p>
<p style="text-align: left">
	　　右面魔子名曰妙觉。复向波旬而说偈言</p>
<p style="text-align: left">
	　　纵汝一毛成一臂一一皆能放百箭</p>
<p style="text-align: left">
	　　汝自以此为<a>殊胜</a>岂损菩萨之一毛</p>
<p style="text-align: left">
	　　牟尼定力出世慈毒火兵刃无能害</p>
<p style="text-align: left">
	　　执持刀杖图为恶散在空中尽成花</p>
<p style="text-align: left">
	　　虽复<a>天人</a>阿修罗夜叉罗剎有大力</p>
<p style="text-align: left">
	　　终为忍辱之所制能令威势成羸劣</p>
<p style="text-align: left">
	　　左面魔子名曰严威。复向波旬而说偈言</p>
<p style="text-align: left">
	　　我今能入比丘身为火焚烧尽令灭</p>
<p style="text-align: left">
	　　譬如山火焚枯木一切丛林悉无余</p>
<p style="text-align: left">
	　　右面魔子名曰善目。复向波旬而说偈言</p>
<p style="text-align: left">
	　　世界须弥可烧尽金刚之慧实难焚</p>
<p style="text-align: left">
	　　山移海竭大地销日月从空皆堕落</p>
<p style="text-align: left">
	　　利益众生坐道树未证菩提终不移</p>
<p style="text-align: left">
	　　左面魔子名曰傲慢。复向波旬而说偈言</p>
<p style="text-align: left">
	　　我今住此以手摩日月宫殿尽令碎</p>
<p style="text-align: left">
	　　又能吸彼四大海于中所有皆空竭</p>
<p style="text-align: left">
	　　当掷沙门于海水大王勿以此为忧</p>
<p style="text-align: left">
	　　不假兵众降伏之我独能令彼销灭</p>
<p style="text-align: left">
	　　今当摧折菩提树并取沙门掷十方</p>
<p style="text-align: left">
	　　右面魔子名曰有信。复向波旬而说偈言</p>
<p style="text-align: left">
	　　假使力碎三千界如是大力满恒沙</p>
<p style="text-align: left">
	　　不动菩萨之一毛何足能伤智能者</p>
<p style="text-align: left">
	　　左面魔子名曰可怖。复向波旬而说偈言</p>
<p style="text-align: left">
	　　如此沙门不足畏彼无朋党而独居</p>
<p style="text-align: left">
	　　今当恐之走十方大王兵强何以怖</p>
<p style="text-align: left">
	　　右面魔子名一缘慧。复向波旬而说偈言</p>
<p style="text-align: left">
	　　日月师子宁有兵轮王威势不假众</p>
<p style="text-align: left">
	　　一切菩萨无军旅一身一念破魔军</p>
<p style="text-align: left">
	　　左面魔子名曰求恶。复向波旬而说偈言</p>
<p style="text-align: left">
	　　惟愿大王莫愁恼我今不持诸器仗</p>
<p style="text-align: left">
	　　以鼻卷取彼沙门于是扑之令碎灭</p>
<p style="text-align: left">
	　　右面魔子名功德庄严。复向波旬而说偈言</p>
<p style="text-align: left">
	　　其人身力甚坚固如那罗延不可坏</p>
<p style="text-align: left">
	　　况持忍辱而为铠勤行精进以为刃</p>
<p style="text-align: left">
	　　以三<a>解脱</a>为所乘复以智能为调御</p>
<p style="text-align: left">
	　　菩萨由斯福德力必能摧伏我魔军</p>
<p style="text-align: left">
	　　左面魔子名曰不退。复向波旬而说偈言</p>
<p style="text-align: left">
	　　譬如激矢自不归山火从风定难止</p>
<p style="text-align: left">
	　　霹雳金刚必无反未摧释子终不还</p>
<p style="text-align: left">
	　　右面魔子名曰乐法。复向波旬而说偈言</p>
<p style="text-align: left">
	　　激矢中石不复前烈火遇水必销灭</p>
<p style="text-align: left">
	　　霹雳至地竟何去若见菩萨当自归</p>
<p style="text-align: left">
	　　大王乍可尽虚空或使众生心作一</p>
<p style="text-align: left">
	　　或能将绳系日月如此之事皆可为</p>
<p style="text-align: left">
	　　唯有菩萨坐菩提大王不可而倾动</p>
<p style="text-align: left">
	　　左面魔子名不寂静。复向波旬而说偈言</p>
<p style="text-align: left">
	　　我眼有毒若使看须弥崩倒渤澥竭</p>
<p style="text-align: left">
	　　当知沙门及道树纔视之时尽成灰</p>
<p style="text-align: left">
	　　右面魔子名一切利成。复向波旬而说偈言</p>
<p style="text-align: left">
	　　假使以彼三千界其中尽成于猛毒</p>
<p style="text-align: left">
	　　功德之藏若视之能令众毒为无毒</p>
<p style="text-align: left">
	　　诸毒岂复过三毒三毒无累其身心</p>
<p style="text-align: left">
	　　菩萨本自同虚空大王慎勿轻而往</p>
<p style="text-align: left">
	　　左面魔子名曰喜着。复向波旬而说偈言</p>
<p style="text-align: left">
	　　庄饰万亿诸天女鼓奏百千妙弦歌</p>
<p style="text-align: left">
	　　诱之将入自在宫恣欲令其永贪着</p>
<p style="text-align: left">
	　　大王由是得自在唯愿勿以此为忧</p>
<p style="text-align: left">
	　　右面魔子名曰法慧。复向波旬而说偈言</p>
<p style="text-align: left">
	　　彼所乐者非非法唯有解脱及诸禅</p>
<p style="text-align: left">
	　　为众生故乐行慈于尔五欲无贪着</p>
<p style="text-align: left">
	　　左面魔子名旃陀罗。复向波旬而说偈言</p>
<p style="text-align: left">
	　　大王不闻诸子言其声哮吼皆摧裂</p>
<p style="text-align: left">
	　　并有勇健迅捷力疾往于彼灭沙门</p>
<p style="text-align: left">
	　　右面魔子名师子吼。复向波旬而说偈言</p>
<p style="text-align: left">
	　　野干群鸣大泽中秪为未闻师子吼</p>
<p style="text-align: left">
	　　若使一闻师子吼自当奔驰走十方</p>
<p style="text-align: left">
	　　如是一切无智魔未闻人中师子吼</p>
<p style="text-align: left">
	　　徒自竞辩无休止若使闻已皆销灭</p>
<p style="text-align: left">
	　　左面魔子名曰恶思。复向波旬而说偈言</p>
<p style="text-align: left">
	　　岂可不见吾军众我有恶思能速成</p>
<p style="text-align: left">
	　　若非世间无智者何不速起而奔走</p>
<p style="text-align: left">
	　　右面魔子名曰善思。复向波旬而说偈言</p>
<p style="text-align: left">
	　　彼非无知乏势力汝自凡愚阙胜能</p>
<p style="text-align: left">
	　　汝今未悉彼善权彼当以智降伏汝</p>
<p style="text-align: left">
	　　我等魔子恒沙众如是雄勇遍三千</p>
<p style="text-align: left">
	　　不动菩萨之一毛岂独恶思能致损</p>
<p style="text-align: left">
	　　无能于彼生恶念应当尊重起净心</p>
<p style="text-align: left">
	　　是即<a>三界</a>为法王汝宜退还勿战斗</p>
<p style="text-align: left">
	　　佛告诸比丘。魔王尔时又命诸女作如是言。汝等诸女。可共往彼菩提树下。诱此释子坏其净行。于是魔女诣菩提树。在菩萨前。绮言妖姿三十二种媚惑菩萨。一者扬眉不语。二者褰裳前进。三者低颜含笑。四者更相戏弄。五者如有恋慕。六者互相瞻视。七者掩敛唇口。八者媚眼斜眄。九者嫈嫇细视。十者更相谒拜。十一以衣覆头。十二递相拈掏。十三侧耳佯听。十四迎前躞蹀。十五露现髀膝。十六或现胸臆。十七念忆昔时恩爱戏笑眠寝之事而示欲相。十八或如对镜自矜姿态。十九动转遗光。二十乍喜乍悲。二十一或起或坐。二十二或时作气似不可干。二十三涂香芬烈。二十四手执璎珞。二十五或覆藏项领。二十六示如幽闭。二十七前却而行瞻顾菩萨。二十八开目闭目如有所察。二十九回步直往佯如不见。三十嗟叹欲事。三十一美目谛视。三十二顾步流眄。有如是等媚惑因缘。复以歌咏言词娆鼓菩萨。而说偈曰</p>
<p style="text-align: left">
	　　初春和暖好时节众草林木尽敷荣</p>
<p style="text-align: left">
	　　丈夫为乐宜及时一弃盛年难可再</p>
<p style="text-align: left">
	　　仁虽端正美颜色世间五欲亦难求</p>
<p style="text-align: left">
	　　对斯胜境可欢娱何为乐彼菩提法</p>
<p style="text-align: left">
	　　我等诸女受天报其身微妙咸可观</p>
<p style="text-align: left">
	　　如是天身不可求仁今果报宜应受</p>
<p style="text-align: left">
	　　诸仙见我犹生染况复人能无染心</p>
<p style="text-align: left">
	　　修彼禅定竟何为菩提之法甚悬远</p>
<p style="text-align: left">
	　　尔时菩萨闻彼妖惑之言。心生哀愍即以妙偈化其魔女</p>
<p style="text-align: left">
	　　我观五欲多过患由是烦恼失<a>神通</a></p>
<p style="text-align: left">
	　　譬如火抗及毒奁众生赴之而不觉</p>
<p style="text-align: left">
	　　我久已离诸烦恼自心觉已方觉他</p>
<p style="text-align: left">
	　　世间五欲烧众生犹如猛火焚干草</p>
<p style="text-align: left">
	　　亦如焰幻无有实亦如泡沫不久停</p>
<p style="text-align: left">
	　　如彼婴孩戏粪中如彼愚人触蛇首</p>
<p style="text-align: left">
	　　一切皆无有实法是身虚妄从业生</p>
<p style="text-align: left">
	　　四大<a>五蕴</a>假合成筋骨相缠而暂有</p>
<p style="text-align: left">
	　　智者谁应耽着此凡夫迷故生欲心</p>
<p style="text-align: left">
	　　如是诸幻我已知是故于中不贪着</p>
<p style="text-align: left">
	　　欲求毕竟自在乐今当于此证菩提</p>
<p style="text-align: left">
	　　我已解脱于世间如空中风难可系</p>
<p style="text-align: left">
	　　尔时菩萨身如融金。面如满月。深心寂定如须弥山安处不动。犹如明珠无有瑕疵。如日初出照于天下。犹如莲花不染淤泥。心无所着亦无增损。是时魔女复以柔软言词白菩萨言。仁者<a>道德</a>尊重。天人所敬应有给侍。天遣我来供养仁者。我等年少色如优钵罗花。愿得晨夜兴寝亲昵左右。菩萨报言。汝昔有福今得天身。不念无常造斯幻惑。形体虽好而心不端。譬如画瓶盛诸秽毒。行当自坏。何足可矜。汝为不善自忘其本。当堕三恶道中。欲脱甚难。汝等故来乱人善事。革囊盛粪非清净物。而来何为。去吾不喜。其诸魔女媚惑菩萨既不能得。即以建尼迦花及詹波花散菩萨上。右繞三匝作礼而去。归魔王所告魔王言。大王。我等昔来未曾见有如是之士。于欲界中睹我姿容而心不动。我为媚惑能竭人意。譬如旱苗见日燋枯。亦如春苏置于日下自然销融。今此丈夫何缘乃尔。惟愿大王。莫与此人共为嫌隙。即说偈言</p>
<p style="text-align: left">
	　　其身犹如莲花藏其面犹如清净月</p>
<p style="text-align: left">
	　　其光犹如猛火焰其色犹如紫金山</p>
<p style="text-align: left">
	　　百千生中修正行所有誓愿皆成就</p>
<p style="text-align: left">
	　　自度<a>生死</a>能度他救济众生无懈倦</p>
<p style="text-align: left">
	　　善哉愿王莫瞋彼天上人间最尊胜</p>
<p style="text-align: left">
	　　眼目清净如莲花熙怡微笑无贪着</p>
<p style="text-align: left">
	　　须弥崩坏日月落其人不可而倾动</p>
<p style="text-align: left">
	　　佛告诸比丘。是时白部魔子导师启其父言菩萨清净超过三界。神信道力无有能当。诸天龙神咸共称赞。必非大王所能摧屈。不烦造恶自招祸患。于是波旬告其子言。咄。汝愚小智能浅劣。未曾见我神信道力。导师复言。大王。我实无知智能浅劣。不愿大王与彼释子共为怨对也。所以者何。若有众生以恶心来欲害于彼不以为恨。复有众生以善心来供养于彼不以为欣。处此二间心生平等。大王。假使有人能画虚空作众色像未足为难。手捧须弥而以游行亦未为难。假使有人浮渡大海亦未为难。系四方风亦未为难。欲令一切众生同作一心亦未为难。欲害菩萨甚为难也。是时魔王波旬不受子谏。诣菩提树告菩萨言。汝应速起离于此处。必定当得转轮圣王。王四天下为大地主。汝可不忆往昔诸仙记。汝当作转轮圣王。汝若起受转轮王位。作自在主威德无上。<a>如法</a>理国统领一切。今此旷野甚可怖畏。独无伴侣恐害汝身。速当还宫恣受五欲。菩提难得徒自劳形。作是语已默然而住</p>
<p style="text-align: left">
	　　尔时菩萨语波旬言。汝今不应作如此说。我意不乐五欲之事故。舍四方及以七宝。波旬。譬如有人既吐食已。岂复更能取而食之。我今已舍如是果报。必定证得无上菩提。尽于生老病死之患。波旬。我今已坐金刚之座当证菩提。汝宜速去。于是波旬瞋目发愤向菩萨言。汝今何故独坐于此。岂不见我夜叉军众。即拔利剑来就菩萨作如是言。我当以剑斩截于汝。速疾起去勿复安坐</p>
<p style="text-align: left">
	　　尔时菩萨语波旬言。假使世间一切众生尽如汝身。悉持刀杖来害于我。我终不起离于此座。波旬。宁以四大海水及此大地移于余处。日月星辰从空陨坠。须弥山王可令倾倒。而我是身终不可移</p>
<p style="text-align: left">
	　　时魔波旬闻是语已。恶心转炽发愤瞋吼其声如雷语诸夜叉。汝等速宜擎诸山石。将诸弓弩刀剑轮槊干戈斧钺矛[矛*赞]钩戟种种器仗。唤诸毒龙。拟放黑云雷电霹雳。是时夜叉大将统率自部夜叉罗剎毗舍遮鬼鸠盘茶等。变化其形作种种像。复严四兵象马车步。或似阿修罗迦娄罗摩睺罗伽无量百千万亿种类。一身能现多身。或畜头人身。或人头畜身。或复无头有身。或有半面。或有半身或有二头一身。或有一身三头。或复一身多头。或复无面有头。或复有面无头。或复无面而有三头。或复多头而无有面。或复多面而无有头。或复无眼。或唯一眼二眼三眼乃至多眼。或复无耳。或唯一耳二耳三耳乃至多耳。或复无手。或唯一手二手三手乃至多手。或复无足。或唯一足二足三足。乃至多足。或有全身。唯现骸骨。或头现髑髅身肉肥满。或唯头有肉身是骸骨。或身体长大羸瘦无肚。或复纤长其腹横大。或长脚大膝牙爪锋利。或大面傍出。或头在胸前。或唇垂至地。或上褰覆面。或身出黑烟。或口吐猛焰或血肉枯竭皮骨相连。或身出脓血更相饮吮。或自截支节撩乱委掷。或眼目角睐。或口面喎斜。或舌形广大。或缩如疆石。或持人头。或执死人手足骨肉肝胆肠胃而啖食之。或执毒蛇而食。或以蛇缠颈。或手擎髑髅或着髑髅之鬘。或复面色全赤全白全青全黄。或有半黄半青半白半赤。或作烟熏之色。或作死灰之色。或复身毛如针。或毛出火焰。或张目闭目。或口吐白沫。或于身上现百千面。一一面状甚可怖畏。或从眼耳鼻口出诸黑蛇而啖食之。或饮融铜。或吞铁丸。或别手足肘膝而行。或身出烟焰象头戴山。或被发露形。或衣青黄赤白之服。或着师子虎狼蛇豹之皮。或头上火然瞋目奋怒。交横冲击遍满虚空。及在地上形状变异。不可胜载</p>
<p style="text-align: left">
	　　是诸天鬼。或布黑云雷电霹雳。或雨沙土瓦石。或擎大山。或放猛火。或吐毒蛇。或有努爪。或有挥剑。或有弯弓。或有舞槊。或有挥钺。或有摇动唇颔。或有张口欲噬。或哭或笑。或飞或走。或隐或显。哮吼叫呼恶声震裂。如是兵众无量无边百千万亿。畟塞填咽菩提树边。烟焰郁蒸狂风冲怒。震动山岳荡覆河海。天地掩色星辰无光。魔军集时其夜正半。是时无量净居天众作如是言。菩萨今者证大菩提。复有天言。魔众炽盛由此或能损害菩萨。尔时菩萨报彼天言。我今不久当破魔军悉令退散。犹如猛风吹微细花。于是端坐<a>正念</a>不动。观诸魔军如童子戏。魔益忿怒转增战力。菩萨慈悲令举石者不能胜举。其胜举者又不堕落。挥刀掷剑停在空中。或有堕地悉皆碎折。恶龙吐毒变成香风。沙砾瓦石雨雹乱下。皆悉化为拘物头华。所有弯弓射菩萨者。其箭着弦皆不得发。或有发者停住空中。于其镞上皆生莲花。火势猛炽化为五色拘物头花</p>
<p style="text-align: left">
	　　尔时波旬犹故瞋忿毒心不止。仗剑前趋语菩萨言。汝释比丘若安此坐不速起者吾<a>自杀</a>汝。于是东西驰走欲近菩萨不能前进。是时魔王长子前抱其父作如是言。大王。今者会自不能杀彼沙门。徒生恶念必招罪咎。魔不受谏向菩萨走</p>
<p style="text-align: left">
	　　是时净居天子在虚空中语波旬言。汝不自量欲害菩萨终不能得。犹如猛风不能倾动须弥山王。即向波旬。而说偈言</p>
<p style="text-align: left">
	　　地水火风性可违坚湿暖</p>
<p style="text-align: left">
	　　菩萨志牢固终无退转时</p>
<p style="text-align: left">
	　　在昔发弘誓永离诸烦恼</p>
<p style="text-align: left">
	　　于彼生死病当作大医王</p>
<p style="text-align: left">
	　　人多堕邪路方开<a>正见</a>眼</p>
<p style="text-align: left">
	　　众生处黑暗将然智能灯</p>
<p style="text-align: left">
	　　欲济生死海能为作船筏</p>
<p style="text-align: left">
	　　此是大圣主方开解脱门</p>
<p style="text-align: left">
	　　忍辱为柯干信进为花叶</p>
<p style="text-align: left">
	　　生诸大法果而汝不应毁</p>
<p style="text-align: left">
	　　汝今有痴缚彼已得解脱</p>
<p style="text-align: left">
	　　当破汝烦恼勿为障碍因</p>
<p style="text-align: left">
	　　莫复于此人而生于恶念</p>
<p style="text-align: left">
	　　无量劫习法今者皆<a>圆满</a></p>
<p style="text-align: left">
	　　还如昔诸佛于此证菩提</p>
<p style="text-align: left">
	　　佛告诸比丘。尔时菩提树神。以十六种言词毁呰魔王。净居诸天以无量妙音赞叹菩萨。是时魔王瞋犹不解。作如是言。今此比丘得度彼岸。当教无量无边众生远离我境。更励魔众驱逼菩萨而不能得</p>
<p style="text-align: left">
	　　尔时菩萨语魔王言。魔王波旬汝当谛听。我今于此断汝怨雠。灭汝恶业。除汝嫉妒成就阿耨多罗三藐三菩提。汝宜回心生大欢喜。复告波旬。汝以微善今获天报。我于往昔无量劫来修习圣行。今者当得阿耨多罗三藐三菩提。时魔波旬语菩萨言。我昔修善汝所能知。汝之累德谁信汝者。尔时菩萨徐举右手以指大地。而说偈言</p>
<p style="text-align: left">
	　　诸物依何得生长大地能为平等因</p>
<p style="text-align: left">
	　　此应与我作证明汝今当观如实说</p>
<p style="text-align: left">
	　　尔时地神形体微妙。以种种真珠璎珞庄严其身。于菩萨前从地踊出。曲躬恭敬捧七宝瓶。盛满香花以用供养。白菩萨言。我为证明。菩萨往昔于无量劫修习圣道今得成佛。然我此地金刚之齐。余方悉转此地不动。作是语时三千大千世界六种震动。出大音声有十八相</p>
<p style="text-align: left">
	　　尔时魔众皆悉退散愦乱失据颠倒狼藉纵横而走。先时所变杂类之体不能复形。魔王是时神气挫恧无复威势。闻大地声心生惶怖闷绝顿躃。时有地神。即以冷水洒魔王上而告之言。汝魔波旬。速疾起去此处。当有种种兵杖欲来害汝</p>
<p style="text-align: left">
	　　尔时魔王长子于菩萨前。头面礼足作如是言。大圣愿听我父发露忏悔。凡愚浅劣犹如婴儿无有智能。将诸魔众恐怖大圣。我先谘谏不受我语。今乞大圣恕宽我父。惟愿大圣速证阿耨多罗三藐三菩提</p>
<p style="text-align: left">
	　　尔时大梵天王。释提桓因。无数天子畟塞虚空。咸见菩萨破魔军众。皆大欢喜作天伎乐。雨天曼陀罗华。摩诃曼陀罗华。曼殊沙花。摩诃曼殊沙华。优钵罗华。拘物头华。波头摩花。芬陀利花。以天栴檀细末之香散菩萨上。各以偈颂称赞菩萨。是时魔王波旬与其眷属退散而去。还其自宫</p>
<p style="text-align: left">
	　　成正觉品第二十二</p>
<p style="text-align: left">
	　　佛告诸比丘。尔时菩萨降伏魔怨。灭其毒刺建立法幢。初离欲恶有觉有观。离生喜乐入初禅。内静一心灭觉观。定生喜乐入二禅。离喜受<a>圣人</a>说住于舍。有念有想身受乐入第三禅。离忧喜舍苦乐。念清净入第四禅</p>
<p style="text-align: left">
	　　尔时菩萨住于正定。其心清白光明无染。离随烦恼。柔软调和无有摇动。至初夜分得智得明摄持一心获天眼通。菩萨即以天眼观察一切众生死此生彼好色恶色。胜劣贵贱随业而往。皆悉了知。是诸众生缘身语意。造诸恶业诽谤圣人。邪见业故身坏命终便生恶趣。菩萨复观见诸众生。缘身语意造诸善业。正见业故身坏命终便生天上。于中夜分摄持一心。证得忆念过去<a>宿命</a>智。通观过去自他所受生事。皆悉了知一生二生乃至十生。百生千生万生亿生。百亿生千亿生。乃至照过无量百千那由他拘胝数生。乃至成劫坏劫。无量无边成劫坏劫。皆悉忆知。一一住处若名若姓。若色相若饮食若苦乐若受生若死没。所有色相住处事业。若自若他皆悉了知。菩萨作是念言。一切众生住于生老病死险恶趣中不能<a>觉悟</a>。云何令彼了知生老病死苦蕴边际。作是思惟。此老病死从何而有。实时能知因生故有。以有生故老病死有。如是生者复因何有。实时能知因有故有。如是有者复因何有。实时能知因取故有。如是取者复因何有。实时能知因爱故有。如是爱者复因何有。实时能知因受故有。如是受者复因何有。实时能知因触故有。如是触者复因何有。实时能知因六处有。如是六处复因何有。实时能知因名色有。如是名色复因何有。实时能知因识故有。如是识者复因何有。实时能知因行故有。如是<a>行者</a>复因何有。实时能知因无明有</p>
<p style="text-align: left">
	　　尔时菩萨既知无明因行。行因识。识因名色。名色因六处。六处因触。触因受。受因爱。爱因取。取因有。有因生。生因老死忧悲苦恼。相因而生。复更思惟。因何无故老死无因何灭故老死灭。实时能知。无明灭故即行灭。行灭故即识灭。识灭故即名色灭。名色灭故即六处灭。六处灭故即触灭。触灭故即受灭。受灭故即爱灭。爱灭故即取灭。取灭故即有灭。有灭故即生灭。生灭故即老死灭。老死灭故即忧悲苦恼灭。复更思惟。此是无明。此是无明因。此是无明灭。此是灭无明道。更无有余。此是行。此是行因。此是行灭。此是灭行道。此是识。此是识因。此是识灭。此是灭识道。此是名色。此是名色因。此是名色灭。此是灭名色道。此是六处。此是六处因。此是六处灭。此是灭六处道。此是触。此是触因。此是触灭。此是灭触道。此是受。此是受因。此是受灭。此是灭受道。此是爱。此是爱因。此是爱灭。此是灭爱道。此是取。此是取因。此是取灭。此是灭取道。此是有。此是有因。此是有灭。此是灭有道。此是生。此是生因。此是生灭。此是灭生道。此是老死。此是老死因。此是老死灭。此是灭老死之道。此是忧悲苦恼。如是大苦蕴生乃至灭。如是应知。此是苦。此是集。此是苦集灭。此是灭苦集道。应如是知</p>
<p style="text-align: left">
	　　佛告诸比丘。菩萨于后夜分明星出时。佛<a>世尊</a>调御丈夫圣智。所应知。所应得。所应悟。所应见。所应证。彼一切一念相应慧证阿耨多罗三藐三菩提。成等正觉。具足三明。诸比丘。是时诸天众中无量天子作如是言。我等应散香花供养如来。复有天子。曾见先佛成正觉时即作是言。汝等未可散花。如来当现瑞相。往昔诸佛成正觉时皆现瑞相。诸比丘。如来知彼天子思见瑞相。上升虚空高七多罗树。如佛所证以偈颂曰</p>
<p style="text-align: left">
	　　烦恼悉已断诸漏皆空竭</p>
<p style="text-align: left">
	　　更不复受生是名尽苦际</p>
<p style="text-align: left">
	　　尔时彼诸天子心生欢喜。以微妙天花遍散佛上。当于是时香花弥布积至于膝。如来远离无明黑暗及爱见网。竭烦恼河拔除毒刺解诸缠缚。摧坏魔幢建立胜幡能善安处。诸众生界记莂众生。观察根性知其病本。施甘露药为大医王。令诸众生皆得度脱。安置<a>涅盘</a>寂静之乐。住如来藏结解脱缯入智能城。同诸如来清净法界</p>
<p style="text-align: left">
	　　佛告诸比丘。一切如来见我成道皆悉赞言。善哉善哉。咸以宝盖而覆于我。其诸宝盖合成一盖。遍覆十方三千大千世界。于宝盖中出妙光明。其光明网遍照无量无边世界。彼世界中。诸菩萨众赞佛功德而说偈言</p>
<p style="text-align: left">
	　　如彼波头摩从地而踊出</p>
<p style="text-align: left">
	　　开敷甚清净不为淤泥染</p>
<p style="text-align: left">
	　　起大慈悲心如云遍充满</p>
<p style="text-align: left">
	　　当雨大法雨润洽于众生</p>
<p style="text-align: left">
	　　能令诸善牙一切皆增长</p>
<p style="text-align: left">
	　　堪受教法者成就解脱果</p>
<p style="text-align: left">
	　　尔时诸天。以偈颂曰</p>
<p style="text-align: left">
	　　人中师子降众魔诸定现前证甘露</p>
<p style="text-align: left">
	　　获得三明及十力威神震动遍十方</p>
<p style="text-align: left">
	　　在昔诸来菩萨众为爱法故供养佛</p>
<p style="text-align: left">
	　　即从坐起<a>礼佛</a>足赞叹如来作是言</p>
<p style="text-align: left">
	　　世尊得无疲劳耶我等亲见摧魔众</p>
<p style="text-align: left">
	　　善哉丈夫三界尊当雨无边大法雨</p>
<p style="text-align: left">
	　　十方诸佛皆施盖复出迦陵微妙音</p>
<p style="text-align: left">
	　　如我所得净菩提仁者所证亦如是</p>
<p style="text-align: left">
	　　佛告诸比丘。欲界诸天女等。见于如来坐菩提座。获一切智大愿满足。降伏魔怨建立胜幢。为大医王善疗众病。如师子王无诸怖畏。清净离垢得一切智。具足三明超越四流。持一法盖覆护三界称<a>婆罗门</a>。远离诸垢称为比丘。除无明藏称为沙门。离诸不善称知足者。断烦恼故称勇猛者。能坏魔幢称大力者。犹如宝洲。一切法宝充满其中。时诸天女即说偈言</p>
<p style="text-align: left">
	　　于此菩提树王下降伏一切大魔军</p>
<p style="text-align: left">
	　　安住不动如须弥身心坚固无惊畏</p>
<p style="text-align: left">
	　　尊于多劫修布施故得一切皆圆满</p>
<p style="text-align: left">
	　　尊于多劫修戒行映蔽释梵诸天众</p>
<p style="text-align: left">
	　　尊于多劫行忍辱故得身相真金色</p>
<p style="text-align: left">
	　　尊于多劫勤精进故能降伏诸魔怨</p>
<p style="text-align: left">
	　　尊于多劫修禅定故获如斯胜供养</p>
<p style="text-align: left">
	　　尊于历劫习多闻速证无上大菩提</p>
<p style="text-align: left">
	　　尊能降伏于蕴魔死魔烦恼及天魔</p>
<p style="text-align: left">
	　　一切诸魔皆断灭是故今者无忧恼</p>
<p style="text-align: left">
	　　天中之天为最尊三界人天所供养</p>
<p style="text-align: left">
	　　由是有种<a>福田</a>者所得之福无失坏</p>
<p style="text-align: left">
	　　眉间毫相极光明普照十方诸国土</p>
<p style="text-align: left">
	　　掩蔽世间诸日月一切众生蒙<a>饶益</a></p>
<p style="text-align: left">
	　　如来身色甚端严相好颜容极清净</p>
<p style="text-align: left">
	　　堪为三界应供者普利一切诸群生</p>
<p style="text-align: left">
	　　目净遍观于十方普见众生身业事</p>
<p style="text-align: left">
	　　耳净遍闻于一切天人言音<a>佛法</a>声</p>
<p style="text-align: left">
	　　广长舌相演妙音求解脱者闻甘露</p>
<p style="text-align: left">
	　　魔军兴害不惊惧天人供养无喜愠</p>
<p style="text-align: left">
	　　摧坏魔怨不加力但以慈心降伏之</p>
<p style="text-align: left">
	　　无染无着无诸过身心安隐不倾动</p>
<p style="text-align: left">
	　　今有无上天人师一切众生蒙善利</p>
<p style="text-align: left">
	　　逮闻<a>正法</a>当信受愿速如尊成正觉</p>
<p style="text-align: left">
	　　佛告诸比丘。如来于菩提树下。初成正觉现佛神通。游戏自在不可胜载。若欲说者穷劫不尽。尔时世尊。略说偈言</p>
<p style="text-align: left">
	　　普变一切地平正犹如掌</p>
<p style="text-align: left">
	　　涌出妙莲花一一皆千叶</p>
<p style="text-align: left">
	　　无量诸天众各雨众妙花</p>
<p style="text-align: left">
	　　复于世尊前合掌而瞻仰</p>
<p style="text-align: left">
	　　世尊初成佛作种种神通</p>
<p style="text-align: left">
	　　须弥诸山王草木丛林等</p>
<p style="text-align: left">
	　　一切皆稽首顶礼菩提座</p>
<p style="text-align: left">
	　　此是佛世尊现神通游戏</p>
<p style="text-align: left">
	　　身放百千种光明照十方</p>
<p style="text-align: left">
	　　逮三恶众生息苦获安乐</p>
<p style="text-align: left">
	　　是时八难处无有一众生</p>
<p style="text-align: left">
	　　怀贪瞋痴等一切诸烦恼</p>
<p style="text-align: left">
	　　此是师子王大神通游戏</p>
<p style="text-align: left">
	　　日月摩尼火电等诸光明</p>
<p style="text-align: left">
	　　由佛放光明蔽之皆不现</p>
<p style="text-align: left">
	　　诸天人世间无能见佛顶</p>
<p style="text-align: left">
	　　坐于师子座作游戏神通</p>
<p style="text-align: left">
	　　佛以指按地实时六种动</p>
<p style="text-align: left">
	　　降伏魔军众如制兜罗绵</p>
<p style="text-align: left">
	　　魔王怀忧恼以杖而画地</p>
<p style="text-align: left">
	　　此是佛世尊游戏大神通</p>
				</div></div><hr><script charset='utf-8' src='../../js/footer.js'></script></body></html>