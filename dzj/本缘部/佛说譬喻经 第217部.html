<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说譬喻经 第217部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说譬喻经 第217部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说譬喻经</strong></p>
<p style="text-align: left">　　大唐<a>三藏</a>法师义净译</p>
<p style="text-align: left">　　如是我闻。一时薄伽梵。在室罗伐城逝多林给孤独园。尔时<a>世尊</a>于大众中。告胜光王曰。大王。我今为王略说譬喻。诸有<a>生死</a>味着过患。王今谛听。善思念之。乃往过去。于无量劫。时有一人。游于旷野为恶象所逐。怖走无依。见一空井。傍有树根。即寻根下。潜身井中。有黑白二鼠。互啮树根。于井四边有四毒蛇。欲螫其人。下有毒龙。心畏龙蛇恐树根断。树根<a>蜂蜜</a>。五滴堕口。树摇蜂散。下螫斯人。野火复来。烧然此树。王曰。是人云何。受无量苦。贪彼少味。尔时世尊告言。大王。旷野者喻于无明长夜旷远。言彼人者。喻于异生。象喻无常。井喻生死。险岸树根喻命。黑白二鼠以喻昼夜。啮树根者。喻念念灭。其四毒蛇。喻于四大。蜜喻五欲。蜂喻邪思。火喻老病。毒龙喻死。是故大王。当知生老病死。甚可怖畏。常应思念。勿被五欲之所吞迫。尔时世尊重说颂曰</p>
<p style="text-align: left">　　旷野无明路　　人走喻凡夫</p>
<p style="text-align: left">　　大象比无常　　井喻生死岸</p>
<p style="text-align: left">　　树根喻于命　　二鼠昼夜同</p>
<p style="text-align: left">　　啮根念念衰　　四蛇同四大</p>
<p style="text-align: left">　　蜜滴喻五欲　　蜂螫比邪思</p>
<p style="text-align: left">　　火同于老病　　毒龙方死苦</p>
<p style="text-align: left">　　智者观斯事　　象可厌生津</p>
<p style="text-align: left">　　五欲心无着　　方名<a>解脱</a>人</p>
<p style="text-align: left">　　镇处无明海　　常为死王驱</p>
<p style="text-align: left">　　宁知恋声色　　不乐离凡夫</p>
<p style="text-align: left">　　尔时胜光大王闻佛为说生死过患。得未曾有。深生厌离。合掌恭敬。一心瞻仰。白佛言。世尊。如来大慈。为说如是微妙法义。我今顶戴。佛言。善哉善哉。大王。当如说行。勿为放逸。时胜光王及诸大众。皆悉<a>欢喜</a>。信受奉行</p>
<p style="text-align: left">　　佛说譬喻经</p>
				</div></div><hr><script charset='utf-8' src='../../js/footer.js'></script></body></html>