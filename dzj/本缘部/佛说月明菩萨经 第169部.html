<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说月明菩萨经 第169部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说月明菩萨经 第169部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说月明<a>菩萨</a>经</strong>一卷</p>
<p style="text-align: left">　　南吴月支国<a>居士</a>支谦译</p>
<p style="text-align: left">　　闻如是。一时佛在罗阅祇耆阇崛山中。与大<a>比丘</a>众千二百五十人菩萨万人俱。是时罗阅祇有大姓豪富家名申日。申日有子字栴罗法(汉言月明)。有清洁之行。佛譬童男故言月明。童男到佛所。前为佛作礼却坐一面。佛告月明童男。菩萨摩诃萨。在家若作比丘持法施饭食施。常以善意迎逆一切人。心奉持食四愿当发意求佛。疾逮得无上正真道。何等为四愿。第一愿者。愿一切人疾逮善权方便。第二愿者。愿世世与善知识共会。第三愿者。愿以财宝与一切人共。第四愿者。愿行二事以法施及饭食。常乐得是行。是为四愿。复次月明童男菩萨大士在家若<a>出家</a>。常乐经法施。常以善权迎逆人。意无贪心。正立法中住。奉守禁戒当<a>如法</a>。复有一事。月明童男。若比丘疾病穷厄勤苦当忧。令得安隐给与医药。何但医药。尚当不惜肌肉。当供养之趣令得愈。复有一事。月明童子。菩萨大士布施终不中疑。何以故。过去阿僧祇劫。复阿僧祇劫都不可计无央数极广远。尔时世有佛。名谛念愿无上王如来无所着等正觉。示现受身于<a>世间</a>随所乐具习行为上尊。复有一事。月明童男。尔时谛念愿无上王如来至真等正觉。其日现得等正觉相。便变化作无央数身形。随所喜乐而开导之。使无数人得须陀洹道。无数人得斯陀含道。无数人得阿那含道。无数人得阿<a>罗汉</a>道。无数人得辟支佛道。无数人生四王天上。无数人生忉利天上。无数人生盐天上。无数人生兜术天上。无数人生尼摩罗天上。无数人生魔天上。无数人生梵天上。无数人受别发无上正真道意。人人皆当过泥洹大道去。尔时谛念愿无上王如来无所着等正觉。于是教授现身一日所度尽已。便般泥洹。般泥洹后其法留止二十亿千岁。其数欲尽最后五十岁中。比丘多不复信深经。多喜浅事。经法于是稍稍未尽。尔时阎浮利国有王名智力。常<a>修行</a>佛三事。何等三事。一者常护佛深法。二者受行佛深法。三者谛信佛深法。尔时世有比丘字浮昙末(汉言至诚意)。常行三事。何等为三事。一者常持是三昧。二者常护是三昧。三者常诵是三昧。加有八事。常行慈心。常行哀心。常行悲心。常行护心。常行黠慧心。常行答问心。常行喜踊心。常行第一心。以是便具降九十六种道。悉览知一一深法不复疑。至诚意比丘与智力王有亲理。为王所尊敬。国人爱重亦尔。王欲见是比丘无有厌极。时听是比丘说经法无有厌足。时欲礼是比丘无有厌足。时是比丘髀上生大恶疮。国中医药所不能愈。王愁大悲即为泪出。时二万夫人俱亦皆同时悲念是比丘。于时王卧出梦中有<a>天人</a>来语王言。若欲愈是至诚意比丘病者。当得生人肉血饮食之即愈矣。王寤惊悸不乐。念是比丘病重乃须彼药法所难得。敕问臣下何从得生人血肉。时王第一太子字若罗卫(汉言智止)。智止白王。王莫悲莫愁莫忧。人之血肉最为贱微。世人所重道无所违。王答太子。善哉善哉。太子默然还入斋室持刀割髀取肉及血。持送与比丘。比丘得服之。疮即除愈身得安隐。王闻比丘已得除愈。大<a>欢喜</a>悦怿不能自胜。意存比丘不复念太子痛。持是欢喜各有至心。太子亦自平复。便举国财宝赐与太子。太子以偈答王曰</p>
<p style="text-align: left">　　与血肉安隐施　　割血肉施与人</p>
<p style="text-align: left">　　即得愈无复恐　　是供养佛所誉</p>
<p style="text-align: left">　　德中德最安隐　　未来当作佛者</p>
<p style="text-align: left">　　断贪淫去瞋恚　　一切人皆除愈</p>
<p style="text-align: left">　　佛告月明童男。尔时至诚意比丘者。提和竭罗佛是。尔时智力王者。今<a>弥勒</a>菩萨是。时智止太子我身是。如来无所着等正觉。<a>饶益</a>于世间不可计量。积累功德欲度一切故。菩萨大士行皆如是。若善男子善女人欲求度世苦者。当发无上正真道意诵习是三昧。佛说经已。莫不欢喜作愿而去</p>
<p style="text-align: left">　　佛说月明菩萨经</p>
				</div></div><hr><script charset='utf-8' src='../../js/footer.js'></script></body></html>