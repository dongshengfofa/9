<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说大鱼事经 第216部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说大鱼事经 第216部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说大鱼事经</strong></p>
<p style="text-align: left">　　东晋<a>天竺</a><a>三藏</a>竺昙无兰译</p>
<p style="text-align: left">　　闻如是。一时婆伽婆在舍卫城。祇树给孤独园。尔时<a>世尊</a>。告诸<a>比丘</a>。往昔时。有一水饶诸大鱼。尔时大鱼敕小鱼曰。汝等莫离此间往他处所。备为恶人所得。尔时小鱼。不从大鱼教。便往至他处所。尔时鱼师。以饭网罗线捕诸鱼。诸小鱼见便趣大鱼处所。尔时大鱼见小鱼来。便问小鱼曰。汝等莫离此间往至他所。尔时小鱼。便答大鱼曰。我等向者以至他所来。大鱼便敕小鱼曰。汝等至他所。不为罗网取捕耶。小鱼答大鱼曰。我等至彼。不为人所捕。然遥见长线寻我后。大鱼便语小鱼曰。汝等以为所害。所以然者。汝所遥见线寻后来者。昔先祖父母。尽为此线所害。汝今必为所害。汝非我儿。尔时小鱼。尽为鱼师所捕。举着岸上。如是小鱼。大鱼有死者。此亦如是。或有一比丘。在他聚落游行。着衣持钵。周行乞食。福度众生。不守护身。不守护口意。不具足诸根。意不专一。即于彼村落乞食。时见诸女人端正无双。色犹桃华。见已便起淫心。以此淫心。身口意炽然。彼以身口意炽然。即于村落乞食。还所止处。故发欲想。便往尊比丘所。以此因缘。具向诸比丘说。诸尊大比丘。告此比丘言。汝起淫想。此不为净。汝比丘。当恶露观。尊大比丘。语复至再三。尔时彼比丘。身口意炽盛。复至彼村落乞食。遥见女人端正无比。色犹桃华。见已便起淫心。以此淫心。身口意炽然。彼以身口意炽然故。即于彼村落乞食已。还所止处。往尊大比丘所。以此因缘。具向诸比丘说。彼尊比丘。告此比丘言。汝往非我众中比丘。尔时此比丘不舍禁戒。便着俗服。乐爱欲中。是谓比丘魔得其便。随波旬所欲。亦不脱生老病死愁忧苦恼。如是诸比丘利养具。甚为难。甚为苦。甚为恐畏。堕入恶趣。不生无上处。是故诸比丘。当作是学。已得利养当舍离之。未得利养不起贪意。如是诸比丘当作是学。尔时诸比丘闻佛所说。<a>欢喜</a>奉行</p>
				</div></div><hr><script charset='utf-8' src='../../js/footer.js'></script></body></html>