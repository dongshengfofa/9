<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大乘本生心地观经 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘本生心地观经 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大乘本生心地观经 第三卷</strong></p>
<p style="text-align: left">
	　　大唐罽宾国<a>三藏</a>般若奉　诏译</p>
<p style="text-align: left">
	　　报恩品第二之下</p>
<p style="text-align: left">
	　　尔时王舍大城东北八十由旬。有一小国名增长福。于彼国中。有一长者名曰智光。其年衰迈。唯有一子。其子恶性不顺父母。所有教诲皆不能从。遥闻释迦牟尼如来。在王舍城耆阇崛山。为浊恶世无量众生。宣说大乘报恩之法。父母及子并诸眷属。为听法故。赍持供具来诣佛所。供养恭敬而白佛言。我有一子其性弊恶不受父母所有教诲。今闻佛说报四种恩。为听法故来诣佛所。唯愿<a>世尊</a>。为我等类及诸眷属。宣说四恩甚深妙义。令彼恶子生<a>孝顺</a>心。此世当生令得安乐</p>
<p style="text-align: left">
	　　尔时佛告智光。善哉善哉。汝为法故来至我所。供养恭敬乐闻是法。汝等谛听善思念之。若有善男子善女人。发菩提心为闻法要。举足下足随其远近所践之地。微尘数量。以是因缘。感得金轮转轮圣王。圣王报尽作欲天王。欲天报尽作梵天王。见佛闻法速证妙果。汝大长者及余众等。为于法故来至我所。如是经过八十由旬。大地微尘一一尘数。能感人天轮王果报。既闻法已。当来证得阿耨多罗三藐三菩提。我虽先说甚深四恩微妙义趣。今复为汝重宣此义。而说偈言</p>
<p style="text-align: left">
	　　最胜法王大圣主　　一切人天无等伦</p>
<p style="text-align: left">
	　　具诸相好以严身　　智海如空无有量</p>
<p style="text-align: left">
	　　自他利行皆<a>圆满</a>　　名称普闻诸国土</p>
<p style="text-align: left">
	　　永断烦恼余习气　　善持密行护诸根</p>
<p style="text-align: left">
	　　百四十种不共德　　广大福海悉圆满</p>
<p style="text-align: left">
	　　三昧<a>神通</a>皆具足　　八<a>自在</a>宫常游乐</p>
<p style="text-align: left">
	　　十方人天及外道　　无有能难调御师</p>
<p style="text-align: left">
	　　金口能宣无碍辩　　虽无能问而自说</p>
<p style="text-align: left">
	　　如大海潮时不失　　亦如天鼓称天心</p>
<p style="text-align: left">
	　　如是自在唯佛有　　非五通仙魔梵等</p>
<p style="text-align: left">
	　　难思劫海<a>修行</a>愿　　证获如是大神通</p>
<p style="text-align: left">
	　　我入三昧大寂室　　观察诸根及药病</p>
<p style="text-align: left">
	　　自出<a>禅定</a>而赞叹　　三世<a>佛法</a>心地门</p>
<p style="text-align: left">
	　　时诸长者退大心　　乐住二乘自利行</p>
<p style="text-align: left">
	　　我开大智方便教　　引入三空<a>解脱</a>门</p>
<p style="text-align: left">
	　　如来意趣莫能量　　唯佛能知真秘密</p>
<p style="text-align: left">
	　　利根声闻及独觉　　勤求不退诸<a>菩萨</a></p>
<p style="text-align: left">
	　　十二劫数共度量　　无有能知其少分</p>
<p style="text-align: left">
	　　假使十方凡圣智　　授与一人为智者</p>
<p style="text-align: left">
	　　如是智者如竹林　　不能测量其少分</p>
<p style="text-align: left">
	　　<a>世间</a>凡夫无慧眼　　迷于恩处失妙果</p>
<p style="text-align: left">
	　　五浊恶世诸众生　　不悟深恩恒背德</p>
<p style="text-align: left">
	　　我为开示于四恩　　令入<a>正见</a>菩提道</p>
<p style="text-align: left">
	　　慈父悲母长养恩　　一切男女皆安乐</p>
<p style="text-align: left">
	　　慈父恩高如山王　　悲母恩深如大海</p>
<p style="text-align: left">
	　　若我住世于一劫　　说悲母恩不能尽</p>
<p style="text-align: left">
	　　我今略说于少分　　犹如蚊虻饮大海</p>
<p style="text-align: left">
	　　假使有人为福德　　供养净行<a>婆罗门</a></p>
<p style="text-align: left">
	　　五通神仙自在者　　大智师长及善友</p>
<p style="text-align: left">
	　　安置七珍为堂殿　　及以牛头栴檀房</p>
<p style="text-align: left">
	　　百宝卧具各敷陈　　世间美味如<a>甘露</a></p>
<p style="text-align: left">
	　　疗治万病诸汤药　　盛满金银器物中</p>
<p style="text-align: left">
	　　如是供养日三时　　乃至数盈于百劫</p>
<p style="text-align: left">
	　　不如一念申少分　　供养悲母大恩田</p>
<p style="text-align: left">
	　　福德无边不可量　　筭分喻分皆无比</p>
<p style="text-align: left">
	　　世间悲母孕其子　　十月怀胎长受苦</p>
<p style="text-align: left">
	　　于五欲乐情不着　　随时饮食亦同然</p>
<p style="text-align: left">
	　　昼夜常怀悲愍心　　行住坐卧受诸苦</p>
<p style="text-align: left">
	　　若正诞其胎藏子　　如攒锋刃解肢节</p>
<p style="text-align: left">
	　　迷惑东西不能辩　　遍身疼痛无所堪</p>
<p style="text-align: left">
	　　或因此难而命终　　六亲眷属咸悲恼</p>
<p style="text-align: left">
	　　如是众苦皆由子　　忧悲痛切非口宣</p>
<p style="text-align: left">
	　　若得平复身安乐　　如贫获宝喜难量</p>
<p style="text-align: left">
	　　顾视容颜无厌足　　怜念之心不暂舍</p>
<p style="text-align: left">
	　　母子恩情常若是　　出入不离胸臆前</p>
<p style="text-align: left">
	　　母乳犹如甘露泉　　长养及时曾无竭</p>
<p style="text-align: left">
	　　慈念之恩实难比　　鞠育之德亦难量</p>
<p style="text-align: left">
	　　世间大地称为重　　悲母恩重过于彼</p>
<p style="text-align: left">
	　　世间须弥称为高　　悲母恩高过于彼</p>
<p style="text-align: left">
	　　世间速疾唯猛风　　母心一念过于彼</p>
<p style="text-align: left">
	　　若有众生行不孝　　令母暂时起恨心</p>
<p style="text-align: left">
	　　怨念之辞少分生　　子乃随言遭苦难</p>
<p style="text-align: left">
	　　一切佛与金刚天　　神仙秘法无能救</p>
<p style="text-align: left">
	　　若有男女依母教　　承顺颜色不相违</p>
<p style="text-align: left">
	　　一切灾难尽消除　　诸天拥护常安乐</p>
<p style="text-align: left">
	　　若能承顺于悲母　　如是男女悉非凡</p>
<p style="text-align: left">
	　　大悲菩萨化人间　　示现报恩诸方便</p>
<p style="text-align: left">
	　　若有男子及女人　　为报母恩行<a>孝养</a></p>
<p style="text-align: left">
	　　割肉刺血常供给　　如是数盈于一劫</p>
<p style="text-align: left">
	　　种种勤修于<a>孝道</a>　　犹未能报暂时恩</p>
<p style="text-align: left">
	　　十月处于胎藏中　　常衔乳根饮脂血</p>
<p style="text-align: left">
	　　自为婴孩及童子　　所饮母乳百斛余</p>
<p style="text-align: left">
	　　饮食汤药妙衣服　　子先母后为常则</p>
<p style="text-align: left">
	　　子若愚痴人所恶　　母亦恩怜不弃遗</p>
<p style="text-align: left">
	　　昔有女人抱其子　　渡于恒河水瀑流</p>
<p style="text-align: left">
	　　以泛水故力难前　　与子俱没无能舍</p>
<p style="text-align: left">
	　　为是慈念善根力　　命终上生于梵天</p>
<p style="text-align: left">
	　　长受梵天三昧乐　　得遇如来受佛记</p>
<p style="text-align: left">
	　　是故悲母有十德　　随应义利立其名</p>
<p style="text-align: left">
	　　一名大地二能生　　三能正者四养育</p>
<p style="text-align: left">
	　　五与智者六庄严　　七名安隐八教授</p>
<p style="text-align: left">
	　　九教诫者十与业　　余恩不过于母恩</p>
<p style="text-align: left">
	　　何法出间最富有　　何法世间最贫无</p>
<p style="text-align: left">
	　　母在堂时为最富　　母不在时为最贫</p>
<p style="text-align: left">
	　　母在之时为日中　　悲母亡时为日没</p>
<p style="text-align: left">
	　　母在之时皆圆满　　悲母亡时悉空虚</p>
<p style="text-align: left">
	　　世间一切善男女　　恩重父母如丘山</p>
<p style="text-align: left">
	　　应当孝敬恒在心　　知恩报恩是圣道</p>
<p style="text-align: left">
	　　不惜身命奉甘旨　　未曾一念亏色养</p>
<p style="text-align: left">
	　　如其父母奄丧时　　将欲报恩诚不及</p>
<p style="text-align: left">
	　　佛昔修行为慈母　　感得相好金色身</p>
<p style="text-align: left">
	　　名闻广大遍十方　　一切人天咸稽首</p>
<p style="text-align: left">
	　　人与非人皆恭敬　　自缘往昔报慈恩</p>
<p style="text-align: left">
	　　我升三十三天宫　　三月为母说真法</p>
<p style="text-align: left">
	　　令母听闻归正道　　悟无生忍常不退</p>
<p style="text-align: left">
	　　如是皆为报悲恩　　虽报恩深犹未足</p>
<p style="text-align: left">
	　　神通第一目犍连　　已断<a>三界</a>诸烦恼</p>
<p style="text-align: left">
	　　以神通力观慈母　　见在受苦饿鬼中</p>
<p style="text-align: left">
	　　目连自往报母恩　　救免慈亲所受苦</p>
<p style="text-align: left">
	　　上生他化诸天众　　共为游乐处天宫</p>
<p style="text-align: left">
	　　当知父母恩最深　　诸佛圣贤咸报德</p>
<p style="text-align: left">
	　　若人至心供养佛　　复有精勤修孝养</p>
<p style="text-align: left">
	　　如是二人福无异　　三世受报亦无穷</p>
<p style="text-align: left">
	　　世人为子造诸罪　　堕在三涂长受苦</p>
<p style="text-align: left">
	　　男女非圣无神通　　不见轮回难可报</p>
<p style="text-align: left">
	　　哀哉世人无圣力　　不能拔济于慈母</p>
<p style="text-align: left">
	　　以是因缘汝当知　　勤修福利诸功德</p>
<p style="text-align: left">
	　　以其男女追胜福　　有大金光照<a>地狱</a></p>
<p style="text-align: left">
	　　光中演说深妙音　　开悟父母令发意</p>
<p style="text-align: left">
	　　忆昔所生常造罪　　一念悔心悉除灭</p>
<p style="text-align: left">
	　　口称南无三世佛　　得脱无暇苦难身</p>
<p style="text-align: left">
	　　往生人天长受乐　　见佛闻法当成佛</p>
<p style="text-align: left">
	　　或生十方<a>净土</a>中　　七宝莲华为父母</p>
<p style="text-align: left">
	　　华开见佛悟无生　　不退菩萨为同学</p>
<p style="text-align: left">
	　　获六神通自在力　　得入菩提微妙宫</p>
<p style="text-align: left">
	　　皆是菩萨为男女　　乘大愿力化人间</p>
<p style="text-align: left">
	　　是名真报父母恩　　汝等众生共修学</p>
<p style="text-align: left">
	　　有情轮回生<a>六道</a>　　犹如车轮无始终</p>
<p style="text-align: left">
	　　或为父母为男女　　世世生生互有恩</p>
<p style="text-align: left">
	　　如见父母等无差　　不证圣智无由识</p>
<p style="text-align: left">
	　　一切男子皆是父　　一切女人皆是母</p>
<p style="text-align: left">
	　　如何未报前世恩　　却生异念成怨嫉</p>
<p style="text-align: left">
	　　常须报恩互<a>饶益</a>　　不应打骂致怨嫌</p>
<p style="text-align: left">
	　　若欲增修福智门　　昼夜六时当发愿</p>
<p style="text-align: left">
	　　愿我生生无量劫　　得宿住智大神通</p>
<p style="text-align: left">
	　　能知过去百千生　　更相忆识为父母</p>
<p style="text-align: left">
	　　循环六趣四生中　　令我一念常至彼</p>
<p style="text-align: left">
	　　为说妙法离苦因　　使得人天长受乐</p>
<p style="text-align: left">
	　　劝发坚固菩提愿　　修行菩萨<a>六度</a>门</p>
<p style="text-align: left">
	　　永断二种<a>生死</a>因　　疾证<a>涅盘</a>无上道</p>
<p style="text-align: left">
	　　十方一切诸国王　　<a>正法</a>化人为圣主</p>
<p style="text-align: left">
	　　国王福德为最胜　　所作自在名为天</p>
<p style="text-align: left">
	　　三十三天及余天　　恒将福力助王化</p>
<p style="text-align: left">
	　　诸天拥护如一子　　以是得称天子名</p>
<p style="text-align: left">
	　　世间以王为根本　　一切人民为所依</p>
<p style="text-align: left">
	　　犹如世间诸舍宅　　柱为根本而成立</p>
<p style="text-align: left">
	　　王以正法化人民　　如大梵王生万物</p>
<p style="text-align: left">
	　　王行非法无政理　　如琰魔王灭世间</p>
<p style="text-align: left">
	　　王所容受姧邪人　　象蹋华池等无异</p>
<p style="text-align: left">
	　　勿谓时逢浊恶世　　当知<a>善恶</a>是王修</p>
<p style="text-align: left">
	　　如日天子照世间　　国王化世亦如是</p>
<p style="text-align: left">
	　　日光夜分虽不照　　能使有情得安乐</p>
<p style="text-align: left">
	　　王以非法化于世　　一切人民无所依</p>
<p style="text-align: left">
	　　世间所有诸恐怖　　依王福力不能生</p>
<p style="text-align: left">
	　　人民所成安隐乐　　当知是王福所及</p>
<p style="text-align: left">
	　　世间所有胜妙华　　依王福力而开敷</p>
<p style="text-align: left">
	　　世间所有妙园林　　依王福力皆滋茂</p>
<p style="text-align: left">
	　　世间所有诸药草　　依王福力差诸疾</p>
<p style="text-align: left">
	　　世间百谷及苗稼　　依王福力皆成实</p>
<p style="text-align: left">
	　　世间人民受丰乐　　依王福力常自然</p>
<p style="text-align: left">
	　　譬如长者有一子　　智能端严世无比</p>
<p style="text-align: left">
	　　父母恩爱如眼目　　昼夜常生护念心</p>
<p style="text-align: left">
	　　国大圣王亦如是　　爱念众生如一子</p>
<p style="text-align: left">
	　　养育耆年拯孤独　　赏罚之心常不二</p>
<p style="text-align: left">
	　　如是仁王为圣主　　群生敬仰等如来</p>
<p style="text-align: left">
	　　仁王化治国无灾　　万姓恭勤常安隐</p>
<p style="text-align: left">
	　　国王无法化于世　　疾疫流行灾有情</p>
<p style="text-align: left">
	　　如是一切人非人　　罪福昭然无所覆</p>
<p style="text-align: left">
	　　善恶法中分七分　　造者获五王得二</p>
<p style="text-align: left">
	　　园林田宅悉皆然　　所税等分亦如是</p>
<p style="text-align: left">
	　　转轮圣王出现时　　分作六分王得一</p>
<p style="text-align: left">
	　　时诸人民得五分　　善恶业报亦皆然</p>
<p style="text-align: left">
	　　若有人王修正见　　<a>如法</a>化世名天主</p>
<p style="text-align: left">
	　　以依天法化世间　　毗<a>沙门</a>王常拥护</p>
<p style="text-align: left">
	　　及余三天罗剎众　　皆当守护圣王宫</p>
<p style="text-align: left">
	　　圣王出世理国时　　饶益众生成十德</p>
<p style="text-align: left">
	　　一名能照于国界　　二名庄严于国土</p>
<p style="text-align: left">
	　　三名能与诸安乐　　四名能伏诸怨敌</p>
<p style="text-align: left">
	　　五名能遮诸恐怖　　六名修集诸圣贤</p>
<p style="text-align: left">
	　　七名诸法为根本　　八名护持于世间</p>
<p style="text-align: left">
	　　九名能作造化功　　十名国界人民主</p>
<p style="text-align: left">
	　　若王成就十胜德　　梵王帝释及诸天</p>
<p style="text-align: left">
	　　夜叉罗剎鬼神王　　隐身常来护国界</p>
<p style="text-align: left">
	　　龙王<a>欢喜</a>降甘雨　　五谷成熟万姓安</p>
<p style="text-align: left">
	　　国中处处生珍宝　　人马强力无怨敌</p>
<p style="text-align: left">
	　　如意宝珠现王前　　境外诸王自宾伏</p>
<p style="text-align: left">
	　　若生不善于王国　　一念起心成众恶</p>
<p style="text-align: left">
	　　是人命终堕地狱　　受苦永劫无出期</p>
<p style="text-align: left">
	　　若有勤诚助国王　　诸天护念增荣禄</p>
<p style="text-align: left">
	　　智光长者汝应知　　一切人王业所感</p>
<p style="text-align: left">
	　　诸法无不因缘成　　若无因缘无诸法</p>
<p style="text-align: left">
	　　说无生天及恶趣　　如是之人不了因</p>
<p style="text-align: left">
	　　无因无果大邪见　　不知罪福生妄计</p>
<p style="text-align: left">
	　　王今所受诸福乐　　往昔曾持三净戒</p>
<p style="text-align: left">
	　　戒德熏修所招感　　人天妙果获王身</p>
<p style="text-align: left">
	　　若人发起菩提心　　愿力资成无上果</p>
<p style="text-align: left">
	　　坚持上品清净戒　　起居自在为法王</p>
<p style="text-align: left">
	　　神通变化满十方　　<a>随缘</a>普济诸群品</p>
<p style="text-align: left">
	　　中品受持菩萨戒　　福得自在转轮王</p>
<p style="text-align: left">
	　　随心所作尽皆成　　无量人天悉遵奉</p>
<p style="text-align: left">
	　　下上品持大鬼王　　一切非人咸率伏</p>
<p style="text-align: left">
	　　受持戒品虽缺犯　　由戒胜故得为王</p>
<p style="text-align: left">
	　　下中品持禽兽王　　一切飞走皆归伏</p>
<p style="text-align: left">
	　　于清净戒有缺犯　　由戒胜故得为王</p>
<p style="text-align: left">
	　　下下品持琰魔王　　处地狱中常自在</p>
<p style="text-align: left">
	　　虽毁禁戒生恶道　　由戒胜故得为王</p>
<p style="text-align: left">
	　　以是义故诸众生　　应受菩萨清净戒</p>
<p style="text-align: left">
	　　善能护持无缺犯　　随所生处作人王</p>
<p style="text-align: left">
	　　若有不受如来戒　　终不能得野干身</p>
<p style="text-align: left">
	　　何况能感人天中　　最胜快乐居王位</p>
<p style="text-align: left">
	　　是故王者非无因　　戒业精勤成妙果</p>
<p style="text-align: left">
	　　国王自是人民主　　慈恤如母养婴儿</p>
<p style="text-align: left">
	　　如是人王有大恩　　抚育之心难可报</p>
<p style="text-align: left">
	　　以是因缘诸有情　　若能修证大菩提</p>
<p style="text-align: left">
	　　于诸众生起大悲　　应受如来三聚戒</p>
<p style="text-align: left">
	　　若欲如法<a>受戒</a>者　　应当忏罪令消灭</p>
<p style="text-align: left">
	　　起罪之因有十缘　　身三口四及意三</p>
<p style="text-align: left">
	　　生死无始罪无穷　　烦恼大海深无底</p>
<p style="text-align: left">
	　　业障峻极如须弥　　造业由因二种起</p>
<p style="text-align: left">
	　　所谓<a>现行</a>及种子　　藏识持缘一切种</p>
<p style="text-align: left">
	　　如影随形不离身　　一切时中障圣道</p>
<p style="text-align: left">
	　　近障人天妙乐果　　远障无上菩提果</p>
<p style="text-align: left">
	　　在家能招烦恼因　　<a>出家</a>亦破清净戒</p>
<p style="text-align: left">
	　　若能如法忏悔者　　所有烦恼悉皆除</p>
<p style="text-align: left">
	　　犹如劫火坏世间　　烧尽须弥并巨海</p>
<p style="text-align: left">
	　　忏悔能烧烦恼薪　　忏悔能往生天路</p>
<p style="text-align: left">
	　　忏悔能得四禅乐　　忏悔雨宝摩尼珠</p>
<p style="text-align: left">
	　　忏悔能延金刚寿　　忏悔能入常乐宫</p>
<p style="text-align: left">
	　　忏悔能出三界狱　　忏悔能开菩提华</p>
<p style="text-align: left">
	　　忏悔见佛大圆镜　　忏悔能至于宝所</p>
<p style="text-align: left">
	　　若能如法忏悔者　　当依二种观门修</p>
<p style="text-align: left">
	　　一者观事灭罪门　　二者观理灭罪门</p>
<p style="text-align: left">
	　　观事灭罪有其三　　上中下根为三品</p>
<p style="text-align: left">
	　　若有上根求净戒　　发大精进心无退</p>
<p style="text-align: left">
	　　悲泪泣血常精恳　　哀感遍身皆血现</p>
<p style="text-align: left">
	　　系念十方三宝所　　并余六道诸众生</p>
<p style="text-align: left">
	　　长跪合掌心不乱　　发露洗心求忏悔</p>
<p style="text-align: left">
	　　唯愿十方三世佛　　以大慈悲哀愍我</p>
<p style="text-align: left">
	　　我处轮回无所依　　生死长夜常不觉</p>
<p style="text-align: left">
	　　我在凡夫具诸缚　　狂心颠倒遍攀缘</p>
<p style="text-align: left">
	　　我处三界火宅中　　妄染六尘无救护</p>
<p style="text-align: left">
	　　我生贫穷下贱家　　不得自在常受苦</p>
<p style="text-align: left">
	　　我生邪见父母家　　造罪依于恶眷属</p>
<p style="text-align: left">
	　　唯愿诸佛大慈尊　　哀愍护念如一子</p>
<p style="text-align: left">
	　　一忏不复造诸罪　　三世如来当证明</p>
<p style="text-align: left">
	　　如是勇猛忏悔者　　名为上品求净戒</p>
<p style="text-align: left">
	　　若有中根求戒者　　一心勇猛忏诸罪</p>
<p style="text-align: left">
	　　涕泪交横不觉知　　遍身流汗哀求佛</p>
<p style="text-align: left">
	　　发露无始生死业　　愿大悲水洗尘劳</p>
<p style="text-align: left">
	　　涤除罪障净六根　　施我菩萨三聚戒</p>
<p style="text-align: left">
	　　我愿坚持不退转　　精修度脱苦众生</p>
<p style="text-align: left">
	　　自未得度先度佗　　尽未来际常无断</p>
<p style="text-align: left">
	　　如是精勤勇猛者　　不惜身命求菩提</p>
<p style="text-align: left">
	　　能感三宝灵异相　　是名中品大忏悔</p>
<p style="text-align: left">
	　　若有下根求净戒　　发起无上菩提心</p>
<p style="text-align: left">
	　　涕泪悲泣身毛竖　　于所造罪深惭愧</p>
<p style="text-align: left">
	　　对于十方三宝所　　及以六道众生前</p>
<p style="text-align: left">
	　　至诚发露无始来　　所有恼乱诸众生</p>
<p style="text-align: left">
	　　起于无碍大悲心　　不惜身命悔三业</p>
<p style="text-align: left">
	　　已作之罪皆发露　　未作之恶更不造</p>
<p style="text-align: left">
	　　如是三品忏诸罪　　皆名第一清净戒</p>
<p style="text-align: left">
	　　以惭愧水洗尘劳　　身心俱为清净器</p>
<p style="text-align: left">
	　　诸善男子汝当知　　已说净观诸忏悔</p>
<p style="text-align: left">
	　　于其事理无差别　　但以根缘应不同</p>
<p style="text-align: left">
	　　若欲修习观正理　　远离一切诸散乱</p>
<p style="text-align: left">
	　　着新净衣跏趺坐　　摄心<a>正念</a>离诸缘</p>
<p style="text-align: left">
	　　常观诸佛妙法身　　体性如空不可得</p>
<p style="text-align: left">
	　　一切诸罪性皆如　　颠倒因缘妄心起</p>
<p style="text-align: left">
	　　如是罪相本来空　　三世之中无所得</p>
<p style="text-align: left">
	　　非内非外非中间　　性相如如俱不动</p>
<p style="text-align: left">
	　　真如妙理绝名言　　唯有圣智能通达</p>
<p style="text-align: left">
	　　非有非无非有无　　非不有无离名相</p>
<p style="text-align: left">
	　　周偏法界无生灭　　诸佛本来同一体</p>
<p style="text-align: left">
	　　惟愿诸佛垂加护　　能灭一切颠倒心</p>
<p style="text-align: left">
	　　愿我早悟真性源　　速证如来无上道</p>
<p style="text-align: left">
	　　若有清信善男子　　日夜能观妙理空</p>
<p style="text-align: left">
	　　一切罪障自消除　　是名最上持净戒</p>
<p style="text-align: left">
	　　若人观知实相空　　能灭一切诸重罪</p>
<p style="text-align: left">
	　　犹如大风吹猛火　　能烧无量诸草木</p>
<p style="text-align: left">
	　　诸善男子真实观　　名为诸佛秘要门</p>
<p style="text-align: left">
	　　若欲为佗广分别　　无智人中勿宣说</p>
<p style="text-align: left">
	　　一切凡愚众生类　　闻必生疑心不信</p>
<p style="text-align: left">
	　　若有智者生信解　　念念观察悟真如</p>
<p style="text-align: left">
	　　十方诸佛皆现前　　菩提妙果自然证</p>
<p style="text-align: left">
	　　善男子等我灭后　　未来世中净信者</p>
<p style="text-align: left">
	　　于二观门常忏悔　　当受菩萨三聚戒</p>
<p style="text-align: left">
	　　若欲受持上品戒　　应请戒师佛菩萨</p>
<p style="text-align: left">
	　　请我<a>释迦牟尼佛</a>　　当为菩萨戒和上</p>
<p style="text-align: left">
	　　龙种净智尊王佛　　当为净戒阿阇梨</p>
<p style="text-align: left">
	　　未来导师<a>弥勒</a>佛　　当为清净教授师</p>
<p style="text-align: left">
	　　现在十方两足尊　　当为清净证戒师</p>
<p style="text-align: left">
	　　十方一切诸菩萨　　当为修学戒伴侣</p>
<p style="text-align: left">
	　　释梵四王金刚天　　当为学戒外护众</p>
<p style="text-align: left">
	　　奉请如是佛菩萨　　及以现前传戒师</p>
<p style="text-align: left">
	　　普为报于四恩故　　发起清净菩提心</p>
<p style="text-align: left">
	　　应受菩萨三聚戒　　饶益一切有情戒</p>
<p style="text-align: left">
	　　修摄一切善法戒　　修摄一切律仪戒</p>
<p style="text-align: left">
	　　如是三聚清净戒　　三世如来所护念</p>
<p style="text-align: left">
	　　无闻非法诸有情　　无量劫中未闻见</p>
<p style="text-align: left">
	　　唯有过去十方佛　　已受净戒常护持</p>
<p style="text-align: left">
	　　二障烦恼永断除　　获证无上菩提果</p>
<p style="text-align: left">
	　　未来一切诸世尊　　守护<a>三聚净戒</a>宝</p>
<p style="text-align: left">
	　　断除三障并习气　　当证正等大菩提</p>
<p style="text-align: left">
	　　现在十方诸善逝　　具修三聚净戒因</p>
<p style="text-align: left">
	　　永断生死苦轮回　　得证三身菩提果</p>
<p style="text-align: left">
	　　超越生死深大海　　菩萨净戒为船筏</p>
<p style="text-align: left">
	　　永断贪瞋痴系缚　　菩萨净戒为利剑</p>
<p style="text-align: left">
	　　生死崄道诸怖畏　　菩萨净戒为舍宅</p>
<p style="text-align: left">
	　　息除贫贱诸苦因　　净戒能为如意宝</p>
<p style="text-align: left">
	　　鬼魅所着诸疾病　　菩萨净戒为良药</p>
<p style="text-align: left">
	　　人天为王得自在　　三聚净戒作良缘</p>
<p style="text-align: left">
	　　及余四趣诸王身　　净戒为缘获胜果</p>
<p style="text-align: left">
	　　是故能修自在因　　当得为王受尊贵</p>
<p style="text-align: left">
	　　应先礼敬十方佛　　日夜增修清净戒</p>
<p style="text-align: left">
	　　诸佛护念常受持　　戒等金刚无破坏</p>
<p style="text-align: left">
	　　三界诸天诸善神　　卫护王身及眷属</p>
<p style="text-align: left">
	　　一切怨敌皆归伏　　万姓欢娱感王化</p>
<p style="text-align: left">
	　　是故受持菩萨戒　　感世出世无为果</p>
<p style="text-align: left">
	　　三宝<a>常住</a>化于世　　恩德广大不思议</p>
<p style="text-align: left">
	　　过未及现劫海中　　功德利生无休息</p>
<p style="text-align: left">
	　　佛日千光恒照世　　利益群生度有缘</p>
<p style="text-align: left">
	　　<a>无缘</a>不睹佛慈光　　犹如盲者无所见</p>
<p style="text-align: left">
	　　法宝一味无变易　　前佛后佛说皆同</p>
<p style="text-align: left">
	　　如雨一味普能沾　　草木滋荣大小别</p>
<p style="text-align: left">
	　　众生随根各得解　　草木禀润亦差殊</p>
<p style="text-align: left">
	　　菩萨声闻化众生　　如大河水流不竭</p>
<p style="text-align: left">
	　　众生无信化不被　　如处幽冥日难照</p>
<p style="text-align: left">
	　　如来月光甚清凉　　能除众暗亦如是</p>
<p style="text-align: left">
	　　犹如覆盆月不照　　迷惑众生亦如是</p>
<p style="text-align: left">
	　　法宝甘露妙良药　　能治一切烦恼病</p>
<p style="text-align: left">
	　　有信服药证菩提　　无信随缘堕恶道</p>
<p style="text-align: left">
	　　菩萨声闻常在世　　无数方便度众生</p>
<p style="text-align: left">
	　　能有众生信乐心　　各入三乘安乐位</p>
<p style="text-align: left">
	　　如来不出于世间　　一切众生入邪道</p>
<p style="text-align: left">
	　　永离甘露饮毒药　　长溺<a>苦海</a>无出期</p>
<p style="text-align: left">
	　　佛日出现三千界　　放大光明照长夜</p>
<p style="text-align: left">
	　　众生如睡不觉知　　蒙光得入无为室</p>
<p style="text-align: left">
	　　如来未说一乘法　　十方国土悉空虚</p>
<p style="text-align: left">
	　　发心修行成正觉　　一切佛土皆严净</p>
<p style="text-align: left">
	　　一乘法宝诸佛母　　三世如来从此生</p>
<p style="text-align: left">
	　　般若方便无间修　　解脱道成登妙觉</p>
<p style="text-align: left">
	　　若佛菩萨不出现　　世间众生无导师</p>
<p style="text-align: left">
	　　生死崄难无由过　　如何得至于宝所</p>
<p style="text-align: left">
	　　以大愿力为善友　　常说妙法令修行</p>
<p style="text-align: left">
	　　趣向十地证菩提　　善入涅盘安乐处</p>
<p style="text-align: left">
	　　大悲菩萨化世间　　方便引导众生故</p>
<p style="text-align: left">
	　　内秘一乘真实行　　外现缘觉及声闻</p>
<p style="text-align: left">
	　　钝根小智闻一乘　　怖畏发<a>心经</a>多劫</p>
<p style="text-align: left">
	　　不知身有如来藏　　唯欣寂灭厌尘劳</p>
<p style="text-align: left">
	　　众生本有菩提种　　悉在赖耶藏识中</p>
<p style="text-align: left">
	　　若遇善友发大心　　三种炼磨修妙行</p>
<p style="text-align: left">
	　　永断烦恼所知障　　证得如来常住身</p>
<p style="text-align: left">
	　　菩提妙果不难成　　真善知识实难遇</p>
<p style="text-align: left">
	　　一切菩萨修胜道　　四种法要应当知</p>
<p style="text-align: left">
	　　亲近善友为第一　　听闻正法为第二</p>
<p style="text-align: left">
	　　如理思量为第三　　如法修证为第四</p>
<p style="text-align: left">
	　　十方一切大圣主　　修是四法证菩提</p>
<p style="text-align: left">
	　　汝诸长者大会众　　及未来世清信士</p>
<p style="text-align: left">
	　　如是四法菩萨地　　要当修习成佛道</p>
<p style="text-align: left">
	　　善男子等应谛听　　如来所说四恩者</p>
<p style="text-align: left">
	　　佛宝之恩最为上　　为度众生发大心</p>
<p style="text-align: left">
	　　三僧企邪大劫中　　具修百千诸苦行</p>
<p style="text-align: left">
	　　功德圆满遍法界　　十地究竟证三身</p>
<p style="text-align: left">
	　　法身体遍诸众生　　万德凝然性常住</p>
<p style="text-align: left">
	　　不生不灭无来去　　不一不异非常断</p>
<p style="text-align: left">
	　　法界遍满如<a>虚空</a>　　一切如来共修证</p>
<p style="text-align: left">
	　　有为无为诸功德　　依止法身常清净</p>
<p style="text-align: left">
	　　法身本性如虚空　　远离六尘无所染</p>
<p style="text-align: left">
	　　法身无形离诸相　　能相所相悉皆空</p>
<p style="text-align: left">
	　　如是诸佛妙法身　　戏论言辞相寂灭</p>
<p style="text-align: left">
	　　远离一切诸分别　　心行处灭体皆如</p>
<p style="text-align: left">
	　　为欲证得如来身　　菩萨善修于万行</p>
<p style="text-align: left">
	　　智体无为真法性　　色心一切诸佛同</p>
<p style="text-align: left">
	　　譬如飞鸟至金山　　能使鸟身同彼色</p>
<p style="text-align: left">
	　　一切菩萨如飞鸟　　法身佛体类金山</p>
<p style="text-align: left">
	　　自受用身诸相好　　一一遍满十方剎</p>
<p style="text-align: left">
	　　四智圆明受法乐　　前佛后佛体皆同</p>
<p style="text-align: left">
	　　虽遍法界无障碍　　如是妙境不思议</p>
<p style="text-align: left">
	　　是身常住报佛土　　自受法乐无间断</p>
<p style="text-align: left">
	　　佗受用身诸相好　　随机应现无增减</p>
<p style="text-align: left">
	　　为化地上诸菩萨　　一佛现于十种身</p>
<p style="text-align: left">
	　　随所应现各不同　　展转倍增至无极</p>
<p style="text-align: left">
	　　称根为说诸法要　　令受法乐入一乘</p>
<p style="text-align: left">
	　　彼获神通渐增长　　所悟法门亦如是</p>
<p style="text-align: left">
	　　下地菩萨起智能　　不能了达于上地</p>
<p style="text-align: left">
	　　能化所化随地增　　各随本缘为所属</p>
<p style="text-align: left">
	　　或一菩萨多佛化　　或多菩萨一佛化</p>
<p style="text-align: left">
	　　如是十佛成正觉　　各坐七宝菩提树</p>
<p style="text-align: left">
	　　前佛入灭后佛成　　不同化<a>佛经</a>劫现</p>
<p style="text-align: left">
	　　十佛所坐莲华台　　周遍各有百千叶</p>
<p style="text-align: left">
	　　一一叶中一佛土　　即是三千大千界</p>
<p style="text-align: left">
	　　一一界中有百亿　　日月星辰四大洲</p>
<p style="text-align: left">
	　　六欲诸天及四禅　　空处识处非想等</p>
<p style="text-align: left">
	　　其四洲中南赡部　　一一各有金刚座</p>
<p style="text-align: left">
	　　及以菩提大树王　　尔所变化诸佛身</p>
<p style="text-align: left">
	　　一时证得菩提道　　转妙法轮于大千</p>
<p style="text-align: left">
	　　菩萨缘觉及声闻　　随所根宜成圣果</p>
<p style="text-align: left">
	　　如是所说三身佛　　最上无比名为宝</p>
<p style="text-align: left">
	　　应化二身所<a>说法</a>　　教理行果为法宝</p>
<p style="text-align: left">
	　　诸佛以法为大师　　修心所证菩提道</p>
<p style="text-align: left">
	　　法宝三世无变易　　一切诸佛皆归学</p>
<p style="text-align: left">
	　　我今顶礼萨婆若　　故说法宝为佛师</p>
<p style="text-align: left">
	　　或入猛火不能烧　　应时即得真解脱</p>
<p style="text-align: left">
	　　法宝能摧生死狱　　犹如金刚碎万物</p>
<p style="text-align: left">
	　　法宝能照众生心　　如日天子临空界</p>
<p style="text-align: left">
	　　法宝能作坚牢船　　能渡爱河超<a>彼岸</a></p>
<p style="text-align: left">
	　　法宝能与众生乐　　譬如天鼓应天心</p>
<p style="text-align: left">
	　　法宝能济众生贫　　如摩尼珠雨众宝</p>
<p style="text-align: left">
	　　法宝能为三宝阶　　闻法修因生上界</p>
<p style="text-align: left">
	　　法宝金轮大圣王　　以大法力破四魔</p>
<p style="text-align: left">
	　　法宝能为大宝车　　能运众生出火宅</p>
<p style="text-align: left">
	　　法宝能为大导师　　能引众生至宝所</p>
<p style="text-align: left">
	　　法宝能吹大法螺　　<a>觉悟</a>众生成佛道</p>
<p style="text-align: left">
	　　法宝能为大法灯　　能照生死诸黑暗</p>
<p style="text-align: left">
	　　法宝能为金刚箭　　能镇国界伏诸怨</p>
<p style="text-align: left">
	　　三世如来所说法　　能利众生脱苦缚</p>
<p style="text-align: left">
	　　引入涅盘安乐城　　是名法宝恩难报</p>
<p style="text-align: left">
	　　智光长者汝谛听　　世出世僧有三种</p>
<p style="text-align: left">
	　　菩萨声闻圣凡众　　能益众生为<a>福田</a></p>
<p style="text-align: left">
	　　文殊师利大圣尊　　三世诸佛以为母</p>
<p style="text-align: left">
	　　十方如来初发心　　皆是文殊<a>教化</a>力</p>
<p style="text-align: left">
	　　一切世界诸有情　　闻名见身及光相</p>
<p style="text-align: left">
	　　并见随类诸化现　　皆成佛道难思议</p>
<p style="text-align: left">
	　　弥勒菩萨法王子　　从初发心不食肉</p>
<p style="text-align: left">
	　　以是因缘名慈氏　　为欲成熟诸众生</p>
<p style="text-align: left">
	　　处于第四兜率天　　四十九重如意殿</p>
<p style="text-align: left">
	　　昼夜恒说不退行　　无数方便度人天</p>
<p style="text-align: left">
	　　八功德水妙华池　　诸有缘者悉同生</p>
<p style="text-align: left">
	　　我今<a>弟子</a>付弥勒　　龙华会中得解脱</p>
<p style="text-align: left">
	　　于末法中善男子　　一抟之食施众生</p>
<p style="text-align: left">
	　　以是善根见弥勒　　当得菩提究竟道</p>
<p style="text-align: left">
	　　<a>舍利弗</a>等大声闻　　智能神通化群生</p>
<p style="text-align: left">
	　　若能成就解脱戒　　真是修行正见人</p>
<p style="text-align: left">
	　　为佗说法传大乘　　如是福田为第一</p>
<p style="text-align: left">
	　　或有一类凡夫僧　　戒品不全生正见</p>
<p style="text-align: left">
	　　赞咏一乘微妙法　　随犯随悔障销除</p>
<p style="text-align: left">
	　　为诸众生成佛因　　如是凡夫亦僧宝</p>
<p style="text-align: left">
	　　如郁金华虽萎悴　　犹胜一切诸妙华</p>
<p style="text-align: left">
	　　正见<a>比丘</a>亦如是　　四种轮王所不及</p>
<p style="text-align: left">
	　　如是四类圣凡僧　　利乐有情无暂歇</p>
<p style="text-align: left">
	　　称为世间良福田　　是名僧宝大恩德</p>
<p style="text-align: left">
	　　如我所说四恩义　　是名能造世间因</p>
<p style="text-align: left">
	　　一切万物从是生　　若离四恩不可得</p>
<p style="text-align: left">
	　　譬如世间诸色尘　　能造四大而得生</p>
<p style="text-align: left">
	　　有情世间亦复然　　由彼四恩得安立</p>
<p style="text-align: left">
	　　尔时智光长者及诸子等。闻佛所说四种大恩。得未曾有。欢喜合掌。而白佛言。善哉善哉。大慈世尊。为浊恶世不信因果不孝父母邪见众生。说真妙法利乐世间。唯愿世尊。说报恩义。我等既悟甚深四恩。而今未知修何善业而报是恩。佛告长者。善男子等。我为五百长者先已广说。而今为汝略说少分。若善男子善女人。为得阿耨多罗三藐三菩提。精勤修行十波罗蜜。若有所得未名报恩。若人须臾能行一善。心无所得乃名报恩。所以者何。一切如来触无所得。乃成佛道化诸众生。若有净信善男子等。得闻是经信解受持解说书写。以无所得三轮体空。窃为一人说四句法。除邪见心趣向菩提。是即名为报于四恩。何以故。是人当得无上菩提。展转教化无量众生令入佛道。三宝种子永不断绝。尔时智光长者闻是偈已。得忍辱三昧。厌离世间得不退转。时诸子等八千人俱得此三昧。皆发无等等阿耨多罗三藐三菩提心。四万八千人亦证三昧。远尘离垢得<a>法眼</a>净。</p>
				</div></div><hr><script charset='utf-8' src='../../js/footer.js'></script></body></html>