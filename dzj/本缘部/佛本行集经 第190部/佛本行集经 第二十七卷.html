<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛本行集经 第二十七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛本行集经 第二十七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛本行集经 第二十七卷</strong></p>
<p style="text-align: left">
	　　隋<a>天竺</a><a>三藏</a>阇那崛多译</p>
<p style="text-align: left">
	　　向菩提树品下</p>
<p style="text-align: left">
	　　尔时魔王。即告赤眼夜叉之使。作如是言。谓汝赤眼。汝今见此军众以不。有谁辄欲侵我境界。是时赤眼夜叉之使。即白其王魔波旬言。大王。当知此是释种净饭王子。名悉达多。从彼善生村主女前。犹如牛王。作大音声。向于吉利刈草人边。乞得一把。有一树名羖羊多罗尼拘陀树。渐渐而来。复有五百青雀围繞。以初春月所出可爱一切树木。悉着花果。枝柯自垂。无识诸树。犹尚倾头。低而供养。震动大地。欲向于彼菩提树下</p>
<p style="text-align: left">
	　　尔时波旬。既见<a>菩萨</a>欲向于彼菩提树下。作是思惟。愿此释种。向余树下。铺草而坐。莫向于此菩提树坐。其心如是思惟念已。告彼一切夜叉众言。汝等一切诸夜叉辈。宜减少许夜叉之众。速往诣彼菩提树下。伏藏而住。慎莫使此释种之子趣向于彼菩提树间。其夜叉等。白魔王言。谨依大王严命所敕。是时夜叉。即便抽减少许人众。去彼菩提树下不远。伏藏而住。其彼魔家诸夜叉众。遥见菩萨欲来向于菩提树时。身体赫奕。犹如金山照耀放光。不可譬喻。其夜叉众。既睹见已。即说偈言</p>
<p style="text-align: left">
	　　此必千光新日出　　威德照耀如金山</p>
<p style="text-align: left">
	　　怜愍一切诸<a>天人</a>　　渐到树王如师子</p>
<p style="text-align: left">
	　　时彼树林所守护神。即以偈颂报答于彼诸夜叉言</p>
<p style="text-align: left">
	　　<a>世尊</a>千劫功德圆　　备满<a>六度</a>施戒忍</p>
<p style="text-align: left">
	　　精进<a>禅定</a>及智能　　具足一切诸庄严</p>
<p style="text-align: left">
	　　今渐来至向树王　　欲证无上菩提道</p>
<p style="text-align: left">
	　　诸天及人八部众　　思惟如是悉随行</p>
<p style="text-align: left">
	　　尔时彼诸魔家眷属夜叉众等。闻此偈已。皆悉离彼菩提树侧。星散而走。是时菩萨渐渐来到十六种相功德具满地分之处。何等名为十六种相。所谓彼地劫烧之时。最后燃尽。劫初立时。最在先成</p>
<p style="text-align: left">
	　　又复彼地。所出诸草。最胜最妙。所谓优波罗。波头摩。拘勿头。分陀利。充足不少</p>
<p style="text-align: left">
	　　又复彼地。于阎浮提。最在于中</p>
<p style="text-align: left">
	　　又复彼地。不居顽钝愚痴众生。唯住圣种大福德人之所行坐</p>
<p style="text-align: left">
	　　又复彼地。无诸坑坎。四面空宽。平整之处</p>
<p style="text-align: left">
	　　又复彼地。不下不高。清净洪满。犹如手掌</p>
<p style="text-align: left">
	　　又复彼地。多有诸花。优波罗。波头摩。拘勿头。分陀利。自然生长</p>
<p style="text-align: left">
	　　又复彼地。悉为一切<a>圣人</a>通知</p>
<p style="text-align: left">
	　　又复彼地。自然显现</p>
<p style="text-align: left">
	　　又复彼地。于一切时。恒居圣人。不曾空阙</p>
<p style="text-align: left">
	　　又复彼地。终无有人能得降伏</p>
<p style="text-align: left">
	　　又复彼地。名称远闻。所谓师子最高之座</p>
<p style="text-align: left">
	　　又复彼地。其有心觅。过不能得。所谓若魔魔家眷属</p>
<p style="text-align: left">
	　　又复彼地。于一切地。最在中齐</p>
<p style="text-align: left">
	　　又复彼地。金刚所成</p>
<p style="text-align: left">
	　　又复彼地。所生诸草。正高四指。柔软青绿。如孔雀项。触时犹如迦尸迦衣。颜色微妙。可喜端正。香气芬芳。头悉右旋。往昔有诸转轮圣王。悉皆知闻此可爱乐希有之事。是故恒来往彼观看此之地处</p>
<p style="text-align: left">
	　　尔时菩萨。临欲至彼菩提树侧。是时其地。自然扫除。清净严丽。香汁涂洒。可喜端正。令心乐观。又无一切砂砾瓦石蒺[卄/梨]棘刺诸恶草等。是时菩萨。初执草行。用于左手。后至树下。即以右手柔软五指。罗网庄严。赤色犹如燕脂所涂。从左手取彼一把草。安稳欲置菩提树下。东面持草。掷于地上。根即向树。菩萨心发如是之愿。我今于此处所坐已。越烦恼海。度至<a>彼岸</a>。时菩萨掷彼一把草至地。犹如[卸-ㄗ+并]中置华。或如河旋。或如万字</p>
<p style="text-align: left">
	　　尔时菩萨。见自所执草漫掷地自然不乱。有如是等吉祥之相。口作是言。如我今日所掷之草。应乱不乱。此吉祥相表。我在于乱<a>世间</a>中。必定当证不乱之法。菩萨如是掷草铺已。是时彼地六种震动</p>
<p style="text-align: left">
	　　时欲界主魔王波旬。至菩萨所。而作是言。谓剎利子。汝今不合在此树下铺草而坐。何以故。其此树下。于夜半中。多有无量毗舍遮鬼及富多那夜叉罗剎。数数恒来啖食人肉。今此树北。别有一林。是大仙人所居停处。彼之处所。名曰优娄频螺聚落。可喜端正。人所乐观。汝释子宜至于彼地随意而坐</p>
<p style="text-align: left">
	　　尔时菩萨。报彼魔王。作如是言。汝魔波旬。可不知耶。我在于山阿兰若处空闲泽中。或在树下。或在冢间。或居林内。夜半安然。心无所畏。又复我今亦非无智。亦复非是。无方便力。非如凡人至于此地。但我久知。往昔诸佛。在此树下<a>无畏</a>之处。得成圣道。以如是义。我故来此</p>
<p style="text-align: left">
	　　尔时别更有一夜叉。在于魔王波旬右立。时彼夜叉。语菩萨言。汝释种子。今何苦用此树下坐。自外四边。大有余树。汝可速疾移他处去。时菩萨报彼夜叉言。我有心愿。于余树下。不能得成所愿。唯在于此树下。决定当成。余处不得</p>
<p style="text-align: left">
	　　时彼夜叉。白其魔王。作如是言。大王。今闻彼言以不。更作何事能得彼去。魔波旬。报彼夜叉言。我今唯应种种方便。作勤劬心。断彼不听于此处坐</p>
<p style="text-align: left">
	　　尔时菩萨。见魔波旬作如是言。铺草而坐。内心思惟。发如是愿。我今坐彼往昔过去诸佛所坐金刚之处。坐已当伏魔王波旬。我今此处坐已。断灭欲瞋恚痴诸烦恼等。我今此处坐已。当证微妙<a>甘露</a>清凉之法</p>
<p style="text-align: left">
	　　尔时菩萨。所铺之草。其根向内。头皆向外。铺已右繞彼菩提树三匝讫竟。加趺而坐。身心端直。如蛇缠身。卓然不动。口三唱言。我证甘露。我证甘露。我今定当证得甘露。而菩萨心。发于如是弘誓之愿。我坐此处。一切诸漏。若不除尽。若一切心。不得<a>解脱</a>。我终不从此坐而起。有偈说言</p>
<p style="text-align: left">
	　　菩萨树下加趺坐　　如以大蛇自缠身</p>
<p style="text-align: left">
	　　发于如是弘誓心　　事若不成不起坐</p>
<p style="text-align: left">
	　　尔时魔王波旬。从彼地所。隐身不现。经少时间。即化其身。头发解乱。尘土满身。着粗褐衣。口唇干燥。状若饥渴。手中执持一大束书。速疾而来。向菩萨所。立菩萨前。将所持书。掷与菩萨。口如是言。此一封书是汝释种摩那摩许。遣我送来。此一封是尼娄驮许。此一封是难提迦许。此一封是拔提伽许。此一封书是难陀许。此一封是阿难陀许。自外诸书各各是彼诸释种子。寄与汝来。时一书上。伪抄不实虚妄言辞。作如是语。提婆达多。今在于此迦毗罗城。以受王位。入汝宫内。尽皆纳受汝之妃后。取于汝父净饭大王。系牢狱中。自余叔父白饭斛饭。并甘露饭。一切宿老诸释种王。尽皆驱逐。遣出城外。汝见此书。速疾须来。汝用住彼阿兰若为</p>
<p style="text-align: left">
	　　尔时菩萨。闻是语已。心发如是三种思惟。因婇女故。发于欲心。而我妃后。提婆达多。实能纳也。因提婆达。起斗诤心。彼实能夺我之国土父王位乎。因释种故。生杀害心。彼等何故。各自惜身。不护我父。菩萨复更如是思惟。世间境界。悉皆无常。秽污不净。念念生灭。无暂住时。思惟一切。皆悉是于破坏之法。生已即灭。如是思惟。便断欲心。发<a>出家</a>心。息诤斗心。起慈愍心。断杀害心。生悲哀心。如是等事。我久弃吐。思惟是已。即发舍心</p>
<p style="text-align: left">
	　　佛本行集经魔怖菩萨品第三十一上</p>
<p style="text-align: left">
	　　尔时菩萨。在于菩提树下坐已。时菩提树所守护神。生大<a>欢喜</a>。心意踊跃。遍满其体。不能自胜。即解其身所有璎珞。并散头髻。速疾而向于菩萨所。以最胜妙吉祥之事。赞美菩萨。内心殷重。发大希奇。悉命诸亲及其眷属。守护菩萨。恭敬俨然</p>
<p style="text-align: left">
	　　尔时彼处。四面林木。无问大小。所有树神。各从其树出身。来到护菩提树神边问言。大善树神。今在于汝树下坐者。此是何人。我等由来。未曾闻见。最妙最胜身。为一切诸相庄严。如天中天。作是语已。其护菩提树神。告彼诸树神言。汝诸神辈当知。此是净饭王子。<a>甘蔗</a>种姓。往昔劫初。大众推举。所置立王。世世相承。至今已来。此是其胤。时诸树神。复语菩提守护神言。菩萨树神。汝今真得最大利益大善福业。令汝居处。得有如是胜上众生<a>三界</a>之尊胜妙众生。此之众生。如优昙花难现于世</p>
<p style="text-align: left">
	　　尔时彼等一切树神。各将沈水牛头栴檀诸末香等。又复种种妙好香花。散菩萨上。散已复散。欢喜踊跃。遍满其体。不能自胜。举手低头。合十指掌。向菩萨礼。口中各复如是唱言。众生最首。唯愿仁者早成此誓速证菩提。次复四天所居诸天。及四天王。次有无量三十三天夜摩兜率化乐他化<a>自在</a>天等。无量无边。一切诸天。及诸梵天。各将种种天上妙花。曼陀罗花。摩诃曼陀罗花。曼殊沙花。摩诃曼殊沙花。天拘勿头。及波头摩。分陀利等。复持种种末香涂香。如雨而散菩提树上。其菩提树。犹如车轮。周匝遍满一由旬内。种种香花。积至于膝</p>
<p style="text-align: left">
	　　尔时菩萨。坐彼菩提树下之时。无一蚍蜉蚁子作声。况复大兽。一切诸鸟。亦不作声。假使有风。一切诸树。亦不倾动。当于菩萨坐彼菩提树下之时。净居诸天。心喜踊跃。遍满其体。不能自胜。顶礼菩萨。心内各作如是愿言。众生最首。愿仁此心。早得<a>圆满</a>。速成菩提</p>
<p style="text-align: left">
	　　尔时菩萨。坐彼菩提树下之时。发是要誓。我不成道。不起此座。是时魔王波旬。内心生大恐怖。即作是言。应此剎利释种之子。欲得除灭我之境界。欲得令我出此境界。若彼胜我在于我前。必教诸人令得<a>涅盘</a>。为诸人说涅盘方便。使我境界当成<a>虚空</a>。而彼即今未得净眼。在我境界。我今须作勤劬方便。令其所行退失起走。而说偈言</p>
<p style="text-align: left">
	　　彼今若得成菩提　　便广为他说<a>正法</a></p>
<p style="text-align: left">
	　　即当损耗我境界　　众人既得正路开</p>
<p style="text-align: left">
	　　自然使我境界空　　境空我则成寡妇</p>
<p style="text-align: left">
	　　其今未得清净眼　　乃复住我境界中</p>
<p style="text-align: left">
	　　我应速疾往彼边　　先作障碍破其事</p>
<p style="text-align: left">
	　　犹如河水来未至　　逆须预造作桥梁</p>
<p style="text-align: left">
	　　尔时魔王波旬。具足满一千子。于其中间。助菩萨者。有五百子。商主为首。在魔波旬右边而坐。其中助魔波旬之者。亦有五百。第一头首。名为恶口。在魔波旬左边而坐。时魔波旬。告其诸子。作如是言。汝等诸子。我今共汝。进退筹量。欲取汝等子别意智。共作何计。若为力能降伏菩萨。尔时右边长子商主。说偈白父魔波旬言</p>
<p style="text-align: left">
	　　若人敢触大睡蛇　　复能盘回狂醉象</p>
<p style="text-align: left">
	　　曾共严炽兽王斗　　是乃能伏彼<a>沙门</a></p>
<p style="text-align: left">
	　　尔时魔王波旬左边次子恶口。复为其父而说偈言</p>
<p style="text-align: left">
	　　若人见我心破伤　　诸树拔根即倒地</p>
<p style="text-align: left">
	　　况彼沙门若睹我　　而不一气远走藏</p>
<p style="text-align: left">
	　　尔时右边有一魔子。名为妙鸣。即复以偈白其父言</p>
<p style="text-align: left">
	　　若人浮渡于大海　　还欲饮海悉令干</p>
<p style="text-align: left">
	　　父王此事不足惊　　若见菩萨面可怪</p>
<p style="text-align: left">
	　　尔时左边复一魔子。名为百斗。即更以偈白其父言</p>
<p style="text-align: left">
	　　我身髆上百臂生　　一臂能射三百箭</p>
<p style="text-align: left">
	　　父王但去莫愁恼　　我独能破彼沙门</p>
<p style="text-align: left">
	　　尔时右边有一魔子。名为善觉。即复以偈白其父言</p>
<p style="text-align: left">
	　　若其有力如象马　　或复毗纽及金刚</p>
<p style="text-align: left">
	　　人藏宿业忍辱威　　彼等诸力不能及</p>
<p style="text-align: left">
	　　尔时左边复一魔子。名曰严威。即更以偈白其父言</p>
<p style="text-align: left">
	　　我于虚空雨水火　　至彼能破<a>比丘</a>身</p>
<p style="text-align: left">
	　　令彼身如一聚灰　　若猛火焰烧干草</p>
<p style="text-align: left">
	　　尔时右边有一魔子。名为善目。即复以偈白其父言</p>
<p style="text-align: left">
	　　若使最胜须弥崩　　一切天宫殿尽坏</p>
<p style="text-align: left">
	　　大海诸水皆枯涸　　日月从空悉坠来</p>
<p style="text-align: left">
	　　能使日光冷如冰　　天宫堕落到于地</p>
<p style="text-align: left">
	　　菩萨树下一坐已　　未成正觉终不移</p>
<p style="text-align: left">
	　　尔时左边复一魔子。名曰报怨。即更以偈白其父言</p>
<p style="text-align: left">
	　　我指能执持日月　　虚空星宿及诸辰</p>
<p style="text-align: left">
	　　捉搦彼等一切天　　四海水入手掌内</p>
<p style="text-align: left">
	　　况此沙门一释子　　即今捻掷海外边</p>
<p style="text-align: left">
	　　但速遣此诸军兵　　疾向于彼沙门所</p>
<p style="text-align: left">
	　　尔时右边复一魔子。名为德信。即复以偈白其父言</p>
<p style="text-align: left">
	　　日月运移不求朋　　轮王应化无等侣</p>
<p style="text-align: left">
	　　诸圣菩萨不假众　　独自能破大魔军</p>
<p style="text-align: left">
	　　尔时左边复一魔子。名求过失。即更以偈白其父言</p>
<p style="text-align: left">
	　　战斗器仗不过刀　　身着铠甲心无怯</p>
<p style="text-align: left">
	　　如是兵马必能杀　　父王莫畏彼沙门</p>
<p style="text-align: left">
	　　尔时右边复一魔子。名为福德璎珞庄严。即复以偈。白其父言</p>
<p style="text-align: left">
	　　彼身[革*卬]如那罗延　　难可破坏<a>四谛</a>体</p>
<p style="text-align: left">
	　　忍辱铠甲三脱刀　　执智能箭降我等</p>
<p style="text-align: left">
	　　尔时右边复一魔子。名曰不回。即更以偈白其父言</p>
<p style="text-align: left">
	　　如好干草火立燃　　善解神射箭克中</p>
<p style="text-align: left">
	　　霹雳拟山便突过　　释子见我手必降</p>
<p style="text-align: left">
	　　尔时右边有一魔子。名曰法身。即复以偈白其父言</p>
<p style="text-align: left">
	　　有人以彩空中画　　作诸众生同一心</p>
<p style="text-align: left">
	　　月天风神罗网缠　　菩萨道场不能动</p>
<p style="text-align: left">
	　　尔时左边复一魔子。名恒作罪。即更以偈白其父言</p>
<p style="text-align: left">
	　　我饮毒消如人食　　指触器仗悉成灰</p>
<p style="text-align: left">
	　　若不碎彼身如尘　　终不畜于此二手</p>
<p style="text-align: left">
	　　尔时右边有一魔子。名为成利。即复以偈白其父言</p>
<p style="text-align: left">
	　　三千世界毒满中　　世尊观之无怖畏</p>
<p style="text-align: left">
	　　三毒可畏彼灭尽　　我等还宫用斗为</p>
<p style="text-align: left">
	　　尔时左边复一魔子。名曰贪戏。即更以偈白其父言</p>
<p style="text-align: left">
	　　我将音声过万亿　　严饰玉女数百千</p>
<p style="text-align: left">
	　　于彼幻惑乱其心　　令失寂禅受诸欲</p>
<p style="text-align: left">
	　　尔时右边有一魔子。名为法戏。即复以偈白其父言</p>
<p style="text-align: left">
	　　彼以禅定法为戏　　常入解脱甘露游</p>
<p style="text-align: left">
	　　用诸摄乐拔众殃　　不持五欲以为适</p>
<p style="text-align: left">
	　　尔时左边复一魔子。名曰捷疾。即更以偈白其父言</p>
<p style="text-align: left">
	　　我力捷疾搦日月　　亦能截断劲火风</p>
<p style="text-align: left">
	　　撮取沙门置父前　　如碎麦芒被吹散</p>
<p style="text-align: left">
	　　尔时右边有一魔子。名师子吼。即以偈白其父言</p>
<p style="text-align: left">
	　　旷泽无量野干鸣　　乃未闻大师子吼</p>
<p style="text-align: left">
	　　诸兽若闻师子吼　　四散奔驰走百方</p>
<p style="text-align: left">
	　　如是我等一切魔　　未闻法王大声唱</p>
<p style="text-align: left">
	　　各说其意不肯止　　至于彼边当自休</p>
<p style="text-align: left">
	　　尔时左边有一魔子。名曰恶思。即更以偈白其父言</p>
<p style="text-align: left">
	　　我今恶思愿得彼　　其可不见此魔军</p>
<p style="text-align: left">
	　　彼心真痴无意怀　　云何不走起疾避</p>
<p style="text-align: left">
	　　尔时右边有一魔子。名曰善思。即复以偈白其父言</p>
<p style="text-align: left">
	　　彼亦非是痴无力　　汝等自短乏人情</p>
<p style="text-align: left">
	　　今汝未知彼善权　　后当以智降伏汝</p>
<p style="text-align: left">
	　　汝等魔子恒沙众　　如是才辩满三千</p>
<p style="text-align: left">
	　　不能损彼一毛头　　况复杀害能令起</p>
<p style="text-align: left">
	　　汝等净心向彼处　　口言赞叹身曲躬</p>
<p style="text-align: left">
	　　莫作怨恶残自兵　　彼当必成三界主</p>
<p style="text-align: left">
	　　如是乃至一千魔子。于其中间。或有助白。或有助黑。各自随心。说其意见</p>
<p style="text-align: left">
	　　尔时魔王波旬。有一最大兵臣。名曰贤将。时魔波旬。语彼兵臣大贤将言。汝贤将来。随我而行。今此有一释种之子。其欲成就无上菩提。我今共汝。至于彼处。断其道法。勿听得证无上菩提。时贤兵将。即便以偈白其大王魔波旬曰</p>
<p style="text-align: left">
	　　王所统领四天王　　阿修罗王紧陀罗</p>
<p style="text-align: left">
	　　迦娄罗摩睺罗伽　　头戴十指归依彼</p>
<p style="text-align: left">
	　　况复一切诸梵世　　光音广果及净居</p>
<p style="text-align: left">
	　　地住欲界<a>色界</a>天　　悉皆向彼顶礼足</p>
<p style="text-align: left">
	　　又王诸子智能胜　　勇力世间无比伦</p>
<p style="text-align: left">
	　　心内恒常礼彼尊　　王军八十由旬满</p>
<p style="text-align: left">
	　　夜叉罗剎并诸鬼　　虽住地上在王前</p>
<p style="text-align: left">
	　　心恒念彼无过人　　十指合掌头顶礼</p>
<p style="text-align: left">
	　　魔军千万见彼圣　　私以香花遥散之</p>
<p style="text-align: left">
	　　我见此类相分明　　菩萨必胜魔军众</p>
<p style="text-align: left">
	　　魔家兵马所住处　　多有鸺鹠鸲鹆鸣</p>
<p style="text-align: left">
	　　或复[鸟/木]鸮乌鹊声　　驴狐诸畜恶听响</p>
<p style="text-align: left">
	　　我见彼菩提树下　　吉祥诸鸟种种音</p>
<p style="text-align: left">
	　　凫雁鸳鸯俱翅罗　　鸲鹆鹦鹉孔雀鸟</p>
<p style="text-align: left">
	　　围繞彼圣音微妙　　如是胜相彼必强</p>
<p style="text-align: left">
	　　又魔军众所住营　　常雨砂石埃尘土</p>
<p style="text-align: left">
	　　菩提树下圣坐处　　天降种种妙香花</p>
<p style="text-align: left">
	　　魔众住处地不平　　高下坑坎多堆埠</p>
<p style="text-align: left">
	　　礓石荆棘饶粪秽　　菩提树下地周围</p>
<p style="text-align: left">
	　　金银七宝以庄严　　见有如是等类相</p>
<p style="text-align: left">
	　　智能人辈若有意　　见此相已应回还</p>
<p style="text-align: left">
	　　如是庄严遍地间　　必当成就无上道</p>
<p style="text-align: left">
	　　大王若不随臣谏　　如梦所见当不虚</p>
<p style="text-align: left">
	　　如是仙人不可枨　　应回兵众向本处</p>
<p style="text-align: left">
	　　往昔王触诸仙故　　咒焚国土悉成灰</p>
<p style="text-align: left">
	　　过去有一梵德王　　违犯毗耶婆仙意</p>
<p style="text-align: left">
	　　王有妙园杂花果　　咒咀出火悉烧燃</p>
<p style="text-align: left">
	　　多年彼园草不生　　况复树木花果等</p>
<p style="text-align: left">
	　　世间所有多苦行　　断诸恶修梵行时</p>
<p style="text-align: left">
	　　诸王来悉顶礼足　　我等今可还归本</p>
<p style="text-align: left">
	　　王昔应闻维陀论　　人有三十二相明</p>
<p style="text-align: left">
	　　彼人求道故出家　　必断诸缠罗网结</p>
<p style="text-align: left">
	　　得成无上正真道　　眉间即放白豪光</p>
<p style="text-align: left">
	　　普照十方亿剎中　　况复此魔军众等</p>
<p style="text-align: left">
	　　岂可不能降伏得　　王若欲斗不得胜</p>
<p style="text-align: left">
	　　如彼头顶至极天　　诸天千万不能睹</p>
<p style="text-align: left">
	　　应当成彼微妙果　　世间未闻今得闻</p>
<p style="text-align: left">
	　　犹如须弥及铁围　　日月帝释梵天王</p>
<p style="text-align: left">
	　　夜叉罗剎诸林木　　皆向菩提树屈身</p>
<p style="text-align: left">
	　　无疑此大福德聚　　施戒忍进禅智力</p>
<p style="text-align: left">
	　　历劫以来修此行　　今决退散我魔军</p>
<p style="text-align: left">
	　　如象蹋破诸瓦坏　　如诸兽王师子吼</p>
<p style="text-align: left">
	　　如日翳覆诸萤火　　世尊破魔亦复然</p>
<p style="text-align: left">
	　　师子独散诸兽虫　　毒蛇一螫杀多众</p>
<p style="text-align: left">
	　　菩萨熏修善根力　　独自能破我诸魔</p>
<p style="text-align: left">
	　　尔时魔王波旬。从大臣边。闻此偈已。心生恐怖。热恼不安。身心忧愁。苦恼不乐。惭耻羞愧。不知所为。然其内心。犹怀我慢。不肯回还。亦不逃走。复更语余诸军众言。汝等齐意。莫惊莫怖。莫畏莫走。此乃是我试彼心看。我今美言。更慰喻彼。看其起离菩提树不。莫使如是众生之宝。忽值大殃</p>
<p style="text-align: left">
	　　尔时魔王长子商主。白其父言。魔主大王。我意不愿父王共彼释迦种子作于怨雠。何以故。若有百千万亿魔众。手执刀剑。来此释边。欲作障碍。终不能作。况复父王。独自一身。父王。但观此释种子。在于此间菩提树下师子座坐。不惊不怖。父王。观此释迦种子。不摇不动</p>
<p style="text-align: left">
	　　又复虚空无量天众。十指合掌。顶礼于彼。如是诸天。顶礼供养赞叹之时。不曾欢悦。其见父王恶心恶意。欲来屠害。亦不瞋怒。父王。当知假使有人。将诸妙色。能画虚空。设使彼大须弥山王。有一人指能擎。将行此事亦可。或复有人。浮渡大海。得至彼岸亦可。有人最大风神四方吹时。忽然缚着亦可。取彼日月星宿。下置于地亦可。一切诸众生等。合作一心亦可。一切诸众生等。移置诸处。终不可得此释种子降伏于魔。时魔波旬。以偈告其长子商主。作如是言</p>
<p style="text-align: left">
	　　汝真我怨非是子　　更莫将面向我看</p>
<p style="text-align: left">
	　　汝心今既着沙门　　汝宜向彼释子所</p>
<p style="text-align: left">
	　　尔时魔王波旬。不取长子商主谘谏。告其诸女。作如是言。汝等诸女。各各相共听用我言。汝宜至彼释种子边。试观其心。有欲情不。其诸魔女。听父敕已。相与安庠向菩萨所。到彼处已。去离菩萨。不近不远。示现种种妇女媚惑谄曲之事。所谓覆头。或复露头。或复半面。或出全面。或作微笑。示现白齿。数数顾盻观瞻菩萨。或复以头顶礼菩萨。或仰其头观菩萨面。或复低头覆面观地。或动双眉。或开闭眼。或解散髻。以手梳发。或抱两臂。或举两手。示现腋下。或复以手执弄乳房。或露胸背。现腹臆间。或复以手拍于脐上。或复数数解脱衣裳。或复数数还系衣服。或复数数褰拨内衣。露现尻[月*坒]。或解璎珞。掷着于地。或解耳珰。或复还着。或弄婴儿。或弄诸鸟。或复行步。顾盻左右。或复嚬呻长嘘叹息。或以脚指傍画于地。或歌或舞。或动腰身。或作意气。或复忆念旧时所行恩爱欲事喜笑眠卧恣态之时。或复现作童女之身。或时现作妇女之身。或复现作新嫁女身。或现中年妇女之身。作如是等示现妇人谄媚惑着种种之事。复将香花。散菩萨上。复以种种五欲之事。劝请菩萨。观看其面。观其心情。为有欲心恣态以不。彼今复以欲心。观察我等以不。或无欲心观我以不。彼等魔女。见于菩萨。深心寂定。本来清净。无浊无垢。面目清净。犹如满月从于罗睺阿修罗王手中所出。清净无垢。如日初升。光焰显赫。如融金鋋。清净无染。犹如莲花从水中出而不染着。如火光焰。如须弥山。确然不动。如铁围山。峻嶒高峻。善摄诸根。调伏心意。彼等既见菩萨如是。皆生惭愧羞耻之心。</p>
				</div></div><hr><script charset='utf-8' src='../../js/footer.js'></script></body></html>