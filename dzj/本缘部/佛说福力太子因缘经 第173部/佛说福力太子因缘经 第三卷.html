<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说福力太子因缘经 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说福力太子因缘经 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说福力太子因缘经 第三卷</strong></p>
<p style="text-align: left">
	　　西天译经<a>三藏</a>朝奉大夫试光禄卿传法大师赐紫<a>沙门</a>臣施护等奉　诏译</p>
<p style="text-align: left">
	　　尔时<a>帝释天</a>主。见是福力。现生果报。希有瑞相。又知人天悉皆胥悦。心颇异之。乃谓福力太子言。太子汝今如是勤修胜行。有何所求。太子白言。天主。我为求证阿耨多罗三藐三菩提果。拯拔一切有情。出<a>生死</a>海。悉令安住究竟<a>涅盘</a>。时帝释天主。知福力太子勤求阿耨多罗三藐三菩提。深心不动。犹若须弥。称可其意。作是赞言。善哉善哉。大士汝有广大最上愿力。必当速证阿耨多罗三藐三菩提。如是言已。隐身不现</p>
<p style="text-align: left">
	　　复次于后。彼国之王。耆年而终。其王未立灌顶太子。于是王之宗族臣佐人民。共会议言。我等于今当令何人绍灌顶位。时一人言。若有福力大名称者。可宜绍位。如是言已。众意悉同。即遣使人周行求访</p>
<p style="text-align: left">
	　　是时福力太子。当继王位。善根开发。与诸侍从。出游园林。太子行时。道路平坦。触处皆无荆棘砂砾。于其中路。吉祥相现。细雨散空。旋布其顶。异色飞鸟。顺次宛转。童男童女。发胜妙声。踊跃奔驰。咸生欢悦。一切人众。身毛喜竖。皆得轻安。又闻空中悦意之言。太子睹斯事相。即起思念。此相出现。我当决定绍灌顶位。作是念已。进诣园中。受诸福乐。其园有一大无忧树。华开茂盛。太子于彼安然寝寐。诸同往者。乐华果故。各于园中。随处游赏。又复太子。福威力故。彼有龙王。忽然从地涌出千叶微妙莲华。其量广大。色香具足。最上可爱。而彼龙王。又以神力除置太子。在莲华上。尔时太子都无动觉。由是渐过食时。日正中分。余诸树影悉皆移动。唯无忧树影。覆太子身。如故不动。又彼园中诸余华树。皆悉倾向。大无忧树。吉祥胜相。悦意可观</p>
<p style="text-align: left">
	　　时福力太子。梦见自身处秽污上。又见自身秽污所染。又见自以舌舐<a>虚空</a>。又见自身莲华中立。又见自身上起山峰。又见众人顶礼于己。太子寤已。随应占察。如上所梦。如我梦见自身在于秽污上者。我必应居灌顶王位。大富<a>自在</a>。斯为前相。如我所见秽污染身者。我应处于大师子座。如我所见上起山峰者。我应于一切处常居最上。如我所见众人顶礼者。我应为彼众所尊重。如是等事。审占其相。我今决定为灌顶王</p>
<p style="text-align: left">
	　　尔时彼国臣佐。先遣使人周行求访到彼园中。具见太子次第相续吉祥胜相。心生惊异。此大福力。有大名称。即时速还。具陈上事。时诸臣佐。闻彼言已。皆生<a>欢喜</a>。即依法仪。悉备所须。行诣园中。授其灌顶。到已见诸吉祥胜相</p>
<p style="text-align: left">
	　　时福力太子。即于微妙大莲华上。结加趺坐。以福力开发故。四大天王。奉天庄严大师子座。帝释天主。奉天妙盖。及众宝拂。忉利诸天。奉种种宝严饰露幔。散众宝华。如云而下。四大王天。诸天子众。雨种种宝。奏天微妙可爱音乐。及散妙衣。国中园林。周遍清净。一切悉无荆棘砂砾。竖立幢幡珠缯交络。设妙香瓶。散诸异华与天宫等。帝释天主。敕毘首羯磨天子。普于园林。悉令化出四宝所成广大楼阁。以备太子。随意受用。时彼臣佐。又观如是希有胜相。转复异之。咸各肃恭虔命。太子处师子座。顶礼尊奉。如其法仪。为授灌顶。太子得灌顶已。身出光明。周遍照耀。一由旬量。映蔽日光。而不显现。是时众中。有一类人。见斯光已。咸悉称言。此胜光王。一类人言此福力王</p>
<p style="text-align: left">
	　　尔时福力王。将入王城。帝释天主等。于其王前。随依法仪。作供献已。隐复天宫。时福力王。既入城已。善布国政。人民炽盛。安隐丰乐。息诸斗诤。却除他敌。悉无贼盗。饥馑疾病。爱护人民。犹如一子。华果树林。悉皆茂盛。时令不愆。稼穑丰阜。雨泽顺时。大地受润。复次其后王之四兄。闻斯异事。咸生惊怪。共会议言。福力太子。胜过我等。福慧二全。以福力故。为大国王。最上大富。称可我心。我等今时宜共往彼。于是四兄。同诣福力王所。到已实时咸祝之言。愿汝最胜增长<a>寿命</a>。又复赞言。善哉大王。汝昔要期。今能固立福慧。若斯胜过我等。于他国中。统王大位。皆由汝胜福力所成。我等亲朋。具悉瞻睹</p>
<p style="text-align: left">
	　　时福力王。从师子座。欢喜而下。致敬问讯。如应施设高广之座。命彼诸兄次第而坐。诸兄即令王复本座。众坐已定。作诸供献。如先所论。互谈议已。皆生决定欢喜之心。时王起尊重意。各以所奉。如是集会过二三日。王为诸兄及彼人众开发。令知福非福事。说伽陀曰</p>
<p style="text-align: left">
	　　无福者堕<a>地狱</a>中　　受大苦恼常无间</p>
<p style="text-align: left">
	　　或堕饿鬼或畜生　　受饥渴苦及负重</p>
<p style="text-align: left">
	　　无福之者坏其身　　无福为奴重疲极</p>
<p style="text-align: left">
	　　无福堕于聋哑中　　无福愚钝多邪慧</p>
<p style="text-align: left">
	　　无福之者魑魅着　　无福之者丑形容</p>
<p style="text-align: left">
	　　无福多于下族生　　无福心乱人所恶</p>
<p style="text-align: left">
	　　无福之者多迷惑　　无福为他所轻谤</p>
<p style="text-align: left">
	　　无福之者诸所为　　虽复勤力不成就</p>
<p style="text-align: left">
	　　无福之者身粗涩　　悉无威光不可意</p>
<p style="text-align: left">
	　　无福之人兄所居　　草木青润成枯瘁</p>
<p style="text-align: left">
	　　无福人所不随顺　　外境触害亦复然</p>
<p style="text-align: left">
	　　诸恶鬼神罗剎娑　　常时侵娆无福者</p>
<p style="text-align: left">
	　　无福者用药<a>治病</a>　　返成非药病增剧</p>
<p style="text-align: left">
	　　由无福故受贫穷　　复为他人所轻慢</p>
<p style="text-align: left">
	　　无福之人生子息　　其性粗恶众憎嫌</p>
<p style="text-align: left">
	　　无福者虽眷属多　　常时离散生苦恼</p>
<p style="text-align: left">
	　　无福者坏于眼目　　而复相续诸苦生</p>
<p style="text-align: left">
	　　多病皆由无福因　　小生疲病固难差</p>
<p style="text-align: left">
	　　无福之人多凶恶　　无福常发粗恶声</p>
<p style="text-align: left">
	　　手指挛拳体不完　　语言人多不信顺</p>
<p style="text-align: left">
	　　无福之人诸所有　　王官水火盗贼销</p>
<p style="text-align: left">
	　　无福唯闻非爱言　　触处常生于惊怖</p>
<p style="text-align: left">
	　　无福虽居平坦地　　随处旋当荆棘生</p>
<p style="text-align: left">
	　　设或植种及经商　　虽常多作无义利</p>
<p style="text-align: left">
	　　无福者于一切时　　所有财宝皆散坏</p>
<p style="text-align: left">
	　　<a>世间</a>无少顾恋心　　实不可爱无善利</p>
<p style="text-align: left">
	　　诸无福者如是相　　智者当知皆破坏</p>
<p style="text-align: left">
	　　福者所作善护持　　于一切时无散失</p>
<p style="text-align: left">
	　　福者所行不懈倦　　常起坚固勇悍心</p>
<p style="text-align: left">
	　　如盖覆荫广无边　　复能制除诸恶雨</p>
<p style="text-align: left">
	　　犹犊随母常饲乳　　福者如意善欲同</p>
<p style="text-align: left">
	　　又如劫树悦意观　　常获一切所欲果</p>
<p style="text-align: left">
	　　福者能具忍辱力　　及得悦意大吉祥</p>
<p style="text-align: left">
	　　信行深固可依从　　生生皆具妙色相</p>
<p style="text-align: left">
	　　福者广布大名称　　能具多闻及智能</p>
<p style="text-align: left">
	　　见者咸生爱乐心　　又能获得闻持念</p>
<p style="text-align: left">
	　　福者临终无疾病　　临终亦复欢喜生</p>
<p style="text-align: left">
	　　极恶境相不现前　　远离惊怖及苦恼</p>
<p style="text-align: left">
	　　福者临终受天乐　　天宫楼阁现其前</p>
<p style="text-align: left">
	　　忉利诸天夜摩天　　彼彼<a>天人</a>来引接</p>
<p style="text-align: left">
	　　兜率天宫诸天子　　化乐天众亦复然</p>
<p style="text-align: left">
	　　他化自在欲界天　　咸来卫护于福者</p>
<p style="text-align: left">
	　　福者犹如大梵王　　俱胝天众皆宗奉</p>
<p style="text-align: left">
	　　于其一千梵界中　　广大尊胜而自在</p>
<p style="text-align: left">
	　　福者诸所作皆成　　复常处于快乐位</p>
<p style="text-align: left">
	　　一切皆生爱乐心　　乃至外境无触害</p>
<p style="text-align: left">
	　　是时诸兄。及其人众。闻伽陀已。于福力王。心皆信伏。极大欢喜。现世他生。显明开示。一向悉知。福力最胜</p>
<p style="text-align: left">
	　　时福力王。为诸人众广说福事。开发心已。观察虚空。作是念言。快哉我今可能遍于王城内外。悉雨种种珍宝衣服。发是心时。忽有种种殊妙衣服。及悦意华诸妙珍宝。自天而降。悉皆充满王城内外。现是相时。人天胥悦。咸生惊异。悉起广大净信之心。俱发是言。快哉天子。有是福力。具大威德。复次其后诸小国王。闻是事已。咸起思念。彼王有大福力。具大名称。我今宜应往彼尊奉。由是诸王共会一处。各领四兵。所谓象马车步兵。众同诣福力王所。下车前进。肃恭伸拜。合掌白言。天子大福。具大名称。为大国王。威德特尊。我等今时故来亲奉</p>
<p style="text-align: left">
	　　时福力王。即复致问。普为慰安。如次坐已。并其官属。各与无价上妙珍宝。又以十善法门。普为摄化。是时诸王。俱获胜利。各还本国</p>
<p style="text-align: left">
	　　复次其后父眼力王。展转闻知如是奇事。先遣使人诣彼国已。自当速疾与诸官属。终日竟夜。促途前进。父王到已。爱念子故。实时遥见。双目泪垂。悲喜交盈。声哀心切。速从车下。前执其手。久而视之。父王乃言。我是汝父。汝必深知。我今年耄衰朽。若斯国政甚难。我不堪任。今付于汝。汝当负荷。言已实时卸自宝冠。置于子顶。子如父教。兼统其国。</p>
				</div></div><hr><script charset='utf-8' src='../../js/footer.js'></script></body></html>