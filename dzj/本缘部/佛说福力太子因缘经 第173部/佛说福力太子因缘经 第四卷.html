<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说福力太子因缘经 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说福力太子因缘经 第四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说福力太子因缘经 第四卷</strong></p>
<p style="text-align: left">
	　　西天译经<a>三藏</a>朝奉大夫试光禄卿传法大师赐紫<a>沙门</a>臣施护等奉　诏译</p>
<p style="text-align: left">
	　　复次福力王以至极尽阎浮提界都统王政。国富<a>自在</a>威德特尊。一切人民王悉周给珍宝财物。以十善法普为化导。时阎浮提人民炽盛安隐快乐。息诸斗诤劫除他敌。悉无盗贼饥馑疾疫。亦无贫穷癃残之者。皆有财宝库藏充满。眷属广多如意自在。又复一切方处自然除去荆棘砂砾。时令不愆雨泽溥润。华果茂盛稼穑丰阜。人民咸知福力增胜。常行布施作诸福事。洁己清心修持戒行。阎浮提人命终皆生四大王天。其福力王广为无数人众开发善根。现世他生作大利益。有无数千人命终得生兜率天上</p>
<p style="text-align: left">
	　　佛告诸苾刍。汝等当知。彼福力王者岂异人乎。即我身是。我于尔时居<a>菩萨</a>位。福力王父眼力王者今净饭王是。广照后者今摩耶夫人是。色相具足童子者今阿难苾刍是。精进具足童子者今闻二百亿苾刍是。工巧具足童子者今阿泥楼驮苾刍是。智能具足童子者今<a>舍利子</a>苾刍是。彼时<a>帝释天</a>主者今目干连苾刍是。而彼国王趣命终者即魔王是。彼贫人者今罗睺罗苾刍是。彼受治罚善医业者今憍陈如苾刍是。诸苾刍。以是缘故当知福力。而诸有情于一切时。应广修作诸胜行业。故我先说彼福力者。我不见有少法随修作已多获义利。尔时诸苾刍咸生疑念。俱白佛言。<a>世尊</a>。彼福力王乃往古世修何行业感是<a>报应</a>。统王诸国具大名称。威德特尊受<a>天人</a>福。诸有所须于思念间一切如应。自天而降生时地动。空中雨宝降师子座。帝释奉盖现宝藏等。是事云何愿佛开决</p>
<p style="text-align: left">
	　　佛言。诸苾刍。福力王者于累生中积修福业。行愿广大缘力合集。决定如应受胜福报。又诸苾刍。汝等当知。一切有情所作行业。皆非外缘可得。亦非地界水界火界风界所成。若善不善随蕴处界起诸行业。即说伽陀曰</p>
<p style="text-align: left">
	　　假使经百劫　　不坏诸业因</p>
<p style="text-align: left">
	　　因缘和合时　　有情随受果</p>
<p style="text-align: left">
	　　诸苾刍。我念过去久远世。时有佛出世。号无能胜如来应供正遍知明行足善逝<a>世间</a>解无上士调御丈夫天人师佛世尊。其佛普于世间作佛事已。乃至最后于一国中入无余依大<a>涅盘</a>界。如薪尽火灭。而彼国王收其<a>舍利</a>。造立宝塔广大供养。其后诸苾刍众。鸣于犍椎击鼓发螺。普告大众。时苾刍等无数百千人集会一处。彼大法师于吉祥日广为诸人宣<a>说法</a>要。是时国中有一博戏者名曰得胜。深着博弈戏玩等事。妻名广胜。子亦同名。是人先积家财。以博戏故内外财物输于他人。皆悉散荡。唯存所着[叠*毛]衣二段并常持盖革屣及五金钱。其人一时忽作是言。我不造福因受斯贫苦。言已吁叹。持如上物即出其舍。访求博戏次第行至说法之所。见大法师处师子座人众围绕合掌听法。是人睹斯胜相生清净心。自念我今亦此听法。即以诸物置于一处。合掌谛诚听受所说。时彼法师说伽陀曰</p>
<p style="text-align: left">
	　　人当修作诸福因　　如彼所作勿间断</p>
<p style="text-align: left">
	　　随其乐欲施作时　　由福藏故获妙乐</p>
<p style="text-align: left">
	　　彼人闻是伽陀已乃思其言。由福藏故获妙乐者。我往生中不造福因故受贫苦。我今宜应随力施作少分福事。即自惟忖我之家财。悉已散荡。而今但有随身诸物。是中取五金钱及[叠*毛]一叚。若行施者又虑贫剧致殒身命。若不布施永坏福因。于他世中而无所托。我今以何方便能离贫苦存活身命。随修福事不坏胜因。然我今者宁受饥贫必营福事。宜以金钱及[叠*毛]衣施。作是念时而彼法师。又说伽陀曰</p>
<p style="text-align: left">
	　　善法应当速疾修　　即能息除诸罪业</p>
<p style="text-align: left">
	　　如是宜修胜福因　　一切罪业非所乐</p>
<p style="text-align: left">
	　　彼人复闻是伽陀已。审思其言。善法速修。斯为决定。由是发起清净施心。以所持盖覆法师顶。取其革屣安师足下。散五金钱布于座侧。举[叠*毛]衣段被法师身。心大<a>欢喜</a>身毛皆竖。顶礼双足益生净信。发是愿言。愿我以此为法布施最上善根。此生已往。生生有大<a>殊胜</a>福力。具大名称受天人福。威德特尊统王诸国。若有所须应念即现。胜相出生获无尽藏。其发如是广大愿已。时彼法师即为如应回向功德。是时博戏者出离众会。唯存一衣以覆其身还复其舍。时妻及子见已惊异。念前所持诸物出外应为博戏之所散荡。妻故问言。仁者。舍中但存我及于子余无所有。岂非我等将亦坏邪。彼人由是转增逼迫受贫穷苦。自省斯缘说伽陀曰</p>
<p style="text-align: left">
	　　世间何苦胜贫苦　　而贫苦与死苦同</p>
<p style="text-align: left">
	　　宁当死苦尚甘心　　彼贫穷苦不爱乐</p>
<p style="text-align: left">
	　　说是伽陀已吁叹而住。其后一时彼妻持瓶诣井以汲虽复下彻得水。其力不能出之。妻乃召夫令观是事。其夫实时同力而举。亦不能出又呼其子。三人相与悍勇劳力方能小举。怪而视之。乃见其下有五铁瓮。满盛黄金联接排置。夫先见已惊异思念。岂非先施今获其果。熙怡瞻视说伽陀曰</p>
<p style="text-align: left">
	　　奇哉功德现此处　　一切过失悉蠲除</p>
<p style="text-align: left">
	　　今所得由先种生　　施者果报知如是</p>
<p style="text-align: left">
	　　是时彼妻欢喜问言。仁者胜相如是。善语若斯其故何邪。夫为如应广说其事</p>
<p style="text-align: left">
	　　复次后时彼得胜博戏者。福力开发现获斯果。由是展转遍流声誉。国中人民互相谓言。奇哉希有殊特大福。忽然能获大富自在。彼人从是已后向<a>佛法</a>僧。倍胜于前极生净信。日日于佛塔所广大供养。复于<a>正法</a>听受修习。又以上味饮食日供净众及余沙门<a>婆罗门</a>孤露乞人。亦复随应供给所须悉令满足。又复广营精舍。令彼四方苾刍居止承事供养。由是名闻流布城邑。其后彼国王忽命终无绍继者。时诸臣佐亲属。审知是人有大福力具大名称。共议勤精绍其王位。时博戏者即隐本名。人皆称谓得胜大王</p>
<p style="text-align: left">
	　　时得胜王现获如是。悦意果报起猛利心。胜前布施作诸福事。修持戒行。其王普为臣佐亲属一切人民开发福因已。后趣命终即生他化自在天。为彼天王之子。生彼天时有诸上妙悦意珍宝。及众衣饰自空而降。身有光明映彼天众光明不现。彼天见已咸皆惊叹。希有胜福果报若斯</p>
<p style="text-align: left">
	　　佛告诸苾刍言。汝等当知。彼得胜王者岂异人乎。即先所说福力王是。彼时初为博戏之者。能发喜心爱乐听法。竭其所有以施法师。故于现生获胜果报。绍继王位开发福因。由此因缘二十六生为他化自在天王。三十六生为化乐天王。三十六生为兜率天王。三十六生为夜摩天王。三十六生为忉利天王。三十六生为四大王天主。无数百生为金轮王。正法统化于四天下。七宝具足。所谓轮宝象宝马宝珠宝女宝主藏神宝主兵神宝。如是七宝随意受用。复有千子。最上色相勇健精进能伏他军。极海边际大地境界。悉无盗贼刀仗等怖。咸修正法安隐而住</p>
<p style="text-align: left">
	　　尔时世尊。为诸苾刍说伽陀曰</p>
<p style="text-align: left">
	　　大士如是诸胜因　　多生得为胜主宰</p>
<p style="text-align: left">
	　　由佛普摄于世间　　此是诸佛之所说</p>
<p style="text-align: left">
	　　若得闻是希有事　　及此<a>神通</a>广大缘</p>
<p style="text-align: left">
	　　造黑业者尚信生　　谁诸智者不开觉</p>
<p style="text-align: left">
	　　是故如是大希有　　大威德者随所求</p>
<p style="text-align: left">
	　　应当尊重正法门　　复常思念诸<a>佛教</a></p>
<p style="text-align: left">
	　　佛告诸苾刍。如我所说汝等应当如是修学。是故常勤爱乐正法。尊重恭敬信奉供养。如是作已为所依止。如是学者得大利益</p>
<p style="text-align: left">
	　　佛说此经已。诸苾刍等闻佛所说。皆大欢喜信受奉行。</p>
				</div></div><hr><script charset='utf-8' src='../../js/footer.js'></script></body></html>