<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大庄严论经 第九卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大庄严论经 第九卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大庄严论经 第九卷</strong></p>
<p style="text-align: left">
	　　<a>马鸣菩萨</a>造</p>
<p style="text-align: left">
	　　后秦<a>三藏</a>鸠摩罗什译</p>
<p style="text-align: left">
	　　（五一）</p>
<p style="text-align: left">
	　　复次瞋恚因缘佛不能谏。是故智者应断瞋恚。我昔曾闻。拘睒弥<a>比丘</a>以斗诤故分为二部。缘其斗诤各竞道理经历多时。尔时<a>世尊</a>无上大悲。以相轮手制诸比丘。即说偈言</p>
<p style="text-align: left">
	　　比丘莫斗诤　　斗诤多破败</p>
<p style="text-align: left">
	　　竞胜负不息　　次续诤不绝</p>
<p style="text-align: left">
	　　为世所讥呵　　增长不<a>饶益</a></p>
<p style="text-align: left">
	　　比丘求胜利　　远离于爱欲</p>
<p style="text-align: left">
	　　弃舍家妻子　　意求于<a>解脱</a></p>
<p style="text-align: left">
	　　宜依<a>出家</a>法　　莫作不应作</p>
<p style="text-align: left">
	　　应当以智钩　　回于傲慢意</p>
<p style="text-align: left">
	　　不适生斗诤　　怨害之根本</p>
<p style="text-align: left">
	　　依止出家法　　不应起不适</p>
<p style="text-align: left">
	　　譬如清冷水　　于中出炽火</p>
<p style="text-align: left">
	　　既着坏色衣　　应当修善法</p>
<p style="text-align: left">
	　　斯服宜善寂　　恒思自调柔</p>
<p style="text-align: left">
	　　云何着是服　　竖眼张其目</p>
<p style="text-align: left">
	　　蹙眉复聚頞　　而起瞋恚想</p>
<p style="text-align: left">
	　　应当念被服　　剃头作标相</p>
<p style="text-align: left">
	　　一切皆弃舍　　云何复诤竞</p>
<p style="text-align: left">
	　　如此之标相　　宜应断斗诤</p>
<p style="text-align: left">
	　　时彼比丘合掌向佛白佛言。世尊。愿佛恕亮。彼诸比丘轻蔑于我。云何不报。即说偈言</p>
<p style="text-align: left">
	　　彼之难调者　　忍之倍见轻</p>
<p style="text-align: left">
	　　生忍欲谦下　　彼怒益隆盛</p>
<p style="text-align: left">
	　　于恶欲加毁　　犹如斧斫石</p>
<p style="text-align: left">
	　　彼人见加毁　　我亦必当报</p>
<p style="text-align: left">
	　　尔时世尊犹如慈父。作如是言。出家之人应勤方便断于瞋恚。设随顺瞋极违于理。瞋恚多过。即说偈言</p>
<p style="text-align: left">
	　　瞋如彼利刀　　割断离亲厚</p>
<p style="text-align: left">
	　　瞋能杀害彼　　<a>如法</a>顺律者</p>
<p style="text-align: left">
	　　患瞋舍出家　　不应所住处</p>
<p style="text-align: left">
	　　嫌恨如屠枷　　瞋乃是恐怖</p>
<p style="text-align: left">
	　　轻贱之屋宅　　丑陋之种子</p>
<p style="text-align: left">
	　　粗恶语之伴　　烧意林猛火</p>
<p style="text-align: left">
	　　示恶道之导　　斗诤怨害门</p>
<p style="text-align: left">
	　　恶名称床褥　　暴速作恶本</p>
<p style="text-align: left">
	　　诸瞋恚者为他讥嫌之所呵毁。汝今且当观如是过。即说偈言</p>
<p style="text-align: left">
	　　瞋剧于暴虎　　如恶疮难触</p>
<p style="text-align: left">
	　　毒蛇难喜见　　瞋恚者如是</p>
<p style="text-align: left">
	　　瞋者睡亦苦　　毁坏善名称</p>
<p style="text-align: left">
	　　瞋恚炽盛者　　不觉己所作</p>
<p style="text-align: left">
	　　及与他所作　　于分财利时</p>
<p style="text-align: left">
	　　不入其数中　　若于戏笑处</p>
<p style="text-align: left">
	　　众人所不容　　如是诸利处</p>
<p style="text-align: left">
	　　由瞋都不入　　瞋者叵爱乐</p>
<p style="text-align: left">
	　　其事极众多　　常怀惭耻恨</p>
<p style="text-align: left">
	　　虽以百舌说　　说犹不可尽</p>
<p style="text-align: left">
	　　略举而说之　　<a>地狱</a>中受苦</p>
<p style="text-align: left">
	　　不足具论尽　　瞋恚造恶已</p>
<p style="text-align: left">
	　　悔恨身心热　　是故有智者</p>
<p style="text-align: left">
	　　应当断瞋竞</p>
<p style="text-align: left">
	　　尔时如来为诸比丘种种<a>说法</a>。而其瞋忿犹故不息。以是因缘诸天善神皆生瞋恚。而说偈言</p>
<p style="text-align: left">
	　　犹如浊水中　　若置摩尼珠</p>
<p style="text-align: left">
	　　水即为澄清　　更无浊秽相</p>
<p style="text-align: left">
	　　如来之人宝　　为于诸比丘</p>
<p style="text-align: left">
	　　随顺方便说　　种种妙好法</p>
<p style="text-align: left">
	　　斯诸比丘等　　心浊犹不净</p>
<p style="text-align: left">
	　　宁作不清水　　珠力可令清</p>
<p style="text-align: left">
	　　不作此比丘　　闻佛所说法</p>
<p style="text-align: left">
	　　而其内心意　　犹故浊不清</p>
<p style="text-align: left">
	　　如日照<a>世间</a>　　除灭诸黑暗</p>
<p style="text-align: left">
	　　佛日近于汝　　黑暗心过甚</p>
<p style="text-align: left">
	　　如来世尊呵诸比丘如斯重担。有悲愍心。复更为说长寿王缘。而此比丘蹙眉聚頞犹故不休。而作是言。佛是法主。且待须臾。我等自知。于时如来闻斯语已即舍此处。离十二由旬在娑罗林一树下坐作是思惟。我今离拘睒弥斗诤比丘。尔时有一象王避诸群象来在树下。去佛不远合目而住。亦生念言。我得离群极为清净。佛知彼象心之所念。即说偈言</p>
<p style="text-align: left">
	　　彼象此象牙极长　　远离群众乐寂静</p>
<p style="text-align: left">
	　　彼乐独一我亦然　　远离斗诤群会处</p>
<p style="text-align: left">
	　　说是偈已入深<a>禅定</a>。尔时诸比丘不受佛说后生悔恨。天神又忿。举国闻者咸生瞋恚。唱言叱叱。时诸比丘各相谓言。我等云何还得见佛。当共合掌求请于佛。即说偈言</p>
<p style="text-align: left">
	　　我等违<a>佛教</a>　　<a>三界</a>世尊说</p>
<p style="text-align: left">
	　　瞋恚恶罪咎　　住在我心中</p>
<p style="text-align: left">
	　　悔恨炽猛火　　焚烧于意林</p>
<p style="text-align: left">
	　　善哉悲愍者　　愿还为我说</p>
<p style="text-align: left">
	　　我今发上愿　　必当求解脱</p>
<p style="text-align: left">
	　　从今日已往　　宁舍于身肉</p>
<p style="text-align: left">
	　　终不违佛教</p>
<p style="text-align: left">
	　　佛知诸比丘心之所念。即说偈言</p>
<p style="text-align: left">
	　　欲瞋恚所禁　　恼乱不随顺</p>
<p style="text-align: left">
	　　我今应悲愍　　还救其苦难</p>
<p style="text-align: left">
	　　婴愚作过恶　　智者应忍受</p>
<p style="text-align: left">
	　　譬如人抱儿　　怀中种种秽</p>
<p style="text-align: left">
	　　不可以粪臭　　便舍弃其子</p>
<p style="text-align: left">
	　　说是偈已从草敷起。欲还僧坊。尔时天龙夜叉阿修罗等。合掌向佛。而说偈言</p>
<p style="text-align: left">
	　　呜呼有大悲　　大仙正导者</p>
<p style="text-align: left">
	　　彼诸比丘等　　放逸之所盲</p>
<p style="text-align: left">
	　　竞忿心不息　　触恼于世尊</p>
<p style="text-align: left">
	　　如来大悲心　　犹故不背舍</p>
<p style="text-align: left">
	　　悲哀无瞋嫌　　意欲使调顺</p>
<p style="text-align: left">
	　　如似强恶马　　捶策而令调</p>
<p style="text-align: left">
	　　尔时如来既至僧坊光明照曜。诸比丘等知佛还来寻即出迎。头顶礼敬而白佛言。我等斗诤使多众生起瞋忿心。极为众人之所轻贱。我等今者皆堕破僧。唯愿世尊还为说法使得和合。于时如来为诸比丘说<a>六和</a>敬法。令诸比丘还得和合。是故佛说断于瞋恚</p>
<p style="text-align: left">
	　　（五二）</p>
<p style="text-align: left">
	　　复次应当观食。世尊亦说正观于食。我昔曾闻。尊者黑迦留陀夷为食因缘故佛为制戒。佛说种种因缘赞戒赞持戒。少欲知足行头陀事。佛集比丘僧。赞一食法。乃至欲制一食戒法。时比丘僧咸各默然。犹如大海寂默无声。时诸僧中有一比丘名婆多梨。白佛言。世尊。莫制是戒。我不能持。佛告比丘。于过去<a>生死</a>为是饮食。生死之中受无穷苦。<a>流转</a>至今。乃往过去无量世时有四禽兽仙人。第五尔时乌者作如是言。诸苦之中饥渴最苦。劫初之时光阴天下。时有一天。最初以指先尝地味。既尝其味。遂取食之。尔时彼天者今彼婆多梨是也。即于彼时彼婆多梨先尝地味。今亦复尔。但为饮食。彼婆多梨不为法故从坐而起。更整衣服白佛言。世尊。莫制一食法。即说偈言</p>
<p style="text-align: left">
	　　我今不能持　　世尊一食戒</p>
<p style="text-align: left">
	　　若一人不善　　不应制此戒</p>
<p style="text-align: left">
	　　一切比丘闻是偈已皆悉低头。思惟既久而作是言。咄哉不见揣食过患。为揣食故于大众中而被毁辱。即说偈言</p>
<p style="text-align: left">
	　　宁共鹿食草　　如蛇呼吸风</p>
<p style="text-align: left">
	　　不于佛僧前　　为于饮食故</p>
<p style="text-align: left">
	　　违佛作是说</p>
<p style="text-align: left">
	　　佛告婆多梨。听汝檀越舍食半分食。余者持来在寺而食。时婆多梨犹故不肯。当尔之时佛制一食戒。第二第三亦如是请佛。佛犹不肯即制戒。婆多梨即离佛去。极生悔心而说偈言</p>
<p style="text-align: left">
	　　我违佛所说　　云何舌不断</p>
<p style="text-align: left">
	　　云何地不陷　　故复能载我</p>
<p style="text-align: left">
	　　罗剎毗舍阇　　恶龙及与贼</p>
<p style="text-align: left">
	　　无敢违语者　　为于饮食故</p>
<p style="text-align: left">
	　　顽嚚违佛语　　宁以刀开腹</p>
<p style="text-align: left">
	　　吞啖于蛆虫　　土食以满腹</p>
<p style="text-align: left">
	　　云何为食故　　乃违十力教</p>
<p style="text-align: left">
	　　我今自悔责　　喻如<a>无心</a>者</p>
<p style="text-align: left">
	　　尔时婆多梨说是偈已惭愧自责。三月之中耻不见佛。自恣时近。昼夜愁恼而自烧然。羸瘦毁悴失于威德。时诸比丘有慈心者深生悲愍。即说偈言</p>
<p style="text-align: left">
	　　今诸比丘等　　缝衣而洗染</p>
<p style="text-align: left">
	　　不久当散去　　汝莫后生恨</p>
<p style="text-align: left">
	　　汝今速向佛　　敬礼莲花足</p>
<p style="text-align: left">
	　　应向尊重处　　尽力求哀请</p>
<p style="text-align: left">
	　　当勤用功力　　乃可得忏谢</p>
<p style="text-align: left">
	　　婆多梨闻此偈已哽噎堕泪。复说偈言</p>
<p style="text-align: left">
	　　世尊有所说　　世皆无违者</p>
<p style="text-align: left">
	　　由我愚痴故　　敢违于佛语</p>
<p style="text-align: left">
	　　我之极轻躁　　众中无惭愧</p>
<p style="text-align: left">
	　　不见后时笑　　为众所恶贱</p>
<p style="text-align: left">
	　　不思此过恶　　辄作如是说</p>
<p style="text-align: left">
	　　此事僧应作　　及非我所请</p>
<p style="text-align: left">
	　　由我无定心　　卒发如是语</p>
<p style="text-align: left">
	　　同梵<a>行者</a>闻此偈已。即欲请佛求哀忏悔婆多梨复说偈言</p>
<p style="text-align: left">
	　　我今殷重心　　求哀愿得忏</p>
<p style="text-align: left">
	　　惭愧当何忍　　举目视世尊</p>
<p style="text-align: left">
	　　诸比丘等语婆多梨言。世尊。若有烦恼漏者汝可怖畏。今佛世尊久断诸漏。汝今何故畏难不去。婆多梨复说偈言</p>
<p style="text-align: left">
	　　我疑自罪过　　如见净满月</p>
<p style="text-align: left">
	　　无瞋容貌胜　　三界慈哀颜</p>
<p style="text-align: left">
	　　我今欲观见　　慈悲为我说</p>
<p style="text-align: left">
	　　为愚痴所盲　　而不受佛语</p>
<p style="text-align: left">
	　　譬如人欲死　　不服随病药</p>
<p style="text-align: left">
	　　违失慈愍教　　今受悔恨恼</p>
<p style="text-align: left">
	　　诸同梵行者而语之言。可共我等诣世尊所。劝共见佛。向佛说过。时诸比丘复问之言。汝今决定忏悔耶。时婆多梨即说偈言</p>
<p style="text-align: left">
	　　若我今<a>礼佛</a>　　宁使身散坏</p>
<p style="text-align: left">
	　　佛不使我起　　我亦终不起</p>
<p style="text-align: left">
	　　若佛与我语　　身心皆满足</p>
<p style="text-align: left">
	　　尔时婆多梨与诸比丘往诣佛所。时佛世尊在大众中。时婆多梨在于佛前举身投地。而说偈言</p>
<p style="text-align: left">
	　　听我忏悔过　　人之调御师</p>
<p style="text-align: left">
	　　体性悲愍者　　我如强戾马</p>
<p style="text-align: left">
	　　越度调顺道　　假设不得食</p>
<p style="text-align: left">
	　　眼陷颊骨现　　枯竭而至死</p>
<p style="text-align: left">
	　　宁受如此苦　　不违于圣教</p>
<p style="text-align: left">
	　　释梵尊胜天　　敬戴奉所说</p>
<p style="text-align: left">
	　　我之愚痴故　　不顺于佛语</p>
<p style="text-align: left">
	　　如来善知时非时等。及苦责数悉皆通达。佛告婆多梨。设有阿<a>罗汉</a>卧于粪秽污埿之中。我行背上。于意云何。彼阿罗汉有苦恼不。婆多梨言。不也世尊。汝若得阿罗汉阿那含斯陀含须陀洹终不违教。由汝凡夫愚痴空无所有。喻如<a>芭蕉</a>中无有实。广说如修多罗。时人谓婆多梨得阿罗汉。闻佛说已知婆多梨是具缚凡夫。诸比丘皆生不信。闻彼不得阿罗汉。如此贵族出家若不获得阿罗汉者。云何卑贱种姓尼提出家得阿罗汉。佛欲使漏尽者便得漏尽。若不欲使漏尽便不得漏尽。佛知诸比丘心念。告诸比丘。若修奢摩他毗婆舍那必能尽漏。若不修者不能得漏尽。若知若见已虽生卑贱得<a>罗汉果</a>。如婆多梨不知不见。虽生胜族而不得阿罗汉。是故如来平等说法而无偏党。</p>
<p style="text-align: left">
	　　（五三）</p>
<p style="text-align: left">
	　　复次狂逸之甚莫过贪欲。是故应当勤断贪欲。我昔曾闻。世尊往昔<a>修行</a><a>菩萨</a>道时。时世空虚无佛贤圣出现于世。尔时有王名曰光明。乘调顺象出行游观。前后导从歌舞唱妓。往到山所崄难之处。王所乘象遥见牸象。欲心炽盛哮吼狂逸。如风吹云。欲往奔赴不避险岨。时调象师种种钩斫不能令住。时光明王甚大惊怖。语使钩斫不能禁制。如恶<a>弟子</a>不随顺师。象去遂疾。王大惊迫。心生苦恼意谓必死。即说偈言</p>
<p style="text-align: left">
	　　如见<a>虚空</a>动　　迅速挩诸方</p>
<p style="text-align: left">
	　　皆悉而来聚　　普见如轮动</p>
<p style="text-align: left">
	　　大地皆回转　　其象走遂疾</p>
<p style="text-align: left">
	　　譬如山急行　　诸山如随之</p>
<p style="text-align: left">
	　　严谷涧中河　　诸树伤身体</p>
<p style="text-align: left">
	　　王怖极苦恼　　发愿求山神</p>
<p style="text-align: left">
	　　使我得安全　　钩斫伤身体</p>
<p style="text-align: left">
	　　欲盛不觉苦　　象走转更疾</p>
<p style="text-align: left">
	　　喻如于暴风　　棘刺钩斫身</p>
<p style="text-align: left">
	　　并被山石伤　　头发皆蓬乱</p>
<p style="text-align: left">
	　　尘土极坌污　　衣服复散解</p>
<p style="text-align: left">
	　　璎珞及环玔　　破落悉堕地</p>
<p style="text-align: left">
	　　尔时大王语调象师言。如我今者命恐不全。复说偈言</p>
<p style="text-align: left">
	　　汝好勤方便　　禁制令使住</p>
<p style="text-align: left">
	　　我今如在秤　　低昂堕死处</p>
<p style="text-align: left">
	　　尔时象师尽力钩斫不能禁制。数数叹息颜色惭耻泪下盈目。[卑*页]面避王不忍相见。复语王言。大王我今当作何计。即说偈言</p>
<p style="text-align: left">
	　　尽力诵象咒　　古仙之所说</p>
<p style="text-align: left">
	　　钩斫势力尽　　都不可禁制</p>
<p style="text-align: left">
	　　如人欲死时　　咒术及妙药</p>
<p style="text-align: left">
	　　越度必至死　　良药所不救</p>
<p style="text-align: left">
	　　尔时大王语象师言。我等今者堕于是处。当作何计。象师白王。更无余方唯当攀树。王闻是语以手攀树。象即奔走逐于牸象。象既去后导从诸人始到王所。王即徐步还向军中。尔时象师寻逐象迹。经于多日。得象还军。时王在大众中。象师乘象向于王所。时王瞋忿而作是言。汝先言象调顺可乘。云何以此狂象而欺于我。象师合掌而白王言。此实调顺。王若不信我今当现象调顺之相使王得知。尔时象师即烧铁丸以着其前。尔时彼人语象吞丸。时王不听语彼人言。汝说调顺云何狂逸。象师长跪合掌而白王言。如此狂逸非我所调。王语之曰。为是何过非汝所调。彼即白王。象有贪欲以病其心非我所治。大王当知。如此之病杖捶钩斫所不能治。贪欲坏心亦复如是。即说偈言</p>
<p style="text-align: left">
	　　欲为心毒箭　　不知从何生</p>
<p style="text-align: left">
	　　因何得增广　　云何可得灭</p>
<p style="text-align: left">
	　　王闻贪欲不可治疗。语象师言。此贪欲病无能治耶。象师答言。此贪欲病不可拥护舍而不治。即说偈言</p>
<p style="text-align: left">
	　　当作诸方便　　勤求断欲法</p>
<p style="text-align: left">
	　　不知其至趣　　怀精勤退还</p>
<p style="text-align: left">
	　　弃舍五所欲　　出家修苦行</p>
<p style="text-align: left">
	　　为断欲结故　　应精勤<a>修道</a></p>
<p style="text-align: left">
	　　或有恣五欲　　言道足自断</p>
<p style="text-align: left">
	　　若干种作行　　望得远离欲</p>
<p style="text-align: left">
	　　如是等处处　　望拔欲根本</p>
<p style="text-align: left">
	　　欲林难可拔　　人天阿修罗</p>
<p style="text-align: left">
	　　夜叉鸠盘茶　　一切有生类</p>
<p style="text-align: left">
	　　微细心欲罥　　系缚诸众生</p>
<p style="text-align: left">
	　　回转有林中　　无由能自拔</p>
<p style="text-align: left">
	　　王闻贪欲不可断故甚生怪惑。即说偈言</p>
<p style="text-align: left">
	　　无有能断灭　　如此欲怨者</p>
<p style="text-align: left">
	　　乃无有一人　　能灭贪欲耶</p>
<p style="text-align: left">
	　　人天中乃无　　能灭此欲乎</p>
<p style="text-align: left">
	　　尔时象师而答王言。转从他闻。唯佛世尊世界大师有大慈心。一切众生悉皆如子。身如真金。大人之相以自庄严。有自然智知欲生起灭欲因缘。有无碍心悲愍一切。时王闻佛大人之声。即起合掌如华未敷。于大众前发大誓愿。我以<a>正法</a>护于国土及舍财施。以此功德愿我未来必得成佛。断除众生贪欲之患。以何因缘而说此事。众生不知欲因缘及对治故。说是修多罗</p>
<p style="text-align: left">
	　　（五四）</p>
<p style="text-align: left">
	　　复次佛观久后使得<a>信心</a>故不卒为事。我昔曾闻。尊者优波鞠多林下坐禅。时魔波旬以诸花鬘着其顶上。尔时尊者从禅定起。见其花鬘在于项上。即入定观谁之所为。知是魔王波旬所作。即以神力以三种死尸系魔王颈。时彼魔王觉尸着颈。遥见尊者知是所作。尔时尊者。即说偈言</p>
<p style="text-align: left">
	　　花鬘严饰具　　比丘所舍离</p>
<p style="text-align: left">
	　　死尸极臭秽　　爱欲者厌恶</p>
<p style="text-align: left">
	　　佛子共捔力　　战诤谁能胜</p>
<p style="text-align: left">
	　　我今是佛子　　舍弃汝花鬘</p>
<p style="text-align: left">
	　　汝若有力者　　除去汝死尸</p>
<p style="text-align: left">
	　　大海涛波流　　无能禁制者</p>
<p style="text-align: left">
	　　唯有铁围山　　水触则回返</p>
<p style="text-align: left">
	　　尔时魔王闻是语已欲去死尸。虽尽神力不能使去。如蚊蚁子欲动须弥山王。虽复竭力亦不能动。时魔波旬不能却尸。寻即飞去。而说偈言</p>
<p style="text-align: left">
	　　若我不能解　　使余诸胜天</p>
<p style="text-align: left">
	　　威德<a>自在</a>者　　其亦必能解</p>
<p style="text-align: left">
	　　尔时尊者。复说偈言</p>
<p style="text-align: left">
	　　帝释及梵天　　无能解是者</p>
<p style="text-align: left">
	　　设入炽然火　　及在大海中</p>
<p style="text-align: left">
	　　不燋亦不烂　　如此尸着汝</p>
<p style="text-align: left">
	　　不干不朽坏　　所在随逐汝</p>
<p style="text-align: left">
	　　无能救解者　　摩醯首罗天</p>
<p style="text-align: left">
	　　及以三天王　　毗<a>沙门</a>天王</p>
<p style="text-align: left">
	　　乃至到梵天　　如是诸天等</p>
<p style="text-align: left">
	　　虽复尽神力　　无能为解者</p>
<p style="text-align: left">
	　　尔时梵天王见魔尽力不能却尸。而告之言。汝莫生憍慢。即说偈言</p>
<p style="text-align: left">
	　　十力之弟子　　以己<a>神通</a>力</p>
<p style="text-align: left">
	　　由汝轻弄故　　今故毁辱汝</p>
<p style="text-align: left">
	　　谁当有此力　　而为汝解者</p>
<p style="text-align: left">
	　　犹有大海潮　　无能制波浪</p>
<p style="text-align: left">
	　　譬如以藕系　　用以悬雪山</p>
<p style="text-align: left">
	　　虽尽我神力　　不能为汝脱</p>
<p style="text-align: left">
	　　我虽有大力　　不及彼沙门</p>
<p style="text-align: left">
	　　如似灯烛明　　不如大火聚</p>
<p style="text-align: left">
	　　火聚虽复明　　不如日之光</p>
<p style="text-align: left">
	　　魔王闻斯偈已语梵天言。我当依谁可脱此患。梵天说偈以答魔言</p>
<p style="text-align: left">
	　　汝速疾向彼　　求哀而归依</p>
<p style="text-align: left">
	　　神通乐名闻　　汝尽败坏失</p>
<p style="text-align: left">
	　　如似人跌倒　　扶地还得起</p>
<p style="text-align: left">
	　　魔作是念。如来弟子梵等胜天力无及者。乃为诸梵之所推敬。魔说偈言</p>
<p style="text-align: left">
	　　佛之弟子等　　梵王所尊敬</p>
<p style="text-align: left">
	　　况复如来德　　云何可格量</p>
<p style="text-align: left">
	　　我极作恼乱　　犹故忍悲愍</p>
<p style="text-align: left">
	　　而故不为我　　作诸衰恼事</p>
<p style="text-align: left">
	　　能忍护惜我　　何可得称说</p>
<p style="text-align: left">
	　　我今始知佛　　真实大悲者</p>
<p style="text-align: left">
	　　体性极悲愍　　不生怨憎心</p>
<p style="text-align: left">
	　　身如金山王　　光明逾于日</p>
<p style="text-align: left">
	　　愚痴冥我心　　皆作恼乱事</p>
<p style="text-align: left">
	　　彼精进坚实　　未曾有粗语</p>
<p style="text-align: left">
	　　恒常见悲愍　　令我心不悦</p>
<p style="text-align: left">
	　　尔时欲界自在魔王。而作是言。遍观三界无能解者。我今唯还归依尊者乃可得脱。作是语已向尊者所。五体投地顶礼足下。作如是语。大德。我于菩提树下乃至造作百种诸恼。以乱于佛犹不苦我。即说偈言</p>
<p style="text-align: left">
	　　婆罗聚落中　　<a>婆罗门</a>村邑</p>
<p style="text-align: left">
	　　瞿昙来乞食　　我令空钵去</p>
<p style="text-align: left">
	　　即日不得食　　然不加毁我</p>
<p style="text-align: left">
	　　我曾作恶牛　　并及毒蛇身</p>
<p style="text-align: left">
	　　五百车浊水　　令佛不得饮</p>
<p style="text-align: left">
	　　皆知是我作　　不曾出恶言</p>
<p style="text-align: left">
	　　我所作既少　　汝极毁辱我</p>
<p style="text-align: left">
	　　人天阿修罗　　一切皆轻蔑</p>
<p style="text-align: left">
	　　毁我坏名称　　以尸苦恼我</p>
<p style="text-align: left">
	　　尔时尊者告魔王言。汝今不<a>善恶</a>物。云何声闻比于世尊。即说偈言</p>
<p style="text-align: left">
	　　云何以葶苈　　用比于须弥</p>
<p style="text-align: left">
	　　萤火之微明　　以比于日光</p>
<p style="text-align: left">
	　　一掬之少水　　比方于大海</p>
<p style="text-align: left">
	　　佛有大悲心　　声闻无大悲</p>
<p style="text-align: left">
	　　如来以大悲　　恕汝种种过</p>
<p style="text-align: left">
	　　我亦随佛意　　欲生汝善根</p>
<p style="text-align: left">
	　　尔时魔王闻斯语已。复说偈言</p>
<p style="text-align: left">
	　　听我说佛德　　福利威光盛</p>
<p style="text-align: left">
	　　彼之所有分　　断诸爱欲者</p>
<p style="text-align: left">
	　　忍辱不起嫌　　我以愚痴故</p>
<p style="text-align: left">
	　　日日常触恼　　如母爱一子</p>
<p style="text-align: left">
	　　优波鞠多语波旬言。汝听我语于如来所数作诸恶。欲得洗除生诸善根。无过<a>念佛</a>。世尊最上。即说偈言</p>
<p style="text-align: left">
	　　如是因缘故　　知佛见长远</p>
<p style="text-align: left">
	　　未曾于汝所　　生于不爱心</p>
<p style="text-align: left">
	　　彼第一智尊　　欲成汝信心</p>
<p style="text-align: left">
	　　常发亲爱语　　智者少生信</p>
<p style="text-align: left">
	　　便得<a>涅盘</a>乐　　今我略为汝</p>
<p style="text-align: left">
	　　说法愚痴冥　　黑暗之过患</p>
<p style="text-align: left">
	　　汝今生信故　　则为洗除尽</p>
<p style="text-align: left">
	　　尔时魔王身毛皆竖。如波昙花种种起触恼。犹如子作过。父犹爱之心过大地忍。不曾见过责。是彼仙中胜。若少信佛洗除前过。时彼魔王在尊者前。念佛功德礼尊者足。作如是言。尊者救我与我敬心。汝当发心却我颈悬。我虽恼触愿起慈心为我除舍。尊者答言。共汝作要后乃当脱。魔言。何等是言要。尊者答言。汝从今日莫恼比丘。魔即白言。我更不恼触尊者言。汝之所知。佛去百年始有我出。即说偈言</p>
<p style="text-align: left">
	　　三界之真济　　我见彼法身</p>
<p style="text-align: left">
	　　不见金色身　　无恼为我现</p>
<p style="text-align: left">
	　　示我佛形相　　我今极希望</p>
<p style="text-align: left">
	　　爱于如来形</p>
<p style="text-align: left">
	　　尔时魔王语尊者言。我亦作要誓言。汝若见形莫为卒礼。以一切种智慎莫礼我。我作佛相慎莫为礼。即说偈言</p>
<p style="text-align: left">
	　　以谦敬念佛　　为我作礼者</p>
<p style="text-align: left">
	　　则为烧灭我　　我有何势力</p>
<p style="text-align: left">
	　　能受离欲敬　　喻如伊兰芽</p>
<p style="text-align: left">
	　　为象鼻所押　　破坏无所任</p>
<p style="text-align: left">
	　　我若受敬者　　其事亦如是</p>
<p style="text-align: left">
	　　尊者答言。我不归命。汝亦不负言要。魔复语尊者言。待我须臾间。即入空林中。而说偈言</p>
<p style="text-align: left">
	　　我先惑手罗　　现金炽盛身</p>
<p style="text-align: left">
	　　佛身不思议　　我作如是形</p>
<p style="text-align: left">
	　　身现炽光明　　逾过于日月</p>
<p style="text-align: left">
	　　悦乐众人目　　明如饮<a>甘露</a></p>
<p style="text-align: left">
	　　尊者答言。汝今为我如先好作。魔答言诺。我今当作。即为却尸。尔时魔王即入空林。现作佛形如作伎家。种种自庄严。如来之色貌。现于大人相。能生寂灭眼。喻如新画像。当作开发时。庄严于此林。看视无厌足。圆光一寻化作佛形。<a>舍利弗</a>侍右。目连处左。阿难随后执持佛钵</p>
<p style="text-align: left">
	　　尊者摩诃迦叶。阿尼卢头。<a>须菩提</a>。如是等诸大声闻千二百五十人侍佛左右。犹如半月现佛相貌。向尊者优波鞠多所。尊者见佛相貌极生<a>欢喜</a>。即从坐起观佛形相。咄哉恶无常无有悲愍心。妙色金山王。云何而破坏牟尼身。如是为无常所摧灭。尔时尊者作观心其意欲扰乱。我今实见佛掌如莲华。而作如是言。呜呼盛妙色不可具广说。即说偈言</p>
<p style="text-align: left">
	　　面过莲花敷　　目如青莲叶</p>
<p style="text-align: left">
	　　身形殊华林　　相好过于月</p>
<p style="text-align: left">
	　　甚深喻如海　　安住如须弥</p>
<p style="text-align: left">
	　　威德过于日　　行过师子王</p>
<p style="text-align: left">
	　　眼瞬如牛王　　色殊于真金</p>
<p style="text-align: left">
	　　尔时尊者倍生喜敬。大喜充满转增欢喜。即说偈言</p>
<p style="text-align: left">
	　　呜呼清净业　　获是美妙报</p>
<p style="text-align: left">
	　　业缘之所得　　非是现作业</p>
<p style="text-align: left">
	　　百千亿劫中　　身口作净行</p>
<p style="text-align: left">
	　　修施及戒忍　　并禅与智能</p>
<p style="text-align: left">
	　　决定作正行　　以是自庄严</p>
<p style="text-align: left">
	　　众人眼所爱　　清净无垢秽</p>
<p style="text-align: left">
	　　现是形相时　　怨家皆欢喜</p>
<p style="text-align: left">
	　　况我于今日　　而当不爱敬</p>
<p style="text-align: left">
	　　如是思忆。唯作佛想不念于魔。即从坐起。五体投地而为作礼。魔时即惊作如是言。大德何故违要。尊者言。作何言要。魔言。先要莫礼。今何故礼。尊者从地起。即说偈言</p>
<p style="text-align: left">
	　　眼所爱乐见　　拟心礼于佛</p>
<p style="text-align: left">
	　　我今实不为　　恭敬礼汝足</p>
<p style="text-align: left">
	　　尔时魔王言。汝五体投地为我作礼。云何说言。我不敬汝。尊者语魔言。我不敬礼。汝亦不违言誓。喻如以埿木造作佛像。世间人天皆共礼敬。尔时不敬于埿木欲敬礼佛故。我礼佛色像不为礼魔形。闻是语已还复本形。礼尊者足还升天上。以何因缘而说此事。诸大声闻等欲使诸檀越普供养众僧令不所乏。又令比丘亦闻法奉行。以是故应为四众说法。若欲赞佛者应当作是说。虽断欲结使不觉为作礼。</p>
				</div></div><hr><script charset='utf-8' src='../../js/footer.js'></script></body></html>