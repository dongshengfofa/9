<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修注大乘入楞伽经 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>注大乘入楞伽经 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>注大乘入<a>楞伽经</a> 第三卷</strong></p>
<p style="text-align: left">
	　　复次大慧<a>菩萨</a>摩诃萨(至)通达自心分别之相　能取所取者。亦云能缘所缘。谓即心识见相二分也。故<a>华严经</a>云能缘所缘力种种法出生。余文意谓欲了知者。应离浮沉诸恶觉观。真实<a>修行</a>也</p>
<p style="text-align: left">
	　　复次大慧菩萨摩诃萨(至)当勤修学　住智慧心所住相者。即上云通达自心分别之相也</p>
<p style="text-align: left">
	　　何等为三所谓无影像相(至)于此三相修行不舍　言跛驴者。谓未得无功用慧故以况之</p>
<p style="text-align: left">
	　　大慧无影像相者(至)趣佛地故而得生起　无影像相者。谓无分别智离二取也。然二乘外道所习浅陋。如来常种种诃叱。于此反取之者。欲其回心舍邪途入正辙也。诸佛愿持。相者。谓如诸佛皆发弘誓成熟有情严净佛土也。自证圣智所趣相者。谓如来法身<a>自觉</a>圣智相也。余文可知</p>
<p style="text-align: left">
	　　大慧是名上圣智三种相(至)应勤修学　言以是三相能到如来地。故劝令修学</p>
<p style="text-align: left">
	　　尔时大慧菩萨摩诃萨(至)圣智事自性法门　诸菩萨众心念谓五法三自性<a>八识</a>二<a>无我</a>。皆是<a>圣人</a>度众生法门事。如来上既说八识竟。亦应为我说百八句差别所依。五法圣智事三自性法门众有此念。故大慧承诸佛神力而兴是问。言圣智事者即五法也</p>
<p style="text-align: left">
	　　一切如来应正等觉(至)色究竟天成如来身　言自共相者。且以<a>四谛</a>中苦谛言之。如苦谛下<a>三界</a>依正蕴界处等一切诸法。各各不同名自相。苦谛即名共相。谓苦谛四门中。无常为一切有为法共相。苦为一切有漏法共相。空与无我通为一切法共相。又如五阴不同名自相。共成人身名共相。界处等亦尔乃至一切诸法各各又有自共相也。兜率陀者此云知足彼天内宫是一生补处菩萨所居也。色究竟天。是行满报佛成正觉处。余文悉明远离过习。显示众德。成就如来法身之义。以有是利故。请佛为说如上法门</p>
<p style="text-align: left">
	　　佛言大慧有一类外道(至)于此而生牛有角想　自下如来约牛兔角。破执名相起<a>妄想</a>见。此明叙彼二外道计。谓一外道。见一切法随。因缘灭。妄起分别想兔无角。复一。外道。见大种功能。根身尘境缘未散时。形量差别。计牛有角。以不了故。互执异见生决定解</p>
<p style="text-align: left">
	　　大慧彼堕二见不了<a>唯心</a>(至)一切皆唯分别所现　此明牒破彼外道见。文有八句。上四句破起见因。下四句示唯妄现。故伽陀云知诸法唯心。便舍外尘相。由此息分别。悟平等真空。思之可了</p>
<p style="text-align: left">
	　　大慧应知兔角离于有无(至)是故于此不应分别　此一段经。上四句总结应离妄。已下诸句别征破也　云何下。别征破彼堕无见也。谓云何兔角离于有无。破云互因待故。彼兔角无。因牛角有故。若无牛角。彼何所因而言无耶　分析下。次别破彼堕有见也。谓若执于牛有角者。分析牛角。至于极微。何有实体。而计有耶。故下偈云。无因有故无。是无不成无有待无亦然。展转相因起。言皆不实也。圣智所行离彼见者。谓如实见者。悉离有见常见之有。亦离邪见断见之无。是故结劝应离分别</p>
<p style="text-align: left">
	　　尔时大慧菩萨摩诃萨(至)比度观待妄计无耶　大慧因上言兔角等离于有无互因待故。分析牛角。乃至极微求不可得。而为离彼妄见。复问佛言。彼离见者既不作牛有角想。岂不以比度观待同妄计言无耶</p>
<p style="text-align: left">
	　　佛言不以分别(至)非由相待显兔角无　如来答言。离妄见者。不以分别起相观待以言无也。何以故。彼妄见者。以妄分别为生因故。以角有无而起分别为其所依。既所依为因。即妄计有无。然分别与角。俱无定性。离异不异。离分别者。非由相待牛角无性显兔角无</p>
<p style="text-align: left">
	　　大慧若此分别异兔角者(至)执有执无二俱不成　自下再牒破也。言若此分别定异兔角者。则非角因。若定不异者。又是因彼而起。言俱无自性也。分析牛角。乃至极微。求不可得。异于有角。而又言无角。如是分别者。定非理也。谓若以有为有。则以无为无。有既不有。则无无也。故云二俱非有。谁待于谁。是知牛角兔角二俱无性。而对何法言有言无耶。若相待不成待于有故言兔角无者。不应分别。不正因故。谓有与无为因。无与有为因此因不正也。既二因不正。有无两果理自不成。故结破云有无论者执有执无。二俱不成也</p>
<p style="text-align: left">
	　　大慧复有外道见色形状(至)异<a>虚空</a>起于分别　上以析法破牛兔。此以体法会色空。谓众生所执闻宜不同。故佛施能治巧拙有异。亦是破转计也。言又有外道见色形状质碍变异。虚空分齐空廓无碍。而生执着谓色异空。起妄分别者。此谓如来叙彼计也</p>
<p style="text-align: left">
	　　大慧虚空是色随入色种(至)色空分齐应如是知　自下正破也。佛语大慧空即是色。随入色种中故。色外无空也。色即是空互为能所建立性故。非色灭空也。色空分齐应如是知</p>
<p style="text-align: left">
	　　大慧大种生时自相各别不住虚空中非彼无虚空　会昔权说重明色空不二也。谓昔破外道执有我故。说有造色从大种生。自相各别。而密显造色性即空故。更无别色而住于空。故云不住。非彼无虚空也</p>
<p style="text-align: left">
	　　大慧兔角亦尔观待牛角(至)若待余物彼亦如是　此又引上牛兔二角以合色空。类观诸法差别妄见。一一对破。应知亦尔　然诸外道异计虽多。不出恶见及无因邪因二种因也。言恶见者。谓于诸谛理颠倒推度染慧为性。能障<a>正见</a>招苦为业。谓恶见者多受苦故。此见行相差别有五。一萨迦耶见。谓于五取蕴执我我所。一切见趣所依为业。二边见。谓即于彼随执断常。障处中行出离为业。三邪见。谓谤因果作用实事。及非四见诸余邪说。如增上缘名义遍故。四见取。谓于诸见及所依蕴。执为最胜能得清净。一切斗诤所依为业。<a>五戒</a>禁取。谓于随顺诸见戒禁。及所依蕴。执为最胜能得清净。无利勤苦所依为业。二种因义。如下当说</p>
<p style="text-align: left">
	　　大慧汝应远离兔角牛角(至)说观察自心修行之法　佛劝菩萨应常观察自心所见妄想之相。既自知已。于一切处转相传授。普使知病识药。令得服行。至安乐处</p>
<p style="text-align: left">
	　　尔时<a>世尊</a>即说颂言心所见无有唯依心故起(至)自证之境界　上五行偈文显可知。更不繁释　此约外道执牛兔角决定有无。及色空异。以破五法中名相妄想竟</p>
<p style="text-align: left">
	　　尔时大慧菩萨摩诃萨(至)为渐次净耶为顿净耶　此就净众生心习现流。五法中次明正智义。谓能净者自觉圣智也。所净者自心现流也</p>
<p style="text-align: left">
	　　佛言大慧渐净非顿(至)令离一切有无恶见　上明四渐四顿者。谓净众生自心现流。其机大者顿之。其机小者渐之。渐者言其权。顿者言其实。权以趋实。实以导权。所以圣人开悟众生。或顿或渐权实偏圆未始不相顾者。庶使含识随宜得入也。又云渐约修行未证入故。谓众生学行止得渐也。顿约修行已证入故</p>
<p style="text-align: left">
	　　复次大慧法性所流佛(至)取以为实悉不可得　此明三佛建立<a>说法</a>。释成顿渐所显义也。法性所流佛者。报身佛也。说一切自共相法。是自心本识现习气因相。及前转识妄计所执因相。更相系属。种种幻事。皆无自性。故起信云。一切诸法。皆是众生无明妄心而得住持。如镜中像无体可得。而众生不了。种种执着取以为实。岂不误哉</p>
<p style="text-align: left">
	　　复次大慧妄计自性。执着缘起自性起　言自共相等一切诸法。本无自性。依他众缘和合生起。犹如幻事。即依他起性也。而诸众生妄想计度种种执着取以为实。即是妄计自性执着缘起自性而起</p>
<p style="text-align: left">
	　　大慧譬如幻师以幻术力(至)种种分别皆无。真实　举喻以明缘起不实。如幻师依草木起众生色像。譬如来藏性。<a>随缘</a>起种种诸法。故肇论云万法假立不真。譬如幻化人。非无幻化人。幻化人非真人也。皆明缘起不实故。</p>
<p style="text-align: left">
	　　大慧此亦如是(至)是名妄计性生　此以法合。谓于缘起性中生妄计性亦如是</p>
<p style="text-align: left">
	　　大慧是名法性所流佛说<a>法相</a>　结说因缘所生诸法。皆如幻不实</p>
<p style="text-align: left">
	　　大慧法性佛者建立自证智所行离心自性相　建立自觉圣智所证法界。离妄想心量自性尘境相。是法<a>佛法</a></p>
<p style="text-align: left">
	　　大慧化佛说施戒忍进<a>禅定</a>智慧(至)超无色行　化佛八相示成。应缘摄化。说<a>六度</a>治六蔽。离阴界入<a>解脱</a>诸识相。随宜建立诸法差别。超外道执见。越无色所行。谓外道取无色以为<a>涅槃</a></p>
<p style="text-align: left">
	　　复次大慧法性佛非所攀缘(至)当速舍离　攀缘<a>妄念</a>也。所缘妄法也。所作妄业也。余义如文。上既显示三佛说法。此结独举法佛所证法。以劝修学者。故<a>法华经</a>云。虽说种种道。其实为一乘</p>
<p style="text-align: left">
	　　复次大慧声闻乘(至)分别执着自性相　二约声闻所证圣智。以明正智义。因上劝菩萨修自证圣智境界相。然声闻亦有自证圣智境界相欲简异声闻。故举声闻有二种差别相。初自证圣智异彼外道。故云<a>殊胜</a></p>
<p style="text-align: left">
	　　云何自证圣智殊胜相(至)自证圣智境界相　言声闻人。于三界有情。明见无常苦空无我。及四谛境界。厌离五欲栖心寂灭。于蕴界处。若自若共外不坏相。而未获法空。但得人空慧。如实了知故。心住一境住一境已。遂获诸禅八解。三三昧门。八圣道分。四<a>沙门</a>果。而得出离也。但断<a>现行</a>烦恼。未断习烦恼。但断分段<a>生死</a>。未离变易生死。是故名为声闻乘自证圣智境界相</p>
<p style="text-align: left">
	　　菩萨摩诃萨虽亦得此圣智境界(至)不应修学　明菩萨所证是了一切法本性无生正受乐不同声闻息阴界入。求涅槃乐。菩萨虽亦得是圣智境界。以大悲本愿故。不取证寂灭及三昧乐。故诫诸菩萨。于此乐中不应修学</p>
<p style="text-align: left">
	　　大慧云何分别执着自性相(至)渐住诸地　此谓声闻知彼四大形显色等种种诸法。非如外道计作者生。然守如来止啼权说。于自共相妄想执着。菩萨于彼应知唯是自心妄现。故应舍离。了我法空。渐入智地到如来境</p>
<p style="text-align: left">
	　　尔时大慧菩萨摩诃萨(至)常不思议作者耶　三破外道所计。显正智义。因上如来说顿。为显示常不思议智。大慧举以白佛。如来所说常不思议即是此间自证圣智第一义境将非同诸外道所说常不思议作者耶。谓外道以作者为常不思议因相也</p>
<p style="text-align: left">
	　　佛言大慧非诸外道作者(至)常不思议不成　如来告大慧。非诸外道作者因缘得常不思议。彼因自相不成故。故楞严云。以生灭心为本修因。而求佛乘不生不灭无有是处</p>
<p style="text-align: left">
	　　大慧我第一义常不思议(至)是故菩萨当勤修学　明如来举上常不思议有因有相成也。能所因相俱离有无。谓自证圣智所行相故非余境。故有相。第一义。智为正因故非生灭。故有因。能所因相离有无故非作者。譬如虚空涅槃寂灭无作法故常不思议。是故我说异诸外道所有诤论。此常不思议。是诸如来自觉圣智所得。故劝菩萨当勤修学</p>
<p style="text-align: left">
	　　复次大慧外道常不思议(至)非自相因力故常　言外道以无常变异相为常不思议因。故云常。非是自觉所行相因力故常</p>
<p style="text-align: left">
	　　大慧外道常不思议(至)无常已不因此说为常　明外道见<a>世间</a>所作法。有已还无。悉是无常。妄计神我为常。待无常已。比知是常。佛则反是。不因此说以为常也</p>
<p style="text-align: left">
	　　大慧外道以如是因相(至)无自因相故　若外道以如是无常因相。成常不思议者。此因相非真实故同于兔角。故常不思议唯是妄想言说何以故。无有常因常相故</p>
<p style="text-align: left">
	　　大慧我常不思议(至)此不应说　前谓佛反外道。此则外道反佛。曾不能知常不思议自因之相。离有无。超情识。而恒妄计在于自证圣智所行相外。是故如来诫不应说。然三乘之道优劣虽殊。悉皆内证。若心外见法。任说幽玄。然成外道</p>
<p style="text-align: left">
	　　复次大慧诸声闻畏生死妄想苦(至)无所有故　四约愚智观解优劣。以明正智。不知生死涅槃差别之相。是妄分别有者。谓对生死说涅槃。如对病说药。达生死无故。所对涅槃亦不可得。故思益经云。诸佛出世不为令众生出生死入涅槃。但为度生死涅槃之二见耳。妄想无性。即涅槃故</p>
<p style="text-align: left">
	　　妄计未来诸根境灭(至)转所依藏识为大涅槃　以凡愚不知生死即涅槃。计未来根境灭作涅槃想。非是自觉所证境界。如来证自智境界者。以有识藏故妄见生死。转识藏故生死即涅槃。故下经云。妄想识灭名为涅槃</p>
<p style="text-align: left">
	　　彼愚痴人说有三乘(至)常于生死轮转不绝　愚夫以生死异涅槃。为此愚夫说断生死趣涅槃。故说三乘种性。智者说此六趣生死。是妄想心量。无有境界。而彼愚夫。不知三世如来所说生死妄想。是自心现境界。取心外境。计生死相与涅槃差别。故生死<a>流转</a></p>
<p style="text-align: left">
	　　复次大慧去来现在诸如来(至)非诸愚夫二分别境　言三世如来说外心现一切诸法不生。何以故谓自心所现非有性故不生。离有无生二种见故不生。此就智者知诸法无生起佛种性。如兔马等角本来不生。凡愚不觉妄取生灭。唯如来自觉所证之处。一切法自体性相不生。非愚夫有无分别境界</p>
<p style="text-align: left">
	　　大慧身及资生器世间等(至)汝于此义当勤修学　言正报色身及资生器界。一切诸法是本识影像。能所二取之所变现。妄想无性。而诸愚夫堕彼见中分别有无。故告大慧汝于此心现一切法不生义当勤修学</p>
<p style="text-align: left">
	　　复次大慧有五种种性(至)不定种性无种性　五约种性以验于机。明正智义。因上畏生死苦乐求涅槃。起于种性。故次明种性相也</p>
<p style="text-align: left">
	　　大慧云何知是声闻乘种性(至)此是声闻乘种性　若闻灭阴界入自共相身得涅槃。知苦。断集。证灭<a>修道</a>时。悲喜异相爱乐修习。于缘起发悟之相不乐观察。应知以修上法。名声闻乘种性</p>
<p style="text-align: left">
	　　彼于自乘见所证已(至)乃至生于得涅槃觉　此明声闻断惑分齐。类诸菩萨第五六地。然但断三界现行烦恼未断习使及所知障。未度不思议变易死。诸魔外中决定唱言。我得四智究竟觉乃至生于得涅槃觉也</p>
<p style="text-align: left">
	　　大慧复有众生求证涅槃(至)此是涅槃　言有众生妄计觉知我人众生。长养士夫各各差别。以见神我此是涅槃复有执言<a>自在</a>天等以为作者。名为涅槃。此二即是无种性外道</p>
<p style="text-align: left">
	　　大慧彼无解脱(至)应勤修习舍此恶见　此明外道计有神我性无解脱法声闻取自共相未获法空。皆不出妄觉。故应劝修习转彼恶见。而趣如来种性故</p>
<p style="text-align: left">
	　　大慧云何知是缘觉乘种性(至)应为其说缘觉乘法　言若闻说缘起诸法。知缘体空无所染着。或时闻说现种种身。或合多身为一身。或离一身为多身。及于<a>神通</a>变化。信受无违欣乐修习。是谓缘觉乘种性。然有二种不同。一遇佛演说<a>十二因缘</a>法。依以受行。名为缘觉。即如一说。二出无佛世睹缘自悟。名为独觉</p>
<p style="text-align: left">
	　　大慧如来乘种性(至)当知此是如来乘性　自性无自性法者。谓三自性三无性秘密法也。内身自证圣智法者。谓佛自证一乘了义不可思议真实法也。外诸佛刹广大法者。谓广大悲愿庄严<a>净土</a>摄化众生。究竟到于一切智地法也。若有闻说此等法者。是故名为佛乘种性</p>
<p style="text-align: left">
	　　大慧不定种性(至)随生信解而顺修学　言此不定人闻说三乘法时。随生信入顺学而成。其性可移故言不定</p>
<p style="text-align: left">
	　　大慧为初治地人而说种性(至)作此建立　初治地人。即不定种性者。三乘俱可入也。为说是种性。令彼明悟了权趣实。超入第八无所有地。任运至如来地。故作此建立</p>
<p style="text-align: left">
	　　大慧彼住三昧乐声闻(至)毕竟当得如来之身　此明三乘五性同入如来一佛乘也。谓昔权说三乘五性中。定性二乘。无性阐提。不许成佛。今究竟说。虽有三乘五性之异。由新熏故。本来唯是一佛乘也。举一例诸。是故但云彼住三昧乐声闻。既已修习断烦恼结。若能回心证知识性。见法无我。毕竟皆得无上最胜如来之身</p>
<p style="text-align: left">
	　　尔时世尊即说颂言预流一来果不还阿<a>罗汉</a>是等诸圣人其心悉迷惑　言小乘初心。修七方便。至见谛理。能断三界见道所断八十八使。创预圣流名预流果。次从是发六无碍道。断于欲界前之六品修所断惑证第六解脱。于人天更一往来名一来果。又发后三无碍道。永断欲界七八九品诸烦恼尽。更不还欲界受生名不还果。又于<a>色界</a>修行。永断上二界修道所断一切烦恼。得尽智无生智。不受后有。名阿<a>罗汉果</a>。如来方便。为畏生死妄想苦愚夫。说断三界烦恼。得诸果差别。然皆不离心量。故云是等诸圣人。其心悉迷乱</p>
<p style="text-align: left">
	　　我所立三乘一乘及非乘为愚夫少智乐寂诸圣说　佛应机立。三一俱权。三约一施。一对三设。三既不存。一亦非有。为彼愚夫乐寂诸圣。故有是说</p>
<p style="text-align: left">
	　　第一义法门远离于二取住于无境界何达立三乘　于第一义中诸法无所有。何有教法及有诸乘名</p>
<p style="text-align: left">
	　　诸禅及无量无色三摩提乃至灭受想唯心不可得　诸禅及无量者。谓四静虑四无量心也。无色三摩提即无色界四空处定也。灭受想谓声闻灭尽定也。言如来说诸禅三昧等诸法。亦无有实。为妄想心量愚夫作如是说。故云唯心不可得。上明正智竟</p>
<p style="text-align: left">
	　　复次大慧此中一阐提(至)为无始众生起愿故　三约菩萨阐提。知生死涅槃无二。以明如如义</p>
<p style="text-align: left">
	　　云何舍一切善根(至)善根悉断不入涅槃　言此阐提谤大乘法藏。及作恶言此非随顺修多罗毗尼解脱之说。以断一切善根不得涅槃</p>
<p style="text-align: left">
	　　云何为无始众生起愿(至)此是无涅槃种性　相菩萨本愿方便。欲断一切众生生死令得涅槃。若一众生未证入者。我竟不入。言一阐提。以谤菩萨藏故不得涅槃菩萨知。生死即涅槃。亦更不得涅槃。以不得涅槃名同。故云亦住一阐提趣。此是无涅槃种性相也</p>
<p style="text-align: left">
	　　大慧菩萨言世尊(至)是故菩萨一阐提不入涅槃　言舍善根一阐提。以如来神力故。或时善根生。得涅槃。是故菩萨知生死即涅槃。故言不入。以上明如如竟</p>
<p style="text-align: left">
	　　复次大慧菩萨摩诃萨(至)缘起自性圆成自性　上虽分别三自性为五法。未知何者是三自性。故下正明三自性体也。言妄计自性者。谓诸愚夫妄想计度。所执蕴界入等为实我实法。名妄计性。此有二种。一自性。总执诸法实有自性。二差别。别执常无常等。实有自体。或依名妄计义。或依义妄计名等。约体不出人法二体。约执不出名义二执。又云众生染心于依他起自性中。有二种妄计自性。一者随觉。即现行执。二者惯习习气随眠。即执种子也　言缘起自性者。谓依他众缘和合生起。犹如幻事。名缘起自性。亦有二义。一依真理之他。如波依水起。二依妄缘之他。如波依风　圆成自性者。谓妄想体空。缘起无性。即是圆成。究竟唯一真心。更无所有。故楞严云。无漏真净。云何是中更容他物。上总释竟。下文即别释</p>
<p style="text-align: left">
	　　大慧妄计自性从相生(至)种类显现生计着故　言妄想无体。但从缘起事相生计执故</p>
<p style="text-align: left">
	　　大慧彼计着事相(至)是名二种妄计自性相　言计此相起二种妄想。是诸如来建立演说。谓于内外法起男女瓶衣等名。是名相计着相。于彼内外法中计着自共相法。是事相计着相。即是自性差别二计着</p>
<p style="text-align: left">
	　　大慧从所依所缘起是缘起性　依因也。谓诸法从因缘而生名缘起性。故云未曾有一法不从因缘生</p>
<p style="text-align: left">
	　　何者圆成自性(至)此是圆成自性如来藏心　言圆成自性无别自体。但于缘起自性。离名相事相妄想分别。自觉圣智所证如如。此即圆成自性法身实体如来藏性清净真心也。是故须假如实方便离念观察方能悟入。故摩诃衍论云。圆成实自性。应知宣说四清净法。一自性清净。谓真如实际胜义法界。二离垢清净。谓即此离一切障垢。三得此道清净。谓一切波罗密多菩提分法。四生此境清净。谓最上乘妙<a>正法</a>教。如是四法。总摄一切清净诸法无有遗余</p>
<p style="text-align: left">
	　　尔时世尊即说颂言名相分别二自性相正智如如是圆成实　前明世出世间。若因若果染净差别。不离五法。此一行经。还摄五法为三自性。谓名相分别是妄计缘起二自性。正智如如即圆成实　是知三性无际随一全收。真妄互融。性相无碍。从缘起生分别。即是妄计。从缘起悟真实。即是圆成。所以由分别故一分成生死。由真实故一分成涅槃。了分别性空故。即生死成涅槃。迷真实性有故。即涅槃成生死。都是一法。随缘显义成三。三非三而一性圆。一非一而三性具。卷舒不失。隐显常如。非一非三。泯性相于实地。而三而一。耀行布于义天。撮要所归。莫先斯旨</p>
<p style="text-align: left">
	　　大慧是名观察五法自性法门(至)当勤修学　结成五法三性法门以劝修学</p>
<p style="text-align: left">
	　　复次大慧菩萨摩诃萨(至)法无我相　既能修学五法三自性已。更当观察人法二无我相言。人无我者。梵云补特伽罗。此言数取趣。谓诸有情。起惑造业。即为能取。当来五趣。名之为趣。虽复数数起惑造业。五趣轮回。都无主宰实自在用。故言无我。经云无我无造无受者。<a>善恶</a>之业亦不亡　法无我者。谓诸法体虽复任持轨生物解。亦无胜性实自在用。故言无我　此二种执我。或有有情总执补特伽罗为我。或有有情别执色受想行识等为我。故瑜伽云。补特伽罗无我者。谓离一切缘生行外。别有实我。不可得故。法无我者。谓即一切缘生诸行。性非实我。是无常故。是故经云。当善观察。上略通释竟。下文即别广释</p>
<p style="text-align: left">
	　　大慧何者人无我相(至)皆是藏心之所显现　云何人无我。谓离我。云何离我。谓于我所阴界入中分别观察。但是无明业爱等生。于眼识等诸根。妄取自心现妄想境界。皆是藏心妄想施设。彼无有我也。此即就阴界入中以示无我</p>
<p style="text-align: left">
	　　<a>刹那</a>相续变坏不停(至)躁动不安如猿猴　自下约喻举五观门以明无我。此举无常门也。夫我谓常义。今既无常故无有我。文标六喻。上五喻幻身。下一喻妄心。如水奔流。种牙变易。灯藉众缘。飘风不住。浮云起灭。以上诸喻刹那变坏。此身亦尔。岂有常耶。又妄心躁动等若猿猴。既不能令身心<a>常住</a>。我义焉在</p>
<p style="text-align: left">
	　　乐不净处如飞蝇　举不净门明其无我。然一切世间贪着此身不净之聚。三十六物秽恶之躯。如彼飞蝇玩于臭处。我谓净义。故知无我</p>
<p style="text-align: left">
	　　不知厌足如猛火　举苦门以破我。一云如风火。我者乐义。今贪欲无厌。如风中猛火。逢薪转炽。追求不得。为苦所恼。既无有乐。故知无我</p>
<p style="text-align: left">
	　　无始虚伪习气为因诸有趣中流转不息如汲水轮　举不自在门以示无我。谓无始虚伪习业所熏。往来三有。如汲井轮循环不息。为爱水故溉灌业因。即业因所推。岂有实我</p>
<p style="text-align: left">
	　　种种色身威仪进止(至)亦如木人因机运动　此举空门以破我。谓观阴界入种种身色。如机关木人咒术所起死尸。虽若云为。实非我也</p>
<p style="text-align: left">
	　　若能于此善知其相是名人无我智　上以法喻推诘。善知阴界入中悉无有我。如机关木人等。是名人空智</p>
<p style="text-align: left">
	　　大慧云何为法无我智谓知蕴界处是妄计性言菩萨知缘起阴界入法。若执为实者。是妄计自性。本来非有。故宝积经云。了色不坚如聚沫。思惟诸受等浮泡。想如热时阳焰动。<a>芭蕉</a>诸行应观察。如世善幻舞戏者。刹那便现诸色像。了知识用亦如是。智者于此皆无愿。此破凡夫执有<a>五蕴</a>也。大般若云。苦恼聚沫是蕴相。如来觉为无相　宝积又云。内外十二处。我说心为主。彼复因业生。业由思久住。眼色俱为缘。而生起于识。缘阙则不生。譬无薪之火。如是生诸法。和合互相生。无作无受者。现作用如幻。一切内外法。我已知空幻。愚夫颠倒执。分别我我所。此破凡夫执有十二处十八界也。大般若云。生长门是处相。如来觉为无相。多毒害是界相。如来觉为无相　楞严亦云。根尘同源。缚解无二。识性虚妄犹如空花</p>
<p style="text-align: left">
	　　如蕴界处离我我所(至)愚夫分别非诸圣者　如阴界入空无我我所。唯共积聚烦恼业故。如绳自缚展转相生。无实自体。一切诸法亦复如是。离自共相。由妄分别种种相现。愚夫如是。非诸圣者。令知悟修超凡入圣</p>
<p style="text-align: left">
	　　如是观察一切诸法(至)法无我智　言诸圣贤何以不起妄想者。以灭一切心<a>意识</a>名相妄想故</p>
<p style="text-align: left">
	　　得此智已知无境界(至)而坐其上　自此已下明观察法无我所得利益也。谓见法无我故得入初地。观察开觉次第渐进乃至十地。所作已办。有大宝花王众宝庄严上。有大宝宫殿莲花王座。菩萨修如幻三昧。成就。而坐其上受佛职位也</p>
<p style="text-align: left">
	　　同行佛子前后围绕(至)而灌其顶　言此菩萨欲受佛位故。同类菩萨以为眷属前后围绕。一切诸佛从十方来。以手摩顶授以佛位。如转轮王授太子王位时。以金钟盛四大海水。灌太子顶上。授转轮王位。譬诸佛皆申右手摩菩萨顶授法王位</p>
<p style="text-align: left">
	　　超佛子地获自证法(至)应勤修学　以见法无我故。乘兹增进行因<a>圆满</a>。故超菩萨地得如来法身。是故诸菩萨当勤修学</p>
<p style="text-align: left">
	　　尔时大慧菩萨摩诃萨(至)愿说建立诽谤相　因上观二无我能离有无断常二见。故请建立诽谤相也。非有说有名建立。非无说无名诽谤</p>
<p style="text-align: left">
	　　令我及诸菩萨摩诃萨(至)三藐三菩提　若如来为我说者。令我等离有无恶见。疾得无上菩提</p>
<p style="text-align: left">
	　　得菩提已(至)令于正法不生毁谤　言正法离有无。若说于有无。名谤正法</p>
<p style="text-align: left">
	　　佛受其请即说颂言身资财所住皆唯心影像(至)离心不可得　言依正诸法。不知自心妄现。而起有无建立诽谤。堕于二见也</p>
<p style="text-align: left">
	　　尔时世尊欲重明此义(至)无有性建立性是为四　此列四名。谓非有相见因性之中。而横立也</p>
<p style="text-align: left">
	　　大慧诽谤者(至)此是建立诽谤相　彼于所建立法。观察不得而说言无。名为诽谤矣</p>
<p style="text-align: left">
	　　大慧云何无有相建立相(至)是名无有相建立相　言阴界入无自共相。而妄计此如是。自相也。此不异。共相也。从无始过恶熏习所生故也</p>
<p style="text-align: left">
	　　云何无有见建立见(至)是名无有见建立见　谓于蕴界处中。妄建立我人众生。以为能见者</p>
<p style="text-align: left">
	　　云何无有因建立因(至)是名无有因建立因　外道建立初识有因从冥谛而生。佛言此识初不从冥谛因生。其初识本无生。后眼色明念等为因。如幻生。一念不住故。生已有。有还灭</p>
<p style="text-align: left">
	　　云何无有性建立性(至)是名无有性建立性　言外道于三无为无作法。而建立有性。佛言此离性非性。类明一切诸法。离于有无。犹如毛轮垂发由翳目而生。兔马等角本自无有</p>
<p style="text-align: left">
	　　大慧建立诽谤(至)当勤观察远离此见　总结离二恶见。以劝修学</p>
<p style="text-align: left">
	　　大慧菩萨摩诃萨(至)五法自性二无我相已　言佛说八识五法三性二无我者。欲令众生离于名相妄想得如来法身。展转相续成佛不断</p>
<p style="text-align: left">
	　　为众生故作种种身(至)不住声闻辟支佛道　为利众生令得佛种不断故。随众生善根。影现种种诸色身也。如依缘起起于妄计。以譬如来依众生善根生也。如摩尼珠不作心而随色变。以譬如来不作意。能随众生善根心水大小而变。亦如摩尼随物而变。以譬如来随众生善根现取佛土。大众集会于中说法。其所说诸法不实如幻梦等。菩萨既知诸法如幻。而离生灭断常等见。亦离二乘自共相见</p>
<p style="text-align: left">
	　　闻已成就无量百千(至)悉令远离有无等执　言菩萨既知诸法如幻。得诸地无量亿三昧现成正觉。复说自心<a>现量</a>法。令众离有无等见</p>
<p style="text-align: left">
	　　尔时世尊即说颂言佛子能观见世间唯是心(至)一切皆成就　言能观察生死世间唯是自心妄现故。如摩尼无思示于多身。离所作行。则一切成就也</p>
<p style="text-align: left">
	　　尔时大慧菩萨摩诃萨(至)无生无二无自性相　因上说一切法如幻如梦。即是说法空。故大慧举此空法以请如来。又云自下举空无生等。为显上四门至趣也。所言空者。明前五法非有。无生以显八识不生。无二即二我两亡。离性即三性空寂。故上经云。见诸如来所行境界。毕竟舍离五法自性</p>
<p style="text-align: left">
	　　我及诸菩萨悟此相故(至)三藐三菩提　我等<a>觉悟</a>已。即离妄想而证菩提</p>
<p style="text-align: left">
	　　佛言谛听当为汝说(至)说空无生无二无自性　言空者。谓世间妄想计度性句义。为愚夫计着诸法自性。是以我说诸法空无生无二离自性相</p>
<p style="text-align: left">
	　　大慧略说空性有七种(至)彼彼空　诸教辨空自有增减。斯经虽略。其义不殊</p>
<p style="text-align: left">
	　　云何相空谓一切法(至)是故名一切法自相空　言诸法相展转因缘积聚无自体故。自他及共俱不生故。相依何住</p>
<p style="text-align: left">
	　　云何自性空谓一切法自性不生是名自性空　即生性体自性不生</p>
<p style="text-align: left">
	　　云何无行空所谓诸蕴本来涅槃(至)是名无行空　一切诸决本性常灭。不复更灭。岂有行耶</p>
<p style="text-align: left">
	　　云何行空所谓诸蕴由业及因(至)是名行空　言五阴诸行法。从众缘所起。无有我我所故。有为诸行空</p>
<p style="text-align: left">
	　　云何一切法不可说空(至)是名不可说空　一切法从妄想所起。无自性故离言说</p>
<p style="text-align: left">
	　　云何第一义圣智大空(至)是名第一义圣智大空　谓如来得自觉圣智第一义时。一切妄想见过习气。悉皆离故</p>
<p style="text-align: left">
	　　云何彼彼空谓于此无彼是名彼彼空　此名互无空。于此无彼。于彼无此。故名空。于彼有此。于此有彼。即不名空</p>
<p style="text-align: left">
	　　譬如鹿子母堂无象马牛羊等(至)非无<a>比丘</a>众　鹿子人名也。其母即毗舍佉优婆夷深重三宝。造立精舍安止比丘。于中不畜象马等象马无故言空</p>
<p style="text-align: left">
	　　大慧非谓堂无堂自性(至)非谓余处无象马牛羊　舍及比丘。有不名空。若余处有象马。亦不说象马空</p>
<p style="text-align: left">
	　　大慧一切诸法自共相(至)空中最粗汝应远离　言是空最粗。非是真空。故劝远离</p>
<p style="text-align: left">
	　　复次大慧无生者(至)除住三昧是名无生　此解无生。言就因缘中破生故说不自生。若破生说无生。不是真无生。除住八地如幻三昧以上。是名真无生</p>
<p style="text-align: left">
	　　大慧无自性者以无生故(至)是名无自性　言诸法一念不住。异性起故。名无自性</p>
<p style="text-align: left">
	　　云何无二相大慧如光影(至)皆相待立独则不成　言譬如光影长短黑白。悉相待立无实故。不得言二</p>
<p style="text-align: left">
	　　大慧非于生死外有涅槃(至)无自性相汝当勤学　谓了妄想性空。即生死成涅槃。若迷真实性有。即涅槃成生死。如生死涅槃既无二。类通一切法亦尔</p>
<p style="text-align: left">
	　　尔时世尊重说颂言我常说空法远离于断常生死如幻梦而彼业不坏　言真实道理生死实空。犹如幻梦。但不得幻梦解者。生死诸业即不可坏</p>
<p style="text-align: left">
	　　虚空及涅槃灭二亦如是愚夫妄分别诸圣离有无　举上三无为空。不得对涅槃说生死。亦不得对生死说涅槃。愚夫妄想故说为二。圣人体达故离有无</p>
<p style="text-align: left">
	　　尔时世尊复告大慧菩萨摩诃萨言(至)皆是此义　言空等义。普入诸经。无有一法不含斯理</p>
<p style="text-align: left">
	　　大慧诸修多罗(至)令生水想而实无水　此谓会权归实也。而诸经有不说空无生者。以众生悕望不一。故如来随众生心作种种异说。而实在乎心悟不在文言。譬如群鹿为渴所逼。见春时焰而作水想。迷乱驰趣。而彼阳焰实非是水</p>
<p style="text-align: left">
	　　众经所说亦复如是(至)应随顺义莫着言说　劝依实义莫着言说</p>
<p style="text-align: left">
	　　尔时大慧菩萨摩诃萨(至)如无价宝在垢衣中　如来藏经亦云一切众生贪嗔痴诸烦恼中。有如来身。常无染污德相具足。如我无异</p>
<p style="text-align: left">
	　　外道说我是常作者(至)岂不同于外道我耶　此难如来。若说有如来藏义。是违上一切修多罗皆应说空。即同外道说有神我。然彼计我其义有三。一者体常名为作者。二者虽在五阴而离于求那。三者遍历诸趣实非生灭。今说藏义。岂非同于外道我耶</p>
<p style="text-align: left">
	　　佛言大慧我说如来藏(至)不应于此执着于我　言如来所说不同外道神我也。外道说我如麻麦拇指立其定相。佛说如来藏。或名为空。或名实际。乃至无愿。斯则体一。应物名异。不同外道所说神我。以愚夫恐怖于无我故。如来方便说无所有境界。作如来藏门。劝诸菩萨不应于此。同于外道计我</p>
<p style="text-align: left">
	　　大慧譬如陶师于泥聚中(至)种种名字各各差别　如陶师依一泥聚。随其所须。方便作种种。器以譬如来于一法无我。应机方便或说如来藏。或说无我。种种名字不同也</p>
<p style="text-align: left">
	　　大慧我说如来藏(至)应知无我如来藏义　此明欲离妄见。证无上菩提。应知无我如来藏义　然言如来藏者通有三义　一隐覆义。谓覆藏如来故云藏也。故理趣般若经云。一切众生皆如来藏。胜鬘经云如来法身不离烦恼藏名如来藏　二含摄义。谓如来法身含摄一切身相国土。神通大用无量功德故。亦谓含摄一切众生皆在如来藏内故　三出生义。谓此法身既含众德。了达证入即能出生。故十地论云。地智能生无漏因果。亦能生成人天道行　此三义者。初约迷时后约悟时。中间克体。故胜鬘经云。若于无量。烦恼所缠如来藏不疑惑者。于出缠无量烦恼藏法身亦无疑惑。但果显易信。因隐难明故。浅识之流轻因重果愿诸学者深信自心</p>
<p style="text-align: left">
	　　尔时世尊而说颂言士夫相续蕴众缘及微尘胜自在作者此但心分别　外道所计由神我故令阴相续。又计微尘等与生法为缘。或计一切悉是胜妙自在天之所作。此但心量妄想</p>
				</div></div><hr><script charset='utf-8' src='../../js/footer.js'></script></body></html>