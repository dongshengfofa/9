<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修金光明最胜王经疏 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>金光明最胜王经疏 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>金光明最胜王经疏 第五卷</strong></p>
<p style="text-align: left">
	　　(尽灭业障品)</p>
<p style="text-align: left">
	　　梦见忏悔品第四</p>
<p style="text-align: left">
	　　梦见忏悔品三门分别。一来意。二释名。三释难。来意有四。一上之二品明所得果。次下五品明所<a>修行</a>。分之为四。初二品明地前行。次一品明十地行。次一品因为释疑令起愿行。次明<a>护法</a>行。以陀罗尼护其行法。令不退故地前行中。初一方便行后一正起行。将希胜果必先修行。修行有二。一者断恶二者修善。恶若未除难修妙行。故六门陀罗尼经云。我之所有众魔之业。若未先悔终不发心缘无上觉。故所有罪先须悔灭。又如四正勤。初二断恶后二修善。是故将修妙行先教忏悔。然忏悔心难以顿发故。托梦金鼓<a>说法</a>警之。故下文云。此之胜业汝过去供佛及由诸佛威力加护。为欲灭业障之先非故此品生。虽此品中及灭障品亦有生善谓发愿等。以从正所明名为离恶行。又各从初名为忏悔灭业障品。非无修善。二者所修胜行莫过三学。谓<a>戒定慧</a>。由戒能为离恶道因。由定能为出欲界因。由慧能为离<a>三界</a>因。又复由戒能为定足。定为慧足由戒为本方得定慧故。遗教经云。当知此戒诸善功德安稳住处。能生诸定禅及灭苦智慧。此忏悔者是戒学摄修学之始。是故先明有此品生。三者佛有三身谓法应化。如次即断智慧德。谓由戒灭恶为断德因。定能起化为恩德因。慧能决断为智德因。法身断德为根本故先明其因。故此品生。四为机宜。一为妙幢宿善根力诣佛陈彰。二为时会宜先闻说梦忏悔法方能<a>觉悟</a>故此品来。依<a>真谛</a>释有八因缘。二释名者。梵云飒拏达利舍拏阿钵底提舍那。飒拏此云梦。达利舍拏此云见。阿钵底此云罪。提舍那此云说。人有所犯须向他说。罪即得除故云说罪。而言忏悔者顺古人翻。非为正说。若云忏悔<a>梵音</a>云忏摩。义当此云容恕或愧谢。或云忏摩。略此云知厌离。亦义云改悔。言忏悔者音讹略也。正应云梦见说罪品。梦之见罪之说。梦者是总见者是别。以别属总云梦之见云梦见说罪品。释难者。问。妙幢闻说未了。何故中间还家因梦闻说忏除始复诣佛陈耶。答。鼓元因梦见睹。善缘逼使还家。若当身在众中不睡。梦如何起。问。妙幢身当在座何不直示悔方。要待归寝梦中方现金鼓教忏。答。时众宜闻说梦方始发其忏端。复为妙幢宿缘闻已殷心忏悔。问。宿缘并佛威力现鼓出忏悔音。何不现鼓众中妙幢夜独梦见。答。众会机别。宜展转闻。复为妙幢愿缘说已余方领解。问。妙幢梦中闻说忏悔即成自忏罪不。答。此由宿愿因梦惊觉寤方能忏。非梦闻说即是忏悔。故下莲华喻赞品云。愿我当于未来世生。在无量无边劫梦中常见大金鼓得闻显说忏悔音。乃至云。夜梦常闻金鼓音。昼则随应而忏悔。既云愿闻悔音昼则随忏。明为先闻非即正忏。不尔梦成忏悔事者。何须更说灭业障品。若云令余发心忏悔。岂可梦忏罪并除耶。此品之中大文分四。一妙幢梦闻忏悔得益。二诣佛陈说觉悟于余。三<a>世尊</a>赞印示其所以。四大众闻说皆愿奉行</p>
<p style="text-align: left">
	　　经。尔时妙幢<a>菩萨</a>亲于佛前闻妙法已<a>欢喜</a>踊跃一心思惟还至本处</p>
<p style="text-align: left">
	　　赞曰。第一妙幢梦闻忏悔得益分二。初闻法心欢思惟而去。次夜梦金鼓说忏悔音。初即经家叙。后彼得梦。初也。闻寿无量疑断心欢一心思惟。大悲世尊权巧方便。我等亦当如是期愿行自他利</p>
<p style="text-align: left">
	　　经。于夜梦中见大金鼓光明晃曜犹如日轮</p>
<p style="text-align: left">
	　　赞曰。梦鼓说忏于中有四。一梦见金鼓。二因睹三宝。三闻鼓说法。四闻已念持。此初也</p>
<p style="text-align: left">
	　　经。于此光中得见十方无量诸佛于宝树下坐琉璃座无量百千大众围绕而为说法</p>
<p style="text-align: left">
	　　赞曰。因睹三宝</p>
<p style="text-align: left">
	　　经。见一<a>婆罗门</a>桴击金鼓出大音声声中演说微妙伽他明忏悔法</p>
<p style="text-align: left">
	　　赞曰。闻鼓说法</p>
<p style="text-align: left">
	　　经。妙幢闻已皆悉忆持系念而住</p>
<p style="text-align: left">
	　　赞曰。闻已念持</p>
<p style="text-align: left">
	　　经。至天晓已与无量百千大众围绕持诸供具出王舍城诣鹫峰山</p>
<p style="text-align: left">
	　　赞曰。诣佛陈说。初诣佛后陈说。此诣佛也。初诣时。二徒众。三持供具。四至处。五睹佛。六见仪。七供养。八右绕九退住。此初四</p>
<p style="text-align: left">
	　　经。至世尊所<a>礼佛</a>足已布设香华右绕三匝退坐一面</p>
<p style="text-align: left">
	　　赞曰。后五段也</p>
<p style="text-align: left">
	　　经。合掌恭敬瞻仰尊颜</p>
<p style="text-align: left">
	　　赞曰。此正陈说。初请陈后正说。初中复二。初请仪后请说。此初也</p>
<p style="text-align: left">
	　　经。白佛言世尊我于梦中见婆罗门以手执桴击妙金鼓出大音声声中演说微妙伽他明忏悔法我皆忆持</p>
<p style="text-align: left">
	　　赞曰。请说有二。初陈梦所见闻。后请许宣说。此初也</p>
<p style="text-align: left">
	　　经。唯愿世尊降大慈悲听我所说</p>
<p style="text-align: left">
	　　赞曰。请许宣说</p>
<p style="text-align: left">
	　　经。即于佛前而说颂曰我于昨夜中梦见大金鼓其形极姝妙周遍有金光犹如盛日轮光明皆普曜充满十方界咸见于诸佛在于宝树下各处琉璃座无量百千众恭敬而围绕</p>
<p style="text-align: left">
	　　赞曰。正说。初经家序。后正陈说。总有一百五十六行。于中初四行五字成句。四句为一颂即成四颂。次有二十二行。七字成句合十一颂。次有三十八颂。五字成句。次九十二行。七字为句合有四十六颂。若准西方为颂之法皆四句成一颂。论句则有五种。一者处中句。二初句。三后句。四短句。五长句。若八字成梵云案多制多此名处中句。不长不短。如是四句成于一颂名室卢迦颂。有三十二字。若六字以上成名为初句。若二十字以上成名为后句。若减六字成名短句。过二十六字以上成名长句颂。准可知。今此经中依勘梵本。或有十七字为一句。或有十五字乃至呼三字为一句。今若长句处勒为七言颂。若短句处勒为五言。故总有九十九颂。分之为二。初四颂略标闻见。后九十五颂广陈所闻。初中分三。初一句梦时。次二行三句标所见。后一颂标所闻。所见中六句见鼓。三句见佛。二句睹僧。六句见鼓。中初半行见鼓形。一行见鼓光。梦见金鼓者表将闻佛说忏悔音。以可宝重故。见形妙者表是大士梵音声故。周遍有光者。表能诠教性能显理周故。犹如盛日轮者。表能诠教用能除一切不善闇故。光明皆普耀等者。表一味音怨亲等济故。余见佛及大众者即佛僧宝。闻鼓说法即是法宝。表因闻教得睹三宝。当亦自成</p>
<p style="text-align: left">
	　　经。有一婆罗门以杖击金鼓于其鼓声内说此妙伽他</p>
<p style="text-align: left">
	　　赞曰。标闻法也。有二。初半见能击鼓人。次半颂闻鼓说法。有一婆罗门表能感教机。以杖击者表闻教者。以善根杖感击世尊能诠教鼓。或婆罗门表当见佛。故俱舍论云。所说<a>沙门</a>性亦名婆罗门亦名为梵轮。真梵所转故。准知世尊亦名真婆罗门。真净行故。以大悲杖击后得智鼓流教法声。声上假立伽陀等故。此即讽诵伽陀颂也</p>
<p style="text-align: left">
	　　经。金光明鼓出妙声遍至三千大千界</p>
<p style="text-align: left">
	　　赞曰。下广陈所闻有九十五颂。大分为二。初十一颂总标胜利。次八十四颂。别明胜利。初总标中复分为三。初半颂标鼓胜音。次七颂半标别胜利。后三颂标下胜因。此初也</p>
<p style="text-align: left">
	　　经。能灭三涂极重罪及以人中诸苦厄由此金鼓声威力永灭一切烦恼障断除怖畏令安隐譬如<a>自在</a>牟尼尊</p>
<p style="text-align: left">
	　　赞曰。初标别胜利中下。有三复次说忏愿等。然初二复次影略互明。第三复次忏等俱广。今此标中初四颂半。合标初二略明忏等胜利。次三颂标下第三广明忏等胜利。初段分二。初两颂半标离苦。次两颂标得乐。初离苦中一颂半离苦一颂赞佛。此离苦。中初半颂离苦果。次一颂离苦因。上中恶业招三涂报云极重罪。下品恶业招人中苦。即爱别离老病死等。离苦因中三句离因一句举喻。喻有两义。一喻众生得灭苦因如牟尼尊。二喻金鼓亦如牟尼能说圣法灭众生苦</p>
<p style="text-align: left">
	　　经。佛于<a>生死</a>大海中积行修成一切智能令众生觉品具究竟咸归功德海</p>
<p style="text-align: left">
	　　赞曰。赞佛有二。初半颂赞自利德。后半颂赞利他德。觉品具者能令众生修大菩提。相应眷属一切功德皆悉满足。即大菩提。究竟咸归功德海即大<a>涅槃</a>也。或觉品具是能令修因满。归功德海是能令得果满</p>
<p style="text-align: left">
	　　经。由此金鼓出妙声普令闻者获梵响证得无上菩提果常转清净妙法轮</p>
<p style="text-align: left">
	　　赞曰。明得乐也。初一颂得自利乐。后一颂得利他乐。此得自利乐有三。一令得梵音。二证菩提。三得涅槃。准瑜伽论九十五。以转法轮有自他转。自转之中有五种相。第一为得所得之境。第二为得之方便。第三为得所得。第四对他相续。令他于自所证深生信解。第五令他于他所证深生信解。此常转妙法轮即第三为得所得。大涅槃果。前有菩提后有随机说法故。此转法轮即涅槃也。其法轮义如本<a>法华经</a>疏明</p>
<p style="text-align: left">
	　　经。住寿不可思议劫随机说法利群生能断烦恼众苦流贪嗔痴等皆除灭</p>
<p style="text-align: left">
	　　赞曰。得利他乐。一为众生住寿。二为说法。三断烦恼。众苦流即惑业苦三。此断所缘缚。所缘缚尽能缘贪等皆亦随灭。即断能缘缚。既离诸缚。故得安乐</p>
<p style="text-align: left">
	　　经。若有众生处恶趣大火猛焰周遍身若得闻是妙鼓音即能离苦归依佛</p>
<p style="text-align: left">
	　　赞曰。下三行颂标下广忏悔等有二。初一颂标有罪闻法解忏离苦。后两颂因闻鼓声得于安乐。此初也。问。此是妙幢自梦金鼓余人不闻。如何得言有处恶趣大火遍身闻妙鼓音离苦归佛。答。此前后说他得益等皆是妙幢菩萨梦见。实非余人得闻鼓音。此意即表若众生类得闻佛说得如是益</p>
<p style="text-align: left">
	　　经。皆得成就<a>宿命</a>智能忆过去百千生悉皆<a>正念</a>牟尼尊得闻如来甚深教由闻金鼓胜妙音常得亲近于诸佛悉能舍离诸恶业纯修清净诸善品</p>
<p style="text-align: left">
	　　赞曰。标得乐分六。初半颂得宿命智。次一句得正念。次一句闻法。次两句近佛。次一句离恶。次一句修善</p>
<p style="text-align: left">
	　　经。一切<a>天人</a>有情类殷重至诚<a>祈愿</a>者得闻金鼓妙音声能令所求皆满足</p>
<p style="text-align: left">
	　　赞曰。下三颂标下令余种胜因有三。初一颂标愿遂心。次一颂标得离苦。次一颂标得安乐。此初也</p>
<p style="text-align: left">
	　　经。众生堕在无间狱猛火炎炽苦焚身无有救护处轮回闻者能令苦除灭</p>
<p style="text-align: left">
	　　赞曰。标得离苦。且据重说离无间苦。或可。初半颂离无间苦。后半颂通离诸处及诸趣之苦</p>
<p style="text-align: left">
	　　经。人天饿鬼傍生中所有现受诸苦难得闻金鼓发妙响皆蒙离苦得<a>解脱</a></p>
<p style="text-align: left">
	　　赞曰。标得乐也。初半颂牒所离苦。后半颂辨所得乐</p>
<p style="text-align: left">
	　　经。现在十方界<a>常住</a>两足尊愿以大悲心哀愍忆念我众生无归依亦无有救护为如是等类能作大归依</p>
<p style="text-align: left">
	　　赞曰。下八十四颂别明胜利。分之为四。初二十五颂第一复次明忏愿等。次唯愿十方佛下十三颂第二复次明忏愿等。次七言下四十三颂第三复次明忏愿等。次若有男子及女人下四颂说胜劝修。然三复次忏愿等中。初复次中多忏烦恼障。第二复次多忏业障。第三复次多忏报障。其中略广有此不同。忏悔正云说罪。应以善悔及所起善语业为性。若兼能起亦有意业。若申礼敬亦有身业。具足应以善悔及所起三业为性。初复次中有三。初二颂请求加护述正归依。次十四颂明忏悔。后九颂明发愿。初中分四。初二句举所归投。次二句请垂悲念。次二句申无救护。次二句请作归依。有情之中有无足多足四足二足。人天二足于余为胜。佛于二足更复为尊。哀其有苦慜彼无乐。体即慈悲。愿记不舍名为忆念。投起名归恃怙名依。拔苦为救与乐为护</p>
<p style="text-align: left">
	　　经。我先所作罪极重诸恶业今对十力前至心皆忏悔</p>
<p style="text-align: left">
	　　赞曰。下十四颂明忏悔分三。初一颂标。次十二颂辨。后一颂结。此初标也。罪者毁责过失之名。极重恶业亦毁责过失语。设轻小罪亦名极重作<a>罪恶</a>业。通论三业悉忏云皆</p>
<p style="text-align: left">
	　　经。我不信诸佛亦不敬尊亲不务修众善常造诸恶业</p>
<p style="text-align: left">
	　　赞曰。下别辨为十二。初一颂明忏不信无惭等所造恶业。不敬即不崇贤不务修善。即不重善。由此造恶</p>
<p style="text-align: left">
	　　经。或自恃尊高种姓及财位盛年行放逸常造诸恶业</p>
<p style="text-align: left">
	　　赞曰。第二颂忏由憍慢等造恶罪业。一恃德尊高。二恃种姓贵胜。三恃多财。四恃官位。五恃盛年及长寿无病。自举陵他即因慢起恶恃此醉傲。即由憍造恶复行放逸不能防修。故造恶业</p>
<p style="text-align: left">
	　　经。心恒起邪念口陈于恶言不见于过罪常造诸恶业</p>
<p style="text-align: left">
	　　赞曰。第三颂忏心口二业所造恶业</p>
<p style="text-align: left">
	　　经。恒作愚夫行无明暗覆心随顺不善友常造诸恶业</p>
<p style="text-align: left">
	　　赞曰。第四颂忏由痴造恶业</p>
<p style="text-align: left">
	　　经。或因诸戏乐或复怀忧恼为贪嗔所缠故我造诸恶</p>
<p style="text-align: left">
	　　赞曰。第五颂忏因贪嗔故造恶业。戏乐即贪忧恼即嗔。贪嗔即种子。缠即<a>现行</a>。或八缠等举二摄余</p>
<p style="text-align: left">
	　　经。亲近不善人及由悭嫉意贫穷行谄诳故我造诸恶</p>
<p style="text-align: left">
	　　赞曰。第六忏由近恶友及小随惑畜积不舍鄙吝称悭不耐他荣妒忌称嫉为罔罥他曲顺彼意称谄心怀异谋矫现有德称诳</p>
<p style="text-align: left">
	　　经。虽不乐众过由有怖畏故及不得自在故我造诸恶</p>
<p style="text-align: left">
	　　赞曰。第七忏由怖畏故造恶业。意虽不乐造过。或怖命财难等故造恶业。或处卑贱被他驱逼不得自在故造恶业</p>
<p style="text-align: left">
	　　经。或为躁动心或因嗔恚恨及以饥渴恼故我造诸恶</p>
<p style="text-align: left">
	　　赞曰。第八忏由大随惑等故造恶业。为饥渴欲所逼恼故造诸恶业</p>
<p style="text-align: left">
	　　经。由饮食衣服及贪爱女人烦恼火所烧故我造诸恶</p>
<p style="text-align: left">
	　　赞曰。第九忏由贪故造诸恶业</p>
<p style="text-align: left">
	　　经。于<a>佛法</a>僧众不生恭敬心作如是众罪我今悉忏悔于独觉菩萨亦无恭敬心作如是众罪我今悉忏悔</p>
<p style="text-align: left">
	　　赞曰。第十忏由不敬三宝故造诸恶</p>
<p style="text-align: left">
	　　经。无知谤<a>正法</a>不孝于父母作如是众罪我今悉忏悔</p>
<p style="text-align: left">
	　　赞曰。第十一忏由五逆所造恶业。依大乘经所说五逆。非三乘通说。言五逆者。准萨遮尼干子经。一不得破塔坏寺焚烧经像及用盗三宝财物。二谤三乘法言非圣教。障碍留难隐弊覆藏。三于一切<a>出家</a>人所若有戒无戒持戒<a>破戒</a>打骂诃啧。说过禁闭<a>还俗</a>驱使责调断命。四不得杀父害母出佛身血破和合僧杀阿<a>罗汉</a>。五不得谤无因果长夜常行十不善业。今此谤法即第二逆。不孝父母即第四逆</p>
<p style="text-align: left">
	　　经。由愚痴憍慢及以贪嗔力作如是众罪我今悉忏悔</p>
<p style="text-align: left">
	　　赞曰。第十二忏由三不善根故造恶业。言憍慢者。由痴不善根起故兼举之。又依初科。此之一颂结前所造皆悉忏悔</p>
<p style="text-align: left">
	　　经。我于十方界供养无数佛当愿拔众生令离诸苦难愿一切有情皆令住十地福智<a>圆满</a>已成佛导群迷</p>
<p style="text-align: left">
	　　赞曰。下九颂发愿。愿以后智或欲胜解为愿自性。既礼敬陈彰亦及所起三业为体。然后智欲愿愿自性。身语愿所起。意业愿相应及所起故俱名愿。不尔何收。于中分四。此初二颂利生。一颂愿令离苦。一颂愿令得乐</p>
<p style="text-align: left">
	　　经。我为诸众生苦行百千劫以大智慧力皆令出<a>苦海</a>我为诸含识演说甚深经最胜金光明能除诸恶业</p>
<p style="text-align: left">
	　　赞曰。次二颂愿起行。一颂愿为生修福智。一颂愿为生说正法</p>
<p style="text-align: left">
	　　经。若人百千劫造诸极重罪暂时能发露众恶尽消除依此金光明作如是忏悔由斯能速尽一切诸苦业胜定百千种不思议总持根力觉道支修习常无倦</p>
<p style="text-align: left">
	　　赞曰。次三颂愿他修行。初二颂愿劝他灭恶。后一颂愿劝他修善</p>
<p style="text-align: left">
	　　经。我当至十地具足珍宝处圆满佛功德济度生死流。我于诸佛海甚深功德藏妙智难思议皆令得具足</p>
<p style="text-align: left">
	　　赞曰。次二颂愿自果满。初颂愿因满利生。后颂愿果圆自具。令言虽通自他今意取令自具。前已愿生令住十地。福智圆满已成佛导群迷竟</p>
<p style="text-align: left">
	　　经。唯愿十方佛观察护念我皆以大悲心哀受我忏悔</p>
<p style="text-align: left">
	　　赞曰。下有十三颂。第二复次多忏业障。文分为四。初十颂明忏悔。次一颂明<a>随喜</a>。次一颂明发愿。后一颂回向忏悔。中分三。此初一颂请护述依</p>
<p style="text-align: left">
	　　经。我于多劫中所造诸恶业由斯生苦恼哀愍愿消除</p>
<p style="text-align: left">
	　　赞曰。次八颂正明忏悔。复分为四。此初一颂总标忏愿</p>
<p style="text-align: left">
	　　经。我造诸恶业常生忧怖心于四威仪中曾无欢乐想</p>
<p style="text-align: left">
	　　赞曰。次一颂述己忧深</p>
<p style="text-align: left">
	　　经。诸佛具大悲能除众生怖愿受我忏悔令得离忧苦</p>
<p style="text-align: left">
	　　赞曰。乞愿许悔</p>
<p style="text-align: left">
	　　经。我有烦恼障及以诸报业愿以大悲水洗濯令清净</p>
<p style="text-align: left">
	　　赞曰。次下五颂愿忏令除。复分为四。此初一颂愿忏灭三障。佛以大悲灭三障火。复除罪垢故喻如水</p>
<p style="text-align: left">
	　　经。我先作诸罪及现造恶业至心皆发露咸愿得蠲除。未来诸恶业防护令不起设令有违者终不敢覆藏</p>
<p style="text-align: left">
	　　赞曰。次二颂愿忏三世罪。蠲亦除也。过现已造。忏之愿除。未来未造。愿忏防令不起</p>
<p style="text-align: left">
	　　经。身三语四种意业复有三系缚诸有情无始恒相续由斯三种行造作十恶业如是众多罪我今皆忏悔</p>
<p style="text-align: left">
	　　赞曰。次二颂愿忏三业罪。即同十住毗婆沙第四所明忏悔。云三三合九种从三烦恼起。合九种者即前三业及三世并三报业。谓顺生现后受业。合之为九。今者加三障除三报业。此经据总。彼论约受有别。故俱成九各不相违。此九皆从贪嗔痴起云从三烦恼起。又彼论问三顺受中有定不定云何忏悔除耶。彼论答云。亦非皆灭。若定报者愿得今身偿故。此亦据报定时不定说。若时报俱定彼即不论。彼约中容忏悔者说。若能增上忏罪皆除故。涅槃经云。若入我法即不决定。又瑜伽论云。依未解脱者建立定报。此意约未种解脱分者。依之立定报业。若种解脱分者则总不定。不尔有情如何三生修即入圣。非皆唯有三生定报故。十业道义如别章</p>
<p style="text-align: left">
	　　经。我造诸恶业苦报当自受今于诸佛前至诚皆忏悔</p>
<p style="text-align: left">
	　　赞曰。次一颂属自结忏</p>
<p style="text-align: left">
	　　经。于此赡部洲及他方世界所有诸善业今我皆随喜</p>
<p style="text-align: left">
	　　赞曰。第二复次中第二随喜。随者顺也。喜者庆悦故。随即以信欲胜解三法为体。故成唯识云。若印顺者体即胜解。若乐顺者体即是欲。忍既信因欲即信果。故信及因果为其随体。喜即喜受。或此喜者非必喜受。但心心所总聚假立。庆悦名喜。或即不嫉故喜无量。以不嫉为体。此释为正。因随生喜即随之喜。或亦随亦喜名为随喜</p>
<p style="text-align: left">
	　　经。愿离十恶业修行十善道安住十地中常见十方佛</p>
<p style="text-align: left">
	　　赞曰。第三发愿</p>
<p style="text-align: left">
	　　经。我以身语意所修福智业愿以此善根速成无上慧</p>
<p style="text-align: left">
	　　赞曰。回向。以后智为体。又解。二颂俱是发愿。初因后果</p>
<p style="text-align: left">
	　　我今亲对十力前发露众多苦难事</p>
<p style="text-align: left">
	　　赞曰。下四十二颂是第三复次。广明忏愿。多忏报障。文分为五。初四颂悔过。次十一颂叹佛功德。次二十五颂发愿。次一颂随喜。次一颂回向。初忏悔中文复分三。此初半颂归诚总标</p>
<p style="text-align: left">
	　　经。凡愚迷惑三有难恒造极重恶业难我所积集欲邪难常起贪爱<a>流转</a>难于此<a>世间</a>耽着难一切愚夫烦恼难狂心散动颠倒难及以亲近恶友难于生死中贪染难嗔痴暗钝造罪难生八无暇恶处难未曾积集功德难</p>
<p style="text-align: left">
	　　赞曰。此次三颂别悔诸难。三颂十二句一句为一难。一凡夫不了苦果难。二长时恒造恶业难。三由计我所积集难。四由贪流转三界难。五于世乐果耽着难。六由依凡身起惑难。七邪心散动起倒难。八由恶友所摄难。九不了生死染着难。十由因三毒造罪难。十一生于无暇恶报难。十二无始未殖善因难。此意由恶业故生无暇。由不修善故起过。故今悉忏</p>
<p style="text-align: left">
	　　经。我今皆于最胜前忏悔无边罪恶业</p>
<p style="text-align: left">
	　　赞曰。此后半颂结悔悔诸过</p>
<p style="text-align: left">
	　　经。我今归依诸善逝我礼德海无上尊如大金山照十方唯愿慈悲哀摄受</p>
<p style="text-align: left">
	　　赞曰。下十一颂叹佛功德。文分为三。初一颂总标归礼赞。次五颂随分见德赞。后五颂显德无穷赞。此初也</p>
<p style="text-align: left">
	　　经。身色金光净无垢目如清净绀琉璃吉祥威德名称尊大悲慧日除众闇</p>
<p style="text-align: left">
	　　赞曰。随分见德赞。赞十三种德。此中有四。初一句赞体金光德。次一句赞目绀净德。次一句赞威势名闻德。次一句赞悲智破闇德</p>
<p style="text-align: left">
	　　经。佛日光明常普遍善净无垢离诸尘牟尼月照极清凉能除众生烦恼热</p>
<p style="text-align: left">
	　　赞曰。此有二德。初半颂赞遍智离染德。次半颂赞令证涅槃德。牟尼能以涅槃清凉除众生烦恼之热故</p>
<p style="text-align: left">
	　　经。三十二相遍庄严八十随好皆圆满福德难思无与等如日流光照世间</p>
<p style="text-align: left">
	　　赞曰。此有<a>三德</a>。初一句赞三十二相德。次一句赞八十随好德。次半颂赞成就有情德。如大庄严论云。譬如盛日。四摄相应发心亦如是。如日熟谷成就众生故。若增一阿含经云。日出有四事。一者日出时众瞑悉除。二农夫作务。三百鸟悉鸣。四婴儿啼哭。佛告诸<a>比丘</a>。若日出时众瞑除者。喻佛出世除去痴闇靡不明照人民之类。普共田作者。譬檀越施主随时供给衣服．饮食．床席．卧具．病缘医药。百鸟鸣者。譬如高德诸法师等能为四众说微妙法。婴儿啼者。此喻弊魔见佛出世心大愁恼</p>
<p style="text-align: left">
	　　经。色如琉璃净无垢犹如满月处<a>虚空</a>妙玻璃网映金躯种种光明以严饰</p>
<p style="text-align: left">
	　　赞曰。此有二德。初半颂赞随感应现德。如涅槃经月喻品说见半满等。次半颂赞焰网庄严德。妙颇璃白红色。<a>如法</a>华经云。如净琉璃中内现真金像等</p>
<p style="text-align: left">
	　　经。于生死苦暴流内老病忧愁水所漂如是苦海难堪忍佛日舒光令永竭</p>
<p style="text-align: left">
	　　赞曰。此一颂赞断他生死德。言暴流者即四暴流。一欲暴流。即欲界修惑。二有。即上二界修惑。三见。即三界见道烦恼。四无明暴流即三界见修无明。准此前三皆除无明。然诸论中说惑为暴流据因。此说生死苦为暴流即谈果也。或可。因果合名生死。老病忧愁漂溺有情如暴流。深广难度如苦海。瑜伽论第七十云。五<a>法相</a>似生死大海得大海名。一处所无边相似故。二甚深相似故。三难度相似故。四不可食相似故。此意大海俱苦皆不可食。生死亦尔。皆不可乐。五大宝所依相似故(此意一切众宝皆依于海于生死中方得三乘功德故也)五义之中今取前四云难堪忍。佛慧日光烁令涸竭</p>
<p style="text-align: left">
	　　经。我今稽首一切智三千世界希有尊光明晃耀紫金身种种妙好皆严饰</p>
<p style="text-align: left">
	　　赞曰。下五颂显德无穷赞。分二。此初一颂归礼总赞</p>
<p style="text-align: left">
	　　经。如大海水量难知大地微尘不可数如妙高山叵称量亦如虚空无有际诸佛功德亦如是一切有情不能知于无量劫谛思惟无有能知德海岸尽此大地诸山岳析如微尘能算知毛端渧海尚可量佛之功德无能数一切有情皆共赞世尊名称诸功德清净相好妙庄严不可称量知分齐</p>
<p style="text-align: left">
	　　赞曰。下四颂陈德别赞。四颂为四。此初一颂赞德过喻分。次一颂赞过情计分。次一颂赞德过算分。次一颂赞德过说分。大同金刚般若经论过于四分。又初一颂或即如次赞佛常乐我净四德。或通赞德。有其四种。一德深如海。二德众如尘。三德高如山。四德广如空。若宝云经第四云。菩萨复有十法。譬如大海。何等为十。一是大宝藏。二深广难度。三广大无边。四次第渐深。五不与烦恼同处而宿。六寂灭一相。七众流竞注皆悉容受。八潮不失时。九能为他人作归依处。十而无竭尽云何是大宝藏。亦如大海。众宝出中人取不减。菩萨亦尔。无边众生<a>信心</a>修行。功德宝藏亦复不减。譬如大海深广难度。菩萨亦尔。智度大海天魔外道无能度者如海无边。菩萨亦尔。功德智慧广大无边如海渐深。菩萨亦尔。成一切种智以渐转深。譬如大海不宿死尸。菩萨法海一切结漏烦恼死尸及恶知识亦不同宿。譬如大海众流注中皆同一味。菩萨亦尔。一切功德至种智海亦同一味。譬如大海能容众流然不增减。菩萨亦尔。听受一切佛法亦为众说而无增减。譬如大海潮不失时。菩萨亦尔。于所成就众生亦潮不过限。譬如大海一切大身依止窟宅。菩萨亦尔。为一切大心众生作依止窟宅。譬如大海无有穷尽。菩萨亦尔。为一切众生随应说法无有穷尽。准此文意即是说佛。云何知然。言种智一味结漏死尸皆不容宿故。菩萨留惑至惑尽故。未成一切种智故。云菩萨者就因为名。或通因果有此十义。故赞如海。今此经中且约第三一义如海。余略不言。若准大庄严论云。譬如大海。忍波罗蜜相应发心亦复如是。诸来违逆心不动故。譬如大地。最初发心亦复如是。一切佛法能生持故。譬如山王。禅波罗蜜相应发心亦复如是。物无能动。以不乱故。彼有喻<a>六度</a>四摄四无量等。此略喻第三第四。如空即十地经无尽句中第三虚空界尽。以影余故</p>
<p style="text-align: left">
	　　经。我之所有众善业愿得速成无上尊</p>
<p style="text-align: left">
	　　赞曰。下二十五颂发愿。分二。初五颂自他利愿。后二十颂唯利他愿。初中复二。初三颂求果愿。后二颂求因愿。初果愿中有二。此半颂求果自利愿</p>
<p style="text-align: left">
	　　经。广说正法利群生悉令解脱于众苦降伏大力魔军众当转无上正法轮久住劫数难思议充足众生<a>甘露</a>味犹如过去诸最胜<a>六波罗蜜</a>皆圆满灭诸贪欲及嗔痴降伏烦恼除众苦</p>
<p style="text-align: left">
	　　赞曰。此二颂半求果利他愿。于中初半颂愿令得择灭。次半颂愿令降天魔。次半颂愿令得涅槃。次半颂愿令修六度。次半颂愿令除六障。如文句知</p>
<p style="text-align: left">
	　　经。愿我常得宿命智能忆过去百千生亦常忆念牟尼尊得闻诸佛甚深法愿我以斯诸善业奉事无边最胜尊远离一切不善因恒得修行真妙法</p>
<p style="text-align: left">
	　　赞曰。下二颂求因愿略有四愿。初半颂求宿命智愿。次半颂求六念愿。六念者。<a>念佛</a>．念法．念僧．念戒．念施．念天。此且举二。次半颂求善友愿。次半颂求离恶修善愿</p>
<p style="text-align: left">
	　　经。一切世界诸众生悉皆离苦得安乐所有诸根不具足令彼身相皆圆满</p>
<p style="text-align: left">
	　　赞曰。下二十颂明唯利他有二。初十六颂愿他得世果。次四颂愿他得出世果。初中有二。初十四颂愿得现在果。后二颂令得未来果。现果分二。初七颂愿令离苦。后七颂愿令得乐。初中有三。此初一颂总标拔苦</p>
<p style="text-align: left">
	　　经。若有众生遭病苦身形羸瘦无所依咸令病苦得消除诸根色力皆充满</p>
<p style="text-align: left">
	　　赞曰。次下五颂半别明离苦有五。此即第一一颂拔诸疾病苦</p>
<p style="text-align: left">
	　　经。若犯王法当刑戮众苦逼迫生忧恼彼受如斯极苦时无有归依能救护</p>
<p style="text-align: left">
	　　赞曰。下三颂第二拔刑罚苦有二。初一颂标有苦无救</p>
<p style="text-align: left">
	　　经。若受鞭杖枷锁系种种苦具切其身无量百千忧恼时逼迫身心无暂乐皆令得免于系缚及以鞭杖苦楚事将临刑者得命全众苦皆令永除尽</p>
<p style="text-align: left">
	　　赞曰。下二颂愿为断除。于中初一颂半令离枷锁鞭杖苦。次半颂令离残害断命苦</p>
<p style="text-align: left">
	　　经。若有众生饥渴逼令得种种<a>殊胜</a>味盲者得视聋者闻跛者能行痖能语</p>
<p style="text-align: left">
	　　赞曰。此中有二。第三令离饥渴苦。第四令离不具诸根苦</p>
<p style="text-align: left">
	　　经。贫穷众生获宝藏仓库盈溢无所乏皆令得受上妙乐无一众生受苦恼</p>
<p style="text-align: left">
	　　赞曰。下初半颂第五令离贫穷苦。后半颂第三结令离苦</p>
<p style="text-align: left">
	　　经。一切人天皆乐见容仪温雅甚端严悉皆现受无量乐受用丰饶福德具</p>
<p style="text-align: left">
	　　赞曰。下七颂愿令他得乐。有十二。此中有二。初半颂令得人天敬爱乐。次半颂令得丰诸珍玩乐</p>
<p style="text-align: left">
	　　经。随彼众生念妓乐承妙音声皆现前念水即现清凉池金色莲华泛其上</p>
<p style="text-align: left">
	　　赞曰。此有二乐。初半颂令得伎乐<a>随念</a>乐。次半颂令得池沼随心乐</p>
<p style="text-align: left">
	　　经。随彼众生心所念饮食衣服及床敷金银珍宝妙琉璃璎珞庄严皆具足</p>
<p style="text-align: left">
	　　赞曰。此有二乐。初半颂令得四事随念乐。次半颂令得七宝珠璎严具乐</p>
<p style="text-align: left">
	　　经。勿令众生闻恶响亦复不见有相违所受容貌悉端严各各慈心相爱乐</p>
<p style="text-align: left">
	　　赞曰。此有二乐。初半颂令得美名和穆乐。次半颂令得端严慈爱乐</p>
<p style="text-align: left">
	　　经。世间资生诸乐具随心念时皆满足所得珍财无吝惜分布施与诸众生</p>
<p style="text-align: left">
	　　赞曰。此有二乐。初半颂令得资什随心乐。次半颂令得无贪乐施乐</p>
<p style="text-align: left">
	　　经。<a>烧香</a>末香及涂香众妙杂华非一色每日三时从树堕随心受用生欢喜普愿众生咸供养十方一切最胜尊三乘清净妙法门菩萨独觉声闻众</p>
<p style="text-align: left">
	　　赞曰。此有二乐。初一颂令得香华随意乐。次一颂令得供养三宝乐</p>
<p style="text-align: left">
	　　经。常愿勿处于卑贱不堕无暇八难中生在有暇人中尊恒得亲承十方佛愿得常生富贵家财宝仓库皆盈满颜貌名称无与等<a>寿命</a>延长</p>
<p style="text-align: left">
	　　经。劫数</p>
<p style="text-align: left">
	　　赞曰。下二颂愿他得未来果有五。初半颂令得不生八难乐。次半颂令得常遇世尊乐。次半颂令得常生富贵乐。次一句令得形妙名闻乐。次一句令得寿命延长乐</p>
<p style="text-align: left">
	　　经。悉愿女人变为男勇健聪明多智慧一切常行菩萨道勤修六度到<a>彼岸</a></p>
<p style="text-align: left">
	　　赞曰。下四颂令得他出世果有六。此中有二。初半颂令得男身聪慧乐。次半颂令得常行觉品乐</p>
<p style="text-align: left">
	　　经。常见十方无量佛宝王树下而安处处妙琉璃师子座恒得亲承转法轮</p>
<p style="text-align: left">
	　　赞曰。此有二乐。初半颂令得见佛出现乐。次半颂令得亲承演说法乐</p>
<p style="text-align: left">
	　　经。若于过去及现在轮回三有造诸业能招可厌不善趣愿得消灭永无余一切众生于有海生死罥网坚牢缚愿以智剑为断除离苦速证菩提处</p>
<p style="text-align: left">
	　　赞曰。此有二乐。初一颂令他得除自苦乐。次一颂令他得除生死乐</p>
<p style="text-align: left">
	　　经。众生于此赡部内或于他方世界中所作种种胜福因我今皆悉生随喜</p>
<p style="text-align: left">
	　　赞曰。此一颂是第三广忏愿中第四随喜</p>
<p style="text-align: left">
	　　以此随喜福德事及身语意造众善愿此胜业常增长速证无上大菩提</p>
<p style="text-align: left">
	　　赞曰。此一颂第五四回向即十度中第七方便。方便有二。一回向方便。二拔济方便。此回向也。后智为体。上句虽有愿言下句意明方便。不尔与前发愿何别。前已发愿言我之所有众善业。愿得速成无上尊等竟。故此回向</p>
<p style="text-align: left">
	　　经。所有礼赞佛功德深心清净无瑕秽回向发愿福无边当超恶趣六十劫</p>
<p style="text-align: left">
	　　赞曰。下四颂大段第二别明胜中。第四明胜劝修有五。此初一颂明修前业能越恶趣</p>
<p style="text-align: left">
	　　经。若有男子及女人婆罗门等诸胜族合掌一心赞叹佛生生常忆宿世事</p>
<p style="text-align: left">
	　　赞曰。此一颂明修前业能得宿命</p>
<p style="text-align: left">
	　　经。诸根清净身圆满殊胜功德皆成就愿于未来所生处常得人天共瞻仰</p>
<p style="text-align: left">
	　　赞曰。此初半颂明修前业得胜身福满。次半颂得天人敬仰</p>
<p style="text-align: left">
	　　经。非于一佛十佛所修诸善根今得闻百千佛所种善根方得闻斯忏悔法</p>
<p style="text-align: left">
	　　赞曰。明得闻此法即供养多佛。此意明。但得听闻尚曾供养多佛。况能闻已而修行。此同般若及法华经。劝进修习故</p>
<p style="text-align: left">
	　　经。尔时世尊闻此说已赞妙幢菩萨言善哉善哉</p>
<p style="text-align: left">
	　　赞曰。下品第三大段世尊赞印。即文分为三。此初赞也</p>
<p style="text-align: left">
	　　经。善男子如汝所梦金鼓出声赞叹如来真实功德并忏悔法若有闻者获福甚多广利有情灭除罪障</p>
<p style="text-align: left">
	　　赞曰。次印也。前之颂中妙幢说闻此法灭罪得福。恐人不信。故佛为印</p>
<p style="text-align: left">
	　　经。汝今应知此之胜业皆是过去赞叹发愿宿习因缘及由诸佛威力加护此之因缘当为汝说</p>
<p style="text-align: left">
	　　赞曰。后许说梦因。即下莲华喻赞品是</p>
<p style="text-align: left">
	　　经。时诸大众闻是法已咸皆欢喜信受奉行</p>
<p style="text-align: left">
	　　赞曰。第四大段大众喜行</p>
<p style="text-align: left">
	　　金光明最胜王经卷第三</p>
<p style="text-align: left">
	　　唐<a>三藏</a>法师义净奉制译</p>
<p style="text-align: left">
	　　灭业障品第五</p>
<p style="text-align: left">
	　　灭业障品三门分别。一来意。二释名。三解难。言来意者有三。一明灭恶之中前品梦闻悔过以为警觉。今者正示悔法灭除。故前品后有此品生。第二来意者。妙幢久种善根因梦自能悔过。余众不能自悟。<a>佛教</a>方解忏除。故更放光召其有缘。因请佛为广辨。故前品后有此品生。三者欲求胜果必殖妙因。障难既存何能起行。欲起妙行先令灭障。妙幢但陈其梦。未自忏除欲自发露。故请佛说悔灭之法。故前品后有此品生。释品名者真谛云。业障灭品此西国音。此经云灭业障依此方语。梵云羯磨(此云业)阿跋啰拏(此云障)毗那奢(此云灭)业谓造作障谓障碍。由作不善能碍圣道。业即是障持业释也。灭通能所。若能灭名灭即忏悔等。曰由此忏等能灭业障。即业障之灭依主释。或所灭名灭。灭者除也。由忏等四令业障灭。业障即灭持业释也。或灭业障总属于能。即于能灭说所灭法。由忏悔等四能灭业障名灭业障品。如理门论云于其能破立所破声。解难者。问。障有多种且惑业苦总名为障。今何但言灭业障耶。答。有二解。一云惑业苦三总得名业。如言烦恼障即大随惑。二所发业并及于果总名烦恼障。准彼相从业因业果总名为业。问。若尔何故不云灭惑苦障。答。随举于一皆有难故。或可。业碍圣道胜惑名故。所以业有定业。惑中不说有定惑故。苦由业生。故但从胜名灭业障。一云虽惑业苦俱得障名。业障增强但偏忏业。以业招生亲于惑故。下请云曾所造作业障罪者云何忏悔。不问惑苦故。又若有极重不善之业必招难身。无暇入圣故。经但云灭业障品。前释为究。下文具忏惑业苦故。问。惑业苦三摄尽二障。未知所知障今亦忏不。答。既趣佛果二障俱忏。故说云修菩提行所有业障悉皆忏悔。问。三性之业为总忏不。答。三性俱忏。由于二障发三性业。故招人天业亦皆忏故。问。今此与前两品何别。答。传云真谛有八解不同。一初夜中妙幢梦见。后大众昼日修行。二云初是略释。后是广释。三初是忏悔。后一罪灭。四云初是暂伏。后是永除。五初明经能灭罪。后明弘经者罪灭。六初明法身示现。后明<a>化身</a>为说。七初妙幢独闻。后大众共感。八初品由妙幢愿。后品由大众机。此八释中第二七八三释为正。余者不正。今释不同。如来意辨</p>
<p style="text-align: left">
	　　经。尔时世尊住正分别入于甚深微妙静虑</p>
<p style="text-align: left">
	　　赞曰。此品之内大文分四。一放光集众。二天帝启请。三如来为说。四得益喜行。下云时诸大众闻佛说已咸蒙胜益欢喜奉持。是初。文分三。初入定放光。次光明利益。后寻光诣佛。初又分三。一入定。二放光。三照境。此初也。诸后得智缘俗名为分别。得称境而知故名住正。或正谓根本。分别即后得。了俗由证真故名为后得。住谓依止即后得智依本智起。静谓寂静。虑谓审虑。静简散心虑简<a>无心</a>。上界定皆具足诸支。虽通名静虑世尊所起多第四定。以最胜故。入者证也。后智了机及能被法二乘不知名为甚深。超三界故名为微妙。审了机法应物示证。所以云入。又解。住正分别示起加行。为利生故名正分别。入即能入。静虑所入。超过二乘名甚深。胜于菩萨名微妙。据实放光是神境通。通依静虑。故先言入</p>
<p style="text-align: left">
	　　经。从身毛孔放大光明无量百千种种诸色</p>
<p style="text-align: left">
	　　赞曰。二放光也有三。初出处从身毛孔。次所出放大光明。后光体无量诸色</p>
<p style="text-align: left">
	　　经。诸佛刹土悉现光中十方恒河沙校量譬喻所不能及</p>
<p style="text-align: left">
	　　赞曰。三照境也有二。初照境分齐诸佛刹土悉现光中。二殊胜校喻不及</p>
<p style="text-align: left">
	　　经。五浊恶世为光所照</p>
<p style="text-align: left">
	　　赞曰。第二明光利益有四。一总明时处。时即五浊时处即秽国</p>
<p style="text-align: left">
	　　经。是诸众生作十恶业五无间罪诽谤三宝不孝尊亲轻慢师长婆罗门众应堕<a>地狱</a>饿鬼傍生</p>
<p style="text-align: left">
	　　赞曰。二明所照境即光所照。正佛意为断业惑苦。各据重明云照五浊十恶五逆及三恶趣。十恶五浊及五逆业。广如余辨。言无间者俱舍十七云。约异熟果决定。更无余业余生能为间隔故。此唯因无间隔义。乃至云。彼有无间得无间名。与无间法合故名无间</p>
<p style="text-align: left">
	　　经。彼各蒙光至所住处</p>
<p style="text-align: left">
	　　赞曰。三明光能照</p>
<p style="text-align: left">
	　　经。是诸有情见斯光已因光力故皆得安乐端正姝妙色相具足福智庄严得见诸佛</p>
<p style="text-align: left">
	　　赞曰。四正明光益。于中复四。一得安乐。二得端严。三得福智。四得见佛。问。睹光安乐已离前障。何更为说忏悔益。宜睹光而罪灭。即得见光。宜闻法而罪除即为说法。或睹暂灭忏令永除。又光为现世。法通未来</p>
<p style="text-align: left">
	　　经。是时帝释一切天众及恒河女神并诸大众蒙光希有皆至佛所右绕三匝退坐一面</p>
<p style="text-align: left">
	　　赞曰。寻光诣佛</p>
<p style="text-align: left">
	　　经。尔时天帝释承佛威力即从座起偏袒右肩右膝着地合掌向佛而白佛言世尊</p>
<p style="text-align: left">
	　　赞曰。帝释启请有四。一请法仪。二所请主。三所为机。四所请法。此初二。初中三。一能请人。二所承力。三正轨则</p>
<p style="text-align: left">
	　　经。云何善男子善女人愿求阿耨多罗三藐三菩提修行大乘摄受一切邪倒有情曾所造作业障罪者云何忏悔当得除灭</p>
<p style="text-align: left">
	　　赞曰。此后二也。所为机中有二。初能行法人。次所利摄者。此中修行亦自所习。但菩萨为怀利他为先故但举为他。理实亦自行。请法可知</p>
<p style="text-align: left">
	　　经。佛告天帝释善哉善哉善男子汝今修行欲为无量无边众生令得清净解脱安乐哀愍世间福利一切</p>
<p style="text-align: left">
	　　赞曰。第三如来为说有六。一答所请法。二若有净信下赞胜劝行。三尔时天帝下依劝修学。四我念往昔已下引己为证。五若有苾刍下明行法利益。六尔时释梵下释梵述成。答所请中初赞后答。赞中初总赞后别赞。别赞中初赞自利。谓汝今修行是。二赞利他。欲为无量等是。赞利他中初赞利他后释所以。云为无量众生者瑜伽四十六有五无量。一有情界无量。二世界无量。三法界无量。四调伏界。五调伏方便界。有情界即所利生。世界即所可化处。法界即三性法等。谓由此法成染净故所调伏界即种姓差别。由此种姓有堪能故。调伏方便界即能成就有情之法。无量即众生界。无边即世界。或俱通二。令得安乐等是所调伏界。并所除障即法界无量。汝今修行即调伏方便界。故无垢称经云。应以是法而化有情即修是法。安乐道菩提涅槃。故唯识第十云。此二自性皆无逼恼。及能安乐故二转依俱名安乐。具离二障名清净解脱。哀愍即大悲拔苦。福利即大慈与乐</p>
<p style="text-align: left">
	　　经。若有众生由业障故造诸罪者</p>
<p style="text-align: left">
	　　赞曰。正答有二。初略明。但令灭恶。后善男子有四业障下。广明亦令生善。初中复二。初正明忏悔法。后若人成就四法下明能行之人。或初明暂除。后明永灭。就忏悔中复分为五。一明应忏之人。二应当策励下明忏悔方轨。三我从无始下正明忏悔。四以是因缘下结劝修行。五何以故一切诸法从因缘生下释其所以。此即初也。由业障故者宿业种。造诸罪者更起现。此由宿因作业决定。不尔菩萨及诸如来一切时观见应起业制令不作。何故得造。由决定故。不尔佛等何故待作后方教忏。若尔一切业皆定作。应无不定。答。虽定造业感果不定。所以经论又约感果分定不定者即假者造业之人。又解。由业障故即<a>善恶</a>业。造诸罪者即感果。业是能造果是所造。又解。通前二义故</p>
<p style="text-align: left">
	　　经。应当策励昼夜六时偏袒右肩右膝着地合掌恭敬一心专念口自说言</p>
<p style="text-align: left">
	　　赞曰。正明方轨有四。一令作意。即是加行并审决思。即应当策励是。二明时节。昼夜六时。明动发思正起三业。此身意语。偏袒等是身业。一心专念是意业。口自陈说是语业</p>
<p style="text-align: left">
	　　经。归命顶礼现在十方一切诸佛已得阿耨多罗三藐三菩提者</p>
<p style="text-align: left">
	　　赞曰。所对忏者。于中分二。初虔恭礼赞。次彼诸世尊已下投诚请证。此初也。文分为二。初现世后如是等下过未。初中复二。初礼次赞。此礼也。尽寿投诚故云归命。表敬之极故云顶礼。赞中初赞自利得菩提。后赞利他转法轮等。此即初也</p>
<p style="text-align: left">
	　　经。转妙法轮持照法轮雨大法雨击大法鼓吹大法螺建大法幢秉大法炬</p>
<p style="text-align: left">
	　　赞曰。此赞利他。初明说法。次明利他。说中八句。初三句标。次五句释。此中二释初转法轮在见道。照法轮在修。持在无学。义通三乘。见谛道中俱观<a>四谛</a>上下转等独得转名。<a>修道</a>离障重观妙理独得照名。无学能摄有无为德独得持名。雨大法雨胜解行位。击大法鼓在见修位。吹法螺下在无学位。又释。初三准解深密经是三时教。此中持应在后。以文言便持在照前。下五句中第一即转法轮。准法华经论云。已断疑者令成就智身故即是令得二乘果。击大法鼓者即照法轮。法华经论云。已成就智身者示二种密境界故。说二乘者是趣大方便。彼不能知云密境界。三无性等亦密意故。今此但有示二乘密境界。无不绝大法鼓故。次吹大法螺等三是持法轮。初是说法。次得智。后观理。即是令得菩提涅槃。法华经中据圆满能故。于法幢后方说吹螺。此约能为他说教令得二果故。于法幢前说吹螺。如妙光菩萨持妙法华经化八王子皆成佛道。信解品中迦叶等云我等今者真是声闻。以佛道声令一切闻</p>
<p style="text-align: left">
	　　经。为欲利益安乐诸众生故常行法施诱进群迷令得大果证常乐故</p>
<p style="text-align: left">
	　　赞曰。利他。令他得世果名利益。得出世果名安乐。以教授机名为法施。未发心令发心名诱。已发心令成就名进。已成就者令得解脱名令得大果。证常乐故。涅槃自性常。菩提三种常。四智所依常。故俱名常。乐如前释</p>
<p style="text-align: left">
	　　经。如是等诸佛世尊以身语意稽首归诚至心礼敬</p>
<p style="text-align: left">
	　　赞曰。过未诸佛</p>
<p style="text-align: left">
	　　经。彼诸世尊以真实慧以真实眼真实证明真实平等悉知悉见一切众生善恶之业</p>
<p style="text-align: left">
	　　赞曰。投诚请证。以佛一具二智云真实慧。二圆五眼故云真实眼。三能真实证具前二义故。四平等心证平等理故。依三念住故。五能知见此意。由佛具二智故悉知众生。圆五眼故悉见众生。故今投诚请佛为证。即无著般若经论云见智净具足住。见即五眼智即二智。由肉天眼见一切众生色蕴色身。由<a>法眼</a>故见一切众生四蕴名身。即见身语业是肉天眼。见意业是法眼。总见佛眼。瑜伽八十二云。成就明眼具三眼故。三即肉天慧。慧中本后分为法慧。体是一故。在果名佛眼。体即三眼。故不云五。由佛具智故。知者知寂静不寂静。即知住念住非念住坏缘法念。通根本智。及具五眼能悉知见身语心行善不善业。依三念住怨亲等视故请为证。又真实证明有其二义。一述佛明证。二请为证明。若但为证应在后明。由通二义故中间说。亦同十住毗婆沙。云十方一切佛所知无不尽。我今悉于前发露诸黑恶等</p>
<p style="text-align: left">
	　　经。我从无始生死以来随恶流转共诸众生造业障罪</p>
<p style="text-align: left">
	　　赞曰。正明<a>忏悔文</a>复分三。初总标次别忏后顺同。此初也。随恶者随恶友随惑业。流转者受生死果。种子为流现果为转。惑随恶惑业集谛。流随恶果苦谛。转依于苦谛复共众生起于集谛造于诸业</p>
<p style="text-align: left">
	　　经。为贪嗔痴之所缠缚未识佛时未识法时未识僧时未识善恶</p>
<p style="text-align: left">
	　　赞曰。次别忏也。又分为三。初举造业因。次所造业后所成果亦即如次忏惑业苦。此即忏惑起业因也。由斯三毒之所缠缚不自在故。起诸恶本名不善根。同十住毗婆沙三三合九种从三烦恼起。合九种者即身等三业有现生后及三界业故云三三。皆贪等起云从三起。无明胜本偏云未识三宝善恶</p>
<p style="text-align: left">
	　　经。由身语意造无间罪</p>
<p style="text-align: left">
	　　赞曰。忏业障于中分三。初举业障。次证佛证。后正忏悔。初中有三。谓总别结。如次三文。别中初五逆业。见有胜已已下余业。此初文也。依萨遮尼干子经等有大乘五逆</p>
<p style="text-align: left">
	　　经。恶心出佛身血诽谤正法破和合僧杀阿罗汉杀害父母</p>
<p style="text-align: left">
	　　赞曰。此之五逆三乘通说。总大乘不共逆中当第四逆。诽谤正法亦是破僧。谤佛八正为非正道。说五法为正道。故云诽谤正法。言五法者大乘未见其文。准一切有部。大毗婆沙一百一十六云。何五法。一尽寿着粪扫衣。二尽寿乞食。三尽寿唯一座食。四尽寿常居逈处。五尽寿不食一切鱼肉味盐苏乳等。正理律摄说五有别。具如彼明。或诽谤正法是大乘第二逆。在此破僧前明者。以谤佛正法同故在此而说。非属破僧</p>
<p style="text-align: left">
	　　经。身三语四意三种行造十恶业自作教他见作随喜于诸善人横生毁谤斗秤欺诳以伪为真不净饮食施与一切于<a>六道</a>中所有父母更相恼害</p>
<p style="text-align: left">
	　　赞曰。第五逆也。谓长夜常行十不善业。初总举明。后略别明。于诸善人下略别明。生毁谤者语不善业。斗称欺诳以伪为真是盗业。不净饮食施诸众生是贪不善业。惜好施恶故更相恼害嗔不善业</p>
<p style="text-align: left">
	　　经。或盗窣堵波物四方僧物现前僧物自在而有</p>
<p style="text-align: left">
	　　赞曰。是第一逆。用盗三宝财物</p>
<p style="text-align: left">
	　　经。世尊法律不乐奉行师长教示不相随顺见行声闻独觉大乘<a>行者</a>喜生骂辱令诸行人心生悔恼</p>
<p style="text-align: left">
	　　赞曰。是第二逆。初违教。即隐蔽覆藏。见行声闻等下毁人。并含第三逆</p>
<p style="text-align: left">
	　　经。见有胜已便怀嫉妒法施财施常生悭惜无明所覆邪见惑心</p>
<p style="text-align: left">
	　　赞曰。明忏余业。初举起业因。愱悭即随惑十缠。无明邪见即本惑。各据胜说</p>
<p style="text-align: left">
	　　经。不修善因令恶增长于诸佛所而起诽谤法说非法非法说法如是众罪</p>
<p style="text-align: left">
	　　赞曰。即所起业新薰不善令增。本有不善业等令长。次于佛法起不善业</p>
<p style="text-align: left">
	　　经。佛以真实慧真实眼真实证明真实平等悉知悉见</p>
<p style="text-align: left">
	　　赞曰。二请佛证知</p>
<p style="text-align: left">
	　　经。我今归命对诸佛前皆悉发露不敢覆藏未作之罪更不复作已作之罪今皆忏悔</p>
<p style="text-align: left">
	　　赞曰。三正陈忏悔</p>
<p style="text-align: left">
	　　经。所作业障应堕恶道地狱傍生饿鬼之中阿苏罗众及八难处愿我此生所有业障皆得消灭所有恶报未来不受</p>
<p style="text-align: left">
	　　赞曰。忏报障</p>
<p style="text-align: left">
	　　经。亦如过去诸大菩萨修菩提行所有业障悉已忏悔我之业障今亦忏悔皆悉发露不敢覆藏已作之罪愿得除灭未来之恶更不敢造</p>
<p style="text-align: left">
	　　赞曰。忏中后顺同也。三世为三此同过去。初举他。我之业障下自作</p>
<p style="text-align: left">
	　　经。亦如未来诸大菩萨修菩提行所有业障悉皆忏悔我之业障今亦忏悔咸悉发露不敢覆藏所作之罪愿得除灭未来之恶更不敢造亦如现在十方世界诸大菩萨修菩提行所有业障悉亦忏悔我之业障今亦忏悔皆悉发露不敢覆藏已作之罪愿得除灭未来之恶更不敢造</p>
<p style="text-align: left">
	　　赞曰。余二准同</p>
<p style="text-align: left">
	　　经。善男子以是因缘若有造罪一<a>刹那</a>中不得覆藏何况一日一夜乃至多时</p>
<p style="text-align: left">
	　　赞曰。第四结劝修行。于中分二。初举罪劝悔。二若有愿生下举益劝修。初中复二。以是因缘结前。因缘者是所以。由恶业感恶果。既有此损所以又如菩萨。欲修菩提必须忏悔。故是因缘。若有造罪下正劝。劝文有三谓法喻合。法中有三。初令不暂停。次令还出净怀于愧信。后劝应如前悔。刹那多种。经一生灭之刹那时尚不应停。而况多时。如毒箭中不可暂忍</p>
<p style="text-align: left">
	　　经。若有犯罪欲求清净心怀愧耻信于未来必有恶报生大恐怖应如是忏</p>
<p style="text-align: left">
	　　赞曰。后二文由愧拒恶。由信因果有善恶报。故生大怖</p>
<p style="text-align: left">
	　　经。如人被火烧头烧衣救令速灭火若未灭心不得安若人犯罪亦复如是即应忏悔令速除灭</p>
<p style="text-align: left">
	　　赞曰。喻合可知</p>
<p style="text-align: left">
	　　经。若有愿生富乐之家多饶财宝复欲发意修习大乘亦应忏悔灭除业障</p>
<p style="text-align: left">
	　　赞曰。下举益劝修有三。初举有漏益劝修。后举无漏益劝修。有漏之中初举欲界后举<a>色界</a>。欲界中初人次天。人中四姓初举吠舍戍陀二劝。次举净行刹帝利劝。此初二</p>
<p style="text-align: left">
	　　经。欲生豪贵婆罗门种刹帝利家及转轮王七宝具足亦应忏悔灭除业障</p>
<p style="text-align: left">
	　　赞曰。后二也</p>
<p style="text-align: left">
	　　经。善男子若有欲生四天王众三十三天夜摩天睹史多天乐变化天他化自在天亦应忏悔灭除业障</p>
<p style="text-align: left">
	　　赞曰。举欲天劝</p>
<p style="text-align: left">
	　　经。若欲生梵众梵辅大梵天少光无量光极光净天少净无量净遍净天无云福生广果无烦无热善现天善见色究竟天亦应忏悔灭除业障</p>
<p style="text-align: left">
	　　赞曰。举色天劝。如瑜伽．杂集．智度．长阿含．起世．正法念．正理．婆沙．楼炭经等。广说如彼。且正理云。大梵所有所化所领故名梵众。于大梵前行列侍卫。故名梵辅。广善所生。故名为梵。此梵即大故名大梵。由彼获得中间静虑故。最初生故。最后没故。威德等胜故名为大。于自地内光明最小故名小光。光明转胜量难测故名无量光。净光遍照自地处。故名极光净。意地乐受说名为净。于自地中唯此净最小。故名小净。此净转增量难测故名无量净。此净周普。故名遍净。离云居故名无云。福转胜故名福生。有色异生其福最胜。故言广果。离欲诸圣以圣道水灌烦恼垢。故名为净。净身所止故名净居。又此天中纯圣所止故名净居。烦谓繁杂或谓繁广。无繁杂中此最初故令下生烦恼名热。此初远离得无热名。彼天形色端正妙好过下二天。故名善现。形色转胜众所乐观。故名善见。彼天形色最为胜妙。余不及故名色空竟。或此已到众苦所依身最后边名色究竟</p>
<p style="text-align: left">
	　　若欲求预流果一来果不还果阿<a>罗汉果</a>亦应忏悔灭除业障若欲愿求三明六通声闻独觉自在菩提至究竟地</p>
<p style="text-align: left">
	　　赞曰。举无漏果劝有三。初通说声闻。次明俱脱到于彼岸。小中二果然独觉中部行独一虽两种别并得俱脱。三明六通如余处辨</p>
<p style="text-align: left">
	　　经。求一切智智净智不思议智不动智三藐三菩提正遍智者亦应忏悔灭除业障</p>
<p style="text-align: left">
	　　赞曰。举大果劝。初四智。智性名智。三藐已下智相名智。一切智根本智能证也。重言智者智性所证也。意明智性是根本故。即此智性离二障故名净智。非余所知名不思议。离生灭名不动。即当阿耨多罗也。三藐等如常所释。如无著菩萨般若经论释。具智断德是无上菩提。或复总别配四智品。一切智智总。准大庄严论第三说。智净是观察转五识得。能于大众说法断疑。雨大法雨能令他净故名净智。又总一切诸陀罗尼门诸三昧门。于所识境恒无障碍。此自无染故亦名净。不思议者是成事智转第六得。于一切世界作种种变化事无量无边不可思议。不动智者是圆镜智转第八得。故彼论云。四智镜不动三智之所依。释云。彼镜智以不动为相。恒为余三智之所依。不动者是相续一类唯舍受义。三藐等者是平等智转第七得。故彼论云。众生平等智修净证菩提。释云。若修习此智最极清净即得无上菩提。以无究竟故。由众生无尽故无究竟。无究竟故不住涅槃。此意由众生故究竟不得入于涅槃。复言正遍智者唐梵俱说</p>
<p style="text-align: left">
	　　经。何以故</p>
<p style="text-align: left">
	　　赞曰。下释忏悔灭障所以。即是释难。文复分二。初释难。后若有善男子下结成忏悔能灭诸恶。初中有三。一依因缘门释。第二何以故下依无相门释。三善男子一切诸法下依真如门释。此依因缘门。初征后释。此征也。征意云。善恶各别前后生灭。何所以故忏悔能灭。又征意云。恶现在时忏心未起。起忏心时已生者谢无。未生者住未来复无。现在时复不俱。明闇不并。又现在者才生即灭。从何所以而说忏灭</p>
<p style="text-align: left">
	　　经。善男子一切诸法从因缘生</p>
<p style="text-align: left">
	　　赞曰。初释难后引证。此释难。虽前后生灭一切诸法。而由因缘力故生。亦由因缘力故灭。此但举因缘生。必定有因缘灭故影略言不说灭也。虽灭不待因据见生说。若未来应生。落谢应能感果。由忏因缘令彼不起亦名为灭。即待因灭也</p>
<p style="text-align: left">
	　　经。如来所说异相生异相灭因缘异故</p>
<p style="text-align: left">
	　　赞曰。此引证。一切如来皆同此说。故云如来所说。相谓体相。异法体出生异法体灭坏。犹如明生而闇法灭。有能生因缘有能灭因缘。因缘是所以义所以有异。故忏法生不善法灭</p>
<p style="text-align: left">
	　　经。如是过去诸法皆已灭尽所有业障无复遗余</p>
<p style="text-align: left">
	　　赞曰。释第二征有三。初牒前所征过去已灭。次辨今忏善心得生。后辨忏心所灭之障。此初也。如是过去诸法皆已灭尽者牒前已灭。现行之法云所有业障。彼所薰种可有当生。无复遗余。令彼当生无复遗余。不约现行已灭说断</p>
<p style="text-align: left">
	　　经。是诸行法未得现生而今得生</p>
<p style="text-align: left">
	　　赞曰。次辨今忏善心得生。此因缘法昔不缘合未得现生。而今现缘合忏善心得生</p>
<p style="text-align: left">
	　　经。未来业障更不复起</p>
<p style="text-align: left">
	　　令未来应生业障更不复起。复者重也。未来未生应生之现更不生。现已薰业种应招未来果之业障。更不复能招后果起。有一业感多生。已感者已灭未灭应感更不复起。曾未招者彼所招果是余已生果。恶之类是余能招恶业之类云更不复起。即有漏心忏伏断。无漏心忏除断。三门说忏。皆通漏无漏故</p>
<p style="text-align: left">
	　　经。何以故</p>
<p style="text-align: left">
	　　赞曰。第二依无相门释。初假征后正释。此假征也。征意云。俱生灭法。何以故异法因缘有生法生。异法因缘有灭法灭</p>
<p style="text-align: left">
	　　经。善男子一切法空</p>
<p style="text-align: left">
	　　赞曰。正释。初释后引证。此释。一切所有生灭法相。皆悉空故即相无自性</p>
<p style="text-align: left">
	　　经。如来所说无有我人众生寿者亦无生灭亦无行法</p>
<p style="text-align: left">
	　　赞曰。此引证也。一切如来说我寿者悉皆是无故。彼所起善恶之业亦无生灭。或我寿等即解深密等说。一切法皆无自性。无生无灭本来寂灭自性涅槃等。是所灭之障既无生灭能灭之行法亦无生灭。是一切法故。又普贤观经云。以此<a>五蕴</a>空无自性。乃至云。如此相心从<a>妄想</a>起。如空中风无依止处。如是法相不生不没。何者是罪无住无坏无观心无法不住法中。如是相者名大忏悔等</p>
<p style="text-align: left">
	　　经。善男子一切诸法皆依于本亦不可说</p>
<p style="text-align: left">
	　　赞曰。第三依真如门说忏除所以。初释次征后通。此释也。一切法本体即真如。胜鬘经云。为依为持为建立故。维摩经云。从无住本立一切法故。以本真如无生无灭不可言说故一切法皆归于本。无生无灭亦不可说。亦彼生灭皆同无故。前无相门说无生灭。影知真如门亦无生无灭。故略不说。于真如门明不可说。影无相门亦不可说。此为除彼能所诠相遍计性故摄妄皆尽</p>
<p style="text-align: left">
	　　经。何以故</p>
<p style="text-align: left">
	　　赞曰。征也。何所以故如无生灭亦不可说</p>
<p style="text-align: left">
	　　经。过一切相故</p>
<p style="text-align: left">
	　　赞曰。通也。由真如理出过生灭相。过者离也。出离生灭相出离言说境。故无量义经云。无相不相故名无相。摄论亦云。无二相等故。普贤观经云。以此身心如空中风住无相理归命如如一切三宝。行此忏悔者身心清净不住法中。犹如流水。念念之中见十方佛等</p>
<p style="text-align: left">
	　　经。若有善男子善女人如是入于微妙真理生信敬心是名无众生而有于本</p>
<p style="text-align: left">
	　　赞曰。结成忏悔。初结忏悔后结成真说。此初也。结真忏悔有二。一结无漏。即如是入于微妙真理是。入者证也。以无分别入真如理。破二障断二结有漏即生信敬心。虽未能证而但信解无相真如。依胜解力亦能除恶。我我所无依圆性有故云名无众生而有于本。真妄对明不言依他有。据实不无。此初门依欲。第三依真。无相通二。不说依于初世俗观者。以虚妄执不能除障故</p>
<p style="text-align: left">
	　　经。以是义故说于忏悔灭除业障</p>
<p style="text-align: left">
	　　赞曰。结成真说。教与机行理相应故。义谓义利。由三相应有义利故说于忏悔</p>
<p style="text-align: left">
	　　经。善男子若人成就四法能除业障永得清净</p>
<p style="text-align: left">
	　　赞曰。上明忏悔法下明能行之人。于中有三。初标次释后摄。此标也</p>
<p style="text-align: left">
	　　经。云何为四一者不起邪心正念成就二者于甚深理不生诽谤三者于初行菩萨起一切智心四者于诸众生起慈无量是谓为四</p>
<p style="text-align: left">
	　　赞曰。次释有三。谓征释结。文段可知。此意应同妙法华经普贤所问。云何能得是法华经。佛答成就四法。此中第一即彼入正定聚深信三乘名正念成就。不归外道名不起邪心。第二即佛所护念。能于深理不生诽谤。是根熟故佛所护念。第三殖众德本能于初行菩萨起一切智心即种殖善本。第四即彼发救一切众生之心。起慈无量能与他乐。亦起于悲能拔他苦。且据初说云慈无量。据具因说成就四法能除业障。若分成就亦分能忏</p>
<p style="text-align: left">
	　　经。尔时世尊而说颂曰专心护三业不诽谤深法作一切智想慈心净业障</p>
<p style="text-align: left">
	　　赞曰。颂摄。能于三业正念成就随根成就名护三业。问。何颂摄。答。行法持法有差别故。长行令行颂摄令持</p>
<p style="text-align: left">
	　　经。善男子有四业障难可灭除</p>
<p style="text-align: left">
	　　赞曰。上略陈忏悔灭恶。已下广明四行辨生善。于中分二。初明所除障后明能除行。物中复三。初总标次别征后别解。此初也</p>
<p style="text-align: left">
	　　经。云何为四一者于菩萨律仪犯极重恶二者于大乘经心生诽谤三者于自善根不能增长四者贪着三有无出离心</p>
<p style="text-align: left">
	　　赞曰。后二文也。征者可知。同瑜伽论第七十九说。彼云复次菩萨略有四种增上品障。若不净除终不堪能入菩萨地及地渐次。何等为四。一者于诸菩萨毗奈耶中起染污犯。二者毁谤大乘相应妙法。三者不积集善根。四者有染爱心。言起染污犯者。起上品缠染污心犯四他胜处云上品故。非诸染心犯皆此摄故。此经云。于菩萨律仪犯极重恶。若通染心犯皆此摄何名极重。二者谤法据谤三乘皆是重障。亦是大乘五逆摄故。今言大乘约自所学。若生诽谤不依行故。三自不久集福慧资粮。设先小修不能数起云于自善根不能增长。瑜伽但约先不曾修云未集善根。此经约曾不能数起。或据上品云未曾修。非下劣善亦不修习。四贪着三界无求出离涅槃之心。涅槃名出离三界故。瑜伽云有者即三有</p>
<p style="text-align: left">
	　　经。复有四种对治业障云何为四一者于十方世界一切如来至心亲近说一切罪二者为一切众生劝请诸佛说深妙法三者随喜一切众生所有功德四者所有一切功德善根悉皆回向阿耨多罗三藐三菩提</p>
<p style="text-align: left">
	　　赞曰。下明能除行。文段分二。初佛总标。后天帝别请。初中复三。谓标征释。文显可知。此之四行于一切位皆悉通行。亦如瑜伽七十九明</p>
<p style="text-align: left">
	　　经。尔时天帝释白佛言世尊世间所有男子女人于大乘行有能行者有不行者云何能得随喜一切众生功德善根</p>
<p style="text-align: left">
	　　赞曰。天帝别请有二。初天帝请后佛为说。此请也。第一说一切罪即忏悔。是前已偏明故今不问。余三未说故今请之。初问有三意。一问一切众生有不修善。云何随喜一切众生。二问随喜之法。三问得几所福。佛标说中先明劝请次辨随喜。云何天帝先问随喜后请劝请。答。机乐欲故劝请难故。逐易先问。佛据福胜所以先标</p>
<p style="text-align: left">
	　　经。佛言善男子若有众生虽于大乘未能修习然于昼夜六时偏袒右肩右膝着地合掌恭敬一心专念作随喜时得福无量</p>
<p style="text-align: left">
	　　赞曰。下佛答有四。一答初问并教仪则。二正教随喜。三明随喜得福多少。四即劝修。此即初也。仪则可知。设有未修当可能修故能随喜。又得福多</p>
<p style="text-align: left">
	　　经。应作是言十方世界一切众生现在修行施戒心慧我今皆悉深生随喜由作如是随喜福故必当获得尊重殊胜无上无等最妙之果如是过去未来一切众生所有善根皆悉随喜</p>
<p style="text-align: left">
	　　赞曰。答第二问意随喜之法文段分四。一随喜凡夫福。二随喜菩萨福。三随喜如来福。四随喜三乘福。此初也。初随喜现在后随喜过未。谓世间修三福业事。戒施修俱福云三福业。过未可知。或戒定慧学。施者无贪即戒学迹。贪障出家故偏明之。略不说无嗔</p>
<p style="text-align: left">
	　　经。又于现在初行菩萨发菩提心所有功德过百大劫行菩萨行有大功德获无生忍至不退转一生补处如是一切功德之蕴皆悉至心随喜赞叹过去未来一切菩萨所有功德随喜赞叹亦复如是</p>
<p style="text-align: left">
	　　赞曰。随喜菩萨。初随喜现在后随喜过未。初中七位。一初发心位。二胜解行位即过大劫等。三增上意乐位即获无生忍。四行正行地。五决定地。六决定行位即至不退转。二地至九地。七至究竟位即第十地因究竟也。略无种姓及如来地。种姓即前随行。如来地在后明故。然于善中各有四种。自作教他庆慰随喜。此中举二影显余二。赞叹即庆慰。或可。于忏悔等各别有四。于随喜中自作教他亦二摄故更不别说。过未可知</p>
<p style="text-align: left">
	　　经。复于现在十方世界一切诸佛应正遍知证妙菩提为度无边诸众生故转无上法轮行无碍法施击法鼓吹法螺建法幢雨法雨哀愍劝化一切众生咸令信受皆蒙法施悉得充足无尽安乐</p>
<p style="text-align: left">
	　　赞曰。随喜如来。随喜如来中初随喜自利。即证菩提。二随喜利他。即为度已下是利他中初说法。次未信令信已信令入即皆蒙法施。已入令熟即悉得充足。已熟解脱即无尽安乐。应有随喜过未诸佛。在后总于三乘中说故此不明</p>
<p style="text-align: left">
	　　经。又复所有菩萨声闻独觉功德积集善根若有众生未具如是诸功德者悉令具足我皆随喜</p>
<p style="text-align: left">
	　　赞曰。随喜三乘有二。初随喜向后随喜果。此随喜向也</p>
<p style="text-align: left">
	　　经。如是过去未来诸佛菩萨声闻独觉所有功德亦皆至心随喜赞叹</p>
<p style="text-align: left">
	　　下随喜果。同十住毗婆沙云。所有布施福持戒修禅行。行即是慧。习行三乘人向。具足三乘者果。一切凡夫福或无性乘或见道前。然是无性乘好。以有习行三乘者故。诸见道前是习行摄故</p>
<p style="text-align: left">
	　　经。善男子如是随喜当得无量功德之聚如恒河沙三千<a>大千世界</a>所有众生皆断烦恼成阿罗汉若有善男子善女人尽其形寿常以上妙衣服饮食卧具医药而为供养如是功德不及如前随喜功德千分之一何以故供养功德有数有量不摄一切诸功德故随喜功德无量无数能摄三世一切功德</p>
<p style="text-align: left">
	　　赞曰。答第三问福多少。文中有四。一举福无边。二校量胜劣。三征所以四为释成。文显可知</p>
<p style="text-align: left">
	　　经。是故若人欲求增长胜善根者应修如是随喜功德若有女人愿转女身为男子者亦应修集随喜功德必得随心现成男子</p>
<p style="text-align: left">
	　　赞曰。第四劝修。文亦可知</p>
<p style="text-align: left">
	　　经。尔时天帝释白佛言世尊已知随喜功德劝请功德唯愿为说欲令未来一切菩萨当转法轮现在菩萨正修行故</p>
<p style="text-align: left">
	　　赞曰。第二问劝请有五。一天帝为问。二如来为答。三明福多少。四引已为证。五劝修行。此初问也。有二。初结前次请后。请中初申请后请意</p>
<p style="text-align: left">
	　　经。佛告帝释若有善男子善女人愿求阿耨多罗三藐三菩提者应当修行声闻独觉大乘之道</p>
<p style="text-align: left">
	　　下如来为答分三。初令修行。次教仪轨。后正教劝请。令修行中。初举所求果。后令起行。修二乘道者令生遍智。有法不知智非无上故。又为成就彼二乘故。亦应说学人天之法。即是三乘方便所修故不别说</p>
<p style="text-align: left">
	　　经。是人当于昼夜六时如前威仪</p>
<p style="text-align: left">
	　　下次教仪轨</p>
<p style="text-align: left">
	　　经。一心专念作如是言我今归依十方一切诸佛世尊已得阿耨多罗三藐三菩提未转无上法轮欲舍报身入涅槃者我皆至诚顶礼劝请转大法轮雨大法雨然大法灯照明理趣施无碍法莫般涅槃久住于世</p>
<p style="text-align: left">
	　　下正教劝请有二。初教劝请次教回向。问。下自别说回向之法。何故请中先明回向。答。下是总明。此是别说。影于忏悔随喜之善。皆应回向。初中有二。初请后请意。请中有二。初归诚请时。次正申请。请中二。初请说法后请久住。三业俱请。若初成道未转法轮请转法轮。若欲舍报身请久住也</p>
<p style="text-align: left">
	　　经。度脱安乐一切众生如前所说乃至无尽安乐</p>
<p style="text-align: left">
	　　下请意。此指例前。云咸令信受皆蒙法施悉得充足无尽安乐。故云乃至无尽安乐</p>
<p style="text-align: left">
	　　经。我今以此劝请功德回向阿耨多罗三藐三菩提如过去未来现在诸大菩萨劝请功德回向菩提我亦如是劝请功德回向无上正等菩提</p>
<p style="text-align: left">
	　　下回向</p>
<p style="text-align: left">
	　　经。善男子假使有人以三千大千世界满中七宝供养如来若复有人劝请如来转大法轮所得功德其福胜彼何以故彼是财施此是法施</p>
<p style="text-align: left">
	　　下明福多少。校量显之有二。初举小校量。后举多显胜。初中有四。一举施福。二正校量。三征所以。四且略释。文段可知。如般若经论判校量所以</p>
<p style="text-align: left">
	　　经。善男子且置三千大千世界七宝布施若人以满恒河沙数大千世界七宝供养一切诸佛劝请功德亦胜于彼由其法施有五胜利云何为五一者法施兼利自他财施不尔二者法施能令众生出于三界财施之福不出欲界三者法施能净法身财施但唯增长于色四者法施无穷财施有尽五者法施能断无明财施唯伏贪爱是故善男子劝请功德无量无边难可譬喻</p>
<p style="text-align: left">
	　　下广校量有三。初举施。次校量。后释所以。释所以中有四。一标二征三释四结。文显可知。释法施胜财施为劣。大同瑜伽论第七十。彼云。由五因缘于诸财施法施为胜。一者财施于他身中发起恶行。法施决定起诸善行即此第一。二者财施于他身中发起烦恼。法施能令对治烦恼即此第二。三者财施于他身中无间引发有罪安乐。法施能令无间引发无罪安乐即此第三。四者财施若佛现在若不现在易可获得。法施若无诸佛现在难可获得。此经所无。五者财施施而有尽。法施施而无尽。即此第四。此经第五彼论所无</p>
<p style="text-align: left">
	　　经。如我昔行菩萨道时劝请诸佛转大法轮由彼善根是故今日一切帝释诸梵王等劝请于我转大法轮善男子请转法轮为欲度脱安乐诸众生故我于往昔为菩提行劝请如来久住于世莫般涅槃依此善根我得十力四无所畏四无碍辨大慈大悲证得无数不共之法我当入于无余涅槃我之正法久住于世</p>
<p style="text-align: left">
	　　下引证有三。一初别明请说请住果。二我法身者下合明二请果。三此等皆由下结。初别明果中。初请说法。果我于往昔下后说请住果。请住果中有四。初智德次恩德次不共德。佛所成德非二乘有。菩萨不圆皆云不共。后法不灭。文显可知</p>
<p style="text-align: left">
	　　经。我法身者清净无比种种妙相无量智慧无量自在无量功德难可思议一切众生皆蒙利益百千万劫说不能尽法身摄藏一切诸法一切诸法不摄法身法身常住不堕常见虽复断灭亦非断见能破众生种种异见能生众生种种真见能解一切众生之缚无缚可解能植众生诸善根本未成熟者令成熟已成熟者令解脱无作无动远离愦闹寂静无为自在安乐过于三世能现三世出于声闻独觉之境诸大菩萨之所修行一切如来体无有异</p>
<p style="text-align: left">
	　　下合明二因果分二。初明佛自成就德。能破众生下明令他成就德。自成就德中有二。一总说三身。二别说三身。初一句总。谓我法身者清净无比。诸功德法依聚体义合名法身。离二障故名为清净。已下别说三身。种种妙相等。报身智德超情计境故。一切众生下应化恩德超言说境故。法身摄藏下法身断德。以真如理体遍常故摄诸法。余法翻此故不摄。如虽常非常见。虽断非断见者境真实故。能缘非边。或灭性名灭。证此灭性常非常见。能令染断非断见。诸边见者非常见常非断见断。所以名边。不称中道无漏智故。能破众生下令他成就德中。一令他舍邪归正德。二令他离缚断障德。三能殖下令他成就应身德。四令他圆证法身德。令解脱已下是以解脱为后边故。就法身德中为五。一具四德。二超三世。三越二乘。四菩萨境。五佛同证。非惑业作云无作。非今始生云无动。此常德烦恼皆尽云远离阓闹。寂静无为显法身自体净德。具大我德云自在。非逼恼故云安乐。是大乐德。即令他修大悲大信大智大定如次能证。余句可知</p>
<p style="text-align: left">
	　　经。此等皆由劝请功德善根力故</p>
<p style="text-align: left">
	　　下结</p>
<p style="text-align: left">
	　　经。如是法身我今已得是故若有欲得阿耨多罗三藐三菩提者于诸经中一句一颂为人解说功德善根尚无限量何况劝请如来转大法轮久住于世莫般涅槃</p>
<p style="text-align: left">
	　　下第五劝修行有二。初指前我所得。是故下次正劝行。劝行中有三。初举应行之人。次举小福。何况下后况胜福。而不行耶。文段可知</p>
<p style="text-align: left">
	　　经。时天帝释复白佛言世尊若善男子善女人为求阿耨多罗三藐三菩提故修三乘道所有善根云何回向一切智智</p>
<p style="text-align: left">
	　　下第三明回向。文分为二。初天帝请后如来答。此初也</p>
<p style="text-align: left">
	　　经。佛告天帝善男子若有众生欲求菩提修三乘道所有善根愿回向者当于昼夜六时殷重至心作如是说我从无始生死以来于三宝所修行成就所有善根乃至施与傍生一抟之食或以善言和解诤讼或受三归及诸学处或复忏悔劝请随喜所有善根我今作意悉皆摄取回施一切众生无悔吝心是解脱分善根所摄</p>
<p style="text-align: left">
	　　赞曰。如来答中有三。一举修行人。二当于昼夜下仪轨。三作如是说下正教回向。于中复三。初令运心持所修善。次我令作意下令其回向。于中复二。初回施众生。次回向菩提</p>
<p style="text-align: left">
	　　经。如佛世尊之所知见不可称量无碍清净如是所有功德善根悉以回施一切众生不住相心不舍相心我亦如是功德善根悉以回施一切众生</p>
<p style="text-align: left">
	　　下后正教回向中。第三教作心想成前回向。于中复二。初如佛修。次又如过去下如菩萨修。如佛修中有三。初回施次愿。皆获得下发愿。后共诸众生下回向。初回施中初举佛所行。次我亦如是下同佛作想不住相心。如天亲般若经论云。自身及报恩果报斯不着。防求于异事护存已不施。若着自身及财。护惜财物为存活故不能行施。若求果报及报恩便舍菩提别求异事。是故不住相。不舍相心者不住<a>空见</a>而不修断。都无所住应修其心</p>
<p style="text-align: left">
	　　经。愿皆获得如意之手撝空出宝满众生愿富乐无尽智慧无穷妙法辨才悉皆无滞</p>
<p style="text-align: left">
	　　赞曰。次发愿。愿中初愿成福。后智慧无尽下愿得智</p>
<p style="text-align: left">
	　　经。共诸众生同证阿耨多罗三藐三菩提得一切智因此善根更复出生无量善法亦皆回向无上菩提</p>
<p style="text-align: left">
	　　下如佛修中第三回向有二。初回过去已修善趣菩提。次因此善根下回现及未来生趣向菩提</p>
<p style="text-align: left">
	　　经。又如过去诸大菩萨修行之时功德善根悉皆回向一切种智现在未来亦复如是然我所有功德善根亦皆回向阿耨多罗三藐三菩提</p>
<p style="text-align: left">
	　　赞曰。教作心想。成前回向中第二如菩萨修。亦分为三。初指三世菩萨所修。次然我所有下同修。同修中有二。此初同回向</p>
<p style="text-align: left">
	　　经。是诸善根愿共一切众生俱成正觉如余诸佛坐于道场菩提树下不可思议无碍清净住于无尽法藏陀罗尼首楞严定破魔波旬无量兵众应见觉知应可通达如是一切一刹那中悉皆照了于后夜中获甘露法证甘露义</p>
<p style="text-align: left">
	　　赞曰。后同发愿。于中后四。初总愿成正觉。二如余诸佛下别愿所成德。三我及众生下愿同佛证。四犹如无量寿下指同诸佛。愿所成中初别指后愿证得。别愿所成中略举八德。一现坐道树下。此通说应化。二不可思议无碍清净此总句。通于上下。坐道场及菩提树俱不可思无碍清净。所住总持等亦不可思议。离障故无碍除习故清净。三住于无尽法藏陀罗尼。谓一切功德藏陀罗尼。即四总持。一法二义三能得菩萨无生忍。四明咒。四首楞严定是梵语。此云健行定。大般若四百一十四约自性云。能摄一切等持境能辨无边行。为一切等持导首等。成唯识论约能行之人云。大健有情之所行故名健行定。五破四魔十军。军者杂藏经云。欲。忧愁。饥渴。爱。睡眠。怖畏。疑毒。及名利。自高轻蔑彼。汝等军如是。一切无能破。我智箭<a>定力</a>摧坏瓶投水。六能了法。应见谓见色法。应知谓知非色法。应觉通了于二。上是俗谛。应可通达通达真谛。一刹那中悉皆照了者。真俗双行故。又解。具五眼故应见。具本智故觉。具后智故知。具六通故通达。七获甘露法菩提。八证甘露义涅槃</p>
<p style="text-align: left">
	　　经。我及众生愿皆同证如是妙觉</p>
<p style="text-align: left">
	　　下愿同佛证</p>
<p style="text-align: left">
	　　经。犹如无量寿佛胜光佛妙光佛阿閦佛功德善光佛师子光明佛日光明佛网光明佛宝相佛宝焰佛焰明佛焰盛光明佛吉祥上王佛微妙声佛妙庄严佛法幢佛上胜身佛可爱色身<a>佛光</a>明遍照佛梵净王佛上性佛</p>
<p style="text-align: left">
	　　下指同诸佛。于中复二。初例四方后总例。此初。西方举三佛。东方举五佛。南方亦举五佛。北方举八佛</p>
<p style="text-align: left">
	　　经。如是等如来应正遍知过去未来及以现在示现应化得阿耨多罗三藐三菩提转无上法轮为度众生我亦如是广说如上</p>
<p style="text-align: left">
	　　下结例</p>
<p style="text-align: left">
	　　经。善男子若有净信男子女人于此金光明最胜王经灭业障品受持读诵忆念不忘为他广说得无量无边大功德聚</p>
<p style="text-align: left">
	　　下品中第三大段如来为答有六。此即第二赞胜劝行。初举持经福广校量。意遣修行。文段分四。一明持经福多。二譬如三千已下举喻校量显胜。三是故善男子下广成福胜。四是故当知下总结令知。此初也</p>
<p style="text-align: left">
	　　经。譬如三千大千世界所有众生一时皆得成就人身得人身已成独觉道若有男子女人尽其形寿恭敬尊重四事供养一一独觉各施七宝如须弥山此诸独觉入涅槃后皆以珍宝起塔供养其塔高广十二踰缮那以诸华香宝幢旛盖常为供养善男子于意云何是人所获功德宁为多不天帝释言甚多世尊善男子若复有人于此金光明微妙经典众经之王灭业障品受持读诵忆念不忘为他广说所获功德于前所说供养功德百分不及一百千万亿分乃至校量譬喻所不能及何以故是善男子善女人住正行中劝请十方一切诸佛转无上法轮皆为诸佛欢喜赞叹善男子如我所说一切施中法施为胜</p>
<p style="text-align: left">
	　　下第二举喻校量有五。一举<a>福田</a>。二若有善男子下修供养。三善男子下问多少。四天帝下彼答得福多。五善男子下校量显胜。显胜中有三。一明福胜。二假征。三为释。释中有二。初修正行。佛赞故胜。二善男子下由法施过财故胜</p>
<p style="text-align: left">
	　　经。是故善男子于三宝所设诸供养不可为比劝受三归持一切戒无有毁犯三业不空不可为比一切世界一切众生随力随能随所愿乐于三乘中劝发菩提心不可为比于三世中一切世界所有众生皆得无碍速令成就无量功德不可为比三世刹土一切众生令无障碍得三菩提不可为比三世刹土一切众生劝令速出四恶道苦不可为比三世刹土一切众生劝令除灭极重恶业不可为比一切苦恼劝令解脱不可为比一切怖畏苦恼逼切皆令得解不可为				</div></div><hr><script charset='utf-8' src='../../js/footer.js'></script></body></html>