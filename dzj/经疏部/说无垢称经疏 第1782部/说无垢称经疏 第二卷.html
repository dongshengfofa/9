<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修说无垢称经疏 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>说无垢称经疏 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>说无垢称经疏 第二卷</strong></p>
<p style="text-align: left">
	　　经言如是我闻者。如摩诃摩耶经说。<a>佛教</a>安置之所由也。佛地论说。如是之言。依四义转。一依譬喻。如有说言。如是富贵如毗<a>沙门</a>。如是所传所闻之法。如佛所说。定无有异。定为利乐方便之因。或当所说如是文句。如我昔闻。二依教诲。如有说言。汝当如是读诵经论。此中如是。远则佛之教诲也。近则传法者之教诲也。或告时众。如是当听我昔所闻。三依问答。谓有问言。汝当所说昔定闻耶。故此答言如是我闻。四依许可。如有说言。我当为汝如是而思。如是而作。如是而说。谓结集时。诸<a>菩萨</a>众。咸共请言。如汝所闻。当如是说。传法菩萨。便许可言。如是当说。如我所闻。或信可言。是事如是。谓如是法。我昔曾闻。此事如是。齐此当说。定无有异。由四义故。经初皆置如是我闻。<a>真谛</a><a>三藏</a>云。微细律明。阿难升座。集法藏时。身如诸佛。具诸相好。下座之时。还复本形。勘集藏传。亦作是说。众有三疑。一疑佛大悲从<a>涅槃</a>起更说妙法。二疑更有佛从他方来住此<a>说法</a>。三疑彼阿难转身成佛为众说法。故经初言如是我闻。为令生信除此三疑。注法花云。如是者。感应之瑞。如以顺机受名。是以无非立称。众生以无非为感。如来以顺机为应。传经者。以名教出于感应。故建立如是。注无量义经言。至人说法。但为显如。唯如为是。故言如是。[琁-疋+止]公云。以离五谤。名为如是。第一句。如是此经。离执有增益谤。第二句。如是此经。离执无损减谤。第三句。如是此经。离执亦有亦无相违谤。第四句。如是此经。离执非有非无愚痴谤。第五句。如是此经。离执非非有非非无戏论谤。光宅云。如是。将传所闻。前题举一部也。如是一部经。我亲从佛闻。即为我闻作诠叙耳。梁武帝云。如是。如斯之从义。是佛所说。故言如是。长耳三藏云。如是有三。一就佛。三世诸佛共说不异名如。以同说故称是。由斯可信。以同说故。二就法。诸法实相。古今不异。故名为如。如如而说。故称为是。既称理言。不增不减。决定可信。故称如是。三就僧。以阿难闻。望佛本教。所传不异。故名为如。永离过非。故称为是。又如是者。信顺之辞。智度论云。如是我闻。生信也。信受奉行。生智也。信为能入。智为能度。信为入法之初基。智为究竟之玄术。信则所言之理顺。顺则师资之道成。由信故。所说之法。皆可顺从。由顺故。说听二徒。师资建立。于此信中。略为十释。一信者。依仁王等经。趣圣位之初因。证谛理之鸿渐。故四十心以信为首。将入圣位。有信根力。有信根故。万善因此而生。有信力故。四魔不能屈伏。由斯经首创令生信。二依毗婆沙论。信者。食法味之嘉手。<a>学佛</a>法者。如大龙象。以信为手。以舍为牙。以念为颈。以慧为头。于其两肩。担集善法。象所食啖。以鼻为手。故<a>学法</a>者。最初信生。三学者。大商主元规法宝。故初生信。获彼圣财。显扬论云。七圣财者。谓信戒闻舍慧惭愧。信即一焉。四瑜伽论云。入一切法。欲为根本。起希望故。作意所生。数警觉故。触所集起。时和对故。受所引摄。领在心故。定为增上。心微寂故。慧为最胜。择<a>善恶</a>故。<a>解脱</a>为坚固。息缠缚故。出离为后边。觉道满故。信既为欲依。故最初令起。五成唯识云。信如水精珠。能清浊水。能治不信自性浑浊。故宣尼云。兵食信三。信不可弃。春秋亦言。苟有明信。[山*间]嵠沼沚之毛。苹蘩蕴藻之叶。可荐鬼神。可羞公主也。六俱舍云。拔众生出<a>生死</a>泥。<a>正法</a>为<a>佛手</a>。即正宗也。信为众生手。即序分也。两手相接。出于淤泥。七诸论云。信者能越恶道。离贫贱因。故入圣已。有不坏信。故初令起。以下三解。准经为释。八泛大溟海。假手以行舟。渡生死河。须信以发慧。九见珍财。宝手以采拾。闻法宝。藉信而方得。十游旷野。而有手持甲杖。以捍群贼。出生死源而有信。发慧解而断烦恼。由斯经首如是我闻。为令众生起正信故。以上合有二十六释。言我闻者。传法菩萨。自指己身言。如是法亲从佛闻。故名我闻。我谓诸蕴。世俗假者。然我有三。一妄所执我。谓外道等所横计我。二假施设我。谓大涅槃乐净常我。除二乘倒。强施设故。三世流布我。谓世共传天授等名。今传法者。随顺<a>世间</a>。自指称我。不同前二。即是<a>无我</a>之大我也。问。诸佛说法。本除<a>我执</a>。何故不称无我闻。乃言我闻。答以四义故。但称我闻。一言说易故。若言无我。知此说谁。二顺世间故。三除无我怖。言无我者。为谁修学。四者有自他染净因果事业等故。所以称我。问。若尔何故不称名字。但称我耶。答有三义。一示不乖俗。宗虽显真。言不乖俗。理虽显妙。言不乖粗。欲显真谛。不离俗故。二我者主宰<a>自在</a>之义。阿难多闻闻持。其闻积集。三慧齐备。文义兼持。于三藏教。总持自在。若称名字。虽顺正理。无于诸法得自在义。由斯称我。不道阿难。三我者亲义。世间共言我见闻此。将为亲证。若言阿难闻。或非亲闻。从他传受。今显亲闻<a>世尊</a>所说。非是传闻。破他疑网。故不称字。但言我闻。闻谓耳不发识听受所说。今废耳别。就我总称。故名我闻。虽依大乘。根识心所。境至和合。方名为闻。然根五义。胜于识等。故根名闻。若但闻声。可唯在耳。既缘名义。便在意中。故瑜伽言。闻谓比量。耳名闻者。亲闻于声。与意为门。意方闻故。因闻所成。总名为闻。若缘名义。称之为闻。既在于意。故合名闻。废别耳意。总称我闻。以耳为门。熏习在总。因闻所成。总名为闻。故名我闻。庆喜于时虽亦见觉知佛所说。欲证深理。要先闻故。此界以声为佛事故。希证菩提。要闻熏故。由斯经首不说见觉知。唯说我闻。据实。于时亦见佛说诸余佛土以光明等而为佛事。可言见等。龙军等言。佛唯有三法。谓大定智悲。久离戏论。曾不说法。由佛慈悲本愿缘力。众生识上文义相生。此文义相。虽亲依自善根力起。而就强缘。名为佛说。由耳根力及自意变。故名我闻。故无性云。闻者识上。直非直说。聚集显现。以为体性。若尔。云何菩萨能说。彼增上生。故作是说。譬如天等增上力故。令于梦中得论咒等。故经亦言。始从成道。终至涅槃。于其中间。不说一字。汝亦不闻。亲光等言。佛离分别。名无戏论。岂不说法名无戏论。谓宜闻者善根本愿缘力。如来识上。文义相生。此文义相。是佛利他善根所起。名为佛说。闻者识心虽不亲得。然似彼相分明显现。故名我闻。世亲说言。谓余相续识差别故。令余相续差别识生。彼此互为增上缘故。由此经说。我所说法。如手中叶。未所说法。如林中叶。此中二解。随彼两文。绮互解释。应知说此如是我闻。意避增减异分过失。谓如是法。我从佛闻。非他展转显示闻者。有所堪能。诸有所闻。皆离增减异分过失。非如愚夫无所堪能。诸有所闻。或不能离增减异分。结集法时。传佛教者。依如来教。初说此言。为令众生恭敬信受。言如是法我从佛闻。文义决定。无所增减。是故闻者。应正闻已。如理思惟。当勤修学</p>
<p style="text-align: left">
	　　经。一时</p>
<p style="text-align: left">
	　　赞曰。第二说教时分也。法王启化。机器咸集。说听事讫。总名一时。此就<a>刹那</a>相续无断。说听究竟。假名一时。论有二解。一者道理时。说听二徒。离唯现在。<a>五蕴</a>诸行刹那生灭。即此现法。有酬于前。引后之义。即以所酬。假名过去。即以所引。假名未来。并于现在法上假立。即说听者。五蕴诸法。刹那生灭。前后相生。事绪究竟。假立三世。总名一时。非一生灭之一时也。二者唯识时。说听二徒。识心之上。变作三时相状而起。实是现在。随心分限。变作短长。事绪终讫。总名一时。如梦所见。谓有多生。觉位<a>唯心</a>。都无实境。听者心变。三世亦尔。唯意所缘。不相应行蕴法界法处所摄。此言一时。一则不定约刹那。二则不定约相续。三不定约四时六时八时十二时等。四不定约成道已后年数时节。名为一时。但是听者根熟。感佛为说。说者慈悲。应机为谈。说听事讫。总名一时。不定约刹那者。听法之徒。<a>根器</a>或钝。说时虽短。听解时长。或说者时长。听者亦久。于一刹那。犹未能解。故非刹那。亦不定约相续者。由能说者。得陀罗尼。说一字义。一切皆了。或能听者。得净耳意。闻一字时。一切能了解。故非相续。由于一会听者根机有利有钝。如来神力。或延短念为长。或促多劫为短念。亦不定故。总约说听究竟名一时。不可别说。亦不定约四时六时八时十二时者。一日一月。照四天下。长短喧寒。近远昼夜。诸方不定。恒二天下同起用故。又除人等。上诸天等。无此四时及八时等。经拟上地诸方<a>流通</a>。若说四时等。流行不遍故。所以不说四时八时等。亦不定约成道已后年数时节者。三乘凡圣所见。佛身报化。年岁短长。成道已来近远。所说之法。浅深半满。各不同故。经拟三乘凡圣同闻。故不别说成道已后若干年岁。然诸经中。有说四时者。涅槃经云。二月十五日。有说六时八时十二时等。名者涅槃经云。于其晨朝嚼杨枝时。金刚般若云。饭食讫。收衣钵。洗足已。敷座而坐。日正午时说。上生经云。于初夜分。遗教经云。于其中夜。寂然无声。有说成道已后年数时节者。十地经云。第二七日。于他化自在天王宫摩尼宝藏殿内说。法花经云。<a>三七</a>日中。思惟是已。趣波罗奈。转<a>四谛</a>论。又无量义经言。我成道来。四十余年等。虽有是说。随一方城。闻见结集。且作是说。仍非初题说法时也。是故但应总说一时。问。处中有净秽。随机定说处。时中凡圣殊。何容不别说。答。说处标净秽。净秽可定知。说时有短长。圣凡不可准。一会机宜。有利有钝。长时短时。如何定准。故处可定说。而时但总言</p>
<p style="text-align: left">
	　　经。一时薄伽梵</p>
<p style="text-align: left">
	　　赞曰。说教主也。佛有十号。此即第十名焉。薄伽者声。梵谓具德。若有为此薄伽声。自能破四魔。具六种德。名薄伽梵。且分段生死。四魔者。一烦恼魔。二蕴魔。三死魔。四天魔。百二十八根本烦恼。及随烦恼。名烦恼魔。有漏五蕴。名为蕴魔。无常死灭。名为死魔。他化天子。名为天魔。此四能破坏善事。能令有情流<a>转生</a>死。损害深重。偏称为魔。佛能破之。名薄伽梵。若据化相。菩提树下。入金刚喻定。破烦恼魔。舍第五分寿。沙罗双林。入无余涅槃。破蕴魔。留死三月。为破死魔。于死自在。故能留身。菩提树下。得成道已。先入慈定。为破天魔。据其实破。十住菩萨。八相成道。能伏天魔。虽此经下叹菩萨德中。八地已上菩萨。降伏魔怨。制诸外道。叹其能。非今始破。又能破四。要是八地以上。故今赞之。非说天魔八地方破。蕴魔者。七地以前。有分段死粗有漏蕴。或未能灭。或初地舍。八地以上。变易生定舍粗蕴魔。若舍细者。要解脱道。得成佛已。四智都圆。有漏方舍。烦恼魔者。不共无明伴类烦恼。十住第四生贵住中。制伏名舍。加行位中。能顿伏舍。分别烦恼种子随眠。初地断舍。俱生烦恼。地前渐伏舍。初地以上。能顿伏舍。然有菩萨。七地已前。时时故起。八地以上决定伏舍。金刚心起。种习俱尽。方永断舍。其所知障分别者。如分别烦恼魔。俱生者。十地之中。地地能断。六识中者。至金刚心。并第七识。一时俱舍。其死魔者。分段死魔。有入初地受变易身。即便永舍。有至八地方受变易。彼时方舍其变易死。决定成佛。解脱道中。方能永破。今显世尊四皆破尽。名薄伽梵。故瑜伽云。坦然安坐妙菩提座。能破四魔。名薄伽梵。又具六德。六德者。佛地论云。自在炽盛与端严。名称吉祥及尊贵。具足如是六种义。应知总名为薄伽。一自在义。永不系属诸烦恼故。二炽盛义。炎猛智火所烧练故。三端严义。具诸相好所庄饰故。四名称义。一切<a>殊胜</a>功德<a>圆满</a>。无不知故。五吉祥义。一切世间。亲近供养。咸称赞故。六尊责义。具一切德。常起方便。利益安乐一切有情。无懈废故。由是六德。名薄伽梵。唯此一名。总含众德。世咸尊重。故诸外道。皆称本师。名薄伽梵。由此世尊令诸经首皆置此名。古诸译经。皆欲省略。不论义之具阙。并安佛名。其十号中。佛为第九。薄伽梵为第十。第十一名总苞九德。故今初唱。而或者改之。安置佛称。虽所诠不异。能诠名义稍殊。由此。后魏菩提流支法师云。婆伽婆。语虽稍讹。意无别也。如佛地疏具详之矣。问。此三身中。何身所摄。答。准处施化。即是<a>化身</a>。菩萨在中。持髻复言。我见土净。故知通是他受用佛。应化非真。亦非说法者。推功归本。即是法身。应物之身。不能独起。必由化生。通自受用。但以由机不同。一处见异。不可定言化报之体。准处言之。定是化佛。故下经言。释迦如来。隐覆无量尊贵功德。为欲度斯下劣人故。是故现此杂秽土耳。故知是化。今显主尊法必殊胜。故初经首。置薄伽梵</p>
<p style="text-align: left">
	　　经。住广严城庵罗卫林</p>
<p style="text-align: left">
	　　赞曰。化处也。此是中印度境。国名吠舍离。此云广严。旧云毗耶离。毗舍离。维耶离。皆讹也。此国周五千余里。国大都城。今虽颓毁。故基尚在。周六七十里。王宫城基。周四五里。宫城西北五六里间。有一伽蓝。习正量部。傍有窣都波。佛于此说说无垢称经。时长者子宝性献盖处。伽蓝正北三四里。是庵罗女薗。持以施佛。佛常于此坐。伽蓝东北三四里。有无垢称故宅。去此不远。有一神舍。其状垒博。传云。积石是无垢称现疾说法处。去此不远。有窣都波。是宝性故宅。去此不远。有庵波罗女故宅。其大都城。更无别号。以国名名之。以都城名号。是故。国名广严。城亦名广严。住者。游化所居。目之为住。广严者。广者宽大。胜余国之都城。严者饰丽。越诸王之宫宇。一俗事丰雕。二真徒博饰。名为广严。表此经义苞罗一切名广。万德庄严名严。庵罗者。<a>天竺</a>有菓。名庵没罗。今语略故。除其没字。其城有女。以果为名。曰庵没罗女。有胜园。林树繁郁。泉源澄镜。花草绮靡。山石崔嵬。足以湛心灵。足以进尊圣。其女每修园树。重而自守。名之为卫。卫者唐音。论其自守其林。故名为卫。女持施佛。佛恒游息。故以为名。菓有当果之征。卫有宝重之意。显闻妙法以<a>修行</a>当果决定可期。妙法不可轻。然每勤常令宝卫。所以此处说此深经。乍观女园。与献盖处别。佛在园内。盖在外陈。标迹南北不同。理亦不为乖爽也。在园处寂。显离愦闹自居。标城唱諠。表起慈悲以济物。故城园双举。为利道俗二徒。亦不相违也。旧有解云。女从庵罗树生。犹如奈女。故以为名。此解不尔。非所闻故。然法花<a>灵山</a>。般若舍卫。涅槃有金河。此经广严城。各有由矣。问。观此化处。实乃秽方。梵王何以言我见此土由来净也。答。令彰佛慈悲。化标秽处。理实菩萨所见。但住净方。净秽由于二心。根报化起于凡圣。变佛非定准。处亦可知。不可净秽双彰。但标一化之处。义准三土。亦不相违。以佛定土。理诚可悉</p>
<p style="text-align: left">
	　　经。与大苾刍众八千人俱</p>
<p style="text-align: left">
	　　赞曰。自下第二。众圆满也。初总略以四门分别。一彰来意。二显权实。三定多少。四众次第。来意有五。一证经可信。拂彼三疑。一疑庆喜自谈。二疑从他闻说。三疑非佛所演。今举时众。证法无疑。令生信故。智度论云。说时方人。令生信也。二显德尊高。佛德尊高。大众奔会。佛居于四众。映蔽群生。若帝释临天。梵王处定。故经下云。譬如大宝妙高山王。处于大海。巍然逈出。佛踞师子胜藏之座。显耀威光。蔽于大众。亦复如是。三彰后发扬。鹙子生疑。大千变净。妙祥道备。佛遣对扬。二圣为发起之先。八部为随信之后。四当机获益。八部四众。有发无上之心。菩萨声闻。成克菩提之意。<a>随缘</a>语道。着在经文。如上已陈。故不繁引。五辅翼瞻仰。轨范引摄。佛地论云。菩萨声闻。辅冀圆满。八部四众。眷属圆满。皆由慈悲广起。安忍普资。咸便便有灵。谁不奔挹。诸众集。为。引余生发心。经既具陈。复劝令时发意。夫来佛所。略有二缘。一为瞻仰。二为闻法。机熟者。会道于当时。未熟者。发心于即日。显权实者。准佛地经。<a>净土</a>中说声闻八部。并是诸佛菩萨化作。庄严道场。引摄众生。令发妙意。<a>无量寿经</a>云。其水鸟等。皆佛化作。准此经中。一切菩萨。生此土者。亦隐胜德。起坚固悲。随类生摄。故知佛居秽土。声闻为实。菩萨为权。佛居净方。声闻为权。菩萨为实。准处净秽。其义可知。余众实权。理难准定。准有方丈天女。取食菩萨。经文称化。余类难知。定多少者。凡圣而论有二。菩萨声闻为圣。余众为凡。或初后众。本在庵园。为初众。无垢称之所持来至园。为后众。部类而论有三。一大圣众。二八部众。三四部众。前后一切菩萨声闻。为大圣众。一切有威德凡类为八部众。释梵护世等。入八部中天。故不别说。若在人趣。入道居俗。有戒行之流。名四部众。或为四众。第三此方诸天众。余三如前。前后合有九众。初有七众。一声闻众。二菩萨众。三他方梵王众。四他方帝释众。五威灵八部众。六此方诸天众。下经八部众下。列释梵护世等故。旧经无之。七戒行四部众。后有二众。一无垢称众。菩萨行品中。掌持至佛所。香台品中。妙香国有九百万菩萨。与饭俱来。入维摩诘舍。又为长者主月盖从八万四千人。来入维摩诘舍。此皆后与无垢称俱来。入无垢称众。二妙喜世界众。即阿閦佛国。无垢称在佛所。以<a>神通</a>力。掌持至此。别而为论。有十九。一声闻。二菩萨。三他方梵王。四他方帝释。五余天。六龙。七药叉。八犍达缚。九阿素落。十揭露荼。十一紧捺落。十二莫呼落伽。十三此方梵释众。十四苾刍。十五苾刍尼。十六部波素迦。十七邬波斯迦。十八无垢称众。十九不动佛众。于中有四门众异。一<a>三界</a>。无无色。仁王具有。此经无之。机宜未熟。于法<a>无缘</a>故。二五趣。无<a>地狱</a>。陀罗尼经具有。此经无之。修大乘心。必容豫之所。地狱无暇。故此不来。明咒威神。本为拔苦。故说陀罗尼。有地狱众。三君臣。无二王。法花具有。此经无之。轮王小王。二俱不列。四三乘。无独觉。仁王具有。此经无之。独觉多出无佛之世。时无机熟。所以不举。众次第者。佛地论有释。今有四义。一形相不同。二坐有近远。三戒行有异。随类化生。四令诸菩萨于声闻众舍憍慢故。此乃声闻菩萨次第。余众次第。随应当知。初列众中。有四圆满。一行圆满。二数圆满。三功德圆满。四威仪圆满。行圆满中有四。一声闻。修小乘行。苾刍为名。二菩萨。修大乘行。以菩萨为目。三诸菩萨。常随类化。身相不定。故名菩萨。四声闻形定。说为苾刍。数圆满者。声闻八千。菩萨三万二千等。功德圆满者。皆为一切众圣所识等。摄别合有四十一句是。威仪圆满者。尔时世尊。无量百千诸来大众等是。此四圆满。菩萨具足。声闻有三。一行满。名苾刍故。二数满。八千人等。三威仪满。同前菩萨。今显菩萨具内外修。故偏显德。声闻不尔。略不叹德。不同余经。他方梵王及天帝释。具二圆满。一数。二威仪。不以行为名。不叹其德故。苾刍等四众亦二。一行。二威仪。不叹其德。不标数故。余八部众。唯有其一。谓威仪满。不以行为名。不叹其德。不列其数故。众成就中。文复有二。初列大众。后辨威仪。列众有二。一圣。二凡。菩萨声闻为圣。八部四众为凡。或为三。一大圣众。二八部众。三四部众。或为六。如前说。圣众为二。一声闻。二菩萨。此初也。佛共兼会。名之为与。大有五义。一名称大。大众大人所知识故。二位次大。皆住圣果。非凡位故。三功德大。或诸漏尽。证智断故。四修行大。求大菩提。修广业故。五徒众大。八千人故。梵云苾刍。此有五义。一怖魔。创心<a>出家</a>。四魔怖故。二乞士。以乞自活。济自他故。三净命。离五邪命。明正三业故。四净戒。住戒威德。曾不缺故。五破恶。<a>修道</a>获果。断烦恼故。<a>僧伽</a>名众。证理<a>法事</a>。二俱和故。学无学数。合有八千。与佛同处。复名俱也</p>
<p style="text-align: left">
	　　经。菩萨摩诃萨三万二千</p>
<p style="text-align: left">
	　　赞曰。下明菩萨众中有四。一标类举数。二叹彰功德。三别列名。四牒总结。如是等上首菩萨下是。此初文也。菩萨摩诃萨。类也。三万二千。数也。菩提萨埵。略言菩萨。合有四释。一菩提觉义。智所求佛果。萨埵有情义。则所度众生。摄论云。以菩提萨埵。为所缘境。故言菩萨。菩萨所修自他二利。二利即二行。故以为名。又菩提如前。萨埵有情义。谓诸菩萨。犹有异熟识。故得名有情。求大菩提之有情者。简异所余诸有情者。故名菩萨。又菩提如前。萨埵勇健义。不惮处时。不吝财命。求大菩提之勇健义者。简余生死之勇健者。故名菩萨。故摄论云。有志有能。故名菩萨。十一面经云。菩提即般若。萨埵谓方便。法花云。诸佛所证。甚深难解。有所言说。意趣难知。即有智慧。及有方便。有实智。权智。真智。修智。理智。事智。自利利他。故名菩萨。摩诃萨埵。略言摩诃萨。摩诃大义。萨埵如前。为简二乘地前凡类。乃简七地已前菩萨。故立大名。是等皆是八地已上。非前位故。三万二千。现所机会。但标上位。下位准知。故不标别</p>
<p style="text-align: left">
	　　经。皆为一切众生所识</p>
<p style="text-align: left">
	　　赞曰。自下第二。彰叹功德。于中总有四十一句。初四十句。别叹功德。后一句。总结德深广。卒陈难尽。旧经但有三十八句。此中第十句。念定总持无不圆满。第十一句。建立无彰解脱智门。旧经合云。心常安住无碍解脱。此第三十一句。正直审谛柔和微密。旧经脱之。此第三十四句。获无等等佛智灌顶。第三十五句。近力<a>无畏</a>不共<a>佛法</a>。旧经合云。近无等等佛自在慧十力无畏十八不共。所以但有三十八句。古人亦有十地别科。此中但赞八地以上。或第十地因位究竟。非赞前位。非七地前神通成办。永离障缠。总持等满故。其间文句疎谬。至文当释。此中。初有四十句。别叹德中。分为二十一种殊胜功德。初二句。他悉外化德。次二句。他护自护德。次三句。利他继他德。利他中有二。说法善友为二句故。次二句。降恶人法德。次三句。内德外辨德。内德有二。能发所发为二句故。念定总持。为能发因。解脱智门。为所发果。智由念定总持起故。次二句。行成智满德。<a>六度</a>行成。三无生忍智满。次二句。说法达理德。次二句。知根能伏德。次三句。因严果遂德。果遂有二。获妙体离恶严为二句故。次二句。名高信重德。次二句。法胜音妙德。次一句。离边会中德。次二句。决定深大德。次一句。超出情计德。次二句。积善离恶德。次二句。达理证真德。次二句。绍位继<a>道德</a>。次二句。不住二边德。除恶趣。越深坑。弃缘起。分生死。为二类。并不住生死边。示现趣生。不住涅槃边。次一句。应病说药德。次一句。内外二严德。次一句。自他不虚德。准义依文。且为此制。诸有智者。如理应知。又四十一句。别叹德中。应一一为名。皆为一切众望所识。此叹菩萨。德大位高。智者所识。殊胜功德。国王大臣长者<a>居士</a>。诸有德艺。所推望者。即是翘楚。鉴别人物。名为众望。今诸菩萨。为此一切众推望者之所识知。譬如垂耳长鸣。王良见识。此诸菩萨。位大德高。人物所识。亦复如是。非诸凡愚所能识悉。纵余识悉。未以为珍。如智度论云。天王人王大人所识。今此要在人物所识。又此菩萨。皆为一切大众瞻望。大众识悉。二义俱得。旧云众所识知。乃冗此义</p>
<p style="text-align: left">
	　　经。大神通业修已成得</p>
<p style="text-align: left">
	　　赞曰。此叹利他妙用功德。能遍十方。起难思化。因已办故。业者事业。作用之义。体即神通。菩萨事业。利他作用。即神通故。成唯识论第九卷中。解第十地二愚。一大神通。即所起事业故。旧经云。大智本行皆悉成就。文言虽总本行。亦即神通利物</p>
<p style="text-align: left">
	　　经。诸佛威德(至)能摄正法</p>
<p style="text-align: left">
	　　赞曰。上二句。修行广大诸佛摄受功德。下二句。轻身重道含持妙法功德。八地以上。于诸行中。能修诸行。于无相海。任运进修。十方诸佛。舒手摩顶。以神通威。用福慧德。于一切时。增如其力。任持不舍。故名修行广大佛摄受德。旧云建立。便无是义。法城有二。一法即是城。此诸菩萨。如守城者。常外捍御。不令损坏。诸佛法教而修<a>行者</a>。名城中人。城者。防援外御之义。防援城内诸修行者。外御四魔。不令侵横。故法名城。或复正法。如城中人。菩萨如城。菩萨善为<a>护法</a>之城。此诸菩萨。舍身命财。护持正法。能摄正法。即胜鬘经。摄受正法。正法有四。教理行果。于此四中。并能摄受。领纳属己。或复摄持。曾不暂舍。随其所应。于四法中。并能摄之。于法能学能说。于理能观能达。于行能修能习。于果能知能证。或断一切恶。修一切善。度一切生。名摄正法。凡所修善。皆摄正法。凡所弃恶。皆摄正法。凡所利生。皆摄正法。故胜鬘云。摄受正法者。即是无量得一切佛法。摄八万四千法门。舍身命财。摄正法故。此中善字。不但善护法城。通下亦能善摄正法。或善别说。不须通下。以护法城。复能摄之故。是轻身重道含持妙法功德</p>
<p style="text-align: left">
	　　经。以大师子(至)周遍十方</p>
<p style="text-align: left">
	　　赞曰。广大说法<a>觉悟</a>功德。下云。演法无畏。犹师子吼。乍观与此中觉悟义同。下以说法决定无畏。如师子吼。今以觉悟众生。令增道意。如师子吼。故不同也。师子吼时。能为十一事。涅槃经云。一为破诸实非师子诈称师子。二自试身力。三自净住处。四令了知处。五令群辈无怖畏心。六眠者得寤。七令诸禽兽不得放逸。八令诸兽咸来归附。九为调伏大香象等。十为教诸子。十一庄严眷属。此诸菩萨。为师子吼。亦复如是。一为摧魔军。二为现众力。三开佛行处。四为邪见作归依处。五为安抚怖畏众生。六觉悟无明睡眠众生。七行恶法者为作悔心。八开示邪见。令诸众生知六师等非正师子。九为破诸富兰那等。亦令二乘生变悔心。十教五住诸菩萨等生大力心。十一为令<a>正见</a>之心。于邪见者。不生吝心。由诸菩萨能摧伏故。以大师子吼声敷演。敷谓开发。警悟初机。演谓广谈。觉察根熟。既住十地。能遍十方。云雨说法。其说法声。远播十方。美妙音声。名为美音。遐者远也。振者扬也。世尊之声。广音具足。随众大小。无不等闻。此诸菩萨。随众十方美音亦遍得广音故。旧云名闻十方。与下名称高远。有何差别。可言名者说法音声。便无此失</p>
<p style="text-align: left">
	　　经。为众生(至)能使不绝</p>
<p style="text-align: left">
	　　赞曰。上二句。三种慈悲拔济功德。下二句。统嗣法王不断功德。慈悲喜舍。各各有三。一有情缘。作假有情想。二法缘。不见假有情。唯见蕴等法。三无缘。于彼法中。亦离分别。唯见其如。或法缘者。缘十二分教。无缘者。不见有情及法二种。而行慈悲喜舍。不见身外有定众生。众生即已。故行慈悲。为不请友。譬之父母。怜救于子。不待请故。已前诸位。或待他请。方救济之。未能任运为不请友。此皆任运慈悲深故。长阿含说。有四恶友。一如亲恶友。畏而伏之。实无亲意。二美言恶友。言顺意违。三敬顺恶友。心虽敬顺。然于所作。善恶皆从。无相谏心。四者恶友。为恶事伴。或同饮酒。博献淫逸。及歌舞等。此四友中。各各有四。而应远之。有四善友。一止非善友。恶事相止故。二慈愍善友。苦事相怜故。三利人善友。乐事相与故。四同事善友。善事相同故。一一之中。各有四种。皆应亲近。此诸菩萨。为诸众生。此四善友。此中三宝。略有二解。一同体三宝。种谓种子。即如来藏。佛无漏因。此诸菩萨。修此种子。令不断绝。常勤证会。二别体三宝。有为无为。自利利他。随其所应。三佛。四法。十地僧等。此诸菩萨。修此三宝之种。及展转教人。令不断绝。如花严经明法品中。有三重释。发菩提心。佛宝不断。开说正法。法宝不断。受持戒行。僧宝不断。自他俱尔</p>
<p style="text-align: left">
	　　经。降伏魔怨制诸外道</p>
<p style="text-align: left">
	　　赞曰。此显能摧怨敌功德。魔谓四魔。或种八魔。涅槃经说。前四加四倒怀四德故名魔。魔即是怨。为法怨故。降伏诸魔。如别章解。其四倒魔。是分别法执。初地永断。地前渐伏。制者制御。如制牛马。由具智辨。能伏外道。由近十力。能伏天魔。近四无畏。能摧外道</p>
<p style="text-align: left">
	　　经。永离一切障及盖缠</p>
<p style="text-align: left">
	　　赞曰。此显菩萨离染功德。障谓障碍。此有二种。一烦恼障。二所知障。烦恼障。以三界见修所断。根本百二十八烦恼。及随烦恼为体。所知障。以三界见修所断。一切能障于智。贪痴慢等。为其体性。头数多少。如烦恼障渐顿伏断。皆如论说。此诸菩萨八地之位。一切六识二障<a>现行</a>。皆已伏尽。或种已断。故言求离。盖谓盖覆行者之心。令不清净。此有五种。一贪欲盖。二嗔恚盖。三惛沉睡眠盖。四掉举恶作盖。五疑盖。此五为三时障。贪欲五境。能障出家。既出家以。前犯邪行。有觉悟之。嗔恚为障。不用觉悟。更生嗔恚。若不犯邪行。学定慧时。后三为障。初学止心。惛睡为障。次学举心。悼悔为障。若住舍位。疑能为障。障此五憎。故立为盖。缠谓缠绕。数数现起。缠绕行者之心。故立为缠。此有八种。谓无渐。无愧。惛沈。睡眠。掉举。恶作。嫉。悭。初二障戒。次二障定。次二障慧。后之二种。障自他利。诸出家者。于自他利。吝妒门中。数现起故。二障已摄一切染尽。于中据胜。偏举盖缠。三漏。四取。身系结缚。皆准已离。旧云悉已清净。文意难知。即二障尽</p>
<p style="text-align: left">
	　　经。念定总时(至)解脱智门</p>
<p style="text-align: left">
	　　赞曰。上二句。能以少法广含多义功德。下二句。显无漏离缚殊胜功德。念谓明记诸所作事。如瑜伽五十七释契经说。念等念<a>随念</a>。别念不忘念。心明记无失。无忘无失法。此义如瑜伽摄异门说。定谓于境心不娆乱。五十七云。令心注。等住安住与近住。谓调寂静寂止。一趣等持性。此如对法论第十说。总持者。陀罗尼也。念慧为体。能以少功广含多义。能总任持。名为总持。此有四种。一法。二义。三能得菩萨忍。四者咒。由念明记。成无忘失。定无乱错。常居一趣。总持苞含。易可受说。故以少法。能苞广法。解脱智门者。谓无漏智。离有漏缚。故言解脱。解脱即无障。无障解脱。以智为体。智即是门。智门。能入三性境。故瑜伽论云。若以解脱门言之。出世正智所摄。显扬论云。但言空无愿无相。通有漏无漏。若定若散。<a>闻思修</a>慧。若言空无愿无相三摩地。通有漏无漏。唯定非散。唯修慧非闻思。若言空无愿无相解脱门。唯无漏非有漏。唯定非散。唯修慧非闻思。今言解脱。故唯无漏。空门。缘所执。彼无体故。无愿门。缘依他。不于三界愿求故。无相门。缘圆成。观真如为无相故。或三解脱门。皆能缘三性。或十六行。种种不同。如枢要及瑜伽第十二抄。古经。二句合云。心常安住无碍解脱。无碍即无障。解脱即智门。可谓建立无障解脱智门。其心常安住。乍观。常安住彼无碍解脱。然即是定。略无今念及总持二。合今二合。为古一句。仍义不全</p>
<p style="text-align: left">
	　　经。逮得一切(至)陀罗尼辨</p>
<p style="text-align: left">
	　　赞曰。此说成熟六辨功德。一无断辨。连环不息故。二殊胜辨。不可屈伏故。三念辨。忆说法事故。四慧辨。分折诸法故。五等持辨。巧说诸定故。六总持辨。于一字等中。说诸义等故。既非四无碍解。亦非七辨。故别成六。下一辨字。贯通上中。此第六辨。四无碍解中。法义所摄。前之五辨。并解第摄。此第一。七辨中。第四无断尽摄。此第二。七中第七摄。一切世间最上妙故。此第四。彼第五。无疎谬故。念定皆通。随其所应。后智为体。旧经云。念定总持辨第不断。念定总持为三。辨才不断之言。应为一辨。阙胜慧二。古翻意说上三种。辨才不断。非不断辨也</p>
<p style="text-align: left">
	　　天保六乙未中冬第八日写之于爱智寮释游识</p>
				</div></div><hr><script charset='utf-8' src='../../js/footer.js'></script></body></html>