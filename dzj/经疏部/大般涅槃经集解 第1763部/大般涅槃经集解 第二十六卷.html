<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般涅槃经集解 第二十六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般涅槃经集解 第二十六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般<a>涅槃</a>经集解 第二十六卷</strong></p>
<p style="text-align: left">
	　　(现病品第十八)</p>
<p style="text-align: left">
	　　出无病因谓怜愍众生施病者药　释五种人谓须陀洹八万劫得菩提乃至辟支佛十千劫得菩提义</p>
<p style="text-align: left">
	　　现病品第十八</p>
<p style="text-align: left">
	　　案。僧亮曰。次答云何诸<a>菩萨</a>远离一切病。病在前品已明。而未释无病。是则示现之义未彰。此品显也。法瑶曰。因佛现病。迦叶得广显无病之因。明菩萨地时久已离病。岂况今耶。是则因病以显不病也。僧宗曰。上来所说。当宗虽举。未有微实。将显至人。患累斯尽。是以先示病相。因请更起光仪显胜。以表无病之旨也。因答第二十九问也。智秀曰。此下是经之第二段。广明义也。又有二别。第一广正说。第二广<a>流通</a>。广正说中有三科。第一广果。即此品也。第二广因。即五行也。第三广<a>佛性</a>。即师子吼迦叶两品也</p>
<p style="text-align: left">
	　　尔时迦叶菩萨白佛言(至)患苦悉除无复怖畏</p>
<p style="text-align: left">
	　　案。僧宗曰。此下举八事。仰推如来不应有病也。智秀曰。此下有四翻。第一迦叶举七复次事。推佛无病。第二佛以神力现三种相。第三群生蒙益。请佛<a>说法</a>。第四广述无病以遣时情</p>
<p style="text-align: left">
	　　<a>世尊</a>一切众生有四毒箭(至)汝等当为大众说法</p>
<p style="text-align: left">
	　　案。僧宗曰。第一明有病之因。莫过此四箭。如来已离。不应病也</p>
<p style="text-align: left">
	　　有二因缘则无病苦(至)何缘于今自言有病</p>
<p style="text-align: left">
	　　案。僧宗曰。第二无病之因。莫过此二。世尊所行。故无病也</p>
<p style="text-align: left">
	　　世尊世人有病或坐或卧(至)云何默然右胁而卧</p>
<p style="text-align: left">
	　　案。僧宗曰。第三明如来既无笃病之相。云何有病耶</p>
<p style="text-align: left">
	　　诸菩萨等凡所给施(至)永断如是三障重病</p>
<p style="text-align: left">
	　　案。僧宗曰。第四明自昔已来。外化事旷。善功还已。不应有病也</p>
<p style="text-align: left">
	　　复次世尊菩萨摩诃萨(至)乃于今日唱言有疾</p>
<p style="text-align: left">
	　　案。僧宗曰。第五明修因之日。备有诸愿。略举九愿。显无病之要旨也</p>
<p style="text-align: left">
	　　复次世尊世有病者(至)不应说言我今背痛</p>
<p style="text-align: left">
	　　案。僧宗曰。第六明世人临终之时。不能有所诫敕。高推如来。不应同此</p>
<p style="text-align: left">
	　　复次世尊世有病者(至)不应默然右胁而卧</p>
<p style="text-align: left">
	　　案。僧宗曰。第七苟有此迹。必为外道所诮</p>
<p style="text-align: left">
	　　复次世尊世有病者(至)利益于众生摧伏诸外道</p>
<p style="text-align: left">
	　　案。僧宗曰。第八借以身力推。比佛必无有病。仍说偈以劝也。智秀曰。此七复次。是第一翻。推佛不应病也</p>
<p style="text-align: left">
	　　尔时世尊大悲薰心(至)<a>修行</a>恶法除一阐提</p>
<p style="text-align: left">
	　　案。僧宗曰。前偈请云。大悲今何在。是以经家以佛起故。故云大悲薰心也。智秀曰。此第二翻放三种神力。以利益也</p>
<p style="text-align: left">
	　　尔时一切天龙鬼神(至)遍至净居悉皆闻之</p>
<p style="text-align: left">
	　　案。智秀曰。第三翻大众蒙益。广设供养。请说法也</p>
<p style="text-align: left">
	　　尔时佛告迦叶菩萨(至)便谓如来真实有疾</p>
<p style="text-align: left">
	　　案。智秀曰。第四翻佛先广显久离病也</p>
<p style="text-align: left">
	　　迦叶如言如来人中师子(至)亦不毕竟入于涅槃</p>
<p style="text-align: left">
	　　案。僧亮曰。既广如来永无病理。若言有病。是密教也。因此复得广宣秘密。次答。云何为众生。广说于秘密</p>
<p style="text-align: left">
	　　迦叶是大涅槃即是诸佛(至)非是声闻缘觉行处</p>
<p style="text-align: left">
	　　案。法瑶曰。此下讫云何当有诸病苦耶。次答问云何复示现究竟于涅槃</p>
<p style="text-align: left">
	　　迦叶汝上所问如来何故(至)云何当有诸病苦耶</p>
<p style="text-align: left">
	　　案。僧亮曰。次答云何复示现究竟于涅槃</p>
<p style="text-align: left">
	　　迦叶世有三人其病难治(至)供养恭敬为他说者</p>
<p style="text-align: left">
	　　案。僧亮曰。次答云何说毕竟及与不毕竟也。先说病<a>行者</a>。大众请佛<a>治病</a>。说先治病之行也。药以对病为名。依涅槃修行。无病不治。欲显病行之能。先说诸经。有不治之病也。此三种人。契经所不治。是说毕竟二乘之病。闻余方等。虽发心。不知佛常终。不成佛不名毕竟者。如上诸人。闻涅槃生信。不须外治。自能成佛。断疑说也。得病行之名。事尽于此也。法瑶曰。是大涅槃。即是诸佛甚深<a>禅定</a>。非是二乘所行之处。入此深定。故曰毕竟入于涅槃也。非永尽灭入涅槃故。不名毕竟入于涅槃也。毕竟不毕竟义。存于此也。僧宗曰。毕竟不毕竟。各有其旨。非不定也。但执言失旨。以为不定之说。疑网是生。得旨则知定说。疑网断矣。又一义昔教皆说毕竟永尽。今因现病。以表无病。得显病是密语。因广说如来之密语也</p>
<p style="text-align: left">
	　　迦叶有五种人于是大乘(至)有病行处非如来也</p>
<p style="text-align: left">
	　　案。僧亮曰。次答云何而得近最胜无上道也。上云自然得成。今转近为得。但说五人者。以断结定故。凡夫定位。无劫数之限也。八万劫者。后云得菩提心。亦云八万劫住处。是小涅槃。似是菩提心成就耳。思惟烦恼。小乘断之。不必在菩萨。劫数如此。故知偏爱易断。等悲难成也。法瑶曰。因表如来无病得命病者。心之义也。二乘有病。不能发心。要从佛闻法也。夫利根虽不从佛闻法。而自发心。知此二人。所以得近无上道也。昙谶曰。五种人者。从须陀洹。乃至缘觉。以一果准两地。如是以初地二地准初果。乃至九地准缘觉也</p>
				</div></div><hr><script charset='utf-8' src='../../js/footer.js'></script></body></html>