<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般涅槃经集解 第十七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般涅槃经集解 第十七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般<a>涅槃</a>经集解 第十七卷</strong> (分邪正品第九)</p>
<p style="text-align: left">
	　　辩十一种邪正事</p>
<p style="text-align: left">
	　　分邪正品第九</p>
<p style="text-align: left">
	　　案。僧亮曰。答云何知天魔。为众作留难也。故是广<a>流通</a>也。法瑶曰。夫邪党嫉正。魔乱真道。能惑始学人。故宜辨其相。是以四依品中。举贼狗毒龙等譬。答问云何作留难也。今此一品。并<a>四谛</a>品。答如来波旬说。何分别知也。同是四十九年教。而善察者。居然异也。智秀曰。问称天魔者。盖是举天。示极魔之胜耳。寻魔之为乱。事不止一。但以言之。为实乱为甚。故问云。如来波旬说。云何分别知也。此虽人法两异。同能乱道。故合成一问也。慧诞曰。此品有四段。从品初至九部经。明魔佛二说。相似而异也。二从九部以下。<a>佛弟子</a>执轻非重。执小非大。迭相诽谤。复是魔也。三从无四波罗夷以下。明大邪见人所说。无<a>善恶</a>理。复是魔也。四从要因持戒以下。通明古今所可乖佛<a>法事</a>。尽是魔说也。今佛之与魔。在家<a>出家</a>。邪见<a>正见</a>。经律通塞。尽释也</p>
<p style="text-align: left">
	　　尔时迦叶白佛言<a>世尊</a>(至)诸余经律能受持者</p>
<p style="text-align: left">
	　　案。僧亮曰。持魔经律。是谓依人不依法也。若具四颠倒。即四魔也。僧宗曰。四魔者。魔经魔律魔师及魔<a>弟子</a>也。魔以二事乱法。一以形乱。二以说乱。今先明形乱。次明说乱。就说乱中。略有二。一者乱经。二者乱律。乱经乱律。各有两重。初略后广也。就略乱经中。承佛偏教。执为了义。就略律中。初明一往违反律教。就广乱经中。文句再出。不必从教。正自推度。生此邪解。非功德之人。后明<a>比丘</a>答王有性得罪。亦名乱经也。就广乱律中。可分为七。至彼更分也。宝亮曰。此中辨邪。有二段。一者天魔乱道。二者人作魔。以乱正也</p>
<p style="text-align: left">
	　　迦叶<a>菩萨</a>白佛言世尊(至)如是等辈复云何知</p>
<p style="text-align: left">
	　　案。智秀曰。向一翻。先指前四依。以咨佛。既蒙印可。便举先问。以请答也</p>
<p style="text-align: left">
	　　佛告迦叶我涅槃七百岁后(至)作无漏身坏我<a>正法</a></p>
<p style="text-align: left">
	　　案。智秀曰。二种乱中。此形乱也</p>
<p style="text-align: left">
	　　是魔波旬坏正法时(至)随顺佛所说者即是菩萨</p>
<p style="text-align: left">
	　　案。智秀曰。此下显言乱也。有十一复次。此第一谓实生王宫也</p>
<p style="text-align: left">
	　　若有说言如来生时(至)随顺佛所说者即是菩萨</p>
<p style="text-align: left">
	　　案。智秀曰。第二不信四方各行七步</p>
<p style="text-align: left">
	　　若有说言菩萨生已(至)随顺佛所说者即是菩萨</p>
<p style="text-align: left">
	　　案。智秀曰。第三谓佛在后生。应敬礼天。天前出故。不应<a>礼佛</a>也</p>
<p style="text-align: left">
	　　若有经律说言菩萨(至)随顺<a>佛经</a>律者是名菩萨</p>
<p style="text-align: left">
	　　案。智秀曰。第四谓实受五欲也</p>
<p style="text-align: left">
	　　若有说言佛在舍卫(至)随顺佛所说者即是菩萨</p>
<p style="text-align: left">
	　　案。智秀曰。第五谓佛听受八不净物也</p>
<p style="text-align: left">
	　　若有说言菩萨为欲供养(至)当知是魔之所说也</p>
<p style="text-align: left">
	　　案。智秀曰。第六谓佛不能现入诸道。示众伎能也</p>
<p style="text-align: left">
	　　若有说言菩萨如是(至)随顺佛所说者即是菩萨</p>
<p style="text-align: left">
	　　案。智秀曰。第七谓戒律一向皆重。又言无有大乘也</p>
<p style="text-align: left">
	　　复次善男子若有说言(至)随顺佛所说者即是菩萨</p>
<p style="text-align: left">
	　　案。僧宗曰。从轻重之罪。其性皆重。自此以下。魔说律以乱正也。有七意。此第一。且一往云。言违反律教也。智秀曰。第八谓佛不为功德所成。故身无常也</p>
<p style="text-align: left">
	　　复有人言或有比丘(至)若能随顺是大菩萨</p>
<p style="text-align: left">
	　　案。僧宗曰。第三说二人无犯。而犯为犯也。智秀曰。第九谓实不犯。而言犯也</p>
<p style="text-align: left">
	　　复有说言无四波罗夷(至)当知是人真我弟子</p>
<p style="text-align: left">
	　　案。僧宗曰。第三说一向毁犯。都无有罪。智秀曰。第十谓无一切戒也。下因迦叶更问。别明异义也</p>
<p style="text-align: left">
	　　迦叶菩萨白佛言世尊(至)<a>佛法</a>甚深不可思议</p>
<p style="text-align: left">
	　　案。僧宗曰。第四明九部经中。不说<a>佛性</a>。依教说无。此不犯罪。若说得罪。亦是魔说。为乱律也</p>
<p style="text-align: left">
	　　迦叶菩萨白佛言世尊(至)不名堕过人法名为菩萨</p>
<p style="text-align: left">
	　　案。僧宗曰。第五明必能<a>护法</a>。宣通正化。虽唱得道。不名得罪。若说罪者。亦是魔说。为乱律也</p>
<p style="text-align: left">
	　　若言有犯突吉罗者(至)随顺佛所说者是名菩萨</p>
<p style="text-align: left">
	　　案。僧宗曰。第六明犯罪果报。又长兼出大乘偷兰之事。诫后人</p>
<p style="text-align: left">
	　　若有说言常翘一脚(至)当知是人是大菩萨</p>
<p style="text-align: left">
	　　案。僧宗曰。第七用若九十五种道。皆听出家。亦为乱律也。智秀曰。此第十一。谓佛听畜不<a>如法</a>物。及听出家。亦为魔说也</p>
<p style="text-align: left">
	　　善男子魔说佛说差别之相今已为汝广宣分别</p>
<p style="text-align: left">
	　　案。智秀曰。结上旨也</p>
<p style="text-align: left">
	　　迦叶白佛言世尊我今始知(至)因是得入佛法深义</p>
<p style="text-align: left">
	　　案。智秀曰。赞叹</p>
<p style="text-align: left">
	　　佛赞迦叶善哉善哉(至)晓了分别是名黠慧</p>
<p style="text-align: left">
	　　案。智秀曰。述成也</p>
				</div></div><hr><script charset='utf-8' src='../../js/footer.js'></script></body></html>