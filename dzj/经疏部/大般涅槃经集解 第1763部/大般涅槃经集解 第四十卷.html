<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般涅槃经集解 第四十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般涅槃经集解 第四十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般<a>涅槃</a>经集解 第四十卷</strong></p>
<p style="text-align: left">
	　　辨<a>世间</a>所不知见觉<a>菩萨</a>知见觉　广辩菩萨修戒相　广诫弘通法者之轨则广释六念第一辨十号释婆伽婆等</p>
<p style="text-align: left">
	　　梵行品之第五</p>
<p style="text-align: left">
	　　迦叶菩萨言如佛<a>世尊</a>(至)不名世间不名非世间</p>
<p style="text-align: left">
	　　案。僧亮曰。不名世间者。不名<a>佛法</a>中在家人也。不名非世间者。不名信根以上人也</p>
<p style="text-align: left">
	　　尔时迦叶闻是事已(至)众生闻秘藏即得不生灭</p>
<p style="text-align: left">
	　　案。僧亮曰。说地能已。说梵行粗竟。此叹佛也。初偈明佛善说正道。称为医王。次偈释医王义。备治所治。毕竟不发也。次偈与法设譬。后偈<a>说法</a>体。智秀曰。将欲咨前义旨故。第五先以偈叹佛及经教</p>
<p style="text-align: left">
	　　迦叶菩萨说是偈已(至)若非世间有何异相</p>
<p style="text-align: left">
	　　案。僧亮曰。此下说经之能也。依经<a>修行</a>。速得出世。如圣行品末功德藏王所说也。宝亮曰。此下广料简知见觉人也。故迦叶因难。以启发耳。智秀曰。此讫六念。第六段辨菩萨世出世异。有三意。第一约<a>戒定慧</a>。第二约法师仪轨。第三约六念法。明其同异</p>
<p style="text-align: left">
	　　佛言善男子言菩萨者(至)亦同世间不知见觉</p>
<p style="text-align: left">
	　　案。僧亮曰。大判菩萨有二种。有世间者。有出世间者。若当持戒清净。心固不动。终得发定生慧。知九十六种道所计者非。知佛法所明理者是也。是信用修行。断二边尽。属知见人也。问此是何处人。是信首五根以上。此人永与<a>生死</a>为隔。无复入三涂之忧。名作出世间菩萨也。若<a>信心</a>不立。持戒不净。虽复见涅槃经信心受持。不识九十六种所计者非。佛法所明者是。此名作四念处。前人是世间菩萨。还结属不知见觉人数也。此下去凡有三重文来料简。初就信慧心中。成就不成就来。简向所解者。即为第一重也。第二就弘法人中料简。若是恶世中持清净。不生诽谤。识知九十六种道所计者非。验佛法所计者。此是出世间菩萨。落知见觉人位也。若当虽复恶世弘通此经。持戒不清净。又生物诽谤。复不识知内外是非。此名世间菩萨。属不知见觉人流也。第三就六念来简。若依涅槃经。作六念处成就。知内外是非者。名出世间菩萨。是知见觉人。若使作六念不成就。由依昔教学。复不识知内外。是非名作世间菩萨。不知见觉者也</p>
<p style="text-align: left">
	　　菩萨闻是涅槃经已(至)是名菩萨修持净戒</p>
<p style="text-align: left">
	　　案。僧亮曰。知有<a>佛性</a>。能得常果。而发心者。虽迳生死。不失此念。经之能也。僧宗曰。第三翻明道虽不无。要须戒定慧</p>
<p style="text-align: left">
	　　戒既清净次修<a>禅定</a>(至)是名菩萨修清净定</p>
<p style="text-align: left">
	　　案。僧亮曰。闻思慧得非修慧也。明能修二慧。是净定也</p>
<p style="text-align: left">
	　　戒定已备次修净慧(至)所知见觉非世间也</p>
<p style="text-align: left">
	　　案。僧亮曰。身中有我。则身大我小。我中有身。则身小我大。是身是我。虽小大皆是。非身非我。两无也。慧能断结。先断于常。窂固不动者。诸见是犯戒之本。见尽戒不动也</p>
<p style="text-align: left">
	　　善男子菩萨见所持戒(至)而是菩萨所知见觉</p>
<p style="text-align: left">
	　　案。僧亮曰。上说不悔。由戒而生。未释相生之义。此释相生者也</p>
<p style="text-align: left">
	　　迦叶复言云何菩萨(至)以净戒故心得<a>欢喜</a></p>
<p style="text-align: left">
	　　案。僧亮曰。不因涅槃经持戒。是世间戒。则具四恶。不见佛性出世也</p>
<p style="text-align: left">
	　　善男子如端正人自见面貌(至)<a>破戒</a>之人亦复如是</p>
<p style="text-align: left">
	　　案。僧亮曰。面譬净戒。镜譬毗尼。此虽无镜。余经有也</p>
<p style="text-align: left">
	　　善男子譬如牧牛有二女人(至)以是因缘心则悦乐</p>
<p style="text-align: left">
	　　案。僧亮曰。上譬一生中有喜有不喜。此譬命终时也。牛譬经教。牧女譬<a>行者</a>。瓶譬人身。酪譬破戒。酹譬持戒。城譬涅槃经。脚跌譬无常。瓶破譬命终。苏已出外。浆不足惜。譬持戒人身利己出。余不足顾。喻欢喜也。苏在酪中与瓶俱失。譬破戒人身利未出。与身俱丧。喻可愁恼也</p>
<p style="text-align: left">
	　　迦叶复言喜之与乐(至)而是菩萨所知见觉</p>
<p style="text-align: left">
	　　案。僧亮曰。五法佐助。重释净戒。所以为涅槃因。由得慧等佐助。离五盖故。王五种涅槃。释所以具信等五法。推功于慧。能离盖及见疑。故具五根者。得五<a>解脱</a>也</p>
<p style="text-align: left">
	　　善男子若我<a>弟子</a>受持读诵(至)不以毁戒受持修集</p>
<p style="text-align: left">
	　　案。僧亮曰。说五种持经。以明出世。何者。余经所说。未究竟故。不备持之行恶。令人谤经。持经起恶。虽能自利。不能利人。非出世菩萨。是以佛但令出世持经。应究行之义</p>
<p style="text-align: left">
	　　善男子若我弟子受持读诵(至)非我弟子是魔眷属</p>
<p style="text-align: left">
	　　案。僧亮曰。无有实功。是名掉戏。若转诸有。名轻动也</p>
<p style="text-align: left">
	　　复次善男子若我弟子(至)非我弟子是魔眷属</p>
<p style="text-align: left">
	　　案。僧亮曰。悟时未至。名非时也。处不应闻。名非国也。不如上诫。是灭佛法。说佛法灭。世法炽燃</p>
<p style="text-align: left">
	　　善男子若欲受持者(至)而是菩萨所知见觉</p>
<p style="text-align: left">
	　　案。僧亮曰。此经所说。理无不备。说此经时。应具诸说</p>
<p style="text-align: left">
	　　复次善男子云何复名(至)念僧念戒念施念天</p>
<p style="text-align: left">
	　　案。僧亮曰。上说<a>出家</a>菩萨六念。则通在家。除生死畏。修六念人。不畏海难。贪宝重货。菩萨不畏生死苦难。贪三宝功德也。畏死者。惧三涂。念戒施天。却死畏也。是始行所修。非出世功德也。若依此经修之。即出世知见。美经之能也。僧宗曰。第五明六念者。向明戒定慧。今举境以显慧之功也。宝亮曰。若作六念成。名出世间菩萨。是知见觉人。若不如是。不名世间知见觉人也</p>
<p style="text-align: left">
	　　善男子云何<a>念佛</a>(至)说中道故名大法师</p>
<p style="text-align: left">
	　　案。僧亮曰。此经辩十号有正有杂有略有广。从如来至大法师。此初广。后十号略也。亦可前正后杂也。宝亮曰。念佛中有三翻。第一总举佛果一切功德。第二历十号。第三举成佛之因。佛昔修<a>六度</a>众德。今得<a>常住</a>。万境皆照也。下五念皆真应双明。但文中可见。不假有释也</p>
<p style="text-align: left">
	　　云何名如来如过去诸佛(至)是故号佛为如来也</p>
<p style="text-align: left">
	　　案。僧亮曰。如者如佛也。来者。乘因至果也。此果中说如来也。从<a>六波罗蜜</a>者。因中说如来也</p>
<p style="text-align: left">
	　　云何为应世间之法(至)而供养之故名为应</p>
<p style="text-align: left">
	　　案。僧亮曰。恶应除善应。集具二德。故应供养也</p>
<p style="text-align: left">
	　　云何正遍知正者名不颠倒(至)声闻缘觉无有遍知</p>
<p style="text-align: left">
	　　案。僧亮曰。以知因为正。知果为遍也</p>
<p style="text-align: left">
	　　云何明行足明者名得无量(至)以是义故名明行足</p>
<p style="text-align: left">
	　　案。僧亮曰。空行虽非照解。而非垢闇也</p>
<p style="text-align: left">
	　　云何善逝善者名高(至)成大涅槃故名善逝</p>
<p style="text-align: left">
	　　案。僧亮曰。涅槃之性。实非有者。生住灭是有为相。涅槃无此。故非有也</p>
<p style="text-align: left">
	　　云何世间解世间者(至)见世间故故名世间解</p>
<p style="text-align: left">
	　　案。僧亮曰。因世间言说为有者。非有说有。以明非有</p>
<p style="text-align: left">
	　　云何无上士上士者(至)是故号佛为无上士</p>
<p style="text-align: left">
	　　案。僧亮曰。有恶未尽。智与心诤。智胜心故为上也。语可坏者。有诤则可坏</p>
<p style="text-align: left">
	　　云何调御丈夫自既丈夫(至)是故号佛调御丈夫</p>
<p style="text-align: left">
	　　案。僧亮曰。应以男形成佛。名丈夫也。释上句。具足法者。释下句也。后调御丈夫。凡四种应深说深。应浅说浅。明善调也</p>
<p style="text-align: left">
	　　云何<a>天人</a>师师有二种(至)是故号佛为天人师</p>
<p style="text-align: left">
	　　案。僧亮曰。师有二种者。释上无上师也。亦次解人天二义。明能受道也</p>
<p style="text-align: left">
	　　云何为佛佛者名觉(至)常得不离见佛世尊</p>
<p style="text-align: left">
	　　案。僧亮曰。一周明十号也</p>
<p style="text-align: left">
	　　善男子何故名为如来(至)八十种好金刚之身</p>
<p style="text-align: left">
	　　案。僧亮曰。重举果称。以说因者。欲令欣果。而行因也。再说因者。前略后广也</p>
<p style="text-align: left">
	　　又复菩萨于昔无量(至)是名菩萨摩诃萨念佛</p>
<p style="text-align: left">
	　　案。僧亮曰。生住是有为。<a>自在</a>是无为。修五十心。成此果心也</p>
				</div></div><hr><script charset='utf-8' src='../../js/footer.js'></script></body></html>