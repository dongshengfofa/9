<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般涅槃经集解 第二十九卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般涅槃经集解 第二十九卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般<a>涅槃</a>经集解 第二十九卷</strong></p>
<p style="text-align: left">
	　　出功德天黑闇女譬　释死苦</p>
<p style="text-align: left">
	　　圣行名之第三</p>
<p style="text-align: left">
	　　迦叶生之根本凡有如是(至)观于所生已见过患</p>
<p style="text-align: left">
	　　案。僧亮曰。以凡夫颠倒贪生。而恶老死。明<a>菩萨</a>不尔也。僧宗曰。第三寄观行门。明八苦相也。此中有六譬。皆明凡夫贪生。而菩萨见过。弃而不乐也。宝亮曰。此下第二观过也。有六譬也</p>
<p style="text-align: left">
	　　迦叶如有女人入于他舍(至)散华供养恭敬<a>礼拜</a></p>
<p style="text-align: left">
	　　案。僧亮曰。为菩萨作譬也。菩萨爱生情薄。见<a>生死</a>过。则俱厌也。生是贪悦之本。譬女。五阴是生所住处。譬舍。乘因得果。譬之他也。生理可乐。譬之端正。智以御身。譬之舍主。名以表实。譬问名也。生是善果。其因净故。譬功德也。果非不净譬也。考名责实。问所作也。有生有实。譬能与也</p>
<p style="text-align: left">
	　　复于门外更见一女(至)汝若不去当断汝命</p>
<p style="text-align: left">
	　　案。僧亮曰。舍生名死。譬门外也。反生易显。不须辞费也。即持利刀者。医药救生。譬持利刀。以防死也。僧宗曰。死是人之所恶。悲情内故。譬之门外也</p>
<p style="text-align: left">
	　　女人答言汝甚愚痴(至)我皆不用各随意去</p>
<p style="text-align: left">
	　　案。智秀曰。生在报前。譬姊。死居报后。譬之妹也</p>
<p style="text-align: left">
	　　是时二女便共相将(至)是故俱请令住我家</p>
<p style="text-align: left">
	　　案。僧宗曰。凡夫也。无法财。故喻贫也</p>
<p style="text-align: left">
	　　迦叶菩萨摩诃萨亦复如是(至)是故贪爱生死二法</p>
<p style="text-align: left">
	　　案。智秀曰。双合譬也。宝亮曰。此第一以二女譬凡夫。与菩萨相对也</p>
<p style="text-align: left">
	　　复次迦叶如<a>婆罗门</a>(至)如彼童子取菓还弃</p>
<p style="text-align: left">
	　　案。僧亮曰。幼稚童子。譬始业菩萨见苦不深。未全忘生。如取菓已舍。若<a>智行</a>俱深。则不取不舍也。僧宗曰。菩萨是高行之族。以譬婆罗门子。旷劫为<a>地狱</a>所苦。绝人天食也。粪譬阴身。菓譬生也。欣生之情。譬欲取也。生之为过。圣之所说。譬智诃也。知贪生之患。譬[赤*皮]然有愧也。为生天中有五欲乐。譬净洗也。终不爱者。譬还弃也。宝亮曰。此第二以童子譬小菩萨。与大菩萨对也</p>
<p style="text-align: left">
	　　复次迦叶譬如有人(至)以其不见老病死故</p>
<p style="text-align: left">
	　　案。僧亮曰。四衢道。譬佛四无量无齐限也。器譬经藏。食譬施戒定。佛为在家之人。初赞施戒。生死之乐。后说无常。赞涅槃乐。此法始终。皆佛说。凡夫贪生。不见后过。<a>圣人</a>见过。不生贪也。又四衢譬四辨。器譬名味句身。食譬施戒定也。卖之譬劝行也。远来饥虚。譬经三途久也。此是何物者。称其所求。问以定之。食主答言者。戒定能得<a>天人</a>之乐。后必无常也。是人闻已者。不为菩萨说也。多与我价者。生天不受四趣之苦也。僧宗曰。<a>说法</a>聚人之处。譬四衢也。化主说人天因果。取人利养如卖也。菩萨虽知天中报妙。见有死患。不欲生故。喻如彼人虽欲买食。为一恶故。所以遂舍也。宝亮曰。此第三以卖食譬释教也。谓若生死之果如此者。圣人何意。说此<a>五戒</a>十善。受人天报耶。此是善不受义之诚证也。此教本接下愚。若不闻人天之乐。凡夫岂背行道耶</p>
<p style="text-align: left">
	　　复次迦叶譬如毒树(至)下至十岁俱亦受苦</p>
<p style="text-align: left">
	　　案。僧亮曰。此二譬同显有生有死。修短无异耳。宝亮曰。第四第五二譬。偏据生死果报。唯苦而无乐</p>
<p style="text-align: left">
	　　复次迦叶如譬崄岸上有草(至)大涅槃经观于生苦</p>
<p style="text-align: left">
	　　案。僧亮曰。譬菩萨尚不贪天上报。况复欣此人中果耶。僧宗曰。险岸譬五阴身也。草覆譬无明也。岸边<a>甘露</a>。譬妙药报也。大坑譬死苦也。即便取者。贪乐果故。修善因也。脚跌者。永沦生死也。宝亮曰。为外道作譬也。险岸譬非想也。草覆譬彼生死果报。而外道不知计为涅槃也。甘露者。譬<a>禅定</a>乐也。寿千年者。八万劫也。贪其味者。着禅定也。深坑者。生死苦也。脚跌者。外道以非想为涅槃。失理故堕三涂也</p>
<p style="text-align: left">
	　　迦叶云何菩萨摩诃萨(至)大涅槃经观于老苦</p>
<p style="text-align: left">
	　　案。僧亮曰。皆与衰坏作譬也。王譬壮色。敌国譬老。他土人民以譬忆念少盛之事也</p>
<p style="text-align: left">
	　　迦叶云何菩萨摩诃萨(至)大涅槃经观于病苦</p>
<p style="text-align: left">
	　　案。僧亮曰。端正譬健色。夫人譬爱结。王譬病也。挑一目等。譬坏盛色</p>
<p style="text-align: left">
	　　迦叶云何菩萨摩诃萨(至)住于大乘大涅槃咒</p>
<p style="text-align: left">
	　　案。僧亮曰。唯除二禅者。凡死苦一至。无不恼乱。故以灾为譬。菩萨死至。心不乱也。摩罗毒蛇其色黑。若触人衣。戒人衣触其行处。皆死。故名触毒。阿竭多星。八月出也。因星结咒。消四毒也。僧宗曰。病之为苦。破坏浮囊。实为最苦也</p>
<p style="text-align: left">
	　　复次迦叶譬如有人(至)大涅槃经观于死苦</p>
<p style="text-align: left">
	　　案。僧亮曰。上来说死。而未说苦。今言于险难处。无有资粮者。诸受根灭。不受根起。名曰死也。不受根起。则生涂断绝。譬险难也。受根不起。不起则无法。无法则不可资用。譬无资粮也。来涂茫茫。莫知所之。譬悬远也。五根皆灭。<a>意识</a>独行。譬无伴侣。业风所飘。求生不住。譬常行也。五道未分。譬不知边际也。遇得生缘。乘痴受生。譬无灯明也。上来诸譬。说欲受生之苦。自此下譬死之苦也。说一切苦。皆由受生。心灭名死。灭不由户。譬无门也。不受根起。譬有处所也。不觉苦乐。譬无痛处。医药不加。譬不可治也。诸根渐灭。强力所不制。譬无遮止也。受根已灭。不可更生。譬不得脱也。生灭根异。外相不改。譬无破坏也。人不喜见。譬愁毒也。不能害人。譬非恶色也。人惧其祸。譬怖畏也。是根皆灭。譬在身也。灭不可见。譬不可觉知也</p>
				</div></div><hr><script charset='utf-8' src='../../js/footer.js'></script></body></html>