<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般涅槃经集解 第四十一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般涅槃经集解 第四十一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般<a>涅槃</a>经集解 第四十一卷</strong></p>
<p style="text-align: left">
	　　释念法无相　念僧为<a>福田</a>　念戒为桥梁　念施为菩提因　念天是第一义天　辨三品入胎差别　解<a>迦叶佛</a>法七日灭义　明涅槃经<a>流通</a>则<a>佛法</a>不灭　明恶世声闻取相失理佛法则灭　出不得食十种肉之数及卖刀酒洛沙等事</p>
<p style="text-align: left">
	　　梵行品之第六</p>
<p style="text-align: left">
	　　云何<a>菩萨</a>摩诃萨念法(至)是名菩萨念法</p>
<p style="text-align: left">
	　　案。僧亮曰。以涅槃经为法。朝修夕得利。夕修朝得利。故言无时而有现果。<a>法眼</a>所见至无为无数。说十一空。是法无舍宅至毕竟微妙。释空以名法能涅槃也。非色断色者。说真也。而亦是色者。说应也。非因者。非作因也。是因者。智为<a>解脱</a>作了因也</p>
<p style="text-align: left">
	　　云何念僧诸佛圣僧(至)常不变易是名念僧</p>
<p style="text-align: left">
	　　案。僧亮曰。诸佛圣僧。至<a>修行</a>正直法。释<a>如法</a>住也。佛师于法。法常故如来常。僧有三义。此释和合及<a>弟子</a>僧义。不可观见至不可思议。义常僧也。一切众生。良祐福田。释福田僧义也</p>
<p style="text-align: left">
	　　云何念戒菩萨思惟(至)是名菩萨摩诃萨念戒</p>
<p style="text-align: left">
	　　案。僧亮曰。有戒不破。至诸佛赞叹。说净戒体也。是大方等至妙宝胜幢。美戒也。能生万行譬地。度<a>生死</a>河譬船。庄严众生譬璎珞。能持僧众譬如大姓。洗除烦恼譬灰汁。障诸恶风雨譬舍宅。断诸结缚譬刀剑。无乐不备譬宝珠。所向<a>自在</a>譬脚足。见涅槃路譬眼目。能生众善譬父母。彰烦恼热譬荫凉。升涅槃山譬梯橙。摧诸魔贼譬幢也</p>
<p style="text-align: left">
	　　云何念施菩萨摩诃萨(至)广说如杂华中</p>
<p style="text-align: left">
	　　案。僧亮曰。初讫之所赞叹。说成就外功德也。从施众生食则施命。说内功德也</p>
<p style="text-align: left">
	　　云何念天有四天王处(至)而是菩萨所知见觉</p>
<p style="text-align: left">
	　　案。僧亮曰。遣三涂之畏也。信戒施闻慧。<a>三界</a>天因。我今具之。无<a>地狱</a>等苦。世天无常。回此功德。以求义天。永离生死。何有生死之畏</p>
<p style="text-align: left">
	　　善男子若我弟子(至)甚奇甚特不可思议</p>
<p style="text-align: left">
	　　案。僧亮曰。已说修经者德。今结经不可思议也。僧宗曰。自梵行以来。明四无量慈悲喜舍。而明舍自有八段。文句相生。其义已毕。故今叹经也。有三翻。第一明受持书写功德。则大不比余经。第二寄人以叹经也。言所以得八不思议者。由经力故也。第三寄兴灭叹经。言此经在世则法兴。此经若没则沦翳。既兴灭必由此典。当知众经之胜也。宝亮曰。此以下。是梵行中第三文。叹经流通。就此叹经中。有三翻。第一将法华以前校量。今涅槃具足明六行故胜。然昔经但明三行。是故不如也。第二从复言菩萨不可思议以下。就益人以致叹。此人不从人闻法。恶世中但见此经。能自依六行。而修因取益。犹经力大故尔也。第三从上佛法几时而灭以下。尽就兴废以为叹也。何故尔。自法华以前经。应众生根性。渐进其行。为伏四倒。根机亦熟。便废此教。然大涅槃。是究竟无余之唱。三世诸佛。共宣此理。故无兴废也。智秀曰。此下品中。第四段叹经也。夫行不孤立。立必藉经。故辨行体竟。次叹经也。有三翻。第一约受持。第二约成就不思议。第三约法兴灭。此即第一寄受持之胜负。辨经力之优降也</p>
<p style="text-align: left">
	　　迦叶菩萨白佛言<a>世尊</a>(至)大般涅槃亦不可思议</p>
<p style="text-align: left">
	　　案。僧亮曰。将欲致问。先受解也。僧宗曰。此下第二翻。寄人以为叹也。以经力故。得八不思议也</p>
<p style="text-align: left">
	　　世尊以何义故复言菩萨(至)三藐三菩提因</p>
<p style="text-align: left">
	　　案。宝亮曰。第一明菩萨得此经。无师自悟。能依六行理。而修因取佛也</p>
<p style="text-align: left">
	　　善男子如是菩萨未见阿耨(至)是故菩萨不可思议</p>
<p style="text-align: left">
	　　案。僧亮曰。闻经发心。无有人数。未见菩提之利。而能不惜身命。第一事也</p>
<p style="text-align: left">
	　　又复不可思议菩萨(至)是故复名不可思议</p>
<p style="text-align: left">
	　　案。僧亮曰。有两譬。显安苦无厌。第二事也。宝亮曰。菩萨见此经。自能修行。为众生受苦。乃至三涂不厌也</p>
<p style="text-align: left">
	　　善男子无量众生发菩提心(至)是故复名不可思议</p>
<p style="text-align: left">
	　　案。僧亮曰。上二菩萨。未阶初地。而心坚固。由经力致尔。重结上二事也。宝亮曰。第四三事。明众生发心虽多。而成就者少。此人见经。而能毕竟不退也</p>
<p style="text-align: left">
	　　善男子若有唱言我能浮度(至)是故复名不可思议</p>
<p style="text-align: left">
	　　案。僧亮曰。为发心作譬也。力小而现事大。果其心也。第三事也。宝亮曰。第四事。世人能度生死海。此人能度。取佛果故也</p>
<p style="text-align: left">
	　　善男子菩萨摩诃萨(至)是故复名不可思议</p>
<p style="text-align: left">
	　　案。僧亮曰。虽颠倒说。而不染生死。第四事也。案。宝亮曰。第五事。此人为众生说常等。而非虚妄也</p>
<p style="text-align: left">
	　　善男子人有三品谓上中下(至)是故复名不可思议</p>
<p style="text-align: left">
	　　案。僧亮曰。凡夫受生颠倒。下者起颠。上者生贪。而六念菩萨。同是凡夫受生。不起贪颠。第五事也。宝亮曰。第六事。此人得经力。能修定学慧。自知入胎出胎等事也</p>
<p style="text-align: left">
	　　善男子阿耨多罗三藐(至)是故复名不可思议</p>
<p style="text-align: left">
	　　案。僧亮曰。菩提果。心是因。因果皆不可以事比说。涅槃经说之。菩萨更不师人能灭。菩提能为人说。第六事也。宝亮曰。第七事。佛果真如。有而无。相非人比。类不可取。此因中得此经。故安心修行。复能令他安心。同起极果也</p>
<p style="text-align: left">
	　　善男子菩萨摩诃萨(至)不可思议口亦如是</p>
<p style="text-align: left">
	　　案。僧亮曰。离即十善戒也。菩萨<a>无我</a>无我所。而修净戒。轻重不犯。第七事也</p>
<p style="text-align: left">
	　　善男子从身离身从口离口(至)是故复名不可思议</p>
<p style="text-align: left">
	　　案。僧亮曰。欲说菩萨善解假名。先说实法无断结。从身作远离。身无作也。余类尔也。慧是实。言实有实法无断结。不能令菩萨。远离异生异灭也。终不生念至非虚妄。善解法假故。言不虚妄。第八事也。宝亮曰。第八事明菩萨远离十恶。而不在离相。不见一法。是身是业及离主者。以空理而求。则不见三业以缘假而求。亦是有也。实有此慧。不能令菩萨远离者。言菩萨不存实慧。虚心会理。故能知从身离身。乃至从慧远离。非身非口。三业既空。十恶斯遣也。无有一法者。上句明缘成假空。此明相续假空。言无一法者。就实法道。常分自灭。前不至后。故无慧远离。旧此下第八翻。明此人由经力故。识假名实法。知因缘虚有。能息三业。不为非法。亦不思议也。止身三恶。故言从身离身。止口四过。故言从口离口。要得慧故。能翻三毒。故言从慧远离非身非口也。实有此慧。然不能离者。明实法之中。无别力用。前生后灭。初不相及慧生之时。无惑可断。惑在之时。复无有慧。要是相续道中。向有而今无。方得辨用也</p>
<p style="text-align: left">
	&nbsp;</p>
<p style="text-align: left">
	&nbsp;</p>
<p style="text-align: left">
	迦叶菩萨白佛言世尊(至)住当久近几时而灭</p>
<p style="text-align: left">
	　　案。僧亮曰。欲闻经故。先受解也。当久近住者。问一切佛法也。宝亮曰。此下第三就兴废为叹也。故先审后开问也。智秀曰。就此第三叹中有七翻。论兴废也</p>
<p style="text-align: left">
	　　善男子若大涅槃经(至)当知尔时佛法未灭</p>
<p style="text-align: left">
	　　案。僧亮曰。说佛<a>常住</a>一句偈。是此经五行文备称之。是众经之本。人能奉本。则枝条必茂。佛法未灭</p>
<p style="text-align: left">
	　　善男子若大涅槃经(至)当知佛法将灭不久</p>
<p style="text-align: left">
	　　案。僧亮曰。经虽流布。而不能信敬。则为将灭不久也。宝亮曰。若行此经者。则其道不废。若弃而从恶。则将灭不久也。智秀曰。第一翻明此经在故。则佛法不灭。故知。理摄众典矣</p>
<p style="text-align: left">
	　　迦叶菩萨复白佛言世尊(至)是诸如来秘密之藏</p>
<p style="text-align: left">
	　　案。僧亮曰。理及名句为经。有三种。一谓名字经。二谓章句经。三谓纸墨经。彼时人皆强记。不须纸墨。放纸墨经灭也。有是经不者。若有是经。人应恭敬。经法不应灭。名其无者。则非共有。不应说言此经典者是诸佛秘藏也。僧宗曰。就言语中。非不相负。故致问也。假为二开。意在愿闻不灭之理。乃所以为叹经也。若常教恒在。则不应言灭。以其灭尽。则不应常也。宝亮曰。先作一审。即结两开难也。若迦叶佛法。有此常经。则不得言七日便灭。若其无者。则不得言诸佛秘藏也。智秀曰。第二翻将显兴废之相。先作两开难也</p>
<p style="text-align: left">
	　　佛言善男子我上说言(至)当知尔时佛法不灭</p>
<p style="text-align: left">
	　　案。僧亮曰。涅槃经兴二种法。皆不灭也。僧宗曰。以九重<a>法相</a>对。明常法不灭。无常不灭也。宝亮曰。第一事。举世法以音声章句有灭。第一义非<a>世间</a>可毁。故不灭也。智秀曰。第三翻将欲答。先列诸法。略明兴废。在文不在于理</p>
<p style="text-align: left">
	　　善男子汝向所问迦叶如来(至)所不说故故名为藏</p>
<p style="text-align: left">
	　　案。僧亮曰。一切诸佛。皆具净秽二土。佛在恶土。开三乘教。先浅后深。渐除诸恶。故名藏也。僧宗曰。迦叶佛时。有此经不者。上已定理。今答其问。言迦叶佛时。岂得无邪。所以法教不传者。于时人根易悟。烦恼减少。不假言教。自能深思幽旨。不可以人不传。故使常理亦丧也。今世众生。多烦恼故。须说此经也。若有众生。我计无我者。出其人。政有如此人。其惑厚重。故须常教以训物心耳。宝亮曰。岂问有无。但十一部不明。故为灭</p>
<p style="text-align: left">
	　　如人七宝不出外用(至)迦叶佛时有是经不</p>
<p style="text-align: left">
	　　案。僧亮曰。经为灭重恶故出。若恶不息。经则名隐。经隐故。一切法灭也。宝亮曰。释所以不明者。如外问藏积七宝。要具四种因缘。方出用耳。一为谷贵。二拟贼来赏赉。三为值恶王赎命。四拟财物难得时出用。明佛意亦然。如说四时教。后众生断常见病发。便为说涅槃经</p>
				</div></div><hr><script charset='utf-8' src='../../js/footer.js'></script></body></html>