<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修诸经要集 第十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>诸经要集 第十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>诸经要集 第十卷</strong></p>
<p style="text-align: left">
	　　西明寺<a>沙门</a>释道世集</p>
<p style="text-align: left">
	　　<a>六度</a>部第十八(六度即为六篇)</p>
<p style="text-align: left">
	　　布施第一(施别七缘) 述意缘 悭伪缘 财施缘 法施缘 择施缘 <a>福田</a>缘 相对缘</p>
<p style="text-align: left">
	　　述意缘第一</p>
<p style="text-align: left">
	　　夫布施之业。乃是众行之源。既标六度之初。又题四摄之首。所以给孤独食。散黄金而不吝。须达拏王。施白象而无惜。尚能济其厄难。忘己形躯。故萨埵投身。以救饥羸之命。尸毗割股。以代鹰鹯之餐。岂况国城妻子。何足经怀。宝货仓储。宁容在意。俗书尚云。解衣推食。摩头至踵。车马衣裘。朋友共弊。莫不轻财重义。爱贤好士。且自财物无常。何关人事。苦心积聚。竟复何施。四怖交煎。五家诤夺。何有智人。而当宝玩。比见凡愚。吝惜家财。靡有舍心。而丧躯命。但为贪生。恒忧不活。遂使妻儿角目。兄弟阋墙。眷属乖离。亲朋隔绝。良由悭因悭缘悭法悭业。乖<a>菩萨</a>之心。妨慈悲之道。不生救护之意。唯起损恼之情。如是之愆。寔由悭贪为本也</p>
<p style="text-align: left">
	　　悭伪缘第二</p>
<p style="text-align: left">
	　　如菩萨处胎经。佛说偈言</p>
<p style="text-align: left">
	　　世多愚惑人　　守悭不布施</p>
<p style="text-align: left">
	　　积财千万亿　　称言是我有</p>
<p style="text-align: left">
	　　临欲寿终时　　眼见恶鬼神</p>
<p style="text-align: left">
	　　刀风解其体　　无复出入息</p>
<p style="text-align: left">
	　　贪识随<a>善恶</a>　　受报甚苦辛</p>
<p style="text-align: left">
	　　将至受罪处　　变悔乞何及</p>
<p style="text-align: left">
	　　又萨遮尼揵子经偈云</p>
<p style="text-align: left">
	　　贪人多积聚　　得不生厌足</p>
<p style="text-align: left">
	　　无明颠倒心　　常念侵损他</p>
<p style="text-align: left">
	　　现在多怨憎　　舍身堕恶道</p>
<p style="text-align: left">
	　　是故有智者　　应当念知足</p>
<p style="text-align: left">
	　　惜财不布施　　藏举恐人知</p>
<p style="text-align: left">
	　　舍身空手去　　饿鬼中受苦</p>
<p style="text-align: left">
	　　饥渴寒热等　　忧悲常煎煮</p>
<p style="text-align: left">
	　　知者不积聚　　为破悭贪故</p>
<p style="text-align: left">
	　　又分别业报经偈云</p>
<p style="text-align: left">
	　　<a>修行</a>大布施　　急性多嗔怒</p>
<p style="text-align: left">
	　　不依正忆念　　后作大力龙</p>
<p style="text-align: left">
	　　又菩萨本行经云。若见乞者面目嚬蹙。当知是人开饿鬼门</p>
<p style="text-align: left">
	　　又大集经云。有四法障碍大乘。何等为四。一不乐惠施。二施已生悔。三施已观过。四不念苦施心。复有四法。一为欲而施。二为嗔而施。三为痴而施。四为怖畏而施。复有四法。一不至心施。二不自手施。三不现见施。四轻慢施。又优婆塞戒经云。佛言。菩萨布施远离四恶。一<a>破戒</a>。二疑网。三邪见。四悭吝。复离五法。一施时不选有德无德。二施时不说善恶。三施时不择种姓。四施时不轻求者。五施时不恶口骂。复有三事。施已不得胜妙果报。一先多发心后则少与。二选择恶物持以施人。三既行施已心生悔恨。复有八事。施已不得成就上果。一施已见受者过。二施时心不平等。三施已求受者作。四施已喜自赞叹。五说无后乃与之。六施已恶口骂詈。七施已求还二倍。八施已生于疑心。如是施主。则不能得亲遇诸佛贤圣之人。若以具足色香味触。施于彼者。是名净施</p>
<p style="text-align: left">
	　　若偏为良福田施。不乐常施。是人未来得果报时。不乐惠施</p>
<p style="text-align: left">
	　　若人施已生悔。若劫他物持以布施。是人未来虽得财物常耗不集</p>
<p style="text-align: left">
	　　若恼眷属得物以施。是人未来。虽得大报身常病苦</p>
<p style="text-align: left">
	　　若人先不能供养父母。恼其妻子奴婢。困苦而布施者。是名恶人。是假名施不名义施。如是施者名无怜愍。不知恩报。是人未来。虽得财宝常失不集。不能出用。身多病苦</p>
<p style="text-align: left">
	　　又优婆塞戒经云。无财之人自说无财。是义不然。何以故。一切水草人无不有。虽是国主不必能施。虽是贫穷非不能施。何以故。贫穷之人亦有食分。食已洗器。弃荡涤汁施应食者。亦得福德。若以尘糗施于蚁子。亦得无量福德果报。天下极贫。谁当无此尘许糗耶。极贫之人。谁当赤露无衣服者。若有衣服。岂无一线一针施人系疮。一指许财作灯炷耶。善男子。天下之人。谁现贫穷无其身者。如其有身见他作福。身应往助执役扫洒。亦得福报。故成实论云。扫一阎浮僧地。不如扫一手掌佛地</p>
<p style="text-align: left">
	　　又四分律。及弥沙塞律云。昔佛在世时。跋提城内有大<a>居士</a>。字曰?薄Ｈ牟普涓挥写笸?ΑＫ嬉馑??芨?宋铩２种杏锌状笕绯抵帷９让鬃猿觥８疽园松?鬃鞣埂Ｋ撬牟勘?八姆嚼凑摺Ｊ彻什痪　Ｆ涠?郧Я浇稹Ｓ胨牟勘?八姆狡蛘摺Ｋ嬉馐┯滩痪　６?疽砸焕锵恪Ｍ克牟勘?⑺姆嚼雌蛘摺Ｋ嬉饬钭恪Ｏ愎什痪　Ｅ?砸焕缣锔?呗⒊雒鬃潭唷Ｆ渑?园松?取Ｓ胨牟勘?寺怼Ｊ持?痪　＜夷诹技?糙骸８魇俏腋ＡΑ，荼诣佛请问。是谁力耶。佛言。汝等共有。昔王舍城有一织师。织师有妇。又有一儿。儿又有妇。有一奴一婢。一时共食。有辟支佛来就舍乞食。各欲当分舍与。辟支佛言。各减少许。于汝不少在我得足。即共从之。辟支食已。于<a>虚空</a>中现诸神变方去。织师眷属舍命。生四天王天。至于他化。展转七反。余福此生果报齐等。又净业障经云。若菩萨观悭及施不作二相。持戒毁戒不作二相。嗔恚忍辱。<a>懈怠</a>精进。乱心<a>禅定</a>。愚痴智慧不作二相。是则名为净诸业障</p>
<p style="text-align: left">
	　　财施缘第三</p>
<p style="text-align: left">
	　　如大宝积经云。财施有五种。一至心施。二<a>信心</a>施。三随时施。四自手施。五<a>如法</a>施</p>
<p style="text-align: left">
	　　又菩萨地持论云。一切施者。略说有二种。一内物。二外物。菩萨舍身是名内施。若为食吐众生食已吐施。是名内外施。除上所说是名外施。菩萨内地有二种。一随所欲作他力<a>自在</a>舍身布施。譬如有人为衣食故。系属于人为他仆使。如是菩萨不为利养。但为无上菩提。为安乐众生。为满足檀波罗蜜。随所欲作他力。自在舍身布施。二随他所须。支节等一切施与。菩萨外施复有二种。一随其所求。受用乐具<a>欢喜</a>施与。二奉事彼故。一切舍心一切施与。菩萨内外物非无差别。等施一切。或有所施。或有不施。若于众生乐而不安。不乐不安则不施与。若于众生安而不乐。亦安亦乐是则尽施</p>
<p style="text-align: left">
	　　又大集经云。菩萨有四种施。具足智慧。何等为四。一以纸笔墨与法师。令书写经。二种种校饰庄严妙座。以施法师。三以诸所须供养之具。奉上法师。四无谄曲心赞叹法师</p>
<p style="text-align: left">
	　　又优婆塞戒经云。若以衣施得上妙色。若以食施得无上力。若以灯施得净妙眼。若以乘施身受安乐。若以舍施所须无乏</p>
<p style="text-align: left">
	　　若以净妙物施后得好色。人所乐见。善名流布。所求如意。生上种姓。是不名为恶</p>
<p style="text-align: left">
	　　若为自身。造作衣服庄严之具种种器物。作已欢喜。自未服用持以施人。是人未来得如意树</p>
<p style="text-align: left">
	　　若有人能日日立要。先施他食然后自食。若违此要誓。输佛物犯则生愧。如其不违。即是微妙智慧因缘。如是施者诸施中最上。是人亦得名上施主</p>
<p style="text-align: left">
	　　若给妻子奴婢衣食。恒以怜愍欢喜心与。未来则得无量福德。若复观田仓中。多有鼠雀犯暴谷米。恒生怜愍。复作是念。如是鼠雀因我得活。念已欢喜无触恼想。当知是人得福无量。又大菩萨藏经云。菩萨为得阿耨菩提故。行陀那波罗蜜多时。所修布施。又得十种称赞利益。何等为十。一者菩萨摩诃萨。以上妙五欲施故。获得清净<a>戒定慧</a>聚。及以<a>解脱</a>解脱知见聚。无不具足。二者菩萨以上妙戏乐器施故。获得清净游戏法乐。无不具足。三者菩萨以具足施故。感得<a>圆满</a>法义具足。趣菩提座无不具足。四者菩萨以手施故。感得圆满清净法手。拯济众生无不具足。五者菩萨以耳鼻施故。获得诸根圆满成就。无不具足。六者菩萨以支节施故。获得清净无染威严佛身。无不具足。七者菩萨以目施故。获得观视一切众生清净<a>法眼</a>。无有障碍无不具足。八者菩萨以血肉施故。获得坚固身命。摄持长养一切众生贞实善权无不具足。九者菩萨以髓脑施故。获得圆满不可破坏等金刚身。无不具足。十者菩萨以头施故。证得圆满超过<a>三界</a>无上最上一切智智之首。无不具足。<a>舍利子</a>。菩萨摩诃萨。为得菩提行如是施。摄受如是相貌。圆满<a>佛法</a>。称赞利益上妙功德。皆为满足陀那波罗蜜多故。尔时<a>世尊</a>。而说颂曰</p>
<p style="text-align: left">
	　　行施不求妙色财　　亦不愿感<a>天人</a>趣</p>
<p style="text-align: left">
	　　我求无上胜菩提　　施微便感无量福</p>
<p style="text-align: left">
	　　法施缘第四</p>
<p style="text-align: left">
	　　述曰。此明财<a>法相</a>对校量优劣。故智度论云。佛说施中法施第一。何以故。财施有量。法施无量。财施欲界报。法施出三界报。财施不能断漏。法施清升<a>彼岸</a>。财施但感人天报。法施通感三乘果。财施愚智俱闲。法施唯局智人。财施唯能施者得福。法施通益能所。财施愚畜能受。法施唯局聪人。财施但益色身。法施能利心神。财施能增贪病。法施能除三毒。故大集经云。施宝虽多。不如至心诵持一偈。法施最妙胜过饮食</p>
<p style="text-align: left">
	　　又未曾有经云。天帝问野干曰。施食施法有何功德。唯愿说之。野干答曰。布施饮食。济一日之命。施珍宝财物。济一世之乏增益系缚。<a>说法</a><a>教化</a>名为法施。能令众生出<a>世间</a>道</p>
<p style="text-align: left">
	　　又大丈夫论云。财施者人道中有。法施者大悲中有。财施者除众生身苦。法施者除众生心苦。财施爱多者施与。财宝愚痴多者施与。其法财施者。为其作无尽钱财。法施者为得无尽智。财施者为得身乐。法施者为得心乐。财施者为众生所爱。法施者为世间所敬。财施者为愚人所爱。法施者为智者所爱。财施者能与现乐。法施者能与天道<a>涅槃</a>之乐。如偈曰</p>
<p style="text-align: left">
	　　佛智处虚空　　大悲为密云</p>
<p style="text-align: left">
	　　法施如甘雨　　充满阴界池</p>
<p style="text-align: left">
	　　四摄为方便　　安乐解脱因</p>
<p style="text-align: left">
	　　修治八正道　　能得涅槃果</p>
<p style="text-align: left">
	　　又月灯三味经云。佛言。若有菩萨行于法施。有十种利益。何等为十。一弃舍恶事。二能作善事。三住善人法。四净佛国土。五趣诣道场。六舍所爱事。七降伏烦恼。八于诸众生施福德分。九于诸众生修习慈心。十见法得于喜乐</p>
<p style="text-align: left">
	　　又菩萨地持论云。菩萨知彼邪见求法智者。不授其法。不与经卷。若性贪财卖经卷者。亦不施与法。若得经卷隐藏不现。亦不施与法。若非彼人所知义者。亦不施与。若是彼所知义。于此经卷已自知义。则便持经随所乐与。若未知义自须修学。又知他人所有如是经。示语其处。若更书与。菩萨当自观心。少有法悭者当持经与。为法施故。我宁以法施现世痴哑。为除烦恼犹尚应施。况作将来智慧方便。又优婆塞戒经云。若有<a>比丘</a><a>比丘尼</a>。优婆塞优婆夷。能教化人。具足戒施多闻智慧。若以纸墨令人书写。若自书写如来正典。然后施人令得读诵。是名法施。如是施者。未来天上得好上色。何以故。众生闻法断除嗔心。以是因缘。未来世中得成上色。众生闻法慈心不杀。以是因缘。未来世中得<a>寿命</a>长。众生闻法不盗他财宝。以是因缘。未来世中多饶财宝。众生闻法开心乐施。以是因缘。未来世中身得大力。众生闻法离诸放逸。以是因缘。未来世中身得安乐。众生闻法除嗔痴心。以是因缘。未来世中得无碍辩。众生闻法信心无碍。以是因缘。未来世中信心明了。戒施闻慧亦复如是。故知法施<a>殊胜</a>过于财施。问既知法施胜过财施。今时众生。但<a>学法</a>施不行财施。未知得不。答为不解财施迷心而施。苟求色声人天乐报。恐坠三涂不成出世。所以<a>圣人</a>殷勤叹法。令其悟解三事体空。而行财施。速成菩提涅槃胜果。自余戒忍六度万行。皆藉智慧开导成胜</p>
<p style="text-align: left">
	　　又智度论云。前五度譬同盲人。第六般若事同有目。若不得般若开导。前五便堕恶道。不成出世。若闻法施过于舍财。愚人不解。即便秘财。唯乐<a>读经</a>。若行此法。不如有人解心舍施一钱。胜过迷心读经百千万卷。是以如来设教意存解行。若唯解无行。解则便虚。若唯行无解。行则便孤。要具解行方到彼岸。若唯解无行。如人有目无足不能远涉。若唯行无解。如人有足无目不能见道。又唯解无行。譬同狂华不结子实。若唯行无解譬同子实不依华发。是故要须解行双行方成佛果也</p>
<p style="text-align: left">
	　　量施缘第五</p>
<p style="text-align: left">
	　　述曰。谓能施之人。行有智愚。若智人行施。要观前人。有益便施。无益不施。故优婆塞戒经云。若见贫穷者先语言。汝能归依三宝受斋戒不。若言能者。先授三归及斋戒。后则与施物。若言不能。复语言。能随我语。念一切法无常<a>无我</a>涅槃寂灭不。若言能者。教已便施。如其无财。教余有财令作是施。若其愚人。贪着财物不知无常。人物属他恋着悭惜。菩萨见此无益之物。即令急施。废<a>修道</a>业故。大庄严论云。若物能令起恼则不应畜。纵令宝玩要必有离。如蜂作蜜。他得自不得。财宝亦如是。又所施之财有是有非。非法之物。纵将布施得福鲜少。如法之财得福弘多。如大宝积经云。所不应施复有五事。一非理求财不以施人。物不净故。二酒及毒药不以施人。乱众生故。三罝罗机网不以施人。恼众生故。四刀杖弓箭不以施人。害众生故。五音乐女色不以施人。坏净心故</p>
<p style="text-align: left">
	　　又地持论云。菩萨亦不以不如法食施。所谓施<a>出家</a>人余残饮食。便利涕唾脓血污食。不语不知。饭及麦饭。不如法和应弃者。谓不葱食杂污。不肉食。不酒饮杂污。如是和合不如法者。不以施人及畜</p>
<p style="text-align: left">
	　　又智度论云。若人鞭打拷掠闭系法。得财而作布施。生象马牛中。虽受畜生形。负重鞭策羁靽乘骑。而得好屋好食。为人所重。以人供给。又如恶人。多怀嗔恚心曲不端。而行布施。当堕龙中。得七宝宫殿妙食好色。又如憍人多慢。嗔心布施。堕金翅鸟中常得自在。有如意宝珠以为璎珞。种种所须皆得自恣。无不如意。变化万端无事不办。又如宰官之人。抂滥人民不顺治法。而取财物以用布施。堕鬼神中作鸠槃荼鬼。能种种变化五尘自娱。又如多嗔佷戾嗜好酒肉之人。而行布施。堕地夜叉鬼中。常得种种欢乐音乐饮食。又如有人刚忧强梁。而能布施车马代步。堕虚空夜叉中。而有大力所至如风又如有人妒心好诤。而能以好房舍卧具衣服饮食布施故。生宫观飞行夜叉中。有种种娱乐便身之物。若恼前人。强求人物而营福者。反招其罪。不如静心修治内心得利转胜</p>
<p style="text-align: left">
	　　又地持论云。若菩萨布施令他受苦。若彼逼迫。若彼侵欺。及非法求。自力他力不随所欲。为众生故。宁自弃舍身命不随彼欲。令致逼迫则不施与。非是菩萨行净施时。菩萨外不施者。若有众生。求女火刀酒媒行作戏等。一切非法。来求乞者菩萨不施。若施与者而多起恶。堕于恶道不到彼岸。若他来索我之身分。即须施与。不须量他前人起退屈心</p>
<p style="text-align: left">
	　　又优婆塞经云。若恼眷属得物以施。是人未来虽得大报。身当病苦。若先不能供养父母。恼其妻子奴婢。困苦而布施者。是名恶人。是假名施不名义施。如是施者名无怜愍。不知恩报。是人未来。虽得财宝常求不集。不能出用。身多病苦。以此文证强役人物。营修福者反招苦报。何名出益。今时末世道俗讹替。竞兴斋讲。强抑求财营修塔寺。依经不合。反招前罪。不如<a>静坐</a>内修实行。出离中胜无过于此。若有净心为人说法。前人敬诚求法舍施。即须为说令成福智。不得见有前判雷同总拨。妄生讥谤抑遏前福。又无性摄论释云。谓菩萨见彼有情。于其财位有重业障。故不施与。勿令惠施空无有果。设复施彼亦不能受。何用施为。如有颂曰</p>
<p style="text-align: left">
	　　如母乳婴儿　　一经月无倦</p>
<p style="text-align: left">
	　　婴儿喉若闭　　乳母欲何为</p>
<p style="text-align: left">
	　　宁使贫乏于财位　　远离恶趣诸恶行</p>
<p style="text-align: left">
	　　勿被富贵乱诸根　　令感当来诸苦器</p>
<p style="text-align: left">
	　　又增壹阿含经云。尔时世尊告诸比丘。应时之施有五事益。云何为五。一者施远来人。二者施远去人。三者施病人。四者俭时施。五者若初得新果蓏。若谷食等。先与持戒精进人。然后自食。是故欲行此五施。当念随时施。若应时净施者。还得应时果报。谓随时所宜净心而施。若寒时施温室毡被薪火暖食等。若热时施凉室轻衣水扇给物等。渴时与浆。饥时给食。风雨时供送。天和请僧。如是随时应情令悦。未来获福还受顺报</p>
<p style="text-align: left">
	　　福田缘第六</p>
<p style="text-align: left">
	　　如优婆塞戒经云。若施畜生得百倍报。施破戒者得千倍报。施持戒者得十万倍报。施外道离欲人得百万报。施向道者得千亿报。施须陀洹得无量报。向斯陀含亦无量报。乃至成佛亦无量报。我今为汝。分别诸福田故作是说。若能至心生大怜愍施于畜生。专心恭敬施于诸佛。其福正等无有差别。言百倍者。得如愿寿命色力安辩。施于彼者。施主后得寿命色力安乐辩才。各各百倍。乃至无量亦复如是。故我于契经中说。我施<a>舍利弗</a>。<a>舍利</a>弗亦施于我。然我得多非舍利弗得福多也。或有人说。受者作恶。罪及施主是义不然。何以故。施主施时为破彼苦。非为作罪。是故施主应得善果。受者作恶罪自钟已。不及施主。问若施圣人得福多者。云何经说。智人行施不简福田。答今释此意义有多途。明能施之人有愚智之别。所施之境有悲敬之殊。悲是贫苦。敬是三宝。悲是田劣而心胜。敬是田胜而心劣。若取心胜施佛。则不如施贫。故像法决疑经云。有诸众生。见他聚集作诸福业。但求名闻。倾家财物以用布施。及见贫穷孤独。呵骂驱出不济一毫。如此众生名为颠倒作善。痴狂修福名为不正作福。如此人等甚可怜愍。用财甚多获福甚少。善男子。我于一时告诸大众。若人于阿僧祇。身供养十方诸佛并诸菩萨及声闻众。不如有人施畜生一口饮食。其福胜彼百千万倍无量无边。乃至施与饿狗蚁子等。悲田最胜</p>
<p style="text-align: left">
	　　又智度论云。如舍利弗。以一钵饭上佛。佛即回施狗。而问舍利弗。谁得福多。舍利弗言。如我解佛法义。佛施狗得福多</p>
<p style="text-align: left">
	　　若据敬法重人。职位修道。敬田即胜。故优婆塞戒经云。若施畜生得百倍报。乃至须陀洹得无量报。<a>罗汉</a>辟支尚不如佛。况余类也。若据平等而行施者无问悲敬。等心而施得福弘广。故维摩经云。分作二分。一分施佛难胜如来。一分与城中最下乞人。福田无二也</p>
<p style="text-align: left">
	　　又贤愚经云。佛姨母。摩诃波阇波提。佛已出家。手自纺织。预作一端金色之叠。积心系想唯俟于佛。既得见佛喜发心髓。即持此叠奉上如来。佛告憍昙弥。汝持此垒往奉众僧。波提重白佛言。自佛出家心每思念。故手自纺织规心俟佛。唯愿垂愍为我受之。佛告之曰。<a>知母</a>专心欲用施我。然恩爱心福不弘广。若施众僧获报弥多。我知此事。是以相劝</p>
<p style="text-align: left">
	　　又居士请僧福田经云。别请五百罗汉。不如僧次一凡夫僧。吾法中无受别请法。若有别请僧者。非吾<a>弟子</a>。是六师法。七佛所不可。故知施有三种。故不可以一概论也</p>
<p style="text-align: left">
	　　相对缘第七</p>
<p style="text-align: left">
	　　述曰。此别有五种相对。第一田财相对有四。一田胜财劣。如童子施土与佛等。二财胜田劣。如将宝施贫人等。三田财俱胜。如将宝施佛等。四田财俱劣。如将草施畜等</p>
<p style="text-align: left">
	　　第二轻重相对有四。一心重财轻。如贫女将一叠施大众。得福弘多。二财重心轻。如王夫人心慢多将宝物施众得福鲜少(下二可知)</p>
<p style="text-align: left">
	　　第三空有相对。一空心不空境。如虽学空观然惜财不施。还得贫报。二空境不空心。知财施得富恒多乐舍。得福增多(下二可知)</p>
<p style="text-align: left">
	　　第四多少相对。如法句喻经云。施有四事。何等为四。一者施多得福少者。如愚痴之人祭祠。饮酒歌舞损费钱宝。无有福慧。是为施多得福少。二施少得福多者。如能以慈心奉<a>道德</a>人。众僧食已精进学诵。施此虽少其福弥大。是为施少得福多。三施少得福少者。如悭贪恶意施邪见外道两俱愚痴。是故施少得福亦少。四施多得福亦多者。若有贤者。觉世无常。好心出财。起立塔寺精舍园果。供养三尊。衣被履屣床榻厨膳。斯福如五大河流。入于大海。福流如是世世不断。是为施多其报亦多</p>
<p style="text-align: left">
	　　第五染净相对。如智度论云。佛法中有四种布施。一施者清净受者不净。二施者不净受者清净。三施受俱净。四施受俱不净。且偏解一句。余类可解。何等二俱清净者。如佛自供养佛故。是为二俱清净。如东方宝积佛功德力所生华。寄十住法身普明菩萨。送此华来上散<a>释迦牟尼佛</a>。知十方佛。是第一福田。是为二俱清净(余句可解)</p>
<p style="text-align: left">
	　　又优婆塞戒经云。佛言若人有财。见有求者。言无言拒。当知是人。已说来世贫穷薄德。如是之人名为放逸。自说无财。是义不然。何以故。一切水草人无不有。虽是国主不必能施。虽是贫穷非不能施。何以故。贫穷之人亦有食分。食已洗器弃荡涤汁。施应食者亦得福德。若以尘糗施于蚁子。亦得无量福德果报。天下极贫谁当无此尘许糗耶。谁有一日不食三抟糗命不全者。是故诸人。应以食半施于乞者。善男子。极贫乏人。谁有赤体无衣服者。若有衣服。岂无一线施人系疮。一指许财作灯炷耶。天下之人谁有贫穷当无身者。如其有身见他作福。身应往助欢喜无厌。亦名施生。亦得福德。或时有分。或有与等。或有胜者。以是因缘。我受波斯匿王食时亦咒愿。王及贫穷人所得功德。等无差别。如人买香。涂香末香。散香<a>烧香</a>如是四香。有人触者买者量者等施无异。而是诸香不失毫厘。修施之法亦复如是。若多若少。若粗若细。若<a>随喜</a>心身往佐助。若遥见闻心生欢喜。其心等故。所得果报无有差别。若无财物见他施已。心不喜信疑于福田。是名贫穷。若多财宝自在无碍。有良福田。内无信心不能奉施。亦名贫穷。是故智者自观。余一抟食。自食则生。施他则死。犹应施与。况复多耶。智者复观。世间若有持戒多闻。乃至获得阿<a>罗汉果</a>。犹不能遮断饥渴等。若房舍衣服饮食卧具病药。皆由先世不施因缘。破戒之人若乐行施。是人虽堕饿鬼畜生。常得饱满无所乏少。虽富有天地受无量乐。犹不知足。是故我应为无上乐。而行布施。不为人天。何以故。无常故。有边故</p>
<p style="text-align: left">
	　　若施主欢喜不悔。亲近善人。<a>财富</a>自在生上族家。得人天乐至无上果。能离一切烦恼结缚</p>
<p style="text-align: left">
	　　若施主能自手施已。生上姓家。遇善知识。多饶财宝眷属成就。能用能施。一切众生喜乐见之。见已恭敬尊重赞叹</p>
<p style="text-align: left">
	　　又大丈夫论云。若悭心多者。虽复泥土重于金玉。若悲心多者。虽施金玉轻于草木。若悭心多者。丧失财宝心大忧恼。若行施者令受者喜悦。自亦喜悦。设有美食。若不施与而食啖者。不以为美。设有恶食。得行布施然后食者。心中欢悦以为极美。若行施竟。有余自食。善丈夫者。心生喜乐如得涅槃。无信心者谁信是语。设有粗食。有饥者在前。尚不能施与。况余胜物而能与人。若人于大水边。尚不能以少水施与众生。况余好财。是人于世间粪土。易得于水。悭贪之人。闻乞粪土犹怀吝惜。况复财物</p>
<p style="text-align: left">
	　　如有二人。一则大富。一则贫穷。有乞者来。如是二人俱怀苦恼。有财物者惧其求索。无财物者。我当云何得少财物与之。如是二人。忧苦虽同果报各异。贫悲念者。生天人中受无量乐。富悭贪者。生饿鬼中受无量苦。若菩萨但有悲愍心已为具足。况与少物。菩萨悲心念施无有财物。见人乞时不忍言无。悲苦堕泪。设闻他苦尚不能堪忍。况复眼见他苦恼而不救济者。无有是处。有悲心者。见贫苦众生无财可与。悲苦叹息无可为喻。救众生者。见众生受苦悲泣堕泪。以堕泪故知其心受。菩萨泪有三时。一见修功德人。以爱敬故为之堕泪。二见苦恼众生。无功德者。以悲愍故为之堕泪。三修大施时悲喜踊跃堕泪。计菩萨堕泪已来。多四大海水。世间众生。舍于亲属悲泣堕泪。不及菩萨。见贫苦众生无财施时。悲泣堕泪。菩萨闻乞者声为之堕泪。乞者见菩萨雨泪。虽不言与。当知必得。菩萨见乞者来时极生悲苦。乞者得财物时。心生欢喜得灭悲苦。菩萨闻乞言时。悲泣堕泪不能自止。乞者言足。尔时菩萨。修行施已众生满足。便入山林修行禅定。灭除三毒。财物倍多无乞可施。我今出家断诸结使</p>
<p style="text-align: left">
	　　持戒篇第二(此别二缘)</p>
<p style="text-align: left">
	　　述意缘第一</p>
<p style="text-align: left">
	　　窃闻。戒是人师。道俗咸奉。心为业主。凡圣俱制。良由三宝所资。四生同润。故经曰。<a>正法</a>住正法灭。意在兹乎。是以持戒为德。显自大经。性善可崇。明乎大论。或复方之日月。譬若宝珠。义等涂香。事同惜水。越度大海。号曰牢船。生长善牙。又称平地。是以菩萨禀受。微尘不缺。罗汉护持。纤芥无犯。宁当抱渴而死。不饮水虫。乃可被系而终。无伤草叶。书云。立身行道。扬名于后代。言行忠信。战战兢兢。岂可放纵心马。不加辔勒。驰骋情猴。都无制锁。浮囊既毁。前路何期。德瓶已破。胜缘长绝。或复要聚恶人。朋结凶党。更相扇动。备造愆瑕。无惭无愧。不羞不耻。日更增甚。转复沉浮。似若葶苈艾蒿。枝叶皆苦。诃梨果树。遍体尤甘。从明入闇。无复出期。劫数既遥。痛伤难忍。于是镬汤奔沸。猛气冲天。炉炭赫曦。爆声裂地。镕铜灌口。则腹烂肝销。铜柱逼身。则骨肉俱尽。宛转呜呼。何可言念。如斯等苦。寔由毁戒也</p>
<p style="text-align: left">
	　　劝持缘第二</p>
<p style="text-align: left">
	　　如大庄严论云。若能至心持戒。乃至殁命得现果报。我昔闻。难提跋提城有优婆塞。兄弟二人并持<a>五戒</a>。其弟尔时。卒患胁痛气将欲绝。时医语之。食新杀狗肉并使服酒。所患必除。病者向言。其狗肉者。为可于市买索食之。饮酒之事愿舍身命终。不犯戒而服于酒。其弟极困急。兄赍酒语弟。舍戒服酒以疗其疾。弟白兄言。我虽病急。愿舍我身命不犯戒而饮此酒。即说偈言</p>
<p style="text-align: left">
	　　怪哉临命终　　破我戒璎珞</p>
<p style="text-align: left">
	　　以戒庄严身　　不用殡葬具</p>
<p style="text-align: left">
	　　人身既难得　　遭值戒复难</p>
<p style="text-align: left">
	　　愿舍百千命　　不毁破禁戒</p>
<p style="text-align: left">
	　　无量百千劫　　时乃值遇戒</p>
<p style="text-align: left">
	　　阎浮世间中　　人身极难得</p>
<p style="text-align: left">
	　　虽复得人身　　值正法倍难</p>
<p style="text-align: left">
	　　时复值法宝　　愚者不知取</p>
<p style="text-align: left">
	　　善能分别者　　此事亦复难</p>
<p style="text-align: left">
	　　戒宝入我手　　云何复欲夺</p>
<p style="text-align: left">
	　　乃是怨憎者　　非我之所亲</p>
<p style="text-align: left">
	　　兄闻是已。答其弟言。我以亲故不为沮坏。弟白兄言。非为亲爱乃是殁败。即说偈言</p>
<p style="text-align: left">
	　　我欲向胜处　　毁戒令堕坠</p>
<p style="text-align: left">
	　　舍戒乃如是　　云何名亲爱</p>
<p style="text-align: left">
	　　我勤习戒根　　乃欲见劫夺</p>
<p style="text-align: left">
	　　所持五戒中　　酒戒最为重</p>
<p style="text-align: left">
	　　今欲强毁我　　不时名为亲</p>
<p style="text-align: left">
	　　兄问弟言。云何以酒为戒根本耶。弟即说偈。以答兄言</p>
<p style="text-align: left">
	　　若于禁戒中　　不尽心护持</p>
<p style="text-align: left">
	　　便为违大悲　　草头有酒滴</p>
<p style="text-align: left">
	　　尚不敢尝触　　以是故我知</p>
<p style="text-align: left">
	　　酒是恶道因　　在家修多罗</p>
<p style="text-align: left">
	　　说酒之恶报　　唯佛能分别</p>
<p style="text-align: left">
	　　谁有能测量　　佛说身口意</p>
<p style="text-align: left">
	　　三业之恶行　　唯酒为根本</p>
<p style="text-align: left">
	　　复堕恶行中　　往者优婆塞</p>
<p style="text-align: left">
	　　以酒因缘故　　遂毁余四戒</p>
<p style="text-align: left">
	　　是名恶行数　　酒为放逸报</p>
<p style="text-align: left">
	　　不饮闭恶道　　能获信乐心</p>
<p style="text-align: left">
	　　去悭能舍财　　首罗闻佛说</p>
<p style="text-align: left">
	　　能获无量益　　我都无异意</p>
<p style="text-align: left">
	　　而欲毁犯者　　略说而言之</p>
<p style="text-align: left">
	　　宁舍百千命　　不毁犯<a>佛教</a></p>
<p style="text-align: left">
	　　宁使身干枯　　终不饮此酒</p>
<p style="text-align: left">
	　　假使毁犯戒　　寿命百千年</p>
<p style="text-align: left">
	　　不如护禁戒　　即时身命灭</p>
<p style="text-align: left">
	　　决定能使差　　我犹故不饮</p>
<p style="text-align: left">
	　　况今不定知　　为差为不差</p>
<p style="text-align: left">
	　　作是决定心　　心生大欢喜</p>
<p style="text-align: left">
	　　即获见<a>真谛</a>　　所患得消除</p>
<p style="text-align: left">
	　　又大庄严论云。我昔曾闻。有诸比丘。与诸估客入海采宝。既至海中船舫破坏。尔时有一年少比丘。捉得一枚板。上座比丘。不得板故将没水中。于时上座恐怖惶惧。恐为水漂。语年少言。汝宁不忆佛所制戒。当敬上座。汝所得板应以与我。尔时年少即便思惟。如来世尊实有斯语。诸有利乐应先与上座。复作是念。我若以板用与上座。必没水中洄澓波浪。大海之难极为深广。我于今者命将不全。又我年少。初始出家未得<a>道果</a>。以此为忧。我今舍身用济上座。正是其时。作是念已。便说偈言</p>
<p style="text-align: left">
	　　我为自全济　　为随佛语胜</p>
<p style="text-align: left">
	　　无量功德聚　　名称遍十方</p>
<p style="text-align: left">
	　　躯命极鄙贱　　云何违圣教</p>
<p style="text-align: left">
	　　我今受佛戒　　至死必坚持</p>
<p style="text-align: left">
	　　为顺佛语故　　奉板遗身命</p>
<p style="text-align: left">
	　　若不为难事　　终不获难果</p>
<p style="text-align: left">
	　　若舍佛所教　　失于天人利</p>
<p style="text-align: left">
	　　及以大涅槃　　无上第一乐</p>
<p style="text-align: left">
	　　既说偈已。即输板与上座。既舍板已。于时海神感其精诚。即接年少比丘罝于岸上。海神合掌白比丘言。我今归依坚持戒者。汝今遭是危难之事。能持佛戒。海神说偈报曰</p>
<p style="text-align: left">
	　　汝真是比丘　　实是苦<a>行者</a></p>
<p style="text-align: left">
	　　号尔为沙门　　汝实称斯名</p>
<p style="text-align: left">
	　　我今当云何　　而不加拥护</p>
<p style="text-align: left">
	　　见谛能持戒　　斯事不为难</p>
<p style="text-align: left">
	　　凡夫不毁禁　　此乃名希有</p>
<p style="text-align: left">
	　　比丘处安隐　　清净自谨慎</p>
<p style="text-align: left">
	　　舍已所爱令　　护持佛禁戒</p>
<p style="text-align: left">
	　　难为而能为　　此最为希有</p>
<p style="text-align: left">
	　　又大庄严论云。我昔曾闻。有一比丘次第乞食。至穿珠家立于门外。时彼珠师。为于国王穿摩尼珠。比丘衣赤。往映彼珠。其色红赤。彼穿珠师。即入其舍为比丘取食。时有一鹅。见珠赤色其状似肉。即便吞之。珠师持食以施比丘。寻即觅珠不知所在。此珠价贵。珠师贫急。语比丘言。得我珠耶。比丘恐杀鹅取珠。当设何计得免斯患。即说偈言</p>
<p style="text-align: left">
	　　我今护他命　　身分受苦恼</p>
<p style="text-align: left">
	　　更无余方便　　唯以命代彼</p>
<p style="text-align: left">
	　　若言他持去　　此言复不可</p>
<p style="text-align: left">
	　　设自得无过　　不应作妄语</p>
<p style="text-align: left">
	　　我今舍身命　　为此鹅命故</p>
<p style="text-align: left">
	　　故缘我护戒　　因用成解脱</p>
<p style="text-align: left">
	　　尔时珠师。虽闻斯偈。语比丘言。若不见还汝徒受苦。终不相置。比丘即向四望无可恃怙。如鹿入围。莫知所趣。比丘无救亦复如是。尔时比丘。即自敛身端正衣服。彼人语比丘言。汝今与我斗耶。比丘答言。不共汝斗。我自共诸使斗。又说偈言</p>
<p style="text-align: left">
	　　我舍身命时　　堕地如干薪</p>
<p style="text-align: left">
	　　当使人称美　　为鹅能舍身</p>
<p style="text-align: left">
	　　时珠师。即加打棒。以两手并头。并皆被缚。四向顾望莫知所告。而作是念。<a>生死</a>受苦皆应如是。又说偈言</p>
<p style="text-align: left">
	　　舍此危脆身　　以取解脱命</p>
<p style="text-align: left">
	　　我着粪扫衣　　乞食以为业</p>
<p style="text-align: left">
	　　住止于树下　　以何因缘故</p>
<p style="text-align: left">
	　　乃当作偷贼　　汝宜善观察</p>
<p style="text-align: left">
	　　尔时珠师。语比丘言。何用多语。遂加系缚倍更挝打。以绳急绞。耳眼鼻口尽皆血出。时彼鹅者即来食血。珠师嗔忿打鹅即死。比丘问言。此鹅死活。珠师答言。鹅今死活何足故问。时彼比丘即向鹅所。见鹅既死涕泣不乐。即向鹅说偈言</p>
<p style="text-align: left">
	　　我忍诸苦恼　　望使此鹅活</p>
<p style="text-align: left">
	　　今我命未绝　　鹅在我前死</p>
<p style="text-align: left">
	　　我望护汝命　　受是极辛苦</p>
<p style="text-align: left">
	　　何意汝先死　　我果报不成</p>
<p style="text-align: left">
	　　珠师问比丘言。鹅今于汝竟是何亲。愁恼乃尔。比丘答言。不满我愿。所以不乐。珠师问言。欲作何愿。比丘以偈答言</p>
<p style="text-align: left">
	　　菩萨往昔时　　舍身以贸鸽</p>
<p style="text-align: left">
	　　我亦作是意　　舍命欲代鹅</p>
<p style="text-align: left">
	　　欲令此鹅命　　久住常安乐</p>
<p style="text-align: left">
	　　由汝杀鹅故　　心愿不满足</p>
<p style="text-align: left">
	　　尔时比丘。更具说已。珠师即开鹅腹而还得珠。既见珠已。便举声号哭。语比丘言。汝护鹅命不惜于身。使我造此非法之事。即说偈言</p>
<p style="text-align: left">
	　　汝藏功德事　　如似灰覆火</p>
<p style="text-align: left">
	　　我以愚痴故　　烧然数百身</p>
<p style="text-align: left">
	　　汝于佛标相　　极为甚相称</p>
<p style="text-align: left">
	　　我以愚痴故　　不能善观察</p>
<p style="text-align: left">
	　　为痴火所烧　　愿当暂留住</p>
<p style="text-align: left">
	　　少听我忏悔　　犹如脚跌者</p>
<p style="text-align: left">
	　　按地还得起　　南无清净行</p>
<p style="text-align: left">
	　　南无坚持戒　　遭是极苦难</p>
<p style="text-align: left">
	　　能持禁戒者　　为鹅身受苦</p>
<p style="text-align: left">
	　　不犯于禁戒　　此事实难有</p>
<p style="text-align: left">
	　　又大庄严论云。有诸比丘旷野中行。为贼劫掠剥脱衣裳。时此群贼。惧诸比丘往告聚落。尽欲杀害。贼中一人先曾出家。语同伴言。今者何为尽欲杀害。比丘之法不得伤草。今者以草系诸比丘。彼畏伤故。终不能得四向驰告。贼即以草而系缚之。舍之而去。诸比丘等既被草缚。恐犯禁戒不得挽绝。身无衣服为日所炙。蚊虻蝇蚤之所唼娆。从旦被缚至于日夕。转到日没晦冥大暗。夜行禽兽交横驰走。甚可怖畏。有老比丘语诸年少。说偈诫言</p>
<p style="text-align: left">
	　　若有智慧者　　能坚持禁戒</p>
<p style="text-align: left">
	　　求人天涅槃　　称意而获得</p>
<p style="text-align: left">
	　　伊罗钵龙王　　以其毁禁戒</p>
<p style="text-align: left">
	　　损伤树叶故　　命终堕龙中</p>
<p style="text-align: left">
	　　是诸比丘为苦所逼。不得屈伸及以转动。恐伤草命。唯当护戒至死不犯。即说偈言</p>
<p style="text-align: left">
	　　我曾往昔来　　造作众恶业</p>
<p style="text-align: left">
	　　或得生人道　　窃盗淫他妻</p>
<p style="text-align: left">
	　　王法受刑戮　　计算不能数</p>
<p style="text-align: left">
	　　复受<a>地狱</a>苦　　如是亦难计</p>
<p style="text-align: left">
	　　假使此日光　　曝我身命干</p>
<p style="text-align: left">
	　　我要持佛戒　　终不中毁犯</p>
<p style="text-align: left">
	　　假使遇恶兽　　爴裂我身手</p>
<p style="text-align: left">
	　　终不敢毁犯　　释师子禁戒</p>
<p style="text-align: left">
	　　我宁持戒死　　不愿犯戒生</p>
<p style="text-align: left">
	　　诸比丘等。闻老比丘说是偈已。各正其身不动不摇。譬如大树无风之时。枝叶不动。时彼国王遇出田猎。渐渐游行。至诸比丘所系之处。王遥见之心生疑惑。谓是露形尼揵子等。遣人往看。知是比丘。王闻是已深生疑怪。往比丘所即说偈言</p>
<p style="text-align: left">
	　　青草用系手　　犹如鹦鹉翅</p>
<p style="text-align: left">
	　　又如祠天羊　　不动亦不摇</p>
<p style="text-align: left">
	　　虽知处危难　　默住不伤草</p>
<p style="text-align: left">
	　　如林为火焚　　[犛-未+牙]牛为尾死</p>
<p style="text-align: left">
	　　说是偈已。往至其所。以偈问曰</p>
<p style="text-align: left">
	　　身体极丁壮　　无病似有力</p>
<p style="text-align: left">
	　　以何因缘故　　草系不动摇</p>
<p style="text-align: left">
	　　汝等岂不知　　身自有力耶</p>
<p style="text-align: left">
	　　为咒所迷惑　　为是苦行耶</p>
<p style="text-align: left">
	　　为自厌患身　　愿速说其意</p>
<p style="text-align: left">
	　　于是比丘。即以偈答王曰</p>
<p style="text-align: left">
	　　守诸禁戒故　　不敢挽顿绝</p>
<p style="text-align: left">
	　　佛说诸草木　　悉是鬼神村</p>
<p style="text-align: left">
	　　我等不敢违　　是以不能绝</p>
<p style="text-align: left">
	　　如似咒场中　　为蛇画境界</p>
<p style="text-align: left">
	　　以神咒力故　　毒蛇不敢度</p>
<p style="text-align: left">
	　　牟尼尊画界　　我等不敢越</p>
<p style="text-align: left">
	　　得圣之桥津　　诸利之首目</p>
<p style="text-align: left">
	　　谁有智慧者　　欲坏戒德瓶</p>
<p style="text-align: left">
	　　尔时国王闻说偈已。心甚欢喜。即为比丘解草系缚。而说偈言</p>
<p style="text-align: left">
	　　善哉能坚持　　释师子所说</p>
<p style="text-align: left">
	　　宁舍己身命　　<a>护法</a>不毁犯</p>
<p style="text-align: left">
	　　我今亦归命　　如是显大法</p>
<p style="text-align: left">
	　　归依离热恼　　牟尼解脱尊</p>
<p style="text-align: left">
	　　坚持禁戒者　　我今亦归命</p>
<p style="text-align: left">
	　　忍辱篇第三(此别三缘) 述意缘 劝忍缘 忍益缘</p>
<p style="text-align: left">
	　　述意缘第一</p>
<p style="text-align: left">
	　　盖闻。忍之为德。最是尊上。持戒苦行。所不能及。是以羼提比丘。被形残而不恨。忍辱仙主。受割截而无嗔。且慈悲之道。救拔为先。菩萨之怀。愍恻为用。常应遍游地狱。代其受苦。广度众生。施心安乐。岂容微有触恼大生嗔恨。乃至角眼相看。恶声厉色。遂加杖木。结恨成怨。或父子兄弟。自相损害。朋友眷属。反更侵伤。恶逆甚于鸱鸮。含毒逾于蜂虿。所以历劫怨仇。生生不绝也</p>
<p style="text-align: left">
	　　劝忍缘第二</p>
<p style="text-align: left">
	　　如成实论云。恶口骂辱小人不堪。如石雨鸟。恶口骂詈大人堪受。如华雨象。行者常观前人本末因缘。或于过去为我父母。养育我身不避罪福。未曾报恩。何须起嗔。或为兄弟妻子眷属。或是圣人。昔为善友。凡情不识。何须加毁</p>
<p style="text-align: left">
	　　又摄论云。由观五义以除嗔恚。一观一切众生。无问于我者恩。二观一切众生但念念灭。何人能损。何人被损。<a>三观</a>唯法无众生。有何能损及所损。四观一切众生皆自受苦。云何复欲加之以苦。五观一切众生皆是我子。云何于中欲生损害。由此五观故能灭嗔</p>
<p style="text-align: left">
	　　又报恩经云。假使热铁轮。在我顶上旋。终不为此苦而发于恶心</p>
<p style="text-align: left">
	　　又成实论云。行慈心者。卧安觉安。不见恶梦。天护人爱。不毒不兵。水火不丧。又四分律偈云</p>
<p style="text-align: left">
	　　忍辱第一道　　佛说无为最</p>
<p style="text-align: left">
	　　出家恼他人　　不名为沙门</p>
<p style="text-align: left">
	　　又遗教经云。能行忍者。乃可名为有力大人又经云。见人之过口不得言。己身有恶则应发露</p>
<p style="text-align: left">
	　　又书云。闻人之过。如闻父母之名。耳可得闻。口不得言</p>
<p style="text-align: left">
	　　又经云。赞人之善不言己美</p>
<p style="text-align: left">
	　　又书云。君子扬人之美。不伐其善</p>
<p style="text-align: left">
	　　又经云。布施不望彼报。若得人惠毫发已上。皆当咒愿惭愧奉受</p>
<p style="text-align: left">
	　　又书云。公子有德于人。愿公子忘之。人有德于公子。愿公子勿忘</p>
<p style="text-align: left">
	　　又云。施人慎勿念。受施慎勿忘</p>
<p style="text-align: left">
	　　又经云。恕己可为喻。勿杀勿行杖</p>
<p style="text-align: left">
	　　又书云。己所不欲勿施于人。当知内外之教其本均同。虽形有黑白。然立行无殊。若乖斯旨便同鄙俗。何依内外。如经云。佛为众生说法。断除无明暗惑。犹若良医随疾授药。是名内教又书云。天道无亲。唯仁是与。是名外教。又若出家之人。能观苦空无常无我。远离生死。志求出世。是为依内。若乖斯行翻为外俗。在家之人。若能厌舍俗情。欣慕高志。专崇三宝。修持四德。奉行孝悌仁义礼智。贞和爱敬。能行斯行翻同为内。若违斯旨还同外道。在俗之人。能随内教。便悟真理。心常会道。渐进胜途至趣菩提。既知如是。欲行此行。唯须自卑推德与他。如拭尘巾。揽垢向己。持净与人。故经云。退而得者佛道也</p>
<p style="text-align: left">
	　　故书云。君子让而得之为义。故常须进胜他人。恒须克责已躬也</p>
<p style="text-align: left">
	　　忍益缘第三</p>
<p style="text-align: left">
	　　如大宝积经云。忍辱有十事。一不观于我及我所相。二不念种姓。三破除憍慢。四恶来不报。五观无常想。六修于慈悲。七心不放逸。八舍于饥渴苦乐等事。九断除嗔恚。十修习智慧。若人能成如是十事。当知是人能修于忍。又月灯三昧经云。佛言。若有菩萨住于慈忍。有十种利益。何等为十。一火不能烧。二刀不能割。三毒不能中。四水不能漂。五为非人所护。六得身相庄严。七闭诸恶道。八随其所乐生于梵天。九昼夜常安。十其身不离喜乐</p>
<p style="text-align: left">
	　　又私呵三昧经云。佛言。忍有六事得一切智。何等为六。一得身力。二得口力。三得意力。四得神足力。五得道力。六得慧力</p>
<p style="text-align: left">
	　　又六度集经云。复有四种忍辱。具足智慧。何等为四。一于求法时忍他恶骂。二于求法时不避饥渴寒热风雨。三于求法时随顺和尚阿阇梨行。四于求法时能忍空无相无愿。又比丘避女人恶名经偈云</p>
<p style="text-align: left">
	　　虽闻多恶名　　苦行者忍之</p>
<p style="text-align: left">
	　　不应苦自言　　亦不应起恼</p>
<p style="text-align: left">
	　　闻声恐怖者　　是则林中兽</p>
<p style="text-align: left">
	　　是轻躁众生　　不成出家法</p>
<p style="text-align: left">
	　　仁者当堪耐　　下中上恶声</p>
<p style="text-align: left">
	　　执心坚住者　　是则出家法</p>
<p style="text-align: left">
	　　不由他人语　　令汝成劫贼</p>
<p style="text-align: left">
	　　亦不由他语　　令汝得罗汉</p>
<p style="text-align: left">
	　　如汝自知已　　诸天亦复知</p>
<p style="text-align: left">
	　　又五分律云。佛告诸比丘。过去世时。阿练若池水边有二雁。与一龟共结亲友。后时池水涸竭。二雁作是议言。今此池水涸竭。亲友必受大苦。议已语龟言。此池水涸竭。汝无济理。可衔一木。我等各衔一头。将汝着大水处。衔木之时慎不可语。即使衔之。经过聚落。诸小儿见皆言。雁衔龟去。雁衔龟去。龟即嗔言。何预汝事。即便失木堕地而死。尔时世尊。因此说偈言</p>
<p style="text-align: left">
	　　夫士之生　　斧在口中　　所以斫身</p>
<p style="text-align: left">
	　　由其恶言　　应毁反誉　　应誉反毁</p>
<p style="text-align: left">
	　　自受其殃　　终无复乐</p>
<p style="text-align: left">
	　　佛言。龟者调达是也。昔以嗔语致有死苦。今复嗔骂如来堕大地狱</p>
<p style="text-align: left">
	　　又法句喻经云。昔者罗云。未得道时。心性粗犷言少诚信。佛敕罗云。汝到贤提精舍中住。守口摄意。勤修经戒。罗云奉教作礼而去。住九十日。惭愧自悔。昼夜不息。佛往见之。罗云欢喜趣前<a>礼佛</a>。佛告罗云曰。澡槃取水为吾洗足。罗云受教。为佛洗足讫已。佛语罗云。此水可用食饮以不。罗云白言。不可复用。此水本净。今以洗足受于尘垢。故不可用。佛语罗云。汝亦如是。虽为吾子国王之孙。舍世荣禄得为沙门。不念精进摄身守口。三毒垢秽充满胸怀。亦如此水不可复用。纵弃槃水。槃亦不堪盛食。曾受不净故。汝亦如是。口无诚信心性刚强。不念精进。曾受恶名。亦如澡槃不中盛食。佛以足指。拨槃自跳数返。汝惜之不。罗云白佛。洗足之器虽惜不殷。佛语罗云。汝亦如是。虽为沙门。不摄身口。多所伤众。身死神去轮转三涂。贤圣不惜。亦如汝言。罗云闻之。惭愧怖悸。感激自励。克骨不忘。精进柔软。怀忍如地。即得阿罗汉道(略用)</p>
<p style="text-align: left">
	　　又罗云忍辱经云。尔时罗云。向一不信<a>婆罗门</a>家乞食。吝惜不与。罗云被打头破血出。复撮沙钵中。罗云含忍心不加报。即持钵至河。洗头钵已自说云</p>
<p style="text-align: left">
	　　我自行分卫。无事横忓我。我痛斯须间。奈汝长苦何。犹利剑割臭尸。臭尸不知痛。非剑之不利。又如天<a>甘露</a>。饲彼痴溷猪。溷猪舍之走。非是甘露之不美。我以佛<a>真言</a>训世凶愚凶愚不思。岂不然乎。还已白佛。佛言。是己之衰。命终当入无择地狱。狱鬼加痛毒无不至。经八万四千岁。其寿乃终更受蟒身。毒还自害。复受蝮形。常食沙土。万岁乃毕。以嗔恚意向持戒人故。受毒身。以沙土投钵中故。世世食沙土而死。罪毕为人。母怀之时当有重病。家中日耗。儿生钝顽都无手足。其亲惊怪。皆曰。何妖来为不祥。即取捐之着四衢路。来往愕然。竞以瓦石刀杖。击头陷脑。穷苦旬日乃死。死已魂灵即复更生。钝顽如前。经五百世重罪乃毕。后生为人常患头痛。所生之处不值佛世。常在三涂</p>
<p style="text-align: left">
	　　又新婆沙论云。曾闻过去此贤劫中有王。名羯利。时有仙人。号为忍辱。住一林中勤修苦行。时王除去男子。与内宫眷属游戏林间。经久疲眠。内宫诸女。为华果故游诸林间。遥见仙人于自所止端身静思。便驰趣之皆进其所。到已顶礼围绕而坐。仙人即为说欲之过。诸姊生厌。王寤不见诸女。便作是念。将无有人诱夺去耶。即拔剑处处求觅。乃见诸女在仙人边围绕而坐。生大嗔恚。是何大鬼诱我诸女。即前问言。汝是谁耶。答言。我是仙人。复问。在此作何事耶。答言。修忍辱道。王作是念。此人见我嗔故。便言修忍。我今试之。复问言。汝得非想非非想处定耶。答言。不得。如是次第责问。乃至汝得初静虑耶。答言。不得。王倍嗔忿语言。汝是未离欲人。云何恣情观我诸女。复言。我是修忍辱人。王言。可申一臂。试能忍不。尔时仙人便申一臂。王以利剑斩之。如断藕根堕于地上。王复责问。汝是何人。答言。我是修忍人。时王复令申余一臂。即复斩之。如前责问。仙人亦如前答。如是次斩两足。复截两耳。又割其鼻。一一问答。皆如前说。令仙人身七分堕地。作七疮已。王心便止。仙人告言。王今何故。自生疲厌。假使断我一切身分。犹如芥子乃至微尘。我亦不生一念嗔忿。终无有二。复发是愿。如汝今日。我实无辜而断我身。令成七分作七疮孔。我未来世。得阿耨菩提时。以大悲心不待汝请。最初令汝修七种道。断七随眠。当知尔时忍辱仙人者。今释迦牟尼佛是。羯利王者。即今具寿憍陈那是。憍陈那见圣谛已。佛以神力除彼闇障。令其忆念过去世事。憍陈那闻已。极怀耻愧合。掌恭敬</p>
<p style="text-align: left">
	　　精进篇第四(此别三缘) 述意缘 怠惰缘 策修缘</p>
<p style="text-align: left">
	　　述意缘第一</p>
<p style="text-align: left">
	　　夫忍行之情犹昧。审的之旨未显。所以策惰。令心不懈。是故经曰。汝等比丘。当勤精进。十力慧日既已潜没。汝等当为无明所覆。又言。阐提之人尸卧终日。当言成道。无有是处。释论云。在家懈怠失于俗利。出家懒惰丧于法宝。是以斯那勇猛。诸佛称扬。迦叶精奇。如来述证。书云。夙兴夜寐。竭力致身。乃曰。忠臣方称孝子。故知放逸懈怠之所不尚。精进劬劳无时不可。岂得恣其愚怀纵情憍荡。致使善根种子不复开敷。道树枝条弥加枯萃。况复命属死。王名系幽府。奄归长夜顿罢资粮。冥曹拷问将何酬答。当于此时悔情何及。是故今者。劝诸行人。闻身余力预备资粮。常须检校三业。勿令违于六时。每于昼夜。从旦至中。从中至暮。从暮至夜。从夜至晓。乃至一时一刻。一念一<a>刹那</a>。检校三业。几心行善。几心行恶。几心行孝。几心行逆。几心行厌离财色心。几心行贪着财色心。几心行人天善根业。几心行三涂不善业。几心厌离名闻着我心。几心贪求名闻着我心。几心欣修三乘出世心。几心轻慢三乘深乐世间心。如是善恶日夜相违。行者常须检校。勿令放逸堕于邪网。恒省三业。递相诫勖心口相训。心语口言。汝常说善莫说非法。口还语。心汝思正法莫思非法。心复语身。汝勤精进莫行懈怠。如是我心自制。我口自慎我身自禁。如是自策。足得高升。何劳他控。横起怨憎。故经曰。身行善。口行善。意行善。定生善道。身行恶。口行恶。意行恶。定生恶趣。又如快马顾影驰走。不同驽畜加诸杖捶。若不自诫。要假他呵。反憎触恼。益罪尤深也</p>
<p style="text-align: left">
	　　懈惰缘第二</p>
<p style="text-align: left">
	　　如菩萨本行经云。佛告阿难。夫懈怠者众行之累。居家懈怠。则衣食不供产业不举。出家懈怠。不能出离生死之苦。一切众事。皆由精进而得兴起。是时帝释便说偈言</p>
<p style="text-align: left">
	　　欲求最胜道　　不惜其躯命</p>
<p style="text-align: left">
	　　弃身如粪土　　解了无吾我</p>
<p style="text-align: left">
	　　虽用财宝施　　此事不为难</p>
<p style="text-align: left">
	　　勇猛如是者　　精进得佛疾</p>
<p style="text-align: left">
	　　又增一阿含经云。若有人懈惰种不善行。于事有损。若能不懈惰。此最精妙。所以然者。<a>弥勒</a>菩萨。经三十劫。应当作佛。我以精进力勇猛之心。使弥勒在后成佛。是故当念精进。勿有懈怠。又譬喻经云。<a>迦叶佛</a>时。有兄弟二人。俱为沙门。兄持戒坐禅。一心求道而不布施。弟布施修福。而喜破戒。兄从释迦出家。得阿罗汉果。衣常不充食常不饱。弟生象中。为象多力能却怨敌。国王所爱。金银珍宝璎珞。其身封数百户邑。供给此象随其所须。时兄比丘。值世大俭。游行乞食七日不得。末后得少粗食。劣得存命。先知此象是前世弟。便往诣象。手捉象耳而语之言。我昔与汝俱有罪也。象思比丘语。即识<a>宿命</a>已前因缘。愁忧不食。象子怖惧。便往白王。王问象子。先无人犯此象不。象子答曰。无他异人。唯一沙门。来至象边须臾便去。王即遗人觅得沙门。问言至象边何所道耶。沙门答曰。我语象云。我与汝俱有罪耳。沙门白王具说如上。王意便悟。即放沙门</p>
<p style="text-align: left">
	　　又佛说马有八态譬人经云。佛告诸比丘。马有弊恶八态。何等为八。一态者。解羁缰时便掣车欲走。二态者。车驾跳踉欲啮其人。三态者。便举前两脚掣车而走。四态者。便蹋车軨。五态者。便人立持轭摩身抄车却行。六态者。便傍行邪走。七态者。便掣车驰走。得值浊泥止住不行。八态者。悬兜餧之熟视不食。其主牵去欲驾之时。遽含噏噬。欲食不得。佛言。人亦有弊恶八态。何等为八。一态者。闻说<a>佛经</a>便走不欲乐听。如马解羁缰掣车。走时。二态者。闻说经意不解不知语所趣向。便嗔跳踉不欲乐闻。如马驾车跳踉欲啮人时。三态者。闻说经便逆不受。如马举前两脚掣车走时。四态者。闻说经便骂。如马蹋车軨时。五态者。闻说经便起去。如马人立持轭摩身抄车却行时。六态者。闻说经不肯听。伭头邪视耳语。如马傍行邪走时。七态者。闻说经便欲穷难。问之不能相应答。便死抵妄语。如马得浊泥便止不复行。八态者。闻说经不肯听。反念淫劮多求不欲听受。死入恶道时。乃遽欲学问行道。亦不能复得行道。如马悬兜餧之熟视不肯食。其主牵去欲驾之。乃遽含噏噬。亦不得食。佛言。我说马有八态恶。人亦有八恶态如是。比丘闻经欢喜作礼而去</p>
<p style="text-align: left">
	　　策修缘第三</p>
<p style="text-align: left">
	　　如譬喻经云。罗阅只国沙门。坐自誓曰。我不得道终不起。欲睡眠。作锥长八寸刺两髀。痛不得眠。一年得道。又薄俱罗经云。薄俱罗称言。我从出家以来。八十年中。未曾偃卧胁一着床背有所倚</p>
<p style="text-align: left">
	　　又遗教经云。汝等比丘。若勤精进则事无难者。是故汝等常勤精进。譬如小水常流则能穿石。若行者之心数数懈废。譬如钻火未热而息。虽欲得火。火难可得是名精进</p>
<p style="text-align: left">
	　　又智度论云。身精进为少。心精进为大。外精进为少。内精进为大。复次佛说。意业力大故。如仙人嗔时。能令大国磨灭。复次身口作五逆罪。大果报一劫在阿鼻地狱。受意业力。得生非有想非无想处。寿八万大劫亦在十方佛国。寿命无量。以是故。身口精进为少。意精进为大。如是诸经广叹精进。一心<a>正念</a>速得道果。未必要须多闻。又毗婆沙论云。如二人俱至一方。一乘疾马。一乘钝马。虽乘钝马。以前发故先有所至。信解脱人。勤行精进先至涅槃。即是周利等也</p>
<p style="text-align: left">
	　　又六度经云。复有四种精进。具足智慧。何等为四。一勤于多闻。二勤于总持。三勤于乐说。四勤于正行</p>
<p style="text-align: left">
	　　又六度集经云。佛告弟子。当勤精进听闻讽诵。莫得懈怠阴盖所覆。吾念过去。无数劫时。有佛名一切度王。是时众中有两比丘。一名精进辩。二名德乐止。共听法。精进辩者。闻经欢喜。应时即得阿惟越致。<a>神通</a>具足。德乐止者。睡眠不觉独无所得。时精进辩谓德乐止言。当勤精进。如何睡眠。时德乐止闻其教招。便即经行。复住睡眠不能自定。诣泉侧坐。欲思惟定。复生睡眠。时辩以善权往而度之。化作蜂王飞趣其眼。如欲蜇之。时止惊觉而坐。畏此蜂王。须臾复睡。时蜂飞入腋下蜇其胸腹。止惊心悸不敢复睡。时泉水中有杂色华种种鲜洁。时蜜蜂王飞住华上。食甘露味。时止端坐视之。畏来不敢复睡。蜂王食味不出华中。须臾之顷。蜂王睡眠堕污泥中。身体沐浴已。复还飞住其华上。时止便向蜂说偈言</p>
<p style="text-align: left">
	　　是食甘露者　　其身得安隐</p>
<p style="text-align: left">
	　　不当复持归　　遍及其妻子</p>
<p style="text-align: left">
	　　如何堕泥中　　自污其身体</p>
<p style="text-align: left">
	　　如是为黠慧　　毁其甘露味</p>
<p style="text-align: left">
	　　又如此华者　　不宜久住中</p>
<p style="text-align: left">
	　　日没花还合　　求出则不能</p>
<p style="text-align: left">
	　　当须日光明　　尔乃复得出</p>
<p style="text-align: left">
	　　长夜之疲冥　　如是甚勤苦</p>
<p style="text-align: left">
	　　时蜂王。向止说偈报言</p>
<p style="text-align: left">
	　　佛者譬甘露　　听闻无厌足</p>
<p style="text-align: left">
	　　不当有懈怠　　无益于一切</p>
<p style="text-align: left">
	　　五道生死海　　譬如堕污泥</p>
<p style="text-align: left">
	　　爱欲所缠里　　无智为甚迷</p>
<p style="text-align: left">
	　　日出众花开　　譬佛之色身</p>
<p style="text-align: left">
	　　日入华还合　　世尊般涅槃</p>
<p style="text-align: left">
	　　值见如来世　　当勤精进受</p>
<p style="text-align: left">
	　　除去睡阴盖　　莫呼佛常在</p>
<p style="text-align: left">
	　　深法之要慧　　不以色因缘</p>
<p style="text-align: left">
	　　其现有著者　　当知为善权</p>
<p style="text-align: left">
	　　善权之所度　　有益不唐举</p>
<p style="text-align: left">
	　　而现此变化　　亦以一切故</p>
<p style="text-align: left">
	　　时德乐止。闻其所说。即得不起法忍。逮得陀罗尼。佛告阿难。尔时精进辩者。今我身是。德乐止者。弥勒是也。我于尔时俱与弥勒共听法故。弥勒睡眠独无所得。我不行善权而救度者。弥勒至今在生死中未得度脱</p>
<p style="text-align: left">
	　　又法句喻经云。昔者外国有清信士。供养三宝初无厌极。时有沙门。与共亲友逮得神通。生死已尽。时清信士。得困疾痛医药加治。不能得差。时妇在边。悲哀辛苦。共为夫妇独受斯痛。卿设无常我何所依。儿女孤单何所恃怙。夫闻悲恋应时即死。魂神还在妇鼻中化作一虫。妇甚啼哭不能自止。时道人往与妇相见。知婿命过鼻中作虫。故欲谏喻令捐愁忧。妇见道人来增益悲哀。奈何和尚。夫婿已死。时妇洟涕鼻虫便堕地。妇即惭愧。欲以脚蹈。道人告曰。止止莫杀。是卿夫婿化作此虫。妇白道人。我夫奉经持戒精进难及。何缘寿终堕此虫中。道人答曰。因卿恩爱悲哀呼嗟。起恩爱心。因是寿终即堕虫中。道人为虫说经。应生天上在诸佛前。但坐恩爱堕此虫中。亦可惭愧。虫闻其言。心开意解更自克责。即时寿终。便得上生。是以省己为人。不得懈怠自损来报</p>
<p style="text-align: left">
	　　禅定篇第五(此别二缘)</p>
<p style="text-align: left">
	　　述意缘第一</p>
<p style="text-align: left">
	　　夫神通胜业。非定不生。无漏慧根。非静不发。故经云。深修禅定。得五神通。心在一缘。是三昧相。书亦有言。当使形如枯木。心若死灰。不充屈于富贵。不陨获于贫贱。栖神冥漠之内。遗形尘埃之表。故摄心一。处便是功德<a>丛林</a>。散意片时。即名烦恼罗刹。所以昙光释子。降猛虎于膝前。螺髻仙人。宿巢禽于顶上。是知。大士常修宴坐。不断烦恼而入涅槃。不舍道法而现凡夫事。又能观察此身。从头至足。三十六物。八万户虫。不净无常苦空非我。但众生心性。譬若狝猴。戏跳攀缘欢娱奔逸。不能冥目束体端心勤意。刚强难化[怡-台+龍]戾不调。习近五尘<a>流转</a>三界。黏外道之黐。贯天魔之杖。于是永沦<a>苦海</a>。长坠崄狱。皆由放散情虑扰乱心神。似风里之灯。譬波中之月。摇漾轻动。浮游泛滥。影既不现。照岂得明。所以众恶赖此而兴。福善由斯并废。良由不修断惑常起贪嗔。未服无知偏多乐受。遂令障定之惑重沓诤来。妨静之缘交加竞集。五盖覆心禅门已闭。六尘在念乱想常驰。类狂象之无钩。似戏猿之得树。故须念念策心。新新集起。岂前念皆恶。遂克苦而静尘。后念起善。便纵意而扬恶。所以论美四时。经叹一虑。然后方能正想革绝凡怀。若违此理。圣亦不可。今万境森罗不能自触。要须因倚诸根。内想感发。何以知然。今有心感于内。事发于外。或缘于外起染于内心。故知内外相资。表里递用。君臣心识。不可备舍。故经云。心王若正。则六臣不邪。识意昏沉。则其主不明。今悔六臣。当各惭愧。制驭六根。不令驰散也</p>
<p style="text-align: left">
	　　定相缘第二</p>
<p style="text-align: left">
	　　如法句经心意品说云。昔佛在世时。有一道人。在河边树下学道。十二年中。贪想不除。走心散意但念六欲。目色耳声。鼻香口味。身受心法。身静意游。曾无宁息。十二年中不能得道。佛知可度化作沙门。往至其所树下共宿。须臾月明有龟从河中出。来至树下。复有水狗饥行求食。与龟相逢。便欲啖龟。龟缩其头尾及其四脚。藏于甲中。不能得啖。水狗小远。复出头足。行步如故。不能奈何。遂便得脱。于是道人问化沙门。此龟有护命之铠。水狗不能得其便。化沙门答言。吾念世人。不如此龟。不知无常。放恣六情。外魔得便。形坏神去生死无端。轮转五道苦恼百千。皆意所造。宜自勉励求灭度安。于是化沙门。即说偈言</p>
<p style="text-align: left">
	　　藏六如龟　　防意如城　　慧与魔战</p>
<p style="text-align: left">
	　　胜则无患</p>
<p style="text-align: left">
	　　又大宝积经云。菩萨修定。复有十法。不与二乘共。何等为十。一修定无有吾我。具足如来诸禅定故。二修定不味不着。舍离染心。不求己乐。三修定具诸通业。为知众生诸心行故。四修定为知众心。度脱一切诸众生故。五修定行于大悲。断诸众生烦恼结故。六修定诸禅三昧。善知入出过于三界故。七修定常得自在。具足一切诸善法故。八修定其心寂灭。胜于二乘诸禅三昧故。九修定常入智慧。过诸世间到彼岸故。十修定能与正法。绍隆三宝使不断绝故。如是定者。不与声闻辟支佛共</p>
<p style="text-align: left">
	　　又佛言。若有菩萨。乐于头陀乞食。有十种利益。何等为十。一摧我慢幢。二不求亲爱。三不为名闻。四住在圣种。五不谄不诳。不现异相。又不骜慢。六不自高举。七不毁他人。八断除爱恚。九若入人家。不为饮食而行法施。十有所说法。为人信受</p>
<p style="text-align: left">
	　　又智度论云。三昧有二种。一佛三昧。二菩萨三昧。是诸菩萨。但于菩萨三昧中得自在。非于佛三昧中得自在。又诸佛要集经中说云。尔时文殊尸利。欲见佛集。不能得到。诸佛各还本处。文殊尸利到诸佛集处。有一女。近彼佛坐入于三昧。文殊尸利。入礼佛足已。白佛言。云何此女人得近佛坐。而我不得。佛告文殊尸利。汝觉此女人令从三昧起。汝自问之。文殊尸利即弹指觉之。而不可觉。以大声唤亦不可觉。捉手牵亦不可觉。又以神足动<a>大千世界</a>。犹亦不觉。文殊尸利白佛言。世尊。我不能令觉。是时佛放大光明。从下方世界。是中有一菩萨名弃诸盖。即从下方出来到佛所。头面礼佛足。一面而立。佛告弃诸盖菩萨。汝觉此女人。即时弹指。此女人从三昧起。文殊尸利白佛言。以何因缘。我动三千大千世界。不能令此女起。弃诸盖菩萨。一弹指便从三昧起。佛告文殊尸利。汝因此女人。初发菩提意。是女因弃诸盖菩萨。初发菩提意。以是故。汝不能令觉。汝于诸佛三昧中。功德未满。是弃诸盖菩萨。于三昧中得自在。佛三昧中。始少多入。而未得自在故耳</p>
<p style="text-align: left">
	　　述曰。且略引一二经文。叹修定法。自外具明坐禅。大小乘观法仪式。备存十卷观门内。学者别寻。非此明了</p>
<p style="text-align: left">
	　　智慧篇第六(此别二缘)</p>
<p style="text-align: left">
	　　述意缘第一</p>
<p style="text-align: left">
	　　夫二种庄严。慧名最胜。三品次第。智曰无愚。故经言。五度无智似若愚盲。所以波若胜出世间。破除诸有。释论又言。佛是众生母。波若能生佛。是则智为一切众生之祖母。故外书云。睿哲钦明。乃称放勋之德。仁义礼智。方曰宣尼之道。当惟智慧之法。不可不修。出世之因。无宜弗习。能排巨暗。譬满月之照三途。巧遣众毒。似摩柢之除万恶。岂可任其恒没守此长迷。取相交缠。我心萦结。常多有爱。恒富无明。未达因缘。不修对治。所以郁郁慢山殆高嵩华。滔滔爱水遂广沧溟。或横执断常。偏论即离。神黄神白。我见我知。一脚恒翅。五边长炙。食草学牛。啖粪如犬。或盛谈下谛。宁识中道之宗或封执四违。岂悟大乘之旨。或谓冥初生觉。其外不知。世间定常唯此为贵。或复言非。有想是证涅槃。计自在天能成世界。愚戆昏瞢。庸昧顽疏。看指求月。守株求兔。薰莸未辩。宁分菽麦。虽知欢笑。将[學-子+禺][學-子+禺]而不殊。徒识语言。与狌狌而不异。良由不识空理常处无明。凡是倒心。皆名邪见。五住烦恼未减一毫。百八使缠森然尚在。是故大士。为求八字。不惜躯命。恐在缘中逢苦即退。故自克心。以牢其志也</p>
<p style="text-align: left">
	　　求法缘第二</p>
<p style="text-align: left">
	　　如<a>华严经</a>云。菩萨为求法故。能施法者。作是言。若能投身七刃火坑。当与汝法。菩萨闻此欢喜无量。作是思惟。我为法故尚不惜身命。于阿鼻地狱诸恶趣中。受无量苦。况入人间微小火坑。而得闻法</p>
<p style="text-align: left">
	　　又集一切功德三昧经云。释迦过去久远。作五通仙人。名曰最胜。又依智度论云。释迦文佛。本为菩萨时。名曰乐法。时世无佛。不闻善语。四方求法。精进不懈。了不能得。尔时魔变作婆罗门。而语之言。我有佛所说一偈。汝能以皮为纸。以骨为笔。以血为墨。书写此偈。当以与汝。乐法即时自念。我世世丧身无数。不得是利即自剥皮暴之。令干欲书其偈。魔便灭身。是时佛知其至心。即从下方踊出为说深法。即得无生法忍</p>
<p style="text-align: left">
	　　又涅槃经云。菩萨为法因缘[剜-夗+死]身为灯。叠缠皮肉。酥油灌之烧以为炷。菩萨尔时受是大苦。自呵其心而作是言。如是苦者。于地狱苦。百千万分犹未及一。汝于无量百千劫中。受大苦恼都无利益。汝若不能受是轻苦。云何而能于地狱中救苦众生。菩萨摩诃萨。作是观时。身不觉苦。其心不退。不动不转。菩萨尔时应自深知。我定当得阿耨菩提。菩萨尔时具足烦恼。未有断者。为法因缘。能以头目髓脑手足血肉。施于众生。以钉钉身。投岩赴火。菩萨尔时虽受如是无量众苦。其心不退不动不转。菩萨当知。我今定有不退之心。当得阿耨菩提</p>
<p style="text-align: left">
	　　又大集经云。菩萨为于一字一句之义。能以十方世界珍宝。奉施法王。一偈因缘舍于身命。虽于无量恒河沙等劫修行布施。不如一闻菩提之事心生欢喜。于正法所乐闻乐说。常为诸佛诸天所念。以念力故。世间所有经典书论。悉能通达</p>
<p style="text-align: left">
	　　又大方便报恩经云。菩萨常勤求善知识。为闻佛法。乃至一句一偈一义。三界烦恼。皆悉萎悴。菩萨至心求佛语时。渴法情重不惜身命。设践热铁猛火之地。不以为患。菩萨为一偈故。尚不惜身命。况十二部经。为一偈故。尚不惜命。况余财物闻法利益故。身得安乐。深生信心。直心<a>正见</a>。见说法者如见父母。心无憍慢。为众生故。至心听法不为利养。为众生故。不为自利。为正法故。不畏王难饥渴寒热。虎狼恶兽盗贼等事。先自调伏烦恼诸根。然后听法</p>
<p style="text-align: left">
	　　又华严经云。菩萨如是方便求法。所有珍宝无贵惜者。于此物中不生难想。若得一句未曾闻法。胜得三千世界满中珍宝。得闻一偈。胜得转轮圣王释提桓因梵天王位处。菩萨作是念言。我受一句法故。设令三千大千世界大火满中。上从梵天而自投下。何况小火。我尚尽受一切诸地狱苦。犹应求法。何况人中诸小苦恼。为求法故发如是心。如所闻法心常喜乐。悉能正观</p>
<p style="text-align: left">
	　　又增一阿含经云。若不成就六法。则不能远尘离垢得法眼净。何等为六。一不乐闻法。二虽闻法不摄耳听。三不为知解。四未得法不方便勤求。五所得法不善守护。六不成就顺忍。反此六种。则能远尘离垢得法眼净</p>
<p style="text-align: left">
	　　又未曾有经云。昔毗摩国徙陀山。有一野干。为师子所逐。堕一丘野井。已经三日开心分死。自说偈言</p>
<p style="text-align: left">
	　　一切皆无常　　恨不贻师子</p>
<p style="text-align: left">
	　　奈何死厄身　　贪命无功死</p>
<p style="text-align: left">
	　　无功已可恨　　复污人中水</p>
<p style="text-align: left">
	　　忏悔十方佛　　愿垂照我心</p>
<p style="text-align: left">
	　　前代诸恶业　　现偿皆令尽</p>
<p style="text-align: left">
	　　从是值明师　　修行尽作佛</p>
<p style="text-align: left">
	　　帝释闻之。与八万诸天。到其井侧曰。不闻圣教久处幽冥。向说非凡。愿更宣法。野干答曰。天帝无训。不识时宜。法师在下自处其上。初不。修敬而问法要。帝释于是以天衣接取。叩头忏悔。忆念我昔曾见世人。先敷高座后请法师。诸天即各脱宝衣。积为高座。野干升座曰。有二大因缘。一者说法开化天人。福无量故。二者为报施食恩。报无量故天帝白曰。得免井厄。功德应大。云何恩不及耶。答曰。生死各宜。有人贪生。有人乐死。有愚痴人。不知死后更生。违远佛法。不值明师。贪生畏死死堕地狱。有智慧人。奉事三宝。遭遇明师。改恶修善。如斯之入恶生乐死。死生天上。天帝曰。如尊所诲。全命无功。志愿闻施食施法。答曰。布施饮食。济一日之命。施珍宝者。济一世之厄。增益生死。说法教化者。能令众生出世间道。得三乘果。免三恶道。受人天乐。是故佛说。以法布施功德无量。天帝曰。师今此形。为是业报。为是应化。答曰。是罪非应。天帝曰。我谓是圣。方闻罪报。未知其故。愿闻因缘。答曰。昔生波罗柰国波头摩城。为贫家子。刹利之种。幼怀聪朗。特好学习。至年十二逐师于山。不失时节经五十年。九十六种经书。靡所不达。皆由和尚之恩。其功难报。由先学慧自识宿命。由受王位。奢淫着乐。报尽命终。<a>生地</a>狱畜生(自下云云略而不述)时帝释与八万诸天。从受十善。今还天宫。和尚何时舍此罪报得生天上。野干曰。克后七日。当舍此身生兜率天。汝等便可欲生。彼天多有菩萨说法教化。七日命尽生兜率王宫。后识宿命。行十善道。又贤愚经云。佛在波罗柰国。于林泽中。为诸天人四辈之类。显说妙法。时虚空中有五百雁群闻佛音声。深心爱乐。回翔欲下。猎师张罗。雁堕其中为猎师所杀。生忉利天。处父母膝上。若八岁儿。端严无比光若金山。便自念言。我何因生此。即识宿命爱法果报。即共持华下阎浮提。至世尊所。礼足白言。我蒙法音。生在妙天。愿重开示。佛说<a>四谛</a>。得须陀洹果。即还天上(此略出叹法功德。若广明求法方轨。具在上第二卷敬法中也)</p>
<p style="text-align: left">
	　　颂曰</p>
<p style="text-align: left">
	　　川路舟航　　彼岸津济　　欲超生死</p>
<p style="text-align: left">
	　　先资福慧　　镜彻三轮　　珠清六蔽</p>
<p style="text-align: left">
	　　在驭成勒　　为金则砺　　抗迹流水</p>
<p style="text-align: left">
	　　齐鏕草系　　五忍必阶　　四勤无替</p>
<p style="text-align: left">
	　　心波洞洁　　情尘卷翳　　业途既坦</p>
<p style="text-align: left">
	　　道场斯诣</p>
				</div></div><hr><script charset='utf-8' src='../../js/footer.js'></script></body></html>