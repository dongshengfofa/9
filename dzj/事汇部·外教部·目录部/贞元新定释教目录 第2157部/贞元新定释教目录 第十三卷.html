<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修贞元新定释教目录 第十三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>贞元新定释教目录 第十三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>贞元新定释教目录 第十三卷</strong></p>
<p style="text-align: left">
	　　西京西明寺<a>沙门</a>圆照撰</p>
<p style="text-align: left">
	　　总集群经录上之十三 <a>大方广佛华严经</a>不思议佛境界分一卷(或二卷十二纸永昌元年于魏国东寺译见大周录初出与后实叉难陀译不思议境界经同) 大方广佛<a>华严经</a>修慈分一卷(天授二年于大周东寺译见大周录) 大乘造像功德经二卷(或一卷天授二年于大周东寺译见大周录) 智炬陀罗尼经一卷(天授二年于大周东寺译见大周录) 诸佛集会陀罗尼经一卷(天授二年于大周东寺译见大周录) 大乘法界无差别论一卷(天授二年月十四日于大周东寺译见大周录)</p>
<p style="text-align: left">
	　　右六部七卷其本并在</p>
<p style="text-align: left">
	　　沙门提云般若。或云提云陀若那。唐云天智。于阗国人。学通大小智兼真俗。咒术禅门悉皆谙晓。以天后永昌元年来届于此。即以其年谒</p>
<p style="text-align: left">
	　　帝于洛</p>
<p style="text-align: left">
	　　敕于魏国东寺(后改为大周东寺)翻经。以永昌元年己丑至天授二年辛卯。总出经六部。沙门威陀惠智等译语。沙门处一等笔受。沙门复礼等缀文。沙门德威慧俨法明弘景等证义 赞<a>观世音菩萨</a>颂一卷(见大周录)</p>
<p style="text-align: left">
	　　右一部一卷其本见在</p>
<p style="text-align: left">
	　　沙门释慧智。父中印度人也。<a>婆罗门</a>种。因使游此而生于智。少而精勤有出俗之志</p>
<p style="text-align: left">
	　　天皇时因长年婆罗门僧。奉敕度为<a>弟子</a>。本既梵人。善闲<a>天竺</a>书语。又生唐国。复练此土言音。<a>三藏</a>地婆诃罗提云。若那宝思惟等所有翻译。皆召智为证义令度语。智以</p>
<p style="text-align: left">
	　　天后长寿二年癸巳。于东都佛授记寺。自译赞观世音<a>菩萨</a>颂一部 大周刊定众经目录十五卷</p>
<p style="text-align: left">
	　　右一部十五卷其本见在</p>
<p style="text-align: left">
	　　沙门释明佺。东都佛授记寺僧也。尤精律学兼闲经论</p>
<p style="text-align: left">
	　　天后天册万岁元年乙未</p>
<p style="text-align: left">
	　　敕刊定经目。佺首末条录编此次序。与翻经大德二十余人同共参定。虽云刊定繁秽尤多。虽见流行实难凭准。中有乖舛如别所述 大方广佛华严经八十卷(第二出东晋觉贤译者同本证圣元年三月十四日于东都大内大遍空寺译天后亲受笔削至圣历二年十月八日于佛授记寺功毕) 文殊师利授记经三卷(于清禅寺译第三出与文殊佛土严净经等同本今编入宝积当第十五会) 大方广入如来智德不可思议经一卷(于东都佛授记寺译第四出与度诸佛境界智光严经等同本) 大方广如来不思议境界经一卷(第三出与提云般若所出境界分同本) 大方广普贤所说经一卷(第四出与宋功德贤等出者同本久视元年五月五日于东都三阳宫内初出至长安四年正月五日缮写毕) 大乘入<a>楞伽经</a>七卷 观世音菩萨秘密藏神咒经一卷(初出与宝思惟等出者同本) 妙臂印幢陀罗尼经一卷(第二出与胜幢印陀罗尼经同本) 百千印陀罗尼经一卷 救面然饿鬼陀罗尼神咒经一卷 右绕佛塔功德经一卷(亦云繞塔功德经) 大乘四法经一卷(与前日照三藏出名字虽同经体全异) <a>十善业道经</a>一卷 大乘起信论二卷(第二出与<a>真谛</a>译者同本) 摩诃般若随<a>心经</a>一卷 大方广不生不灭经一卷 大方广如来难思议境界经一卷 离垢净光陀罗尼经一卷(初出与弥陀出译者同本) 菩萨出生四法经一卷</p>
<p style="text-align: left">
	　　右一十九部一百七卷(起信论上一十四部一百二卷见在摩诃般若随心经下五部五卷阙本)</p>
<p style="text-align: left">
	　　沙门实叉难陀。唐云喜学。于阗国人。智度弘旷利物为心。善大小乘兼异学论</p>
<p style="text-align: left">
	　　天后明扬佛日敬重大乘。以华严旧经处会未备。远闻于阗有斯梵本发使求访。并请译人。实叉与经同臻帝阙。以天后证圣元年乙未。于东都大内大遍空寺译华严经</p>
<p style="text-align: left">
	　　天后亲临法座焕发序文。自运仙毫首题名品。南印度沙门菩提流志沙门义净同宣梵本。后附沙门复礼法藏等于佛授记寺译。至圣历二年己亥功毕。又至久视元年庚子于三阳宫内译大乘入楞伽经。及于西京清禅寺东都授记寺译文殊授记等经。前后总译一十九部。沙门波仑玄范等笔受。沙门复礼等缀文。沙门法宝弘景等证义。太子中舍人贾膺福监护。至长安四年实叉缘母年老请归觐省。表书再上方蒙免许</p>
<p style="text-align: left">
	　　敕御史霍嗣光送至于阗。后和帝龙兴重晖佛日</p>
<p style="text-align: left">
	　　敕再征召方届帝城。以景龙二年达于兹土。帝屈万乘之尊亲迎于开远门外。京城缁侣备诸幢幡逆路导引。仍装饰青象令乘入城敕于大荐福寺安置。未遑翻译遘疾弥留。以景云元年十月十二日。右胁垒足终于大荐福寺。春秋有五十九。缁徒悲噎。叹法梁之遽摧。俗侣哀号。恨群生之失导。有</p>
<p style="text-align: left">
	　　诏听依外国法葬。以十一月十二日。于开远门外古然灯台焚之。薪尽火灭其舌犹存。斯是弘法之嘉瑞也。至十二月二十三日。本国门人悲智</p>
<p style="text-align: left">
	　　敕使哥舒道元。送其余骸及斯灵舌。还归于阗起塔供养。后人复于焚尸之所。起七层塔焉 不空罥索陀罗尼经一卷(一名普门此有一十六品是梵本经抄沙门波仑制序第二出与宝思惟译三卷者同本)</p>
<p style="text-align: left">
	　　右一部一卷其本见在</p>
<p style="text-align: left">
	　　婆罗门李无谄。北印度岚波国人。识量聪敏内外该通。唐梵二言洞晓无滞。三藏阿儞真那菩提流志等翻译众经。并无谄度语。于</p>
<p style="text-align: left">
	　　天后代圣历三年庚子三月。有新罗国僧明晓。远观唐化将欲旋途。于总持门先所留意。遂殷勤固请译此<a>真言</a>。使彼边维同闻秘教。遂于佛授记寺翻经院。为译不空罥索陀罗尼经一部。沙门波仑笔受。至久视元年八月将所译经。更于罽宾重勘梵本。方写流布 无垢净光大陀罗尼经一卷(第二出与实叉难陀离垢净光陀罗尼同本)</p>
<p style="text-align: left">
	　　右一部一卷其本见在</p>
<p style="text-align: left">
	　　沙门弥陀山。唐言淑友。睹货逻国人也。幼少<a>出家</a>游诸印度遍学经论。于楞伽俱舍最为精妙。志弘像法无吝乡邦。杖锡而游来臻皇阙。于天皇代共实叉难陀译大乘入楞伽经。后于天后末年共沙门法藏等译无垢净光陀罗尼经一部。译毕进内辞帝归邦</p>
<p style="text-align: left">
	　　天后厚遗任归本国 甄正论三卷</p>
<p style="text-align: left">
	　　右一部。三卷其本见在</p>
<p style="text-align: left">
	　　沙门释玄嶷。俗姓杜。名乂。是黄冠。为东都大弘道观主。游心七籍妙善三玄。黄宗之中此为纲领</p>
<p style="text-align: left">
	　　天后心崇大法弘阐释宗。又遂归心请求剃落</p>
<p style="text-align: left">
	　　诏许度之。住佛授记寺。后为寺都兼预翻译。悉彼宗之虚诞。知正教之可凭。遂造甄正论一部。指陈虚伪。主客问答极为省要 不空罥索陀罗尼<a>自在</a>王咒经三卷(亦名不空罥索心咒王经长寿二年十月于东都佛授记寺译沙门德感笔受初出与李无谄出一卷者同本) 浴像功德经一卷(神龙元年正月二十三日于东都大福先寺译婆罗门李无谄译语初出与后义净出者同本) 挍量数珠功德经一卷(神龙元年正月二十三日于大福先寺译李无谄译语初出与义净出者同本) 观世音菩萨如意摩尼陀罗尼经一卷(第二出与实叉难陀等出者同本) 文殊师利根本一字陀罗尼经一卷(长安二年于天宫寺译沙门惠智等证梵文婆罗门李无谄译语直中书李无碍笔受初出与后义净出者同本) 大陀罗尼末法中一字心咒经一卷(神龙元年于大福先寺译李无谄译语) 随求即得大自在陀罗尼神咒经一卷(亦云所得见大周录长寿二年于东天官寺译罽宾沙门尸利难陀设等证梵文李无谄译语李无础笔受)</p>
<p style="text-align: left">
	　　右七部九卷其本见在</p>
<p style="text-align: left">
	　　沙门阿儞真那。唐云宝思惟。北印度迦湿蜜罗国人。剎帝利种。彼王之华胄。幼而舍家禅诵为业。进具之后专精律品。复慧解超群学兼真俗。干文咒术尤功其妙。加以化导为心无恋乡国。以</p>
<p style="text-align: left">
	　　天后长寿二年癸巳届于洛都。敕于天官寺安置。即以</p>
<p style="text-align: left">
	　　天后长寿二年癸巳。至中宗神龙二年景午。于授记天宫福先寺。译不空罥索陀罗尼经等七部。后至睿宗太极元年壬子四月。太子洗马张齐贤等缮写进内。至延和元年六月</p>
<p style="text-align: left">
	　　敕令礼部<a>尚书</a>晋国公薛稷右常侍高平侯徐彦伯等详定入目施行。三藏自神龙二年已后更不译经。唯精勤礼诵修诸福业。每于晨朝磨香为水涂浴佛像。后方饮食。从始至终此为恒业。衣钵之外随得随施。后于龙门山请置一寺。依外国法式制造。呼为天竺。己及门人同居此寺。精诚所感其数實多。寿百余。以开元九年终于寺矣 金光明最胜王经十卷(第五出与北凉昙无谶四卷金光明同本长安三年十月四日于西明寺译毕沙门波仑惠表笔受) 能断金刚般若波罗蜜多经一卷(第五出与姚秦罗什元魏流支陈真谛出者同本长安三年十月四日于西明寺译) 佛为难陀说出家入胎经二卷(出根本说一切有部毗奈耶杂事第十一卷景龙四年于大荐福寺译今编入宝积当第十四会改名入胎藏会) 入定不定印经一卷(第二出与元魏瞿昙流支所出不必定入定入印经同本久视元年五月五日译毕) 药师琉璃光七佛本愿功德经二卷(第四出与陈笈多等出者同本但广略有异神龙三年夏于大内<a>佛光</a>殿译和帝亲御法筵手自笔受) <a>弥勒</a>下生成<a>佛经</a>一卷(第六出与罗什弥勒下生经等同本大足元年九月二十二日于东都大福先寺译) 佛为胜光天子说王法经一卷(第三出与旧谏王经及唐译胜军王经同本神龙元年七月十五日于东都大福先寺译沙门玄伞笔受) 浴像功德经一卷(第二出与宝思惟出者同本景龙四年四月十五日于荐福寺翻经院译) 数珠功德经一卷(第二出与宝思惟出者同本景龙四年四月十五日于荐福寺翻经院译) 观自在菩萨如意心陀罗尼经一卷(第三出与实叉难陀宝思惟等出者同本景龙四年于大荐福寺翻经院译) 曼殊室利菩萨咒藏中一字咒王经一卷(第四出与宝思惟出者同本长安三年十月四日于西明寺译) 称赞如来功德神咒经一卷(第二出与隋译十二佛名神咒经同本景云二年闰六月二十三日于大荐福寺翻经院译沙门玄伞智积等笔受) 大孔雀咒王经三卷(第八出与梁<a>僧伽</a>婆罗等出者同本神龙元年于东都内道场译) 佛顶尊胜陀罗尼经一卷(第五出与杜顗日照波利等出者同本景龙四年于大荐福寺翻经院译) 庄严王陀罗尼咒经一卷(大足元年九月二十三日于东都大福先寺译) 香王菩萨陀罗尼咒经一卷(神龙元年于东都大福先寺译) 一切功德庄严王经一卷(神龙元年七月十五日于东都大福先寺译沙门玄伞笔受) 拔除罪障咒王经一卷(景龙四年于大荐福寺翻经院译) 善夜经一卷(大足元年九月二十三日于东都大福先寺译) 大乘<a>流转</a>诸有经一卷(大足元年九月二十三日于东都大福先寺译) 妙色王因经一卷(大足元年九月二十三日于东都大福先寺译) 佛为海龙王<a>说法</a>印经一卷(景云二年闰六月二十三日于荐福寺翻经院译沙门玄伞智积等笔受) 能断金刚般若波罗蜜多经论颂一卷(无着菩萨造景云二年于大荐福寺翻经院译沙门玄伞智积等笔受) 能断金刚般若波罗蜜多经释三卷(无着菩萨颂世亲菩萨释景云二年荐福寺翻经院译沙门玄伞智积笔受) 因明正理门论一卷(大域<a>龙树菩萨</a>造第二出与奘法师译者同本景云二年于大荐福寺翻经院译沙门玄伞智积笔受) 成唯识宝生论五卷(一名三十唯识论顺释论<a>护法</a>菩萨造景龙四年四月十五日于荐福寺翻经院译沙门玄伞智积笔受) 观所缘论释一卷(护法菩萨造景龙四年四月二十五日于大荐福寺翻经院译沙门玄伞智积等笔受) 掌中论一卷(陈那菩萨造第二出与解卷论同本长安二年十月四日于西明寺译) 取因假设论一卷(陈那菩萨造长安三年十月四日于西明寺译沙门惠表笔受) 观总相论颂一卷(陈那菩萨造景云二年于大荐福寺翻经院译沙门智积等笔受) 止观门论颂一卷(世亲菩萨造景云二年于荐福寺翻经院译沙门玄伞等笔受) 手杖论一卷(尊者释迦称造景云二年于大荐福寺翻经院译沙门玄伞等笔受) 六门教授习定论一卷(无着菩萨本世亲菩萨释长安三年十月四日于西明寺译) <a>五蕴</a>皆空经一卷(出杂阿含经第二卷异译景龙四年于大荐福寺翻经院译沙门智积等笔受) 三转法轮经一卷(出杂阿含经第一十五异译景龙四年于荐福寺翻经院译沙门玄伞笔受) 无常经一卷(亦名三启经大足元年九月二十三日于东都大福先寺译) 八无暇有暇经一卷(大足元年九月二十三日于东都大福先寺译) 长爪梵志请问经一卷(久视元年十一月二十三日于东都大福先寺译) 譬喻经一卷(景龙四年于大荐福寺翻经院译沙门玄伞等笔受) 略教诫经一卷(景龙二年闰六月二十三日于荐福寺翻经院译沙门智积笔受) 疗痔病经一卷(亦云痔瘘景龙四年于大荐福寺翻经院译沙门玄伞等笔受) 根本说一切有部毗奈耶五十卷(长安二年十月四日于西明寺译沙门波仑惠表等笔受) 根本说一切有部苾刍尼毗奈耶二十卷(景龙四年于大荐福寺翻经院译) 根本说一切有部毗奈耶杂事四十卷(景龙四年于大荐福寺翻经院译) 根本说一切有部尼陀那目得迦十卷(或八卷长安二年于西明寺译) 根本说一切有部戒经一卷(景龙四年于大荐福寺翻经院译) 根本说一切有部苾刍戒经一卷(景龙四年于大荐福寺翻经院译) 根本说一切有部百一羯磨十卷(长安三年十月四日于西明寺译) 根本说一切有部毗奈耶颂五卷(尊者毗舍佉造景龙四年于大荐福寺翻经院译先在西域那烂陀寺译出还删正景龙年奏行) 根本说一切有部毗奈耶杂事摄颂一卷(景龙四年于荐福寺翻经院译) 根本说一切有部尼陀那目得迦摄颂一卷(景龙四年于大荐福寺翻经院译) 根本萨婆多部律摄二十卷(尊者胜支集或十四卷久视元年十二月二十三日于东都大福先寺译) 一百五十赞佛颂一卷(尊者摩咥里制咤造于中印度那烂陀寺译至景云二年于荐福寺重更回缀) 龙树菩萨劝诫王颂一卷(第三出与旧劝发诸王要偈等同本于东印度躭摩立底国译至都重缀) 大唐西域求法高僧传二卷(从西国还在南海室利佛逝撰寄归) 大唐南海寄归内法传四卷(从西国还在南海室利佛逝撰寄归) 别说罪要行法一卷(或无别字) 受用三水要法一卷(或云要行法) 护命<a>放生</a>轨仪一卷(或云轨仪法) 法华论五卷(莫知造者单重未悉景云二年译) 集量论四卷(景云二年译已上多取奏行年月所以出曰多同) 根本说一切有部毗奈耶药事二十卷 根本说一切有部毗奈耶破僧事二十卷(内欠二卷) 根本说一切有部毗奈耶出家事五卷(内欠一卷) 根本说一切有部毗奈耶安居事一卷 根本说一切有部毗奈耶随意事一卷 根本说一切有部毗奈耶皮革事二卷 根本说一切有部毗奈耶羯耻那事一卷</p>
<p style="text-align: left">
	　　右此上从药事下七部共五十卷。并从大周证圣元年。至大唐景云二年。以来两京翻译未入开元释教录。今搜捡乞入贞元目录。于内由欠三卷为访本未获。旦附阙本录中收。切依前遣失。兼误为别生。故重标于此耳。右六十一部二百三十九卷(法华论下二部九卷失本)</p>
<p style="text-align: left">
	　　又加七部五十卷。内元欠三卷</p>
<p style="text-align: left">
	　　沙门释义净。齐州人。俗姓张。字文明。髫龀之年辞荣落彩。于是遍询名匠广采群籍。内外闲晓今古遍知。年十有五志游西域。仰法显之雅操。慕玄奘之高风。加以勤无弃时手不释卷。弱冠登具逾厉坚贞。咸享二年三十有七方协夙怀。遂之广府初结誓同志数满十人。洎乎泛舶余皆退罢。唯净坚心转炽。遂即孤行备历艰难渐达印度。所至之境皆洞言音。凡遇王臣咸蒙礼重。鹫峰鸡足并亲登陟。祇园鹿苑咸悉周游。憩那兰陀礼菩提树遍师明匠学大小乘。所为事周还归故里。凡所历游三十余国。往来问道出二十年。以天后证圣之元乙未仲夏还至河洛。将梵本经律论近四百部合五十万颂。金刚座真容一铺。<a>舍利</a>三百粒。天后敬法重人。亲迎于上东门外。洛阳缁侣备设幢幡兼陈鼓乐在前导引。佛授记寺安置所将梵本并令翻译。初共于阗三藏实叉难陀翻华严经久视已后方自翻译。即以久视元年庚子。至长安三年癸卯。于东都福先寺及西京西明寺。译金光明最胜王。能断金刚般若。入定不定印。弥勒成佛。一字咒王。庄严王陀罗尼。善夜。流转诸有。妙色王因缘。无常。八无暇有暇。长爪梵志等经。根本说一切有部毗奈耶。尼陀那目得迦。百一羯磨。及律摄等。掌中。取因假设。六门教授等论。及龙树劝诫颂。已上二十部一百一十五卷。北印度沙门阿儞真那证梵文义。沙门波仑复礼慧表智积等笔受证文。沙门法宝法藏德感胜庄神英仁亮大仪慈训等证义。成均大学助教许观监护。缮写进内</p>
<p style="text-align: left">
	　　天后制新翻圣教序令标经首。暨和帝龙兴神龙元年乙巳。于东都内道场译孔雀王经。又于大福先寺译胜光天子香王菩萨咒一切功德庄严王等经。上四部六卷沙门般度读梵文。沙门玄伞笔受。沙门大仪证文。沙门胜庄利贞等证义。兵部侍郎崔湜给事中卢粲等润文正字。秘书大监驸马都尉观国公扬慎交监护</p>
<p style="text-align: left">
	　　和帝心崇释典制序褒扬号为大唐龙兴三藏圣教序</p>
<p style="text-align: left">
	　　帝御洛城西门。宣示群品净所新翻。并令标引。二年景午随驾归京</p>
<p style="text-align: left">
	　　敕于大荐福寺别置翻经院处之。三年丁未帝召入内。并同翻经沙门九旬坐夏</p>
<p style="text-align: left">
	　　帝以昔居房部幽厄无归。祈念药师遂蒙降祉。贺兹往泽重阐洪猷。因命法徒更令翻译。于大内佛光殿译成二卷。名药师琉璃光七佛本愿功德经。帝御法筵手自笔受。又至景龙四年庚戌。于大荐福寺译浴像功德。数珠功德。如意心。尊胜。拔除罪障。出家入胎。五蕴皆空。三转法轮。譬喻。疗痔病等经。根本说一切有部苾刍尼毗奈耶毗奈耶杂事。二众戒经。毗奈耶颂。杂事摄颂。尼陀那目得迦摄颂。唯识宝生。观所缘释等。已上二十部八十八卷。吐火罗沙门达磨末磨。中印度沙门状努证梵义。罽宾沙门达磨难陀证梵文。<a>居士</a>东印度首领伊舍罗证梵本。沙门慧积。居士中印度李释迦。直中书度颇多等读梵本。沙门文网慧沼利贞胜庄爱同思恒等证义。沙门玄伞智积等笔受。居士东印度瞿昙金刚。迦湿弥罗国王子阿顺等证译。修文馆大学士特进赵国公李峤。兵部尚书逍遥公韦嗣立。中书侍郎赵彦昭。吏部侍郎卢藏用。兵部侍郎张说。中书舍人李又苏颋等二十余人次文润色。左仆射舒国公韦巨源。右仆射许国公苏瑰监译秘书大监嗣号王邕监护。又至睿宗景云二年辛亥。于大荐福寺复译称赞如来功德神咒。佛为龙王说法印。略教诫等经。能断般若论颂。及释因明理门。观总相颂。止观门颂。手杖等论。及法华。集量百五十赞。合一十二部二十卷。沙门曷利末底乌帝提婆等读梵本。沙门玄伞智积等笔受。沙门慧沼等证义。太常卿卫国公萨崇胤监护。合从</p>
<p style="text-align: left">
	　　天后久视元年庚子。至睿宗景云二年辛亥。都译五十六部二百三十卷。又别撰大唐西域求法高僧传。南海寄归内法传。别说罪要行法。受用三水要法。护法放生轨仪。凡五部合九卷。又出说一切有部跋窣堵(即诸律中揵度跋渠之类是也<a>梵音</a>有楚夏耳)约七八十卷。但出直本未遑删缀。遽入泥洹其文遂寝。净又于一切有部律中抄诸缘起别部流行。如摩竭鱼因缘等四十二经四十九卷。既是别生抄经。不合为翻译正数。今载别生录中。如删繁录中具列名目。净虽遍翻三藏。而偏功律部。译缀之暇曲授学徒。凡所行事皆尚其急。滤漉涤秽特异常伦。学侣传行遍于京洛。美哉亦遗法之盛事也。三藏道茂年衰示有微疾。至景云三年壬子正月十九日改为太极元年。二月二十二日门人<a>比丘</a>崇勖摹三藏和上真。和上时年七十八也</p>
<p style="text-align: left">
	　　睿宗大圣真皇帝制赞</p>
<p style="text-align: left">
	　　猗欤释种　　降迹阎浮　　三明备证</p>
<p style="text-align: left">
	　　<a>六度</a>圆修　　离空离有　　无作无求</p>
<p style="text-align: left">
	　　至德孤秀　　嘉名罕俦(其一)</p>
<p style="text-align: left">
	　　载涉山川　　屡移寒暑　　迹远尘累</p>
<p style="text-align: left">
	　　情忘出处　　济苦慈航　　除昏智炬</p>
<p style="text-align: left">
	　　梵典爰集　　门人攸叙(其二)</p>
<p style="text-align: left">
	　　高步寰中　　独游方外　　遍睹灵塔</p>
<p style="text-align: left">
	　　亲观法会　　足践布金　　躬瞻献盖</p>
<p style="text-align: left">
	　　缅鉴澄什　　實为居最(其三)</p>
<p style="text-align: left">
	　　以斯上士　　弘兹妙业　　拯俗不疲</p>
<p style="text-align: left">
	　　破魔宁怯　　遗扬震旦　　光敷像法</p>
<p style="text-align: left">
	　　勒美丹青　　传芳永劫(其四)</p>
<p style="text-align: left">
	　　至五月十三日改太极元年为延和元年。并大赦天下。七月二十五日制传位皇太子。八月二日皇太子即位。上尊号曰太上皇。四日太上皇敕。自称曰朕。处分事曰诰。皇帝自称曰予。处分事曰制敕。五日改为先天元年。岁仍王子。二年癸丑三藏义净卧疾。不愈欲归齐州正月六日</p>
<p style="text-align: left">
	　　诰内常侍辅令问。宣奉</p>
<p style="text-align: left">
	　　诰问。舜阇梨三藏义净法师何日归向已东报来。三藏道茂年衰卒难胜致。气力渐劣逮手中旬七日夜初。便命纸笔对诸弟子乃遗书曰。吾闻干为天也坤为地也。百亿日月翕辟照山河。百亿阎浮幽明成昼夜。死生常道。唯<a>圣人</a>之能逾。衰变恒然。岂凡夫之能越。吾渐微弱汝等未安。虑忽临终遗书叙意。吾禀气山岳养志经书。错综古今搜求图籍。七岁念文举之俊。念之日。不独天生。十二见甘罗之才。念之日。应同我辈。英达君子虽未当仁。博识丈夫应权而动。少寻周孔。以礼乐为常。长习老庄。将恬淡而为乐。于国有益于人甚安。不知过去之因。不说未来之果。研精失虑据赜求微。枯木死灰之言。何足凿其心眼。玉藻金縢之典。讵可莹其精神。乍北乍南。每作栖遑之客。或隐或处。频尚虚白之心。发愿出家投身入道。一归缁侣再沐</p>
<p style="text-align: left">
	　　皇恩。属天子高居公卿政事。盛扬佛日。自汉魏而不同。虔奉释文。与周隋而全别。思之琳远希欲连踪。想之腾澄无妄接影。三藏教迹。将汉地而未圆。十二部经。想中天而可取。年始一十有七。思游五印之都。岁临三十有七。愿到双林之境。哀别南去远达西征。海路波涛关山险阻。历三十之外国。将四百之真经。愿为众生志存翻译。辞八相之灵塔。归九洛之神州。天子亲迎群公重法。欢心役思尽力妄疲。五圣天波常遭覆荫。百年天命渐自衰微。佛说<a>涅盘</a>。流传十二分教。余见将死。宁无一二之言。遥想前途不知几里。又思生路不知何年。吁吁嗟嗟。至无至之处所。到不到之境界。取证可知。生不生之形骸。于心尚惑。事既忩迫恐无暇言。所译之经虔敬无尽。未翻之典愧恨弥深。不得尽本心。不得终本愿。不知天之故夺。不知神之故为。桑公俞附之医。昔年何有。扁鹊葛洪之手。今日何无。石火流光光销难续。水花发彩彩不久停。负气吞声衔悲茹泣。情既恨恨乃述言焉。弟子门人不可具载。略而书矣。望遣传灯。学戒学律之徒。莫违微细。学论学经之辈。须识邪疑。三学总成佛之上愿。一行偏善吾未喜焉。具圆之人触犯须慎。近圆之者尊卑有方。讲律之流愿无休恩。传经之士冀见奉行。若为寺主纲维。尽身尽命荷护。僧徒慈仁慈忍。尼众禁戒分明。大须坚固。汝等如吾言行吾法。吾若为石为土也。即为汝之屋宅。吾若为楸为柏也。覆荫汝之形容。吾若为神为鬼也。即益资汝之精气。吾若为花为药也。即加备汝之灵寿。吾若为天为人也。即以甘脆为汝之饮食。吾若得道得果也。即以威神令汝之安乐。汝若违吾语失吾言。吾若为石为土也。汝死而不为丘墓。若为楸为柏也。汝死而不为棺椁。若为神为鬼也。为崇而不为荷护。若为花为药也。为毒而不为气力。若为天为人也。为恶而不为安稳若得道得果也。怖汝心而为伴为侣。慈之若此。悲之如斯。崇庆崇勖元廓玄秀玄睿慧神等聪明禀气特达奇神。须存凿壁之功。无使面墙有分。剥皮为纸。昔菩萨之大心。重法传经。在汝等之用意。吾自病已久。镇卧床枕既不瘳损。无复聊生。惠奭悟道以下返道小者。扶侍辛苦惭愧唯深。文艺最处老生。汝等偏须优爱。梵本先有表文。付智积才艺等。百德丰碑须为我立。衣钵锡杖持律者收。吾别有语。已属才艺。京城贞法师庄法师伞法师恒律师昭上座海都师等。天骨神授器深智达。为众生之眼目。作</p>
<p style="text-align: left">
	　　<a>佛法</a>之栋梁。吾贵之重之感通千万。东京玄秀怀秀十二。及诸州弟子门人法明敬忠慧福等。虽不相见如上处分。齐州孤妹诸亲眷族并言好住。慧日阿湛相去既远。吾何忘之。各写一本待诸后人。知吾之情禀吾之意。汝等努力吾亦自忧耳。先天二年正月十七日夜二更。邬波弟耶付弟子门人智积崇俊玄晖昙杰宝严等。时二更遗书讫。至后夜分寂然而终矣。时门人号踊具状上闻。至二十八日睿宗大圣真皇帝令内侍伯赵元福宣奉　诰问。舜阇梨三藏义净法师何日葬于何处葬报来。至二十九日招福寺主寂状进</p>
<p style="text-align: left">
	　　故翻经三藏法师义净。右昨晨时内至口宜奉</p>
<p style="text-align: left">
	　　诰问。舜阇梨义净三藏法师何日葬于何处葬报来者。为正诰未行。不敢定日。具状奏讫。其日未后。曹司奉</p>
<p style="text-align: left">
	　　诰。其葬事准例。又得门人等状。师徒至重累劫恩深。攀号荼毒不胜悲恋。奉承</p>
<p style="text-align: left">
	　　恩诰不敢延停。请取来月七日。于京延兴门东陈张村阁院内葬。谨录状进伏听诰旨。同日中书令崔湜宣诰旨。故翻经三藏义净宜赠鸿胪卿。赐物一百五十段葬事量。准例官供。正月三十日银青光禄大夫捡校中书令太子左庶子昭。文馆学士上柱国中山郡开国公臣崔湜。宣门下。故三藏义净道心惟微德宇增峻。既韫泻瓶之智。方通慧镜之明。幽诣绝域躬传秘藏。遗文大备。比罗什之总持。析理入微。等生公之悬解。境对而现缘离示灭。嗟法云之无影叹宗师之不留。虽道门恒寂。已证无生之忍而朝序褒贤。宜加饰终之命。可赠鸿胪卿。主者旋行。至二月六日。内品官马孝忠掌扇刘普赐同送内出赠绢幡花等香花盘二十八舆。香花树大小十八舆。幢四舆。钱财四舆(已上共五十四舆)百尺幡四口(并竿)夹侍幡八十口。四十九尺幡二十口。夹侍幡二百四十口。道场幡一百口。杂色大小幡一百口(并舆葩)已上五百四十四口。绢四百匹。像一铺。牒奉</p>
<p style="text-align: left">
	　　诰出。上件香花盘舆幡及竿绢等。令品官马孝忠刘普赐送荐福寺。付弟子崇俊等赠故义净三藏法师谨牒。洎乎明日京城四众。陈布威仪卤薄供养香花。内出</p>
<p style="text-align: left">
	　　诰使吊赠。圣眷殊深锡赉增优。以旌传法之功也。辍舂罢相凄惨郊衢。望焉慕焉终于掩坎。建乎反哭痛焉疑焉。门人万余或躄或踊。洎五月三日和上卒哭。中书令萧志忠宣诰旨。故翻经三藏义净宜为度一七人。仍令所司准格试。至其月十五日灵塔修成。银青光禄大夫行秘书少监同安侯卢璨撰文。开业寺沙门智详书字。题云。大唐龙兴翻经三藏义净法师之塔铭(并序)师讳文明字义净。俗姓张氏。齐郡山庄人也。师特达英灵天生慧晤。弱冠圆具便讲毗尼。慨七岁之文亏。叹五明之未具。乃裹粮负笈蹑屩担簦。以咸享二年发自全齐达于广府。泛舶南海达指中天。周流三十余国凡经二十五载。探贝叶微言四百余部。得真容舍利三百余粒。传灯愿满振锡而还。以证圣元年届于东洛。敕命有司具礼兼遣。洛邑僧众尽出城迎。缁素骈阗延于授记之寺。寻又</p>
<p style="text-align: left">
	　　敕加三藏之号。便于福先授记两寺翻经。神龙二年驾幸西京。又敕荐福寺翻经。前后所翻经总一百七部都四百二十八卷。并敕编入一切经目。而夜舟潜徙朝景不留。奠楹之梦忽臻曳杖之歌奄及。以先天二年正月乙丑朔十七日辛巳。示疾终于荐福译经之院。春秋七十有九</p>
<p style="text-align: left">
	　　恩诰赠鸿胪卿赙物一百五十段。为度七僧。给羽葆鼓吹一部。加武贲班剑八十人。粤以二月乙未朔七日辛巳。葬于京城延兴门东之平原。葬日</p>
<p style="text-align: left">
	　　诰遣中使吊慰。又内出花树香盘幢幡盖舆等六百余事绢四百匹像一铺。令充葬仪。及赠孝子门人动余万数。辍舂罢相凄惨城邑。声明文物晖曜郊衢。弘法之功远矣。哀荣之典备矣。门人智积等仰千仞之崇峻奄叹崩颓。挹万顷之波澜俄惊逝阅探遗美于缃简。式言时于翠竭。其词曰。彼遍知兮出现比利物乎大仙。有开士兮传译迈罗什于秦年。修多因而远被毗奈。由是遐宣法方焕于朝景。舟忽移于夜川。明主悼兮流赙赠门人慕兮缉遗编。纪丹文于万古。扃白日于三千。其时复有摩诃支那东都盟津北四由旬太行左麓。假名隐居撰颂德碑。文广不叙。至肃宗文明武德大圣大宣孝皇帝干元元年。于塔院所置金光明寺。以表译经之最胜力也(时至德三年戊戌二月五日改为干元元年八月十二日敕度七人僧出额名金光明寺十二月日迎至寺所)</p>
				</div></div><hr><script charset='utf-8' src='../../js/footer.js'></script></body></html>