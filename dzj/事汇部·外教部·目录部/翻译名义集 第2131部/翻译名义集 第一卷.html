<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修翻译名义集 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>翻译名义集 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>翻译名义集 第一卷</strong></p>
<p style="text-align: left">
	　　翻译名义序</p>
<p style="text-align: left">
	　　宋<a>唯心</a><a>居士</a>荆溪周敦义述</p>
<p style="text-align: left">
	　　余阅大藏。尝有意效崇文总目。撮取诸经要义。以为内典总目。见诸经中每用梵语。必搜检经教。具所译音义表而出之。别为一编然未及竟而显亲深老。示余平江景德寺普润大师法云所编翻译名义。余一见而喜曰。是余意也。他日总目成。别录可置矣已。而过平江。云遂来见。愿求叙引。余谓此书不惟有功于读<a>佛经</a>者。亦可护谤法人意根。唐奘法师论五种不翻。一秘密故。如陀罗尼。二含多义故。如薄伽梵具六义。三此无故。如阎净树。中夏实无此木。四顺古故。如阿耨菩提。非不可翻。而摩腾以来常存<a>梵音</a>。五生善故。如般若尊重智慧轻浅。而七迷之作。乃谓释迦牟尼此名能仁。能仁之义位卑周孔。阿耨菩提。名正遍知。此土老子之教先有。无上正真之道无以为异。菩提萨埵。名大道心众生。其名下劣。皆掩而不翻。夫三宝尊称。译人存其本名。而肆为谤毁之言。使见此书。将无所容其啄矣。然<a>佛法</a>入中国。经论日以加多。自晋道安法师。至唐智升。作为目录图经。盖十余家。今大藏诸经。犹以升法师开元释教录为准。后人但增宗鉴录。法苑珠林。于下藏之外。如四卷金光明经摩诃衍论。及此土证道歌。尚多有不入藏者。我国家尝命宰辅为译经润文使。所以<a>流通</a>佛法至矣。将未有一人继升之。后翻译久远。流传散亡。真赝相乘。无所放据。可重叹也。云虽老矣。尚勉之哉。绍兴丁丑重午日序</p>
<p style="text-align: left">
	　　雪山大士。求半偈而施身。法爱梵志。敬四句而析骨。久沈<a>苦海</a>今遇慈舟。秉志竭诚采经集论。宜安像前<a>烧香</a><a>礼拜</a>。息尘劳之杂念。游般若之法林。终卷掩帙摄心<a>静坐</a>。照元明之本体。复常寂之性原。虽万有以施为。然一无而亦绝。无机子法云奉勉</p>
<p style="text-align: left">
	　　苏州景德寺普润大师行业记</p>
<p style="text-align: left">
	　　普润大师。名法云。字天瑞。自称无机子戈姓。世居长州彩云里。父母祷佛。梦一梵僧云。吾欲寄灵于此。迨生颜如所梦。瑞相特异襁褓间见僧则欣然欲趋。似获珍玩。五藏辞亲。礼慈行彷公为师。始从庭训。神锋发硎。越明年背诵妙经七轴。九岁薙[髟/采]。十岁进具。以所受法。即登槐座。为众说戒。绍圣四[袖-由+異]。发轸参方。首见通照法师。学习<a>天台</a>大教。次投<a>天竺</a>敏法师几下。谛受玄谈。最后啐啄同时得法于南屏清辩大法师。代柄如意。为众敷扬。既而德风四骛。芳誉遐蜚。时政和七年。郡候徽。猷阁直学士通议大夫应安道礼请住持松江大觉教寺。仍荐锡今号而学者辐辏。如川东之。凡八年间。环讲法华。金光明<a>涅槃</a>。净名大小部帙。继晷待且。慈霔洋洋。续因慈母年迈。思念报亲之恩。遂谢事归宁。庐于祖坟。曰藏云。居虽丛尔蹑屩尤多。假道问津。盈诸户外。仍造西方三圣像设广以化人。其母后有微疾。师就卧床。夜讲<a>心经</a>。念弥陀佛。佛放金光。母及四方。无不瞻睹。殊祥既[乇-一+北]。临终怡然。火余<a>舍利</a>。灿如圆珠。阅数日。现莲华迹二茎。其为生处。盖可知矣。以此方彼。大义渡头为道似乎岐致。然至人适理。何往不从。故我<a>世尊</a>。上升忉利。<a>说法</a>酬恩。指鬘<a>比丘</a>。弥为慈行。绍兴甲子。寺僧率众。佥诣云庵请师归寺。作众依止。受已明年。与诸徒弟。迎像入寺。敝华阁以舍之。大兴莲社胜会。集千人结课观经。念本性唯心之佛。仍建八关斋会。及金光明。法华大悲圆觉金刚等会。并作西资。士夫名贤。善信四众。饮师高风。来者阗咽于路。或争先而趋之者。终成超越。若锦江进士王龄。武林贡元张启。三衢国录吴彦英。嘉夭登仕金廷圭吴会安人。钱氏等凡若干人。俱生<a>净土</a>。法师博通经史。囊括古今。具八备之才能。蕴十条之德善。编集翻译名义。注解<a>金刚经</a>及心经疏钞着息阴集等。并行于世。莫不宪章圣化。鼓吹山家。自行化他。能事毕矣。一日索浴更衣。端坐西向。召门<a>弟子</a>曰。汝等各。念无常之火烧诸<a>世间</a>。早求自度。慎勿怠堕仍书偈云。琼树矗云霄。紫金台更高。无生生彼土。不动一丝毫。汝等持此并遗书达于知识。我之最后为请定慧堂头。宝憧法主。依此起龛举火。余无他事言已默然而蜕。是夜钟声远闻。异香满室。既敛龛帏。众犹闻师口称佛名琅琅在耳。当绍兴二十八年。九月二十一日也。住世七十一年。为僧六十一腊。香薪之次设利无穷。噫微渤澥。不足以容翻空之涛。微广漠。不足以展垂天之翮。今法师出广长舌相于萨婆若海搏扶摇羊角于第一义天。虽古高僧。不复多让。顷修法师塑像。得其弟子文辩大师师绪状其行于像藏之内。蒙不揆无似。僣为笔削。以标炽之者。盖欲扬摧宗祖之德善。子孙知而传之云尔。大德五年岁在辛丑九月九日。嗣祖住持。永定教寺。吉祥雄辩大师普洽记</p>
<p style="text-align: left">
	　　此记安于翻译名义之前庶观览者知夫能述之人胜也。</p>
<p style="text-align: left">
	　　姑苏景德寺普润大师法云编</p>
<p style="text-align: left">
	　　夫翻译者。谓翻梵天之语。转成汉地之言。音虽似别。义则大同。宋僧传云。如翻锦绣背面俱华。但左右不同耳。译之言易也。谓以所有。易其所无。故以此方之经。而显彼土之法。周礼掌四方之语。各有其官。东方曰寄。南方曰象。西方曰狄鞮。北方曰译。今通西言而云译者。盖汉世多事北方。而译官兼善西语。故摩腾始至。而译四十二章。因称译也。言名义者。能诠曰名。所以为义。能诠之名。胡梵音别。自汉至隋。皆指西域以为胡国。唐有彦琮法师。独分胡梵。葱岭已西。并属梵种。铁门之左。皆曰胡乡。言梵音者。劫初廓然。光音天神降为人祖。宣流梵音。故西域记云。详其文字。梵天所制。原始垂则。四十七言。寓物合成。随事转用。流演枝派。其源浸广。因地随人微有改变。语其大较。未异本源。而中印度。特为详正。辞调和雅。与天音同。气韵清亮。为人轨则</p>
<p style="text-align: left">
	　　或问。玄奘<a>三藏</a>义净法师。西游梵国。东译华言。指其古翻。证曰旧讹。岂可初地龙树论梵音而不亲(如以耆阇名鹫。掘名头。奘云讹也。今云姞栗罗矩吒)。三贤罗什译秦言而未正(什译罗睺罗为覆障。奘译罗怙罗为执日)。既皆纰缪。安得感通。泽及古今福资幽显。今试释曰。秦楚之国。笔聿名殊。殷夏之时。文质体别。况其五印度别千载日遥。时移俗化。言变名迁。遂致梁唐之新传。乃殊秦晋之旧译。苟能晓意。何必封言。设筌虽殊。得鱼安别。法云十岁无知。三衣滥服。后学圣教。殊昧梵言。由是思义思类。随见随录。但经论文散。疏记义广。前后添削。时将二纪。编成七卷六十四篇。十号三身。居然列目。四洲七趣。灿尔在掌。免检阅之劳。资诚证之美。但愧义天弥广。管见奚周。教海幽深。蠡测焉尽。其诸鈌疑。倾俟博达者也。时大宋绍兴十三年。岁次癸亥。仲秋晦日。居弥陀院。扶病云尔 十种通号第一 诸佛别名第二 通别三身第三 释尊别名第四 三乘通号第五 <a>菩萨</a>别名第六 度五比丘第七 十大弟子第八 总诸声闻第九 宗释论主第十 宗翻译主第十一 七众弟子第十二 <a>僧伽</a>众名第十三</p>
<p style="text-align: left">
	　　十种通号第一</p>
<p style="text-align: left">
	　　<a>福田</a>论叙三宝曰。功成妙智。道登圆觉佛也。玄理幽微。正教精诚法也。禁戒守真威仪出俗僧也。皆是四生导首。六趣舟航。故名为宝。无机子问曰。如涅槃云。诸佛所师。所谓法也。则应立教举法为初。何缘垂训佛居先耶。释曰。人能弘道。非道弘人。佛有能演之功。法无自显之力。犹若伏藏藉人指出。故初称佛。然后示法。佛有无量德。亦有无量名。故今此集。先列十号。言十号者。一仿同先迹号。二堪为福田号。三遍知法界号。四果显因德号。五妙往菩提号。六达伪通真号。七摄化从道号。八应机授法号。九<a>觉悟</a>归真号。十<a>三界</a>独尊号</p>
<p style="text-align: left">
	　　梵语多陀阿伽陀。亦云怛闼阿竭。后秦翻为如来。金刚经云。无所从来。亦无所去。故名如来。此以法身释。转法轮论云。第一义谛名如。正觉名来。此以报身释。成实论云。乘如实道。来成正觉。故名如来。此约应身释</p>
<p style="text-align: left">
	　　阿罗诃。秦云应供。大论云。应受一切天地众生供养。亦翻杀贼。又翻不生。观经疏云。天竺三名相近。阿罗诃翻应供。阿<a>罗汉</a>翻无生。阿卢汉翻杀贼</p>
<p style="text-align: left">
	　　三藐三<a>佛陀</a>。亦云三耶三菩。秦言正遍知。大论云。是言正遍知一切法。什师言。正遍觉也。言法无差故言正。智无不周故言遍。出<a>生死</a>梦故言觉。妙宗云。此之三号。即召<a>三德</a>。今就所观义当三谛。正遍知即般若<a>真谛</a>也。应供即<a>解脱</a>俗谛也。如来即法身中谛也。故维摩云。阿难若我广说此三句义。汝以劫寿不能尽受</p>
<p style="text-align: left">
	　　鞞侈遮罗那三般那。秦言明行足。大论云。<a>宿命</a>天眼漏尽名为三明。三乘虽得三明。明不满足。佛悉满足。是为异也</p>
<p style="text-align: left">
	　　修伽陀。秦言好去。大论云。于种种诸深三摩提无量智慧中去。或名修伽度。此云善逝。菩萨地持经云。第一上升。永不复还。故名善逝</p>
<p style="text-align: left">
	　　路伽惫。大论云。是名知世间。知二种世间。一众生。二非众生。及如实相。知世间果。世间因。出世间灭。出世间道。地持经云。知世间众生界。一切种烦恼。及清净。名世间解</p>
<p style="text-align: left">
	　　阿耨多罗。秦云无上。大论云。如诸法中涅槃无上。众生中佛亦无上。地持经云。唯一丈夫名无上士。大经云。有所断者。名有上士。无所断者名无上士</p>
<p style="text-align: left">
	　　富楼沙昙藐娑罗提。秦云可化丈夫调御师。大论云。佛以大慈大智故。有时软美语。有时苦切语。有时杂语。令不失道。若言佛为女人调御师。为不尊重。若说丈夫一切都摄</p>
<p style="text-align: left">
	　　舍多提婆魔[少/兔]舍喃。此云<a>天人</a>教师。大论云。佛示导是应作。是不应作。是善。是不善。是人随教行。又云。度余道众生者少。度天人众生者多</p>
<p style="text-align: left">
	　　佛陀。大论云。秦言知者。知过去未来现在众生非众生数。有常无常等一切诸法。菩提树下了了觉知。故名佛陀。后汉郊祀志云。汉言觉也。觉具三义。一者<a>自觉</a>。悟性真常。了惑虚妄。二者觉他。运<a>无缘</a>慈度有情界。三者觉行<a>圆满</a>。穷原极底。行满果圆故。华严云。一切诸法性无生。亦无灭。奇哉大导师。自觉能觉他。肇师云。生死长寝莫能自觉。自觉觉彼者。其唯佛也。妙乐记云。此云知者觉者。对迷名知。对愚说觉。佛地论云。具一切智一切种智。离烦恼障及所知障。于一切法一切种相。能自开觉。亦能开觉一切有情。如睡梦觉。如莲华开。故名为佛</p>
<p style="text-align: left">
	　　路迦那也。大论云。翻世尊。成论云。具上九号。为物钦重。故曰世尊。天上人间所共尊故。此十号义。若总略释。无虚妄名如来。良福田名应供。知法界名正遍知。具三明名明行足。不还来名善逝。知众生国土名世间解。无与等名无上士。调他心名调御丈夫。为众生眼名天人师。知三聚名佛。具兹十德。名世间尊。涅槃疏云。阿含及成论。合无上士与调御丈夫为一号。故至世尊十数方满。涅槃及大论。开无上士与调御丈夫为两号。而辅行云。大论合无上士调御丈夫。以为一句。此文误也。学者详之</p>
<p style="text-align: left">
	　　婆伽婆。应法师云。薄伽梵总众德。至尚之名也。大论云。一名有德。二名巧分别诸法。三名有名声。无有得名声如佛者。四能破淫怒痴。新云薄伽梵。名具六义。佛地论曰。薄伽梵声。依六义转。一<a>自在</a>。二炽盛。三端严。四名称。五吉祥。六尊贵。颂曰。自在炽盛与端严。名称吉祥及尊贵。如是六德义圆满。是故彰名薄伽梵。其义云何。谓如来永不系属诸烦恼。故具自在义。猛焰智火所烧炼故。具炽盛义。妙三十二大士相等所庄饰故。具端严义。一切<a>殊胜</a>功德圆满无不知故具名称义。一切世间亲近供养咸称赞故。具吉祥义。具一切德。常起方便。利益安乐一切有情。无懈废故。具尊贵义。唐奘法师明五种不翻。一秘密故不翻。陀罗尼是。二多含故不翻。如薄伽梵含六义故。三此无故不翻。如阎浮树。四顺古故不翻。如阿耨菩提。实可翻之。但摩腾已来存梵音故。五生善故不翻。如般若尊重智慧轻浅。令人生敬是故不翻</p>
<p style="text-align: left">
	　　诸佛别名第二</p>
<p style="text-align: left">
	　　仰则真法俯立俗号。名虽各异。义亦互通。故法苑云。如释迦翻能仁。岂有一佛非能仁也。阿弥陀云无量寿。岂有一佛非长寿也。但以逗机设化。随世建立。题名。则功能虽殊。显义。乃力用齐等。方知三世无量之名。具显诸佛无量之德也</p>
<p style="text-align: left">
	　　释迦文。净名疏云。天竺语释迦为能。文为儒。义名能儒。大论云。释迦文佛。先世作瓦师名大光明。尔时有佛名释迦文。弟子名<a>舍利弗</a>目伽连阿难。佛与弟子俱到瓦师舍一宿。尔时瓦师。布施草座灯明石蜜浆。便发愿言。我于当来作佛如今佛名。弟子名字。亦如今佛。优婆塞戒经云。我于释迦。最初发心。于<a>迦叶佛</a>。满三僧祗。须知三祗正满。在于胜观。今言迦叶兼百劫故。大论云。初阿僧祇中心不自知我当作佛不作佛。二阿僧祇中心虽能知我必作佛。而口不称我当作佛。三阿僧祇中。了知得佛。口自发言。无所畏难。我于来世。当得作佛。从过去释迦文佛。到刺那尸弃佛。为初阿僧祇。是中菩萨。永离女人身。从刺那尸弃佛。至<a>燃灯佛</a>。为二阿僧祇。是时菩萨。七枝青莲华。供养燃灯佛。敷鹿皮衣。布发掩泥。便授其记。汝当作佛。名释迦牟尼。从燃灯佛。至毗婆尸。为三僧祇。过三僧祇。种三十二相业</p>
<p style="text-align: left">
	　　罽那尸弃。名出俱舍大论。则名刺那尸弃。此云宝髻。亦云宝顶。吾佛世尊初僧祇满时。值此佛。与七佛中第二尸弃。隔二僧祇。先达谓同。故今辩异</p>
<p style="text-align: left">
	　　提洹竭或云提和竭罗。此云燃灯。大论云。太子生时。一切身边。光如灯故。故云燃灯。以至成佛。亦名燃灯。镫字说文从金。徐铉云。锭中置烛故谓之灯。声类云。有足曰锭。无足曰灯。故瑞应经。翻为锭光。摭华云。锭音定。灯属也。古来翻译。回文不同。或云燃灯。或云锭光。语异义同。故须从金。释尊<a>修行</a>。名儒童时。二僧祇满。遇燃灯佛。得受记莂</p>
<p style="text-align: left">
	　　毗婆尸。亦名维卫。此云胜观。俱舍云。三无数劫满。逆次逢胜观。燃灯。宝髻佛。初释迦牟尼。此由释尊于胜观佛初种相好。故毗婆尸为七佛首。以赞弗沙精进力故。超九大劫故至于今。过九十一大劫也</p>
<p style="text-align: left">
	　　尸弃。亦名式弃。大论翻火依。佛名经。过三千劫</p>
<p style="text-align: left">
	　　毗舍浮。翻遍一切自在。药王药上经云。庄严劫中最后一佛</p>
<p style="text-align: left">
	　　俱留孙。此云所应断。又翻作用庄严。贤劫第九减六万岁。出成佛道。为千佛首</p>
<p style="text-align: left">
	　　拘那含牟尼此云金寂。大论名迦那迦牟尼。秦言金仙人。四万岁时出现阎浮</p>
<p style="text-align: left">
	　　迦叶波。此云饮光。二万岁时出成正觉。至百岁时。释迦牟尼。居兜率天。四种观世。故大论云。一者观时。人寿百岁佛出时到。二观土地。诸国常在中国生故。<a>三观</a>种姓。刹利种姓。势力大。<a>婆罗门</a>种。智慧大。随时所贵。佛于中生。四观生处。何等母人。能怀那罗延力菩萨。亦能自护净戒。如是观竟。唯中国迦毗罗婆。净饭王垢能怀菩萨。如是思惟已。于兜率天下。不失正慧。入于母胎</p>
<p style="text-align: left">
	　　<a>弥勒</a>。西域记云。梅哩丽耶。唐云慈氏。即姓也。旧曰弥勒。讹也。什曰姓也。阿逸多字也。南天竺婆罗门子。净名疏云。有言从姓立名。今谓非姓恐是名也。何者。弥勒此翻慈氏。过去为王名昙摩流支。慈育国人。自尔至今。常名慈氏。始阿逸多。此云无能胜。有言阿逸多。是名既不亲见正文。未可定执。观下生经云。时修梵摩。即与子立字。名曰弥勒</p>
<p style="text-align: left">
	　　袍休兰罗。汉言大宝。即多宝佛。出萨云分陀利经</p>
<p style="text-align: left">
	　　弗沙。正名富沙。清凉云。亦云勃沙。此云增盛。明达胜义故也。亦底沙。亦云提舍。此翻明。又云说度。说法度人也。什师解弗沙菩萨云。二十八宿中鬼星名也。生时相应鬼宿。因以为名。或名沸星。或名孛星</p>
<p style="text-align: left">
	　　楼夷亘罗。清净平等觉经。翻世饶王。<a>无量寿经</a>。翻世自在王</p>
<p style="text-align: left">
	　　昙摩迦。此翻法藏比丘。乃无量寿行因时名阿弥陀。清净平等觉经。翻无量清净佛。无量寿经。翻无量寿佛。称赞净土经云。其中世尊。名无量寿及无量光</p>
<p style="text-align: left">
	　　阿閦。净名经云。有国名妙喜。佛号无动。疏云阿之言无。閦之言动</p>
<p style="text-align: left">
	　　刺那那伽罗。此云宝积。以无漏根力觉道等法宝集故。名为宝积。问若尔一切佛皆应号宝积。答但此佛即以此宝为名</p>
<p style="text-align: left">
	　　楼至。此翻啼泣。又名卢遮亦名鲁支。此翻爱乐</p>
<p style="text-align: left">
	　　鞞恕婆附。大论云。秦言一切胜</p>
<p style="text-align: left">
	　　提和罗耶。晋言天人王。佛授调达。作佛之号</p>
<p style="text-align: left">
	　　须扇多。亦云须扇头。此云甚净。弟子未熟。便入涅槃。留化佛一劫</p>
<p style="text-align: left">
	　　通别三身第三(别标释迦通贯诸佛)</p>
<p style="text-align: left">
	　　万汇沉迷居三道而<a>流转</a>。十力超悟证三身为圆通。由是三谛一境合名法身。此彰一性也。三智一心合名报身。三脱一体合名应身。此显二修也。以斯定慧互严。致使法身圆显境智冥合。应物现形。三身明矣</p>
<p style="text-align: left">
	　　毗卢遮那。辅行曰。此云遍一切处。烦恼体净。众德悉备。身土相称遍一切处。唯识论云。一自性身。谓诸如来真净法界。受用变化平等所依。离相寂然。绝诸戏论。具无边际真实功德。是一切法平等实性。即此自性亦名法身。光明玄云。法名可轨。诸佛轨之。而得成佛。故经言。诸佛所师所谓法也。摩诃衍论云。克其法身真实自体。湛湛绝虑。寂寂名断。能为色相作所依止。今问。寂寂名断安名法身。答法实无名。为机诠辩。召寂寂体。强称法身。问湛湛之体。当同太虚。答凡所有相皆是非相。觉五音如谷响。知实无声。了万物如梦形。见皆非色。空有不二。中道昭然。不可闻无谓空断绝</p>
<p style="text-align: left">
	　　卢舍那贤首。梵网疏云。梵本卢舍那此云光明遍照。照有二义。一内以智光。照真法界。此约自受用义。二外以身光。照应大机。此约他受用义。净觉。杂编云卢舍那。宝梁经翻为净满。以诸恶都尽故云净。众德悉圆故云满。此多从自受用报得名。或翻光明遍照。此多从他受用报为目。若论色心皆得净满。身智俱有光明。则二名并通自他受用也。唯识论云。二受用身此有二种。一自受用身。谓诸如来三无数劫。修习无量福德资粮。所起无边真实功德。又极圆净常遍色身。相续湛然尽未来际。常自受用广大法乐。二他受用身。由平等智示现妙净功德身。居纯净土。为住十地菩萨。现大<a>神通</a>。转<a>正法</a>轮。决众疑网。令彼受用大乘法乐。合此二身。名曰报身。摩诃衍云。所言报身者。具胜妙因受极乐果。自然自在决定安乐。远离苦相。故名为报</p>
<p style="text-align: left">
	　　释迦牟尼。摭华云。此云能仁寂默。寂默故不住生死。能仁故不住涅槃。悲智兼运立此嘉称。发轸云。本起经。翻释迦为能仁。本行经。译牟尼为寂默。能仁是姓。寂默是字。姓从慈悲利物。字取智慧冥理。以利物故。不住涅槃。以冥理故不住生死。长水云。寂者现相无相。默者示说无说。此则即真之应也。能仁是姓者。长阿含云。昔有轮王姓<a>甘蔗</a>氏。听次妃之谮。摈四太子。至雪山北自立城居。以德归人。不数年间。郁为强国。父王悔忆。遣使往召。四子辞过不还。父王三叹。我子释迦。因此命氏。又云住直树林。又号释迦。既于林立国。即以林为姓。此以释迦翻为直林。寂默是字者。本行经云。又诸释种立性。憍慢多言。及见太子。悉皆默然。王云宜字牟尼。称赞净土经名释迦寂静。又释迦牟尼。翻度沃焦。如旧华严名字品。及十住婆沙所列。大海有石。其名曰焦。万流沃之。至石皆竭。所以大海水不增长。众生流转犹如焦石。五欲沃之而无厌足。唯佛能度故此为名。释迦牟尼属应身也。摩诃衍云。所言应者随顺根机而不相违。随时随处随趣出现。非安乐相故名为应。而此应身周匝千华上复现千释迦。一华百亿国。一国一释迦。故召释迦牟尼。名千百亿<a>化身</a>也。唯识论云。三变化身。谓诸如来由成事智。变现无量。随类化身。居净秽土。为未来登地菩萨及二乘异生。称彼机宜。现通说法。若就应身。开出变化。则成四身。以现同始终名应。无而欻有名化。然此三身之法。或执即义名失三身。或执离义相乖一体。今约三义。通而辨之。一者体用。智与体冥。能起大用。自报上冥法性体名真身。他报下赴机缘用名应身。故光明云。佛真法身。犹如<a>虚空</a>。应物现形。如水中月。而观世音普门示现。令无涯人获乎冥显两种利益者由此二身也。二者权实。权名权暂。实谓实录。以施权故。从胜起劣。三佛离明。以显实故从劣起胜。祗是一身故曰。吾今此身即是法身。又云。微妙净法身具相三十二。是知顺机则权设三身。就应乃实唯一佛也。三者事理。观经疏云。佛本无身无寿。亦无于量。随顺世间。而论三身。是则仰观至理。本实无形。俯随物机。迹垂化事。犹明镜也。像体本虚。若水月焉影元非实。苟于迹事。而起封执。则同痴猴堕井而死。学出世法。宜诫之哉</p>
<p style="text-align: left">
	　　释尊姓字第四</p>
<p style="text-align: left">
	　　世本云。言姓即在上。言氏即在下。西域记云。姓者所以系统百世使不别也。氏者所以别子孙之所出也。族姓殊者。有四流焉。一婆罗门净行也。守道居贞洁白其操。二刹帝利王种也。奕世君临仁恕为志。三吠奢商贾也。贸迁有无逐利远近。四戎陀罗农人也。肆力畴垄。勤身稼穑。智度论云。随时所尚。佛生其中。释迦出刚强之世。托王种以振威。迦叶生善顺之时居净行以标德。故佛诸文姓有六种。一瞿昙。二甘蔗。三日种。四释迦。五舍夷。六刹利。今具释之</p>
<p style="text-align: left">
	　　瞿昙。或憍昙弥。或俱谭。西域记云。乔答摩。旧云瞿昙。讹略也。古翻甘蔗。泥土等。南山曰非也。瞿昙星名。从星立称。至于后代。改姓释迦。慈恩云。释迦之群望也。文句曰。瞿昙此云纯淑。应法师翻为地最胜。谓除天外人类中此族最胜。如十二游经明。阿僧祗时。大茅草王。舍位付臣。师婆罗门。遂受其姓。名小瞿昙。仁贤劫初。识神托生。立瞿昙姓。故知瞿昙。远从过去近自民主。二姓甘蔗者菩萨本行经云。大茅草王得成王仙。<a>寿命</a>极长。老不能行。时诸弟子。出求饮食。以笼盛仙。悬树枝上。猎师遥见。谓鸟便射。滴血于地。生二甘蔗。日炙开剖。一出童男一出童女。占相师立男名善生。即灌其顶。名甘蔗王。女名善贤。为第一妃。三姓日种者。本行经云。又以日炙甘蔗出故亦名日种。四姓释迦。具三身篇</p>
<p style="text-align: left">
	　　舍夷。文句云。舍夷者贵姓也。此名讹略。正云奢夷耆耶。本行经云。以住释迦大树蓊郁枝条之林。是故名为奢夷耆耶。此以其处而立于姓。故国名舍夷</p>
<p style="text-align: left">
	　　刹帝利。肇曰王种也。秦言田主。劫初人食地味。转食自然<a>粳米</a>。后人情渐伪各有封殖。遂立有德处平分田。此王者之始也。故相承为名。为其尊贵自在强暴快意不能忍和也。什曰。梵音中含二义。一言忍辱。二言能嗔。言此人有大力势。能大嗔恚。忍受苦痛。刚强难伏。因以为姓</p>
<p style="text-align: left">
	　　萨婆悉达。唐言顿吉。太子生时。诸吉祥瑞。悉皆具故大论翻为成利。西域记云。萨婆曷剌他悉陀。唐言一切义成。旧云悉达。讹也。此乃世尊小字耳</p>
<p style="text-align: left">
	　　摩纳缚迦。或号摩那婆。瑞应翻为儒童。本行翻为云童。又云善慧。又翻年少净行。燃灯佛时为菩萨号。今问瑞应明昔为摩纳献燃灯华。诸文引此证二僧祇。何故妙玄证通行因耶。答经中既云。得不起法忍。三藏由伏惑故。无此法忍故证通教。而诸文中证二僧祗者。以瑞应是三藏故。净名疏中义以初祗为伏。二三祇为顺。百劫为无生。三十四心为寂灭故。诸文中证二僧祗。发轸问若通别圆妙玄何故判为通教。答非但通二亦通三藏。随教所说。浅深不同。一往瑞应多属通义。以得忍故。异前三藏。不说行因不思议相。异后别圆。况复若判属通必兼后二。又云。余经说遇燃灯是八地。正是通教辟支佛地</p>
<p style="text-align: left">
	　　三乘通号篇第五</p>
<p style="text-align: left">
	　　<a>佛教</a>诠理。化转物心。超越凡伦。升入圣域。其或知苦常怀厌离。断集永息润生。证灭高契无为。<a>修道</a>唯求自度。此声闻乘也。其或观无明是妄始。知诸行为幻源。断二因之牵连。灭五果之缠缚。此缘觉乘也。其或等观一子普济群萌。秉四弘之誓心。运<a>六度</a>之梵行。此菩萨乘也。语其渡河。虽象马兔之有殊。论乎出宅。实羊鹿牛之无别矣</p>
<p style="text-align: left">
	　　菩萨。肇曰。正音云菩提萨埵。菩提佛道名也。萨埵秦言大心众生。有大心入佛道。名菩提萨埵。无正名译也。安师云开士始士。荆溪释云。心初开故。始发心故。净名疏云。古本翻为高士。既异翻不定。须留梵音。但诸师翻译不同。今依大论释。菩提名佛道。萨埵名成众生。天台解云。用诸佛道。成就众生故。名菩提萨埵。又菩提是自行。萨埵是化他。自修佛道。又化他故。贤首云。菩提此谓之觉萨埵此曰众生。以智上求菩提。用悲下救众生</p>
<p style="text-align: left">
	　　鸠摩罗伽。或云鸠摩罗驮。或名究磨罗浮多。此云童真。亦云毫童。亦云童子。熏闻云。内证真常而无取着。如世童子心无染爱即法王子之号也。大论曰。复次又如王子名鸠摩罗伽。佛为法王。菩萨入法正位。乃至十地。故悉名王子皆任为佛。如文珠师利。十力四无所畏等悉具佛事故。住鸠摩罗伽地。佛地论云。从世尊口正法所生。绍继佛身。不断绝故。名法王子。观经疏云。以法化人。名法王子。什注净名云。妙德以法身游方。莫知其所生。又来补佛处。故言法王子。荆溪问曰。经称文珠为法王子。其诸菩萨何人不是法王之子。答有二义。一于王子中。德推文殊。二诸经中。文殊为菩萨众首</p>
<p style="text-align: left">
	　　辟支迦罗。孤山云。此翻缘觉。观十二缘。而悟道故。亦翻独觉。出无佛世。无师自悟故。今楞严云复有无量辟支者。将非他方。无佛之土。大权引实。而来此会乎。霅川云。或佛知此众当获大益。威神摄至。不亦可乎。独觉称麟喻者。名出俱舍。名为犀角。出大集经。槜李云。独觉亦观<a>十二因缘</a>。亦可名为缘觉。但约根有利钝。值佛不值佛之殊。分二类也</p>
<p style="text-align: left">
	　　毕勒支底迦。此云各各独行。音义云。独觉正得其义也。义钞中问。独觉为有戒耶。解云。亦得虽出无佛世。缘于别等得脱。亦得别解脱也。若尔此戒佛世有。既出无佛世。云何得有戒。答别解脱有二。一在家诸戒。二<a>出家</a>别解脱。又善见云。<a>五戒</a><a>十戒</a>一切时有。乃至无佛出世。辟支轮王等。亦有教受。妙玄云。今明三藏三乘无别众。不得别有菩萨缘觉之戒也</p>
<p style="text-align: left">
	　　须陀洹。金刚疏云。此翻入流。又曰逆流。断三法者。约逆而言。即四流中逆见流也。得果证者。约入流而说。即入八圣道之流也。今经云。名为入流。又云不入色声香等。不亦二义乎。四教义翻修习无漏。刊正释云。初见真理故</p>
<p style="text-align: left">
	　　斯陀含。此云一往来。金刚疏云。是人从此死。一往天上。一来人间。得尽众苦。大论云。息忌伽弥。息忌名一。伽弥名来。是名一来。四教义翻云薄。前断已多。其所未断少故。名薄</p>
<p style="text-align: left">
	　　阿那含。此云不来。金刚疏云。是人欲界中死。生色无<a>色界</a>。于彼漏尽。不复来生。大论名阿那伽弥。阿那名不。伽弥名来。四教义翻云不还</p>
<p style="text-align: left">
	　　阿罗汉。大论云。阿罗名贼。汉名破。一切烦恼贼破。复次阿罗汉一切漏尽故应得一切世间诸天人供养。又阿名不。罗汉名生。彼世中更不生。是名阿罗汉。法华疏云。阿颰(音跋)经云应真。瑞应云真人。悉是无生。释罗汉也。或言无翻。名含三义。无明糠脱。后世田中。不受生死果报。故云不生。九十八使烦恼尽。故名杀贼。具智断功德。堪为人天福田。故言应供。含此三义。故存梵名</p>
<p style="text-align: left">
	　　摩诃那伽。大论云。那伽或名龙。或名象。是五千阿罗汉。诸罗汉中最大力。以是故言如龙如象。水行中龙力最大。陆行中象力大。中阿含经。佛告邬陀夷。若<a>沙门</a>等从人至天。不以身口意害我。说彼是龙象。净名疏云。罗汉若得超越名摩诃那伽。心调柔软三乘事定。齐此为极。记云。如涅槃叹德云人中之龙也</p>
<p style="text-align: left">
	　　阿离野。此翻圣者。亦云出苦者。孔氏传云。于事无不通谓之圣。<a>孔子</a>对鲁哀公云。所谓<a>圣人</a>者。智通大道。应变不穷。测物之情性者也。商太宰嚭(匹鄙)问孔子曰。夫子圣者欤。曰丘博识强记非圣人也。三王圣者欤。曰三王善用智勇。圣非丘所知。五帝圣者欤。曰五帝善用仁信。圣非丘所知。三皇圣者欤。曰三皇善用时政。圣非丘所知。太宰大骇曰。然则孰为圣人乎。夫子有间动容而对曰。西方有圣者焉。不治而不乱。不言而自信。不化而自行。荡荡乎人无能名焉</p>
<p style="text-align: left">
	　　菩萨别名篇第六</p>
<p style="text-align: left">
	　　文殊师利。此云妙德。大经云。了了见<a>佛性</a>。犹如妙德等。净名疏云。若见佛性。即具三德。不纵不横。故名妙德。无行经名满殊尸师利。或翻妙首。观察三昧经。并大净法门经名普首。阿目佉经。普超经。名濡首。无量门微密经名敬首。西域记云。曼殊室利唐言妙吉祥。首<a>楞严经</a>说。是过去无量阿僧祇劫。有佛。号龙种上尊王佛。央掘经说。是现在北方常喜世界观喜藏摩尼宝积佛。慈恩上生经疏引经云。未来成佛名曰普现</p>
<p style="text-align: left">
	　　邲(蒲必)输跋陀。或三曼跋陀。此云普贤。悲华云。我行要当胜诸菩萨。宝藏佛言。以是因缘今改汝字。名曰普贤。文句云。今明。伏道之顶其因周遍曰普。断道之后邻于极圣曰贤。槜(音醉)李云。行弥法界曰普。位邻极圣曰贤。请观音经疏云。跋陀云贤首。等觉是众贤位极故。佛圣首极故。观经大论。并翻遍吉。圆觉略疏云。一约自体。体性周遍曰普。<a>随缘</a>成德曰贤。二约诸位。曲济无遗曰普。邻极亚圣曰贤。三约当位。德无不周曰普。调柔善顺曰贤。表于理行。清凉国师。制华严三圣<a>圆融</a>观中。先明二圣三对表法。一普贤即所信如来藏(理趣般若云。一切众生皆如来藏。<a>普贤菩萨</a>自体遍故。初会即入如来藏身三昧故也)文殊即能信之心(佛名经说。一切诸佛皆因文殊而发心故。善财始见。发大心故)二普贤表所起万行(上下经文。皆云普贤行故)文殊表能起之解(慈氏云。汝先得见诸善知识。闻菩萨行入解脱门。皆文殊力也)三普贤表证出缠法界(经云。身相如虚空故。善财入其身故。善财见之。即得智波罗蜜者。依体起用故也)文殊表能证大智(本所事佛名不动智故。常为诸佛母故。再见文殊方见普贤者。显其有智方证理故。故古德名后文殊为智照无二相也)然此二圣各相融摄。谓依体起行。行能显理。故三普贤而是一体。信若无解。信是无明。解若无信解是邪见。信解真正。方了本源。成其极智。极智返照。不异初心。故三文殊亦是一体。又二圣亦互相融。二而不二。没同果海。即是毗卢遮那。是为三圣。故此菩萨常为一对</p>
<p style="text-align: left">
	　　阿那婆娄吉低输。文句名婆娄吉低税。别行玄。此云观世音。能所圆融有无兼畅。照穷正性。察其本末。故称观也。世音者。是所观之境也。万象流动。隔别不同。类音殊唱。俱蒙离苦。菩萨弘慈一时普救。皆令解脱故曰观世音。应法师云。阿婆卢吉低舍婆罗。此云观世自在。雪山已来经本云娑婆罗。则译为音。无量清净平等觉经。名卢鸽楼亘。此云光世音。西域记云。阿缚卢枳多伊湿伐罗。唐言观自在。合字连声。梵语如上。分大散音即阿缚卢枳多。译曰观。伊湿伐罗。译曰自在。旧译为光世音。或世自在。皆讹谬也。唐奘三藏云。观有不住有。观空不住空。闻名不惑于名。见相不没于相。心不能动。境不能随。动随不乱其真。可谓无碍智慧也</p>
<p style="text-align: left">
	　　摩诃那钵。此云大势至。思益云。我投足之处。震动三千<a>大千世界</a>及魔宫殿。故名大势至。观经云。以智慧光普照一切。令离三涂得无上力。是故号此菩萨。名大势至</p>
<p style="text-align: left">
	　　维摩罗诘。什曰。秦言净名。垂裕记云。净即真身。名即应身。真即所证之理。应即所现之身。生曰。此云无垢称。其晦迹五欲。超然无染。清名遐布。故致斯号。大经云。威德无垢称王优婆塞。西域记毗摩罗诘。唐言无垢称。旧曰净名。然净则无垢。名则是称。义虽取同。名乃有异。旧曰维摩诘者讹也</p>
<p style="text-align: left">
	　　纯陀。旧云。本名纯陀。后大众称德。号为妙义。补注云。不应名德两分。纯陀是西音。妙义乃此语</p>
<p style="text-align: left">
	　　阿迦云。此故药王。观药王药上菩萨经云。过去有佛号琉璃光照。灭度之后。时有比丘。名为日藏。宣布正法。时有长者。名星宿光。闻说法故。持呵梨勒及诸杂药。奉上日藏并诸大众。因此立名药王。后当作佛。名为净眼。星宿光弟名电光明。闻说法故。以其醍醐上妙之药。而用供养。因此立名。名为药上。后当作佛。名为净藏。文句云。若推此义。星光应在喜见之后。从舍药发誓已来。名药王故。本草序云。医王子性韦名古。字老师。元是疏勒国得道人也。身被毳袍。腰悬数百<a>葫芦</a>。顶戴纱巾。手持藜杖。常以一黑犬同行。寿年五百余岁。洎开元中。孟夏之月。有人疾患。稍多疼困。师发愿心存目想。遂普施药饵。无不痊平。睹之者便愈。后乃图形供养。皇帝敬礼为<a>药王菩萨</a>。又神仙传云。昔尧舜之时。殷汤之际。周秦已后。大汉至唐。凡五度化身来救贫病。其犬化为黑龙。背负老师冲天而去</p>
<p style="text-align: left">
	　　颰(蒲活)陀婆罗。大论翻云善守。思益云。若众生闻名者。毕竟得三菩提。故云善守。孤山云。贤守自守护贤德。复守护众生。或云贤首。以位居等觉。为众贤之首。亦名跋陀和。此云贤护。妙乐云。善即贤也。王城在家菩萨</p>
<p style="text-align: left">
	　　萨陀波仑。大论云。秦言常啼。是菩萨求佛故。忧愁啼哭七日七夜。故号常啼。具如智论</p>
<p style="text-align: left">
	　　郁伽陀达磨。大论云。郁伽陀秦言盛。达磨秦言法。故号法盛</p>
<p style="text-align: left">
	　　尸梨伽那。大论此云厚德</p>
<p style="text-align: left">
	　　和须蜜多。亦云婆须蜜多。西域记云。伐苏须蜜俎多。唐言世友。旧曰和须蜜多讹也。观法师云。亦翻天友。随世人天方便化故</p>
<p style="text-align: left">
	　　乾陀诃提。此云不休息。念念流入萨婆若海。初无休息</p>
<p style="text-align: left">
	　　瞿沙。西域记云。此云音</p>
<p style="text-align: left">
	　　瞿师。此云美音</p>
<p style="text-align: left">
	　　提婆达多。亦名调达。亦名提婆达兜。法苑云。本起经提婆达多。齐云天热。以其生时人天等众心皆惊热。无性摄论云。唐云天授。亦云天与。谓从天乞得故。入大乘论问。彼提婆达多。世世为佛怨。云何而言是大菩萨。答若是怨者。云何而得世世相值。如二人行东西各去。步步转远岂得为伴。又云是宾伽罗菩萨</p>
<p style="text-align: left">
	　　商莫迦。此云善。西域记云。旧曰晱摩菩萨。讹</p>
<p style="text-align: left">
	　　阿差末。此云无尽意。天台云。知一切法性无尽故。菩萨发心无尽</p>
<p style="text-align: left">
	　　般若拘罗。此云智积。净名疏云。观于实相智慧积聚</p>
<p style="text-align: left">
	　　跋陀婆罗赊塞迦。下生经曰。秦言善教</p>
<p style="text-align: left">
	　　那罗延。维摩经那罗延菩萨。涅槃疏。翻为金刚</p>
<p style="text-align: left">
	　　度五比丘篇第七</p>
<p style="text-align: left">
	　　法华云。即趣波罗柰。为五比丘说。原其由也。太子入山。父王思念。乃命家族三人。谓阿鞞。跋提。拘利。舅氏二人。谓陈如。迦叶。寻访住止。随侍动静。二人着五欲。太子初食麻。夌遽尔退席。三人着苦行。太子后受乳糜。亦复远去。洎成佛果念谁堪度。初思二仙。空言已死。复念五人。当往先度。故至波罗柰。一夏调根。初为陈如说<a>四谛</a>得道。次为阿鞞跋提说布施生天福乐。同时证果。三为迦叶拘利。亦如前说。皆得圣道。是为三番度五比丘。既先入道。故首列之</p>
<p style="text-align: left">
	　　阿若憍陈如。亦名俱邻。法华疏云。阿若名也。此翻已知。或言无知。无知者非无所知。乃是知无耳。又翻为解。楞严云。我初称解等。具云解本际。孤山云。以第一解法者也。憍陈如姓也。此翻火器。婆罗门种。其先事火。从此命族</p>
<p style="text-align: left">
	　　頞(乌葛)鞞。亦阿说示。此云马胜。亦云马师。亦名阿输波踰只。此云马星</p>
<p style="text-align: left">
	　　跋提。亦名婆提。本行集云。跋提梨迦。此云小贤。文句亦名摩诃男。若五分律及本行集。则跋提与摩诃男。两别</p>
<p style="text-align: left">
	　　十力迦叶。亦名婆敷</p>
<p style="text-align: left">
	　　拘利太子。若涅槃疏。则摩诃男与拘利。是一</p>
<p style="text-align: left">
	　　十大弟子篇第八</p>
<p style="text-align: left">
	　　舍利弗智慧。目犍连神通。大迦叶头陀。阿那律天眼。<a>须菩提</a>解空。富楼那说法。迦旃延论义。优波离持律。罗睺罗密行。阿难陀多闻。净名疏云。今十弟子各执一法者。人以类聚。物以群分。随其乐欲各一法门摄为眷属。虽各掌一法。何曾不具十德。自有偏长故称第一。又增一阿含明。一百比丘各有偏好。为善不同。例亦如此</p>
<p style="text-align: left">
	　　舍利弗。大论云。有婆罗论义师。名婆陀罗王(云云)。妇生一女。眼似舍利鸟眼。即名此女为舍利(云云)。众人以其舍利所生。皆共名之。为舍利弗。弗秦言子也。涅槃云。如舍利弗母名舍利。因母立字。故名舍利弗。又翻身子。文句云。此女。好形身。身之所生。故言身子。亦云鹙子。母眼明净如鹙(比由)鹭(来故)眼</p>
<p style="text-align: left">
	　　大目犍(巨焉)连。什曰。目连婆罗门姓也。名拘律陀。拘利陀树名。祷树神得子。因以为名。垂裕记问。大经云。目犍连即姓也。因姓立名目连。何故名拘律陀耶。答本自有名。但时人多召其姓故。大经云耳。净名疏云。文珠问经翻莱(音罗)茯(蒲北)根。父母好食以标子名。真谛三藏云。勿伽罗此翻胡豆。绿色豆也。上古仙人。好食于此。仍以为姓。正云摩诃没特伽罗。新翻采菽氏。菽亦豆也。西域记云。没特伽罗。旧曰目犍连。讹略也</p>
<p style="text-align: left">
	　　摩诃迦叶波。文句。此翻大龟氏。其先代学道。灵龟负仙图而应。从德命族。故云龟氏。时人多以姓召之。其实有名。名毕钵罗。父母祷树神而生子。故名毕钵罗。言大者若约所表。或因智大德大心大。故称大迦叶。若约事释者。<a>佛弟子</a>中多名迦叶。如十力三迦叶等。于同姓中尊者最长。故标大以简之。迦叶或翻饮光。文句云。迦叶身光亦能映物。真谛翻光波。古仙人身光炎涌。能映余光</p>
<p style="text-align: left">
	　　阿那律。或云何那律陀。此云无灭。若施食福。人天受乐。于今不灭。净名疏云。或云何泥卢豆。或阿(音遏)[少/兔](乃侯)楼驮。(唐贺)如楚夏不同耳。此云如意。或云无贫。过去饿世。曾以稗饭施辟支佛。九十一劫天人之中受如意乐。故名如意。尔来无所乏断。故名无贫。佛之从弟。西域记云。阿泥[打-丁+聿](虚骨)陀旧曰阿那律者。讹也</p>
<p style="text-align: left">
	　　须菩提。净名疏云。此云善吉。亦云善业。亦云空生。其生之日。家室皆空。父母惊异。请问相师。相师占云。此是吉相因名善吉。禀性慈善。不与物诤。及其出家。见空得道。兼修慈心。得无诤三昧。是以。常能将护物心。故名善业。以生时家宅皆空。因名空生。家宅皆空。即表其长成解空之相。生曰。无诤三昧者。解空无致论处为诤也。西域记云。苏部底。唐言善现。旧曰须扶提。或云须菩提。译曰善吉。皆讹。熏闻云。应知善相不唯空物。亦能感物。故譬喻经云。舍卫国。长者名鸠留。产子。小字须菩提。有自然福报。食器皆空所欲皆满。然则空非断无。表妙有之不亡也。真谛云。是东方青龙陀佛。又增一阿含云。喜着好衣行本清净。所谓天须菩提。是知释门有二须菩提</p>
<p style="text-align: left">
	　　富楼那弥多罗尼子。文句云。富楼那翻满愿。弥多罗翻慈。尼女也。父于满江。祷梵天求子正值江满。又梦七宝器盛满中宝入母怀。母怀子。父愿获从诸遂愿。故言满愿。弥多罗尼。翻慈行。亦云知识。四韦陀有此品。其母诵之。以此为名。或名弥室(音质)子。翻善知识。支谦译度无极经。名满祝子。谓父于满江。祷梵天而得其子。西域记云。布刺拏梅咀丽衍尼弗咀罗。唐言满慈子。旧讹略云弥。多罗尼子</p>
<p style="text-align: left">
	　　摩诃迦旃延。什曰。南天竺婆罗门姓也。善解契经者。净名疏云。此翻不定。有云扇绳。有云文饰。未知孰正。或曰。此云离有无。破我慢心</p>
<p style="text-align: left">
	　　邬(安古)波离。有翻化生。或翻上首。以其持律为众纪纲。故名优波厘。或翻近执。以佛为太子时彼为亲近执事之臣。古人云佛之家人非也。讹云优波离</p>
<p style="text-align: left">
	　　罗睺罗。什曰。阿修罗食月时名罗睺罗。秦言覆障。谓障月明也。罗睺罗六年处母胎所覆障。故因以为名。西域记云。罗怙罗旧曰罗睺罗。又曰罗云。皆讹略也。此云执日。净名疏曰。有翻宫生。太子出家。太妃在宫何得有娠。佛共净饭王于后证。是太子之子。亲是宫之所生。因名宫生</p>
<p style="text-align: left">
	　　阿难。大论秦言<a>欢喜</a>。佛成道时。斛饭王家使来。白净饭王言。贵弟生男。王心欢喜言。今日大吉。语来使言。是男当字为阿难。举国欣庆又名庆喜。亦翻无染。虽残思未尽。随佛入天人龙宫。见女心无染着故。玄云持三藏教</p>
<p style="text-align: left">
	　　阿难跋陀。此云喜贤。玄云持通教</p>
<p style="text-align: left">
	　　阿难迦罗。此云喜海。玄云持圆教。付法藏有三。一阿难。此云庆喜。传声闻藏。二阿难跋陀。此云喜贤。持缘觉藏。三阿难迦罗。此云喜海。持菩萨藏。圆觉略疏云。略是一人随德名别</p>
<p style="text-align: left">
	　　总诸声闻篇第九</p>
<p style="text-align: left">
	　　法华论明四种声闻。一决定声闻。定入无余故。二增上慢声闻。未证谓证故。三退菩提声闻退大取小故。四应化声闻。内秘外现故。论自释云。后二与记。前两不记。根钝未熟故。天台加佛道声闻。准经以佛道声令一切闻。约义据新入者。又以决定声闻及退菩提。名为住果。荆溪据三种逢值第三但论遇小。不论遇大。名元住小。故声闻义。浩然非一也</p>
<p style="text-align: left">
	　　宾头卢。翻不动。字也</p>
<p style="text-align: left">
	　　颇罗堕。姓也。真谛云揵疾。亦云利相。或广语。本行集翻重憧。婆罗门凡十八姓。此居其一。或云宾度罗跋罗堕阇。感通传云。今时有作宾头卢圣僧像。立房供养。亦是一途。然须别施空座前置碗钵。至僧食时令大僧为受。不得以僧家盘盂设之。以凡圣虽殊俱不触僧食器。若是俗家则随俗所设。恐僧不知附此编出</p>
<p style="text-align: left">
	　　薄拘罗。文句此翻善容。色貌端正故。准贤愚经。应翻重姓。中阿含异学。又问。汝于八十年起欲想否。答不应作如是问。我八十年未曾起欲想。尚未曾起一念贡高。未曾受居士衣。未曾割截衣。未曾倩他衣。未曾针缝衣。未曾受请。未曾从大家乞食。未曾倚壁。未曾视女人面。未曾入尼房。未曾与尼相问讯。乃至道路亦不共语。八十年坐。荆溪云。弘法之徒观斯龟镜</p>
<p style="text-align: left">
	　　难陀。文句云。亦云放牛难陀。此翻善欢喜。亦翻欣乐。文句记云。从初慕道为名。欢喜中胜故云善也</p>
<p style="text-align: left">
	　　离(吕知)婆多。正言颉(贤结)隶伐多。亦云离越。此翻星宿。或室宿。从星辰乞子</p>
<p style="text-align: left">
	　　摩诃拘絺(丑夷)罗大论云。秦言大膝摩陀罗次生一子。膝骨粗大。故名拘絺罗。舍利弗舅。与姊舍利。论义不如。俱絺罗思惟念言。非姊力也。必怀智人。寄言母口。未生乃尔及生长大。当如之何。故出家作梵志。入南天竺誓不剪爪。读十八种经</p>
<p style="text-align: left">
	　　憍梵钵提。或云憍梵波提。伽梵婆提。笈房钵底。此翻牛齝。法华疏云。昔五百世曾为牛王。牛若食后。常事虚哨。余报未夷时人称为牛齝。楞严云。于过去世。轻弄沙门。世世生生有牛齝病。尔雅作齝与齝同。郭璞云。食之已久复出嚼之。亦翻牛王。又翻牛相</p>
<p style="text-align: left">
	　　毕陵伽婆蹉七何切此云余习。五百世为婆罗门。余气犹高。过恒水叱小婢驻流。非彼实心盖习气也。或名毕蔺(吕进)陀筏蹉。此云余习。五百生恶性粗言。今得余习</p>
<p style="text-align: left">
	　　孙陀罗难陀。孙陀罗此云好爱。妻名也。或云孙陀罗利。此云善妙。难陀云欢喜。已号也。简放牛难陀。故标其妻</p>
<p style="text-align: left">
	　　优楼频螺迦叶。文句翻云<a>木瓜</a>林。近此林居故。孤山云。此云木瓜癃(音隆)胸前有癃如木瓜故。又云祷此林神而生。故得名也</p>
<p style="text-align: left">
	　　伽耶迦叶。孤山云。伽耶。山名。即象头山也。文句翻城。近此山故。家在王舍城南七由旬</p>
<p style="text-align: left">
	　　那提迦叶。那提翻河。西域记云。捺地迦叶波。旧曰那提迦叶讹也。缉诸迦叶例无波字。此亦略也。毗婆尸佛时。共树刹柱。缘是为兄弟</p>
<p style="text-align: left">
	　　劫宾那。此云房宿(音秀)父母祷房星感子。旧云金毗罗。此翻威如王</p>
<p style="text-align: left">
	　　诺矩罗。此云鼠狼山</p>
<p style="text-align: left">
	　　提婆犀那。西域记唐言天军</p>
<p style="text-align: left">
	　　忧婆提舍大论云。忧婆秦言豕。提舍星名。即舍利弗父字也</p>
<p style="text-align: left">
	　　优波斯那。本行集云。隋云最上征将</p>
<p style="text-align: left">
	　　嗢(乌没)咀啰。西域记唐言上</p>
<p style="text-align: left">
	　　阿折罗。西域记云。唐言所行</p>
<p style="text-align: left">
	　　迦留陀夷。此云黑光。亦云粗黑。颜色黑光故</p>
<p style="text-align: left">
	　　优陀夷。此云出现。日出时生故</p>
<p style="text-align: left">
	　　优婆尼沙陀。资中。此云尘性。以观尘性空而得道故。亦名优波尼杀昙</p>
<p style="text-align: left">
	　　周陀。或云周利。此云大路边生。佛本行经云。其母是长者之女。随夫他国久而有孕。垂产思归。行至中路。即诞其子。如是二度凡生二子。乃以大小。而区别之。大即周陀。小即莎伽陀</p>
<p style="text-align: left">
	　　莎(先戈)伽陀。或云槃陀伽。此示小路边生。又翻继道。以其弟生继于路边。故名继道</p>
<p style="text-align: left">
	　　波湿缚。西域记云。唐言胁。由自誓曰。我若不通三藏理。不断三界欲。得六神通具八解脱。终不以胁而至于席。故号胁尊者</p>
<p style="text-align: left">
	　　须跋陀罗。此云好贤。西域记云。唐言善贤。旧曰苏跋陀罗。讹也。鸠尸那城梵志。年一百二十泥洹经云。须跋聪明多智。诵四毗陀经。一切书论无不通达。为一切人之所崇敬。闻佛涅槃。方往佛所。闻八圣道。心意开解。遂得初果。从佛出家。又为广说四谛即成罗汉</p>
<p style="text-align: left">
	　　迦多演尼子。西域记云。迦陀衍那。佛灭度后。三百年出。造发智论。旧讹云迦旃延</p>
<p style="text-align: left">
	　　末田地。亦名摩田地。亦名摩田提。此云中。阿难化五百仙人。在河中得戒。故曰摩田地。西域记云。达丽罗川中。大伽蓝。侧有刻木慈氏菩萨像。通高百余尺。末田底迦罗汉。携引匠人升睹史多天。亲观妙相。往来三返。尔乃功毕</p>
<p style="text-align: left">
	　　优波鞠多。或名优波掘多。此云大护。或云笈(其劫)多。佛灭百年出。得无学果。西域记云。乌波鞠多。唐言近护。秣(音末)兔罗国城东五六里。岩间有石室。高二十余尺。广三十余尺。四寸细筹填积其内。尊者近护说法化导。<a>夫妻</a>俱证<a>罗汉果</a>者。乃下一筹。异室别族虽证不记</p>
<p style="text-align: left">
	　　室缕(力生)多频设底俱胝。丁尼切西域记云。唐言闻二百亿。旧译曰亿耳谬也。长者豪富。晚有继嗣。时有报者。辄赐金钱二百亿。因名其子曰闻二百亿。洎乎成立。未曾履地。故其足跖(音只)毛长尺余。光润细软。又西域记云。富一亿。财一洛叉。便耳着珠坠人知富也。或云耳有珠环价直一亿</p>
<p style="text-align: left">
	　　摩诃波阇波提。此云大生主。又云大爱道。亦云憍昙弥。此翻众生。西域记云。钵逻阇钵底。唐言生主。旧云波阇波提者讹也</p>
<p style="text-align: left">
	　　耶输陀罗。此云华色。亦云名闻。悉达次妃。天人知识。出家为尼众之主</p>
<p style="text-align: left">
	　　宗释论主篇第十</p>
<p style="text-align: left">
	　　群生昏寝长夜冥冥。先觉警世。慧日赫赫。故西域记明。四日照世。东有马鸣。南有提婆。西有龙猛。北有童受。或通宗乎众典。或别释于一经。既分照乎四方。乃俱破于群翳。故今此集列论主焉</p>
<p style="text-align: left">
	　　阿湿缚窭(瞿庾)沙。或名阿湿矩沙。西域记云。唐言马鸣。摩诃衍论曰。若克其本。大光明佛。若论其因。第八地内住位菩萨。西天竺诞生。卢伽为父。瞿那为母。同生利益。过去世中。有一大王。名曰轮陀。有千白鸟。皆悉好声。若鸟出声。大王增德。若不出声。大王损德。如是诸鸟。若见白马。则其出声。若不见时。常不出声。尔时大王遍求白马。终日不得。作如是言。若外道众。此鸟鸣者都破佛教。独尊独信。若佛弟子此鸟鸣者。都破外道。独尊独信。尔时菩萨用神通力。现千白马。鸣千白鸟。绍隆正法。令不断绝。是故世尊名曰马鸣。律宗统要钞。引缘异此。学者须捡</p>
<p style="text-align: left">
	　　那伽(是龙)曷树那。义翻为猛。此出龙树劝诫王颂。彩字函。西域记云。那伽阏(音遏)刺那。此云龙猛。旧曰龙树讹也。什曰本传云。其母树下生之因目阿周那。阿周那者。树名也。以龙成其道。故以龙字。号曰龙树。辅行云。树学广通天下无敌。欲谤佛经而自作法。表我无师。龙接入宫。一夏但诵七佛经目知佛法妙。因而出家。降伏国王。制诸外道。外道现通。化为华池。坐莲华上。龙树为象。拔莲华。扑外道。作三种论。一大悲方便论。明天文地理。作宝作药。<a>饶益</a>世间。二大庄严论。明修一切功德法门。三大<a>无畏</a>论。明第一义中观论者。是其一品。大乘入楞伽云。大慧。汝应知。善逝涅槃后未来世。当有持于我法者。南天竺国中大名德比丘。厥号为龙树。能破有无宗。世间中显我无上大乘法。得初欢喜地往生安乐国</p>
<p style="text-align: left">
	　　提婆。此云天。龙树弟子。波吒厘城僧。屈外道经十二年。不击揵(巨寒)稚。(音地)提婆重声摧伏异道。提婆因入大自在庙。庙金为像。像高六丈琉璃为眼。大有神验。求愿必得。怒目动睛。提婆语曰。神则神矣。本以精灵训物而假以黄金琉璃。威炫(音县)于世。何斯鄙哉。便登梯凿神眼。众人咸云。神被屈辱。婆曰欲知神智。本无慢心。神知我心复何屈辱。夜营辱供明日祭神。神为肉身。而无左眼。临祭叹曰。能此施设。真为希有。而我无眼。何不施眼。提婆即[剜-夗+死](于洹)己眼施之。随[剜-夗+死]随出。凡施万眼。神大欢喜问求何愿。婆曰我辞不假他。但未信受。神曰如愿。即没不现。神理交通。咸皆信伏</p>
<p style="text-align: left">
	　　鸠摩罗逻多。西域记翻童受</p>
<p style="text-align: left">
	　　室利逻多。西域记唐言胜受。起信论疏。明五日论师。以此论主。照北印度</p>
<p style="text-align: left">
	　　诃梨跋摩。宋言师子铠。(苦亥)佛涅槃后。九百年出中天竺国。婆罗门子。初依萨婆多部。出家。造成实论</p>
<p style="text-align: left">
	　　阿僧伽。西域记唐言无著。是初地菩萨。天亲之兄。佛灭千年。从弥沙塞部出家。三藏传云。夜升睹史陀天。于慈氏所。受<a>瑜伽师地论</a>。庄严大乘论。中边分别论。昼则下天为众说法</p>
<p style="text-align: left">
	　　婆薮(苏后)盘豆。西域记云。伐苏畔度唐言世亲。旧曰婆薮盘豆。译曰天亲讹谬。言天亲者。菩萨。乃是毗纽天亲。故云天亲。于说一切有部。出家受业。本自北印度至于此也。无著命其门人。令往迎候。至此伽蓝遇而会见。无著弟子。止户牖外。夜分之后。诵十地经。世亲闻已。感悟追悔。甚深妙法昔所未闻。毁谤之愆源发于舌。舌为罪本。今宜断除。即执铦(息廉)刀。将自断舌。乃见无著往立。告曰夫大乘教者。至真之理也。诸佛所赞。众圣攸宗。言欲诲汝。尔今自悟。悟其时矣。何善如之。诸佛圣教断舌非悔。昔以舌毁大乘。今以舌赞大乘。补过自新犹为善矣。杜口绝言其利安在。作是语已。忽复不见。世亲承命。遂不断舌。且诣无著咨受大乘。于是研精覃思。制大乘论。凡百余部并盛宣行</p>
<p style="text-align: left">
	　　佛陀僧诃。西域记云。唐言师子觉。无著弟子。密行莫测。高才有闻。二三宝哲。每相谓曰。凡修行业。愿觐慈氏。若先舍寿。得遂宿心。当相报语以知其至。其师子觉。先舍寿命。三年不报。世亲菩萨寻亦舍寿。时经六月。亦无报命。时诸异学。咸皆讥诮。以为流转恶趣遂无灵鉴。其后无著菩萨。于夜初分。方为门人。教授定法。灯光忽翳。空中大明。有一天仙。乘虚下降。即进阶庭。敬礼无著。无著云。尔来何暮。今至何谓。对曰。从此舍寿往睹史多天。慈氏内众莲华中生。莲华才开。慈氏赞曰。善来广慧。旋绕才周。即来报命。无著曰。师子觉者。今在何处。曰我才旋绕。时见师子觉在外众中。耽着五欲。无暇相顾。无著曰。慈氏何相。演说何法。曰慈氏相好言不能宣演。说妙法。义不异此。然菩萨妙音。清畅和雅。闻者忘倦</p>
<p style="text-align: left">
	　　陈那。西域记云。唐言童授。妙吉祥菩萨指诲传授。如慈恩云。因明论者。元唯佛说。文广义散。备在众经。故地持论云。菩萨求法。当于何求。当于一切五明处求。求因明者。为破邪论安立正道。劫初题目创标真似。爰暨世亲再陈轨式。虽纪纲已列。而幽致未分。故使宾主。对扬犹疑破立之则有陈那菩萨。是称命世。贤劫千佛之一也。匿迹岩薮。栖意等持。观述作之利害。审文义之繁约。于时岩谷震吼。云霞变彩。山神捧菩萨足。高数百尺。唱言。佛说因明论道愿请重弘菩萨乃放神光。照烛机感。时彼南印土。按达罗国王。见放光明。疑入金刚喻定。请证无学果。菩萨曰。入定观察将释深经。心期大觉。非愿小果。王言无学果者。诸圣攸仰。请尊速证。菩萨抚之欲遂王请。妙吉祥菩萨。因弹指警曰。何舍大心。方兴小志。为广利益者。当转慈氏所说瑜伽。匡正颓纲。可制因明。重成规矩。陈那敬受指诲。奉以周旋。于是覃思研精。乃作因明正理门论。又辅行云。迦毗罗仙。恐身死。往自在天问。天令往频陀山取余甘子。食可延寿。食已于林中化为石床大。有不逮者。书偈问石。后为陈那菩萨斥之。书偈石裂</p>
<p style="text-align: left">
	　　宾伽罗。中论序云。天竺诸国。敢预学者之流。无不玩味斯论以为喉襟。其染翰申释者。甚亦不少。今所出者。是天竺梵志。名宾伽罗。秦言青目之所释也。其人虽信解深法。而辞亦雅中。其间乘僻繁重者。法师皆裁而稗之</p>
<p style="text-align: left">
	　　波毗吠伽。西域记。唐言清辩。静而思曰。非慈氏成佛。谁决我疑。遂于<a>观音菩萨</a>像前。诵随心陀罗尼。经涉三年。菩萨现身。谓论师曰。何所志乎。对曰。愿留此身。待见慈氏。菩萨曰。人命难保。宜修胜善生睹史天。乃见慈氏。对曰志不可夺也。菩萨又云。若其然者。宜往驮那羯磔国城南山岩执金刚神所。志诚诵持执金刚陀罗尼者。当遂此愿。论师于是。往而诵焉。三载之后神出问云。伊何所愿。论师对曰。愿留此身。待见慈氏。神又谓曰。此岩石内。有修罗宫。<a>如法</a>行请。石壁当开。开即入中。可以见也。神又谓曰。慈氏出世。我当相报矣。论师受命专精诵持。又经三载。乃咒芥子。以击石壁。石壁乃开。论师乃与六人入石壁里。人已石壁仍复如故</p>
<p style="text-align: left">
	　　达磨波罗。西域记云。唐言<a>护法</a>。神负远遁。因即出家。清辩论师。外示僧佉之服。内弘龙猛之学。闻护法菩萨在菩提树宣扬法教。乃命门人往问讯曰。仰德虚心为日久矣。然以宿愿未果。遂乘礼谒。菩提树者。誓不<a>空见</a>。见当有证称天人师。护法菩萨谓其使曰。人世如幻。身命若浮。未遑谈议。竟不会见</p>
<p style="text-align: left">
	　　瞿拏钵类婆。西域记云。唐言德光。作辩真等论。凡百余部。论主本习大乘未穷玄奥。因览毗婆沙论。退业而学小乘。作数十部论。破大乘纲纪。成小乘执着。研精虽久。疑情未除。时有提婆犀那罗汉。往来睹史多天。德光愿见慈氏决疑请益。天军以神通力。接上天宫。既见慈氏长揖不礼。天军谓曰。慈氏菩萨。次绍佛位。何乃自高敢不致敬。方欲受业如何不屈。德光对曰。尊者此言诚为指诲。然我具戒苾(频必)刍(刃朱)出家弟子。慈氏菩萨。受天福乐非出家之侣。而欲作礼。恐非所宜。菩萨知其我慢心。故非是<a>法器</a>。往来三返不得请疑</p>
<p style="text-align: left">
	　　达磨俎(庄吕)罗多。西域记云。唐言法救。旧曰达磨多罗。讹也</p>
<p style="text-align: left">
	　　伊湿伐逻。西域记云。唐言自在</p>
<p style="text-align: left">
	　　佛地罗。西域记云。唐言觉取</p>
<p style="text-align: left">
	　　布刺拏。西域记云。唐言圆满</p>
<p style="text-align: left">
	　　僧伽跋陀罗。西域记云。唐言众贤</p>
<p style="text-align: left">
	　　佛陀驮娑。西域记云。唐言觉使</p>
<p style="text-align: left">
	　　尸罗跋陀罗。西域记云。唐言戒贤。唐奘三藏亲承经论</p>
<p style="text-align: left">
	　　瞿那末底。西域记云。唐言德慧</p>
<p style="text-align: left">
	　　跋罗缕支。西域记云。唐言贤爱。西印度人。妙极因明。摧大慢婆罗门。生陷<a>地狱</a></p>
<p style="text-align: left">
	　　慎那弗呾罗。西域记云。唐言最胜子。制瑜伽师地释论</p>
<p style="text-align: left">
	　　末笯(乃胡)曷利他。西域记云。唐言如意。即婆沙论师</p>
<p style="text-align: left">
	　　般若羯罗。奘传云。唐言慧生</p>
<p style="text-align: left">
	　　达摩毕利。奘传云。唐云法爱</p>
<p style="text-align: left">
	　　达摩羯罗。奘传云。唐言法性</p>
<p style="text-align: left">
	　　阿黎耶驮娑。奘传云。唐言圣使</p>
<p style="text-align: left">
	　　阿黎斯那。奘传云。唐言圣军</p>
<p style="text-align: left">
	　　阿黎耶伐摩。奘传云。唐言圣胄</p>
<p style="text-align: left">
	　　秣奴若瞿沙。奘传云。唐言如意声</p>
<p style="text-align: left">
	　　达摩郁多罗。此云法尚。佛灭八百年出。造杂毗昙</p>
<p style="text-align: left">
	　　宗翻译主篇第十一</p>
<p style="text-align: left">
	　　彦琮法师云。夫预翻译。有八备十条。一诚心受法。志在益人。二将践胜场。先牢戒是。三文诠三藏。义贯五乘。四傍涉文史。工缀典词。不过鲁拙。五[怡-台+禁]抱平恕。器量虚融。不好专执。六沈于道术。淡于名利。不欲高炫。七要识梵言不坠彼学。八传阅苍雅。粗谙篆隶。不昧此文。十条者。一句韵。二问答。三名义。四经论。五歌颂。六咒功。七品题。八专业。九字部。十字声。宋僧传云。译场经馆。设官分职可得闻乎。曰此务所司。先宗译主。即赍叶书之三藏。明练显密二教者。是也。次则笔受者。必言通华梵。学综有空。相问委知。然后下笔。西晋伪秦已来。立此员者。即沙门道含玄。赜姚嵩聂(女涉)承远父子。至于帝王执翰即兴梁武太后中宗。又谓之缀文也。次则度语。正云译语。亦名传语。传度转令生解矣。如翻显识论。沙门战陀译语是也。次则证梵本者。求其量果。密以证知。能诠不差。所显无谬矣。如居士伊舍罗证译毗柰耶梵本是也。至有立证梵义一员。乃明西义得失。贵令华语下不失梵义也。复立证禅义一员。沙门大通曾充之。次则润文一位。员数不恒。令通内外学者充之。良以笔受在其油素。文言岂无俚俗。傥不失于佛意。何妨刊而正之。故义净译场。李峤韦嗣立卢藏用等二十余人。次文润色也。次则证义一位。盖证已译之文。所诠之义也。如译婆沙论。慧嵩道朗等三百人。考证文义。唐复礼累场充其任焉。次有梵呗者。法筵肇启。梵呗前兴。用作先容。令生物善。唐永泰中。方闻此位也。次有校勘清。随彦琮覆<a>疏文</a>义。盖重慎之至也。次有监护大使。后周平高公侯寿。为总监校校。唐房梁公为奘师监护相。次观杨慎交杜行顗等充之。或用僧员。则隋以明穆昙迁等十人。监掌翻译事。诠定宗旨也。译经图纪云。惟孝明皇帝。永平三年。岁次庚申。帝梦金人。项有日光。飞来殿庭。上问群臣。太史傅毅对曰。臣闻西域有神。号之为佛。陛下所梦。其必是乎。至七年。岁次甲子。帝敕郎中蔡愔(挹淫)中郎将秦景博士王遵等一十八人。西寻佛法。至印度国。请迦叶摩腾竺法兰。用白马驮经。并将画释迦佛像。以永平十年岁次丁卯。至于洛阳。帝悦。造白马寺。译<a>四十二章经</a>。至十四年正月一日。五岳道士褚善信等。负情不悦。因朝正之次。表请较试。敕遣<a>尚书</a>令宋庠引入长乐宫。帝曰。此月十五日。大集白马寺南门。尔日信等以灵宝诸经。置道东坛上。帝以经像舍利。置道西七宝行殿上。信等绕坛涕泣。启请天尊。词情恳切。以栴檀柴等烧经。冀经无损。并为灰烬。先时升天。入火履水隐形。皆不复能。善禁咒者呼策不应。时太傅张衍语信曰。所试无验印是虚妄。宜就西域真法。时南岳道士费叔才等惭忸。自感而死。时<a>佛舍利</a>光明五色。直上空中。旋环如盖。遍覆大众。映蔽日轮。摩腾先是阿罗汉。即以神足游空。飞行坐卧。神化自在。时天雨宝华。及奏众乐。感动人惰。摩腾复坐。法兰说法。时众咸喜。得未曾有。时后宫阴夫人王婕(音接)妤(以诸)等。一百九十人出家。司空杨城侯刘善峻等。二百六十人出家。四岳道士吕慧通等六百二十人出家。京都张子尚等。三百九十一人出家。帝亲与群宫为出家者。剃发给施供养。经三十日。造寺城外。七所安僧。城内三寺安尼。具如汉明法本内传(道家尹文操斥法本内传。是罗什门僧妄造。通惠辨云。明帝梦金人事。出后汉纪。此若虚妄。岂名信史耶。又吴书阚泽对吴主云。褚善信费叔才自感而死。岂是罗什门徒所造)</p>
<p style="text-align: left">
	　　迦叶摩腾。中印度人。婆罗门种。幼而敏悟。兼有风姿。博学多闻。特明经律。思力精拔。探赜钩深。敷文析理。义出神表。尝游西印度有一小国。请腾讲金光明经。俄而邻国兴师来将践境。辄有事碍兵不能进。彼国兵众疑有异术。密遣使[古*見](敕廉)。但见君臣安然共听其所讲经。明地神王护国之法。于是彼国睹斯神验。请和求法。时蔡愔等殷请于腾。腾与愔等俱来见帝。终于洛阳</p>
<p style="text-align: left">
	　　竺法兰。中印度人。少而机悟。淹雅博爱。多通禅思。妙穷毗尼。诵经百余万言。学徒千余。居不求安。常怀弘利。戒轨严峻。众莫能窥。遇愔求请。便有轻举之志。而国主不听。密与腾同来间行后至。共译四十二章。腾卒自译五经</p>
<p style="text-align: left">
	　　昙摩迦罗。此云法时。印度人也。幼而才敏。质像傀(公回)伟。善四韦陀妙五明论。图谶运变靡所不该。自谓在世无过于己。尝入僧坊遇见法腾毗昙。殷勤寻省。莫知旨趣。乃深叹曰。佛法钩深。因即出家。诵大小乘。游化许洛。事钞云。自汉明夜梦之始。迦竺。传法已来。迄至曹魏之初。僧徒极盛。未禀归戒。止以翦落殊俗。设复斋忏。事同祀祠。后有中天竺昙摩迦罗。诵诸部毗尼。以魏嘉平至雒阳。立羯磨受法。中夏戒律始也。准用十僧。大行佛法。改先妄习。出僧祇戒心。又有安息国沙门昙谛。亦善律学。出昙无德羯磨。即大僧受法之初也</p>
<p style="text-align: left">
	　　康僧铠。印度人。广学群经义畅幽旨。嘉平四年。于洛阳白马寺。译无量寿经</p>
<p style="text-align: left">
	　　支谦。月氏国优婆塞也。汉末游洛。该览经籍及诸伎艺。善诸国语。细长黑瘦白眼黄晴。时人语曰。支郎眼中黄。形躯虽细。是智囊。武烈皇帝。以其才慧。拜为博士。谦译经典。深得义旨</p>
<p style="text-align: left">
	　　维只难。此云障碍。印度人。学通三藏。妙善四含。游化为业。武昌译经</p>
<p style="text-align: left">
	　　康僧会。康居国。大丞相之长子。世居印度。年未齿学。俱丧二亲。至性笃孝服毕入道。厉行清高。弘雅有量。解通三藏慧贯五明。辩于枢机。颇属文翰。以吴初染佛法大化未全。欲使江左兴立图寺。赤乌四年。仗锡建康。杨都译经</p>
<p style="text-align: left">
	　　竺昙摩罗察。此云法护。月氏国人。甚有识量。天性纯懿。操行精苦。笃志好学。万里寻师。届兹未久。博览六经。游心七籍。解三十六种书。诘训音义无不备识。日诵万言过目咸记。先居炖煌。后处青门。大周目录云。太康七年译正法华</p>
<p style="text-align: left">
	　　尸利密多罗。此云吉友。西域太子。以国让弟。遂为沙门。天姿高朗。风神俊迈。仪貌卓然。出于物表。晋元帝世来。游建康。王公雅重。世号高座法师。译灌顶等经</p>
<p style="text-align: left">
	　　瞿昙僧伽提婆。或名提和。此云众天。罽宾国人。风采可范。枢机有彰。沈虑四禅。研心三藏。初于符秦帝国。译阿毗昙八犍度等</p>
<p style="text-align: left">
	　　卑摩罗叉。此云无垢眼。罽宾国人。澄静有志履道苦节。世号青目律师。罗什师事。改译什公十诵</p>
<p style="text-align: left">
	　　佛驮跋陀罗。此云觉贤。大乘三果人。<a>甘露</a>饭王之苗裔。于此与罗什相见。什所有疑多就咨决。东晋义熙十四年。于谢司空寺。译华严六十卷。堂前池内。有二童子。常从池出。捧香散华</p>
<p style="text-align: left">
	　　法显。姓袭。平阳武阳人。常玩经律舛缺。誓志寻求。以晋安帝隆安三年岁次己亥。游历印度。义熙元年岁次乙已泛海而还。杨都译经</p>
<p style="text-align: left">
	　　昙摩耶舍。此云法称。罽宾国人。少而好学。长而弥笃。神爽高雅。该览经律。陶思八禅。游心七觉。明悟出群。幽鉴物表。欲苦节求果。天神语云。何不观方弘化。而独守小善。于是历游诸国。译差摩等经</p>
<p style="text-align: left">
	　　鸠摩罗什婆。此云童寿。祖印度人。父以聪敏见称。龟兹王闻。以女妻之。而生于什。什居胎日。母增辩慧。七岁出家。日诵千偈。义旨亦通。至年九岁。与外道论义。辨挫邪锋咸皆愧伏。年十二有罗汉奇之。谓其母曰。常守护之。若年三十五不<a>破戒</a>者。当大兴佛法。度无数人。又习五明四韦陀典。阴阳星算。必穷其妙。后转习大乘数破外道。近远诸国。咸谓神异。母生什后亦即出家。聪拔众尼。得第三果。什既受具。母谓之曰。方等深教。应大阐秦都。于汝自身。无利如何。什曰。菩萨之行。利物亡躯。大化必行。炉镬无恨。从此已后。广诵大乘。洞其秘奥。西域诸王请什讲说。必长跪座侧。命什蹋登。符坚建元九年。太史奏云。有德星现外国。当有大德智人入辅中国。坚曰。朕闻西域有罗什。襄阳有道安。将非此耶。后遣将军吕光等。率兵七万。西伐龟兹。光与什同来。什在道数言应变。光尽用之。光据西凉。亦请什留。至姚秦弘始三牢。兴灭西吕。方入长安。秦主兴厚加礼之。延入西明阁。及逍遥园别馆安置。敕僧[契-大+石](音略)等八百沙门。咨受什旨。兴卑万乘之心。尊三宝之教。于草堂寺。共三千僧。手执旧经。而参定之。莫不精究洞其深旨。时有僧睿兴甚嘉焉。什所译经。睿并参正。然什词喻婉约出言成章。神情鉴彻。骜岸出群。应机领会鲜有其匹。且笃性仁厚。泛爱为心。虚已善诱。终日无倦。南山律师。尝问天人陆玄畅云。什师一代所翻之经。至今若新。受持转盛何耶。答云。其人聪明。善解大乘。已下诸人。并皆俊又。一代之宝也。绝后光前仰之所不及。故其所译。以悟达为先。得佛遗寄之意也。又从毗婆尸佛已来译经。又云。什师位阶三贤。文殊指授令其删定</p>
<p style="text-align: left">
	　　佛驮耶舍。此云觉明。罽宾国人。操行贞白。戒节坚固。仪止祥淑视瞻不凡。五明四韦之论。三藏十二之典。特悟深致。流辩无滞。以姚秦弘始年达于姑藏。什先师之。劝兴往邀。兴即敕迎。并有赠遗。笑不受曰。明旨既降。便应载驰。檀越待士既厚。脱如罗什见处未敢闻命。重使敦喻。方至长安。兴自出迎。别立新省于逍遥园。四事供养。并皆不受。时至分卫一食而已。耶舍赤髭。时人号为赤髭毗婆沙。兴凡所供给。衣服卧具。满三间屋。不以关心。兴为货之造寺</p>
<p style="text-align: left">
	　　昙摩谶。或昙无谶。此云法丰。中印度人。日诵万言。初学小乘。五明诸论。后遇白头禅师教以大乘。十日交诤方悟大旨。谶明解咒术。所向皆验。西域号为大神咒师。以北凉沮渠玄始元年。至姑藏。赍涅槃经前分十卷并菩萨戒。止于传舍。虑失经本。枕之而卧。夜有神人。牵谶堕地。谶谓为盗。如是三夕。乃闻空中声曰。此是如来解脱之藏。何为枕之。谶闻渐寤。乃安高处。盗者夜捉提举不能。明旦谶持不以为重。盗谓圣人。悉来拜谢。逊闻谶名厚遇请译</p>
<p style="text-align: left">
	　　佛驮斯那。此翻觉军。天才聪朗。诵半亿偈经。明了禅法。西方诸国。号为人中师子。口诵梵本。北凉译经</p>
<p style="text-align: left">
	　　浮陀跋摩。此云觉铠。西域人。志操明直。聪悟出群。虽复遍集三藏。遍善毗婆沙论。常诵此部。用为心要</p>
<p style="text-align: left">
	　　智猛。雍州人禀性端厉。明行清白。少袭法服。修业专诚。志度宏邈情深佛法。西寻灵迹。北凉永和年中。西还翻译</p>
<p style="text-align: left">
	　　昙摩蜜多。此云法秀。罽宾国人。生而连眉。沉邃慧鉴。常有善神潜形密护。每之国境神梦告王。去亦如之。宋文元嘉建业翻译</p>
<p style="text-align: left">
	　　畺梁耶舍。此云时称。西域人性刚直寡嗜欲。深善三藏多所谙知。尤工禅思。宋文元嘉元年。钟山翻译。僧含笔受</p>
<p style="text-align: left">
	　　伊叶波罗。此云自在。西域人。善通三藏。解贯四含。宋文元嘉彭城翻译</p>
<p style="text-align: left">
	　　智严。凉州人。道化所被。幽显咸伏。未出家前。曾犯五戒。后受僧具。疑不得戒。遂泛海至印度。咨问罗汉。亦不能决。为询弥勒。慈氏答云。得戒严甚喜焉。得经梵本。宋文元嘉杨都。翻译</p>
<p style="text-align: left">
	　　求那跋摩。宋云功德铠。罽宾王之少子。洞明九部博晓四含。深达律品。妙入禅要。诵经百余万言。罽宾王薨。众请绍位。恐为戒障。遂林栖谷饮。孤行山野。遁迹人世。形仪感物。见者发心。宋文元嘉。达于建业。帝曰。弟子常欲斋戒不杀。迫以身徇于物。不获从志。法师何以教之。对曰。夫道在心不在事。法由己非由人。且帝王与匹夫。所修各异。匹夫身贱名劣。言令不威。若不克己苦躬。将何为用。帝王以四海为家。兆民为子。出一嘉言士女咸悦。布一善政。人神以和。固当刑不夭命。役无劳力。则使风雨适时。寒暖应节。百谷滋繁。桑麻郁茂。如此持斋。斋亦大矣。如此不杀德亦众矣。宁在缺半日之食。全一禽之命。然后方为弘济耶。帝大悦曰。法师所言。真谓开悟人心。明达物理。谈尽于人天之际矣。事钞云。宋元嘉七年。至杨州译善戒等经。为<a>比丘尼</a>受具初缘。又后有师子国尼八人。来至云。宋地未经有尼。何得二众<a>受戒</a>。摩云。尼不作本法者。得戒得罪。寻佛制意。法出大僧。但使僧法成就自然得戒。所以先令作本法者。正欲生其<a>信心</a>为受戒方便耳。至于得戒。在太僧羯磨时生也。诸尼苦求更受。答曰善哉。夫<a>戒定慧</a>品从微至着。若欲增明。甚相<a>随喜</a>。且令西尼学语。更往中国请尼令足十数。至元嘉十年。有僧伽跋摩者。此云众铠。解律杂心。自涉流沙至杨州。初求那许尼重受。未备而终。俄而师子国尼。铁索罗等三人。至京足前十数。便请众铠。为师于坛上。为尼重受</p>
<p style="text-align: left">
	　　宝云。证第二果。西凉州人。自少出家。精勤硕学。志韵刚洁不偶世群。求法恳恻。忘身徇道。以晋隆安年初。西寻灵迹。经罗刹之野。闻天鼓之音。礼释迦影迹。受罗汉之语。历游西方。善梵书语。印度字音训释词旬悉皆备解。后来长安。复至江左</p>
<p style="text-align: left">
	　　求那跋陀罗。此云功德贤。中印度人。幼学五明四韦陀论。志性明敏。度量该博。后遇杂心。莫测涯际。方悟佛法崇深。投簪落彩。专精志业。博通三藏。慈和恭恪。事师尽礼。舍小学大。深悟幽旨。宋文敕住祇洹。荆州刺史。南谯王刘义宣。尝请讲<a>华严经</a>。跋陀自愧未善宋言。旦夕礼忏求观世音。忽梦。有人白服。持剑擎一人头。来谓陀曰。何故忧耶。陀以意对。答曰不须多忧。即便以剑。易于陀首。更安新头。问曰得无痛耶。答曰不痛。既寤。心神喜悦。于是就讲。辨注若流。后还杨都。属帝宴会王公毕集。帝欲试其机辨。并解人意不。帝见其白首。而谓曰。师今日不负远来之意。自外知何。唯有一在。贤即答言。慕化远来。天子恩遇。垂三十载。今年七十一。唯一死在。帝大悦</p>
<p style="text-align: left">
	　　昙无竭。此云法勇。亦云法上。姓李。黄龙人。幼为<a>沙弥</a>。勤修苦行。持戒诵经。为师所重。尝闻法显躬践佛国。慨然在忘身之誓。以武帝永初年。招集同志僧猛等。二十五人。共游西域。二十余年。自余并死。唯竭独还。于罽宾。得梵经本。杨都翻译</p>
<p style="text-align: left">
	　　功德直。西域人。道契既广。善诱日新。宋大明年。到荆州。为释玄畅。翻译畅刊正文义。词旨婉密。舒手出香。掌中流水。莫之测也</p>
<p style="text-align: left">
	　　达摩摩提。此云法意。西域人。悟物情深随方启喻。齐武。永明译提婆达多品</p>
<p style="text-align: left">
	　　求那毗地。此云德进。中印度人。诵大小乘二十万言。阴阳图谶。莫不穷究。执锡戒涂。威仪端肃。齐武永明翻译</p>
<p style="text-align: left">
	　　昙摩流支。此云法希。亦曰法乐。南印度人。偏以律藏传名弘道。为务。感物而动。游魏洛阳</p>
<p style="text-align: left">
	　　菩提流支。此名觉希。北印度人。遍通三藏。妙入物持。志在弘法。广流视听。魏宣武帝。洛阳翻译</p>
<p style="text-align: left">
	　　勒那摩提。或云婆提。此言宝意。中印度人。诵一亿偈博瞻之富。理事兼通。光明禅法。魏宣武帝。请讲华严。词义开悟。忽于高座。见大官执笏云。天帝请师。讲华严。意曰。今法席未终。经讫从命。然法不独资都讲香火。维那梵呗。请亦定之。使如其言。请将了见前使来迎。果与都讲等五人俱于座终。道俗咸睹</p>
<p style="text-align: left">
	　　曼陀罗。此言弱声。亦云弘弱。扶南国人。神解超悟。幽明毕观。无惮夷险。志存弘化。梁武杨都翻译</p>
<p style="text-align: left">
	　　波罗末陀。此云真谛。亦云拘那罗陀。此曰亲依。西印度优禅尼国人。景行澄明。器宇清肃。风神爽拔。悠然自远。群藏广部。冈不措怀。艺术异解。遍素谙练。梁武泰清于宝云殿。译经。属侯景纷纠。乃适豫章。始兴南康等。虽复恓惺译业无辍。即泛舶西归。业风赋命。飘还广州。住制止寺。翻译讫陈秦建。译五十部</p>
<p style="text-align: left">
	　　阇那崛多。此言志德。北印度人。刹帝利种。少怀达量。长垂清范。游涉行化。来达兹境。周武帝世译普门重颂</p>
<p style="text-align: left">
	　　达摩笈多。隋言法密。南贤豆国人。开皇十年。来届瓜州。文帝延入京寺。义理允正。称经微旨。然而慈恕。立身。恭和成性。心非道外。行在说前。戒地夷而静。定水幽而洁。经洞字原。论探声意。容仪祥正。勤节高猛。诵响继昏晨。法言通内外。好端居而简务。负寡欲。而息求无倦诲人。有踰利己。至炀帝定鼎东都置翻译馆</p>
<p style="text-align: left">
	　　波罗颇迦罗。唐言作明知识。或云波颇。此云智光。中印度人。刹帝利种。识度通敏。器宇冲邃。博穷内外。研精大小。誓传法化不惮艰危。远涉葱河。贞观届此</p>
<p style="text-align: left">
	　　玄奘。河南洛阳人。俗姓陈氏。颖川陈仲弓之后。鸠车之龄落[髟/采]。竹马之齿通玄。墙仞干霄风神朗月。京洛名德咸用器之。戒具云毕偏肆毗尼。仪止祥淑。妙式群范。阅筌蹄乎九丘。探幽旨于八藏。常慨教缺传匠。理翳译人。遂使如意之宝不全。雪山之偈犹半。于是杖锡。裹足履险若夷。既戾梵境筹咨无倦。五明。四含之典。三藏十二之筌。七例八转之音。三声六释之句。皆尽其微。毕究其妙。法师讨论。一十七周。游览百有余国。贞观十九年。回靶(布讶)上京。敕弘福寺翻译。已上多出静迈法师。译经图纪</p>
<p style="text-align: left">
	　　伽梵达摩。智升续译经图纪云。唐云尊法。西印度人。译大悲经</p>
<p style="text-align: left">
	　　阿地瞿多。唐言无极高。中印度人。学穷满字。行洁圆珠。精练五明。妙通三藏。天皇永征长安翻译</p>
<p style="text-align: left">
	　　那提。唐言福生。具依梵言。则云布如焉伐耶。此但讹略。而云那提也。本中印度人。慈恩翻译</p>
<p style="text-align: left">
	　　地婆诃罗。唐言日照。中印度人。洞明八藏。博晓四含。戒行清高。学业优瞻。尤工咒术。兼洞五明。志在利生。来译弘福</p>
<p style="text-align: left">
	　　佛陀多罗。唐云觉救。罽宾人也。于白马寺。译<a>圆觉经</a></p>
<p style="text-align: left">
	　　佛陀波利。唐云觉护。罽宾国人。忘身徇道。遍观灵迹。闻文殊在清凉山。远沙流沙。躬来礼谒。天皇仪凤元年。杖锡五台。虔礼圣容。倏见一翁从山出来。作婆罗门语。谓波利曰。师何所求。波利答曰。闻文殊隐山。来欲瞻礼。翁曰。师将佛顶尊胜陀罗尼经来不。此土众生。多造诸罪。佛顶咒。除罪秘方。若不将经徒来无益。纵见文殊。何必能识。可还西国取经传此。弟子当示文殊所在。波利便礼。举头不见老人。遂返本国。取得经来。状奏天皇。遂令杜行顗。及日照三藏于内共译。经留在内。波利泣奏。志在利人。请布流行。帝愍专志遂留所译之经。还其梵本。波利将向西明。与僧顺贞。共译佛顶尊胜陀罗尼经。所愿已毕。持经梵本。入于五台。于今不出</p>
<p style="text-align: left">
	　　实叉难陀。唐言学喜。于阗国人。智度弘旷。利物为心。善大小乘。兼异学论。天后明扬佛日。敬重大乘。以华严旧经。处会未备。远闻于阗。有斯梵本。发使迎请。实叉与经同来。赴洛重译</p>
<p style="text-align: left">
	　　义净。齐州人。俗姓张。字文明。髫龀之年。辞荣落[髟/采]。遍询名匠。广探群籍。内外通晓。今古遍知。年十有五。志游西域。遍师名匠学大小乘。所为事周。还归故里。凡所游历。三十余国。往来问道。出二十年。天后证圣。河洛翻译</p>
<p style="text-align: left">
	　　达摩流支。唐言法希。天后改为菩提流志。唐云觉爱。南印度人。波罗门种。姓迦叶氏。聪睿绝伦。风神爽异。生年十二。外道出家。年登耳顺。自谓孤行。撩僧论议。货(居委)以身事。时有耶舍瞿沙。知其根熟。遂与交论。未越机关。词理俱屈。始知佛日高明。匪萤灯并照。法海深广。岂涓渧等润。投身敬事。专<a>学佛</a>乘。未越五年。通达三藏。天皇远闻雅誉。遣使往邀。未及使还。白云遽驾。暨天后御极。赴京翻译。至和帝龙兴。译宝积经。此经玄奘。昔翻数行。乃叹此土群生未有缘矣。余气力衰竭。因而遂辍。和帝命志续奘余功。遂译于世</p>
<p style="text-align: left">
	　　般刺蜜帝。唐云极量。中印度人。怀道观方。随缘济度。展转游化。达我支那。乃于广州制旨道场。译首楞严。自汉至唐。翻译儒释总有二百九十二人。今略编集<a>现行</a>经人。苟欲具知。当披新旧译经图纪</p>
<p style="text-align: left">
	　　释迦弥多罗。此云能支。师子国长寿沙门三果圣人。唐高宗敬重</p>
<p style="text-align: left">
	　　弥伽释迦。说题云。释迦稍讹。正云铄佉。此曰云峰。璇云此云能降伏</p>
<p style="text-align: left">
	　　七众弟子篇第十二</p>
<p style="text-align: left">
	　　大论云。佛弟子七众。一比丘。二比丘尼。三学戒尼。四沙弥。五沙弥尼。六优婆塞。七优婆夷。然诸经中标四众者。自古皆以比丘。比丘尼。优婆塞。优婆夷。为四众。天台乃立发起。当机。影响。结缘。以为四众。是则七众虽别。四众咸通。七四共成二十八众</p>
<p style="text-align: left">
	　　室洒。旧翻弟子。新云所教。南山曰。学在我后名弟。解从师生名子。天台云。师有匠成之能。学者具资禀之德。资则舍父从师。敬师如父。师之谦让。处资如弟。故夫子云。回也处余如父。余也处回如弟。律云。和尚于弟子。当生儿想。弟子于和尚。当生父想。司马彪曰。徒弟子谓门徒弟子。老子云善人不善人之师。不善人善人之资也。南山云。佛法僧之广大。实由师资相摄。互相敦遇。财法两济。日益业深。行久德固。皆赖此矣。比真教陵迟。慧风掩扇。俗怀侮慢道出非法。并由师无率诱之心。资缺奉行之志。二彼相舍。妄流鄙境。欲令道光焉可得乎</p>
<p style="text-align: left">
	　　比丘。大论云。比丘名乞士。清净活命故。复次比名破。丘名烦恼。能破烦恼故。复次比名怖。丘名能。能怖魔王及魔人民。净名疏云。或言有翻。或言无翻。言有翻者。翻云除馑。众生薄福。在因无法自资得报。多所馑乏。出家戒行是良福田。能生物善。除因果之馑乏也。言无翻者。名含三义。智论云。一破恶。二怖魔。三乞士。一破恶者。如初得戒。即言比丘				</div></div><hr><script charset='utf-8' src='../../js/footer.js'></script></body></html>