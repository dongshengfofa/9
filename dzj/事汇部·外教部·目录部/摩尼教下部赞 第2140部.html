<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，摩尼教下部赞 第2140部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>摩尼教下部赞 第2140部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>摩尼教下部赞</strong></p>
<p style="text-align: left">　　□□□□□□□□□思一[舟*巳]里思咄鸟嚧诜伊鸟嚧诜□□□□□□□□□□布思(三)[舟*巳]里思咄丽(引所嫁反)伊所纥[耳*巳]□布□□□□□□□伊鸣嚧诜于呬所倒(五)奴噜阿勿倒(六)奴噜□□□(吉八)门啒利呼唵吽(九)谋苏吽噎而坭缓(十)奴嚧呼诎郁□□(□□反引声)涅萨底(十一)拂罗辞所底(十二)郁喏夷[口*阑]纱[口*曼]□(引)□(十三)□览赞夷数文</p>
<p style="text-align: left">　　□礼称赞常荣树　　众宝庄严妙无比</p>
<p style="text-align: left">　　擢质弥纶充世界　　救叶花□□□□</p>
<p style="text-align: left">　　一切诸佛花间出　　一切智惠果中生</p>
<p style="text-align: left">　　能养五种光明子　　能降五种贪□□</p>
<p style="text-align: left">　　心王清净恒警觉　　与信悟者增记念</p>
<p style="text-align: left">　　如有进发坚固者　　引彼令安平正路</p>
<p style="text-align: left">　　我今蒙开<a>佛性</a>眼　　得睹四处妙法身</p>
<p style="text-align: left">　　又蒙开发佛性耳　　能听三常清净□</p>
<p style="text-align: left">　　是故澄心礼称赞　　除诸乱意真实言</p>
<p style="text-align: left">　　承前不觉造诸愆　　今时恳忏罪销灭</p>
<p style="text-align: left">　　常荣宝树性命海　　慈悲听我真实启</p>
<p style="text-align: left">　　名随方土无量名　　伎随方土无量伎</p>
<p style="text-align: left">　　一切明性慈悲父　　一切被抄怜愍母</p>
<p style="text-align: left">　　今时救我离豺狼　　为是光明夷数□</p>
<p style="text-align: left">　　大圣自是无尽藏　　种种珍宝皆充满</p>
<p style="text-align: left">　　开施一切贫乏者　　各各随心得如意</p>
<p style="text-align: left">　　大圣自是第二尊　　又是第三能译者</p>
<p style="text-align: left">　　与自清净诸眷属　　宣传圣旨□□悟</p>
<p style="text-align: left">　　又是第八光明相　　作遵引者倚托者</p>
<p style="text-align: left">　　一切诸佛本相恳　　一切诸智心中王</p>
<p style="text-align: left">　　诸宝严者真正觉　　诸善业者<a>解脱</a>门</p>
<p style="text-align: left">　　与抄掠者充为救　　与缠缚□能为解</p>
<p style="text-align: left">　　被迫迮者为宽泰　　被烦恼者作<a>欢喜</a></p>
<p style="text-align: left">　　慰愈一切持孝人　　再苏一切光明性</p>
<p style="text-align: left">　　我今恳切求哀诸　　愿离肉身毒火海</p>
<p style="text-align: left">　　腾波沸涌无暂停　　魔竭出入吞船舫</p>
<p style="text-align: left">　　元是魔宫罗剎国　　复是稠林籚笔泽</p>
<p style="text-align: left">　　诸恶禽兽交横走　　蕴集毒虫及蚖蝮</p>
<p style="text-align: left">　　亦是恶业贪魔体　　复是多形卑欣期</p>
<p style="text-align: left">　　亦是暗界五重坑　　复是无明五毒院</p>
<p style="text-align: left">　　亦是无慈三毒苗　　复是无惠五毒泉</p>
<p style="text-align: left">　　上下寒热二毒轮　　二七两般十二殿</p>
<p style="text-align: left">　　一切魔男及魔女　　皆从肉身生缘现</p>
<p style="text-align: left">　　又是<a>三界</a>五趣门　　复是十方诸魔口</p>
<p style="text-align: left">　　一切魔王之暗母　　一切恶业之根源</p>
<p style="text-align: left">　　又是猛毒夜叉心　　复是贪魔意中念</p>
<p style="text-align: left">　　一切魔王之甲仗　　一切犯教之毒网</p>
<p style="text-align: left">　　能沈宝物及商人　　能翳日月光明佛</p>
<p style="text-align: left">　　一切<a>地狱</a>之门户　　一切轮回之道路</p>
<p style="text-align: left">　　徒摇<a>常住</a><a>涅盘</a>王　　竟被焚烧囚永狱</p>
<p style="text-align: left">　　今还与我作留难　　枷锁禁缚镇相萦</p>
<p style="text-align: left">　　令我如狂复如醉　　遂犯三常四处身</p>
<p style="text-align: left">　　大地草木天星宿　　大地尘沙及细雨</p>
<p style="text-align: left">　　如我所犯诸愆咎　　其数更多千万倍</p>
<p style="text-align: left">　　广惠庄严夷数佛　　起大慈悲舍我罪</p>
<p style="text-align: left">　　听我如斯苦痛言　　引我离斯毒火海</p>
<p style="text-align: left">　　愿施戒香解脱水　　十二宝冠衣缨珞</p>
<p style="text-align: left">　　洗我妙性离尘埃　　严饰净体令端正</p>
<p style="text-align: left">　　愿除三冬三毒结　　及以六贼六毒风</p>
<p style="text-align: left">　　降大法春荣性地　　性树花果令滋[竺-二+戊]</p>
<p style="text-align: left">　　愿息火海大波涛　　暗云暗雾诸缠盖</p>
<p style="text-align: left">　　降大法日普光辉　　令我心性恒明净</p>
<p style="text-align: left">　　愿除多劫昏痴病　　及以魍魉诸魔鬼</p>
<p style="text-align: left">　　降大法药速医治　　噤以神咒驱相离</p>
<p style="text-align: left">　　我被如斯多障碍　　余有无数诸辛苦</p>
<p style="text-align: left">　　大圣鉴察自哀[弟*令]　　救我更勿诸灾恼</p>
<p style="text-align: left">　　唯愿夷数降慈悲　　解我离诸魔鬼缚</p>
<p style="text-align: left">　　现今处在火坑中　　速引令安清净地</p>
<p style="text-align: left">　　一切病者大医王　　一切暗者大光辉</p>
<p style="text-align: left">　　诸四散者勤集聚　　诸天心者令□□</p>
<p style="text-align: left">　　我今以死愿令苏　　我今已暗愿令照</p>
<p style="text-align: left">　　魔王散我遍十方　　引我随形染三有</p>
<p style="text-align: left">　　令我昏醉无知觉　　遂犯三常四处身</p>
<p style="text-align: left">　　无明痴爱镇相荣　　降大法药令瘳愈</p>
<p style="text-align: left">　　大圣速申慈悲手　　案我佛性光明顶</p>
<p style="text-align: left">　　一切时中恒守护　　勿令魔党来相害</p>
<p style="text-align: left">　　与我本界已前欢　　院我旷劫诸烦恼</p>
<p style="text-align: left">　　尽我明性妙庄严　　如本未沉贪欲境</p>
<p style="text-align: left">　　复启清净妙光辉　　众宝庄严新<a>净土</a></p>
<p style="text-align: left">　　琉璃绀色新惠日　　照我法身净妙国</p>
<p style="text-align: left">　　大圣自是吉祥时　　普曜我等诸明性</p>
<p style="text-align: left">　　妙色<a>世间</a>无有比　　<a>神通</a>变现复如是</p>
<p style="text-align: left">　　或现童男微妙相　　癫发五种雌魔类</p>
<p style="text-align: left">　　或现童女端严身　　狂乱五种□□□</p>
<p style="text-align: left">　　自是明尊怜愍子　　复是明性能救父</p>
<p style="text-align: left">　　自是诸佛最上兄　　复是智惠慈悲母</p>
<p style="text-align: left">　　赞夷数文　第二叠</p>
<p style="text-align: left">　　恳切悲嗥诚心启　　满面慈悲真实父</p>
<p style="text-align: left">　　愿舍所造诸愆咎　　令离魔家诈亲厚</p>
<p style="text-align: left">　　无上明尊力中力　　无上<a>甘露</a>智中王</p>
<p style="text-align: left">　　普施众生如意宝　　接引离斯深火海</p>
<p style="text-align: left">　　恳切悲嗥诚心启　　救苦平断无颜面</p>
<p style="text-align: left">　　乞以广敷慈悲翅　　令离能踃诸魔鸟</p>
<p style="text-align: left">　　无知肉身诸眷属　　并是幽邃坑中子</p>
<p style="text-align: left">　　内外[墦-釆+(乞-乙+口)]塞诸魔性　　常时害我清净体</p>
<p style="text-align: left">　　一切恶兽无能比　　一切毒蛇何能类</p>
<p style="text-align: left">　　复似秋末切风霜　　飘落善□□□□</p>
<p style="text-align: left">　　恳切悲嗥诚心启　　美业具智大医王</p>
<p style="text-align: left">　　善知识者逢瘳愈　　善慈愍者遇欢乐</p>
<p style="text-align: left">　　有碍无碍诸身性　　久已伤沉<a>生死</a>海</p>
<p style="text-align: left">　　肢节四散三界中　　请聚还升超万有</p>
<p style="text-align: left">　　更勿断绝<a>正法</a>流　　更勿拋掷诸魔口</p>
<p style="text-align: left">　　降大方便慈悲力　　请苏普厄诸明性</p>
<p style="text-align: left">　　莫被魔军却抄将　　莫被怨家重来杀</p>
<p style="text-align: left">　　以光明翅慈悲覆　　舍我雨般身性罪</p>
<p style="text-align: left">　　唯愿降大慈悲手　　按我三种净法身</p>
<p style="text-align: left">　　除荡旷劫诸缠缚　　沐浴旷劫诸尘垢</p>
<p style="text-align: left">　　开我法性光明眼　　无碍得睹四处身</p>
<p style="text-align: left">　　无碍得睹四处身　　遂免四种多辛苦</p>
<p style="text-align: left">　　开我法性光明耳　　无碍得闻妙法音</p>
<p style="text-align: left">　　无碍得闻妙法音　　遂免方般虚妄曲</p>
<p style="text-align: left">　　开我法性光明口　　具叹三常四法身</p>
<p style="text-align: left">　　具叹三常四法身　　遂逸浑合迷心赞</p>
<p style="text-align: left">　　开我法性光明手　　遍触如如四寂身</p>
<p style="text-align: left">　　遍触如如四寂身　　遂免沉于四大厄</p>
<p style="text-align: left">　　解我多年羁绊足　　得履三常正法路</p>
<p style="text-align: left">　　得履三常正法路　　速即到于安乐国</p>
<p style="text-align: left">　　令我复本真如心　　清净光明常间寂</p>
<p style="text-align: left">　　清净光明常间寂　　永离迷妄诸颠倒</p>
<p style="text-align: left">　　愿我常见慈悲父　　更勿轮回生死苦</p>
<p style="text-align: left">　　诸根已净心开悟　　更勿昏痴无省觉</p>
<p style="text-align: left">　　我今依止大圣尊　　更勿沉迷生死道</p>
<p style="text-align: left">　　速降光明慈悲手　　更勿弃掷□魔□</p>
<p style="text-align: left">　　恳切悲嗥诚心启　　降大慈悲恒遮护</p>
<p style="text-align: left">　　恕我旷劫诸愆咎　　如彼过去诸男女</p>
<p style="text-align: left">　　我是大圣明羔子　　垂泪含啼诉冤屈</p>
<p style="text-align: left">　　卒被豺狼诸猛兽　　劫我离善光明牧</p>
<p style="text-align: left">　　降大慈悲乞收采　　放入柔濡光明群</p>
<p style="text-align: left">　　得[弟*页]秀岳法山林　　游行<a>自在</a>常<a>无畏</a></p>
<p style="text-align: left">　　复是大圣明谷种　　被掷稠林荆棘中</p>
<p style="text-align: left">　　降大慈悲乞收采　　聚向法场光明窖</p>
<p style="text-align: left">　　复是大圣蒲萄枝　　元植法园清净苑</p>
<p style="text-align: left">　　卒被葛勒腾相繞　　抽我妙力令枯悴</p>
<p style="text-align: left">　　复是大圣膏腴地　　被魔[卄/(栽-木+方)]莳五毒树</p>
<p style="text-align: left">　　唯希法鑺利刀镰　　斫伐焚烧令清净</p>
<p style="text-align: left">　　其余恶草及荆棘　　愿以戒火尽除之</p>
<p style="text-align: left">　　荣秀一十五种苗　　申畅一十五□□</p>
<p style="text-align: left">　　复是大圣新妙衣　　卒被魔尘来坌染</p>
<p style="text-align: left">　　唯希法水洗令鲜　　得[弟*页]法身清净体</p>
<p style="text-align: left">　　恳切悲嗥诚心启　　众宝庄严性命树</p>
<p style="text-align: left">　　最上无比妙医王　　平安净业具众善</p>
<p style="text-align: left">　　常荣宝树性命海　　基忙坚固金刚体</p>
<p style="text-align: left">　　莁干真实无妄言　　枝条修巨常欢喜</p>
<p style="text-align: left">　　众宝具足慈悲叶　　甘露常鲜不雕果</p>
<p style="text-align: left">　　食者永绝生死流　　香气芬芳周世界</p>
<p style="text-align: left">　　已具大圣冀长生　　能苏法性常荣树</p>
<p style="text-align: left">　　智惠清虚恒警觉　　果是心王巧分别</p>
<p style="text-align: left">　　恳切悲嗥诚心启　　具智法王夷数佛</p>
<p style="text-align: left">　　令我肉身恒康[弟*页]　　令我佛性无缠污</p>
<p style="text-align: left">　　一切时中增记念　　令离能吞诸魔口</p>
<p style="text-align: left">　　令离能吞诸魔口　　永隔恶业贪□□</p>
<p style="text-align: left">　　放入香花妙法林　　放入清净濡羔群</p>
<p style="text-align: left">　　令我信基恒坚固　　令我得入堪褒誉</p>
<p style="text-align: left">　　恳切悲嗥诚心启　　慈父法王性命主</p>
<p style="text-align: left">　　能救我性离灾殃　　能令净体常欢喜</p>
<p style="text-align: left">　　作宽泰者救苦者　　作慈悲者舍过者</p>
<p style="text-align: left">　　与我明性作劝愉　　与我净体作依止</p>
<p style="text-align: left">　　能摧刀山及剑树　　能降师子噤蚖蝮</p>
<p style="text-align: left">　　难治之病悉能除　　难舍之恩令相离</p>
<p style="text-align: left">　　我今决执法门愇　　大圣慈愍恒遮护</p>
<p style="text-align: left">　　殷勤称赞慈父名　　究竟珍重愿如是</p>
<p style="text-align: left">　　叹无常文</p>
<p style="text-align: left">　　末思信法王为暴君所逼因即制之</p>
<p style="text-align: left">　　告汝一切智人辈　　各听活命真实言</p>
<p style="text-align: left">　　具智法王忙儞佛　　咸皆显现如目前</p>
<p style="text-align: left">　　我等既蒙大圣悟　　必须舍离诸恩爱</p>
<p style="text-align: left">　　决定安心正法门　　勤求涅盘超大海</p>
<p style="text-align: left">　　又告上相福德人　　专意勤求解脱者</p>
<p style="text-align: left">　　努力精修勿闲暇　　速即离诸生死怕</p>
<p style="text-align: left">　　一切世界非常住　　一切倚托亦非真</p>
<p style="text-align: left">　　如彼碛中化城阁　　愚人奔逐丧其身</p>
<p style="text-align: left">　　世界荣华及尊贵　　以少福德自在者</p>
<p style="text-align: left">　　如云涌起四山头　　聚以风吹速散罢</p>
<p style="text-align: left">　　臭秽肉身非久住　　无常时至并破毁</p>
<p style="text-align: left">　　如春花叶暂荣柯　　岂得坚牢恒青翠</p>
<p style="text-align: left">　　当造肉身由巧匠　　即是虚妄恶魔王</p>
<p style="text-align: left">　　成就如斯窟宅已　　网捕明性自潜藏</p>
<p style="text-align: left">　　无恩饥火充连锁　　杀害众生无停住</p>
<p style="text-align: left">　　终日食啖诸身分　　仍不免于生死苦</p>
<p style="text-align: left">　　积聚一切诸财宝　　皆由恶业兼妄语</p>
<p style="text-align: left">　　无常之日并悉留　　仍与明性充为杻</p>
<p style="text-align: left">　　先断无明恩爱欲　　彼是一切烦恼海</p>
<p style="text-align: left">　　未来缘彼受诸殃　　现世充为佛性械</p>
<p style="text-align: left">　　苦哉世间众生类　　不能诚信寻正路</p>
<p style="text-align: left">　　日夜求财不暂停　　皆为肉身贪魔主</p>
<p style="text-align: left">　　肉身破坏魔即出　　罪业殃及清净性</p>
<p style="text-align: left">　　随所生处受诸殃　　良为前身业不正</p>
<p style="text-align: left">　　爱惜肉身终须舍　　但是生者皆归灭</p>
<p style="text-align: left">　　一切财宝及田宅　　意欲不舍终相别</p>
<p style="text-align: left">　　纵得荣华于世界　　摧心须厌生死苦</p>
<p style="text-align: left">　　舍除憍慢及非为　　专意勤修涅盘路</p>
<p style="text-align: left">　　生时裸形死亦尔　　能多积聚非常住</p>
<p style="text-align: left">　　男女妻妾严身具　　死后留他供别主</p>
<p style="text-align: left">　　迥独将羞并恶业　　无常已后担背负</p>
<p style="text-align: left">　　平等王前皆屈理　　却配轮回生死苦</p>
<p style="text-align: left">　　还被魔王所绾摄　　不遇善缘渐加浊</p>
<p style="text-align: left">　　或入地狱或焚烧　　或共诸魔囚永狱</p>
<p style="text-align: left">　　歌乐舞笑诸音乐　　吃啖百味营田宅</p>
<p style="text-align: left">　　皆如梦见[目*交]还无　　子细思惟无倚托</p>
<p style="text-align: left">　　世谛暂时诸亲眷　　岂殊客馆而寄住</p>
<p style="text-align: left">　　暮则众人共止宿　　旦则分离归本土</p>
<p style="text-align: left">　　妻妾男女如债主　　皆由过去相侵害</p>
<p style="text-align: left">　　并是慈悲怨家贼　　所以意分还他力</p>
<p style="text-align: left">　　食肉众生身似冢　　又复不异无底坑</p>
<p style="text-align: left">　　枉杀无数群生类　　供给三毒六贼兵</p>
<p style="text-align: left">　　佛性湛然闭在中　　烦恼逼迫恒受苦</p>
<p style="text-align: left">　　贪淫饥火及先殃　　无有一时不相煮</p>
<p style="text-align: left">　　世界渐恶恒[(囟-乂+夕)/心]迫　　上下相管无欢娱</p>
<p style="text-align: left">　　众生唯加多贫苦　　富者魔驱无停住</p>
<p style="text-align: left">　　修善之人极微少　　造恶之辈无边畔</p>
<p style="text-align: left">　　贪淫馋魔炽燃王　　纵遇善缘却退散</p>
<p style="text-align: left">　　对面绮言恒相竞　　元无羞耻及怕惧</p>
<p style="text-align: left">　　于圣光明大力惠　　非分加诸虚妄语</p>
<p style="text-align: left">　　众生多被无明覆　　不肯勤修真正路</p>
<p style="text-align: left">　　谤佛毁法慢真僧　　唯加损害不相护</p>
<p style="text-align: left">　　汝等智人细观察　　大界小界作由谁</p>
<p style="text-align: left">　　建立之时缘何造　　损益二条须了知</p>
<p style="text-align: left">　　一切有情诸形类　　世界成败安置处</p>
<p style="text-align: left">　　如此并是秘密事　　究竟万物归何所</p>
<p style="text-align: left">　　善业忙儞具开扬　　显说一切诸性相</p>
<p style="text-align: left">　　汝等寻求解脱者　　应须觉了谛思量</p>
<p style="text-align: left">　　布施持斋勤读诵　　用智分别受净戒</p>
<p style="text-align: left">　　怜愍怕惧好轨仪　　依因此力免灾隘</p>
<p style="text-align: left">　　踊跃坚牢于正法　　勤修智惠<a>如法</a>住</p>
<p style="text-align: left">　　共舍一切恶轨仪　　决定安心解脱处</p>
<p style="text-align: left">　　宁今自在为性故　　能舍一切爱欲习</p>
<p style="text-align: left">　　无常忽至来相逼　　临时懊恼悔何及</p>
<p style="text-align: left">　　子细寻思世间下　　无有一事堪凭在</p>
<p style="text-align: left">　　亲戚男女及妻妾　　无常之日不相替</p>
<p style="text-align: left">　　唯有雨般<a>善恶</a>业　　随彼佛性将行坐</p>
<p style="text-align: left">　　一切荣华珍玩具　　无常之日皆须舍</p>
<p style="text-align: left">　　智者觉察预前修　　不被魔王生死侵</p>
<p style="text-align: left">　　能舍恩爱诸荣乐　　即免三毒五欲沉</p>
<p style="text-align: left">　　普愿齐心登正路　　速获涅盘净国土</p>
<p style="text-align: left">　　七厄四苦彼元无　　是故名为常乐□</p>
<p style="text-align: left">　　普启赞文</p>
<p style="text-align: left">　　末夜暮阇作</p>
<p style="text-align: left">　　普启一切诸明使　　及以神通清净众</p>
<p style="text-align: left">　　各乞愍念慈悲力　　舍我一切诸愆咎</p>
<p style="text-align: left">　　上启明界常明主　　并及宽弘五种大</p>
<p style="text-align: left">　　十二常住宝光王　　无数世界诸国土</p>
<p style="text-align: left">　　又启奇特妙香空　　光明晖辉清净相</p>
<p style="text-align: left">　　金刚宝地元堪誉　　五种觉意庄严者</p>
<p style="text-align: left">　　复启初化显现尊　　具相法身诸佛母</p>
<p style="text-align: left">　　与彼常胜先意父　　及以五明欢喜子</p>
<p style="text-align: left">　　又启乐明第二使　　及与尊重造新相</p>
<p style="text-align: left">　　雄猛自在净法风　　并及五等骁健子</p>
<p style="text-align: left">　　复启道师三丈夫　　自是第二尊广大</p>
<p style="text-align: left">　　夷数与彼电光明　　并及湛然大相柱</p>
<p style="text-align: left">　　又启日月光明宫　　三世诸佛安置处</p>
<p style="text-align: left">　　七及十二大船主　　并余一切光明众</p>
<p style="text-align: left">　　复启十二微妙时　　吉祥清净光明体</p>
<p style="text-align: left">　　每现化男化女身　　殊特端严无有比</p>
<p style="text-align: left">　　又启五等光明佛　　水火明力微妙风</p>
<p style="text-align: left">　　并及净气柔和性　　并是明尊力中力</p>
<p style="text-align: left">　　复启富饶持世主　　雄猛自在十天王</p>
<p style="text-align: left">　　勇健大力降魔使　　忍辱地藏与催明</p>
<p style="text-align: left">　　又启阎默善思惟　　即是夷数慈悲想</p>
<p style="text-align: left">　　真实断事平等王　　并及五明清净众</p>
<p style="text-align: left">　　复启特胜花冠者　　吉祥清净通传信</p>
<p style="text-align: left">　　最初生化诸佛相　　及与三世慈父等</p>
<p style="text-align: left">　　又启唤应警觉声　　并及四分明兄弟</p>
<p style="text-align: left">　　三衣三轮大施主　　及与命身卉木子</p>
<p style="text-align: left">　　复启四十大力使　　并七坚固庄严柱</p>
<p style="text-align: left">　　一一天界自扶持　　各各尽现降魔相</p>
<p style="text-align: left">　　又启普遍忙儞尊　　阎默惠明警觉日</p>
<p style="text-align: left">　　从彼大明至此界　　敷杨正法救善子</p>
<p style="text-align: left">　　诠柬十二大慕阇　　七十有二拂多诞</p>
<p style="text-align: left">　　法堂住处承教人　　清净善众并听者</p>
<p style="text-align: left">　　又诠新人十二体　　十二光王及惠明</p>
<p style="text-align: left">　　具足善法五净戒　　五种智惠五重院</p>
<p style="text-align: left">　　一切诸佛常胜衣　　即是救苦新夷数</p>
<p style="text-align: left">　　其四清净解脱风　　真实大法证明者</p>
<p style="text-align: left">　　又启善法群中相　　上下内外为依止</p>
<p style="text-align: left">　　诠柬一切本相貌　　上中下界无不遍</p>
<p style="text-align: left">　　复告窴空一切众　　大力敬信尊神辈</p>
<p style="text-align: left">　　及诸天界诸天子　　护持清净正法者</p>
<p style="text-align: left">　　又启善业尊道师　　是三明使真相貌</p>
<p style="text-align: left">　　自救一切常胜子　　及以坚持真实者</p>
<p style="text-align: left">　　复启光明解脱性　　一切时中无尽藏</p>
<p style="text-align: left">　　及彼最后胜先意　　并余福德诸明性</p>
<p style="text-align: left">　　我今谛信新明界　　及与于中常住者</p>
<p style="text-align: left">　　唯愿各降慈悲力　　荫覆我等恒观察</p>
<p style="text-align: left">　　我今专心求诸圣　　速与具足真实愿</p>
<p style="text-align: left">　　解我得离众灾殃　　一切罪障俱销灭</p>
<p style="text-align: left">　　敬礼清净微妙风　　本是明尊心中智</p>
<p style="text-align: left">　　恒于四处光明宫　　游行住止常自在</p>
<p style="text-align: left">　　清净光明大力惠　　我今至心普称叹</p>
<p style="text-align: left">　　慈父明子净法风　　并及一切善<a>法相</a></p>
<p style="text-align: left">　　一切光明诸佛等　　各愿慈悲受我请</p>
<p style="text-align: left">　　与我离苦解脱门　　令我速到常明界</p>
<p style="text-align: left">　　又叹善业<a>修道</a>众　　过去未来现在者</p>
<p style="text-align: left">　　各开清净甘露口　　吐大慈音舍我罪</p>
<p style="text-align: left">　　末夜今修此叹偈　　岂能周悉如法说</p>
<p style="text-align: left">　　而于圣凡诸天众　　咸愿无殃罪销灭</p>
<p style="text-align: left">　　复启一切诸明使　　及以神通清净众</p>
<p style="text-align: left">　　各降大慈普荫覆　　拔除我等诸愆咎</p>
<p style="text-align: left">　　清净光明力智惠　　慈父明子净法风</p>
<p style="text-align: left">　　微妙相心念思意　　夷数电明广大心</p>
<p style="text-align: left">　　又启真实平等王　　能战勇健新夷数</p>
<p style="text-align: left">　　雄猛自在忙儞尊　　并诸清净光明众</p>
<p style="text-align: left">　　一切善法群中相　　一切时日诸福业</p>
<p style="text-align: left">　　普助我等加勤力　　功德速成如所愿</p>
<p style="text-align: left">　　次偈宜从依梵</p>
<p style="text-align: left">　　伽路师罗[口*亡](一)伽路师立无罗(二)伽路师阿喽诃(三)呬[耳*巳]讫哩吵(四)伽路师奥卑嘌(五)伽路师奥补忽(六)伽路师奥活时云[口*能](七)郁于而勒(八)鸣嚧[口*阑]而云咖(引九)郁佛呬不哆(舌头)汉沙[口*阑](十)医罗诃耨呼逻(十一)医罗诃纥弥哆(十二)夷萨鸟卢诜(十三)祚路郁于呬(十四)伽路师(十五)伽路师(十六)</p>
<p style="text-align: left">　　称赞忙儞具智王</p>
<p style="text-align: left">　　诸慕阇作</p>
<p style="text-align: left">　　称赞忙儞具智王　　自是光明妙宝花</p>
<p style="text-align: left">　　擢干弥轮超世界　　根果通身并堪誉</p>
<p style="text-align: left">　　若人能食此果者　　即得长生不死身</p>
<p style="text-align: left">　　或复尝彼甘露味　　内外庄严令心喜</p>
<p style="text-align: left">　　即是众生倚托处　　策持令安得坚固</p>
<p style="text-align: left">　　能与我等无生灭　　岂不齐心称赞礼</p>
<p style="text-align: left">　　珍重珍重慈父名　　究竟究竟愿如是</p>
<p style="text-align: left">　　一者明尊</p>
<p style="text-align: left">　　[舟*巳]罗延佛作</p>
<p style="text-align: left">　　一者明尊　　二者智惠　　三者常胜</p>
<p style="text-align: left">　　四者欢喜　　五者勤修　　六者真实</p>
<p style="text-align: left">　　七者<a>信心</a>　　八者忍辱　　九者直意</p>
<p style="text-align: left">　　十者功德　　十一者齐心和合</p>
<p style="text-align: left">　　十二者内外俱明　　庄严智惠</p>
<p style="text-align: left">　　具足如日　　名十二时　　<a>圆满</a>功德</p>
<p style="text-align: left">　　收食单偈</p>
<p style="text-align: left">　　大明使释</p>
<p style="text-align: left">　　一者无上光明王　　二者智惠善母佛</p>
<p style="text-align: left">　　三者常胜先意佛　　四者欢喜五明佛</p>
<p style="text-align: left">　　五者勤修乐明佛　　六者真实造相佛</p>
<p style="text-align: left">　　七者信心净风佛　　八者忍辱日光佛</p>
<p style="text-align: left">　　九者直意卢舍[舟*巳]　　十者知恩夷数佛</p>
<p style="text-align: left">　　十一者齐心电光佛　　十二者惠明庄严佛</p>
<p style="text-align: left">　　身是三世法中王　　开杨一切秘密事</p>
<p style="text-align: left">　　二宗三际性相义　　悉能显现无疑滞</p>
<p style="text-align: left">　　收食单偈　第二叠</p>
<p style="text-align: left">　　无上光明王智惠　　常胜五明元欢喜</p>
<p style="text-align: left">　　勤心造相恒真实　　信心忍辱镇光明</p>
<p style="text-align: left">　　宜意知恩成功德　　和合齐心益惠明</p>
<p style="text-align: left">　　究竟究竟常宽泰　　称赞称杨四处佛</p>
<p style="text-align: left">　　初声赞文</p>
<p style="text-align: left">　　夷数作</p>
<p style="text-align: left">　　义理幽玄。宜从依梵</p>
<p style="text-align: left">　　于[口*忍]喝思[口*能](一)苏昏喝思[口*能](二)慕嚅嘟落思[口*能](三)唵呼布喝思[口*能](四)喍夷里弗哆喝思[口*能](五)阿罗所底弗哆喝思[口*能](六)佛呬弗哆喝思[口*能](七)呼于里弗哆喝思[口*能](八)诉布哩弗哆喝思[口*能](九)呼史拂哆喝思[口*能](十)[口*舟*巳]哩诃吽儞弗哆喝思[口*能](十一)[口*舟*巳]吽哩弗哆喝思[口*能](十二)呼和无娑矣弗哆喝思[口*能](十三)弗咾以弗哆喝思[口*能](十四)弭呬哩么儞弗哆喝思[口*能](十五)[舟*巳]呼和喝思[口*能](十六)阿云[舟*巳][咻-木+尔]诜喝思[口*能](十七)阿拂哩殒喝思[口*能](十八)萨哆(舌中)喡诜喝思[口*能](十九)云[舟*巳]啰吽于而嘞喝思[口*能](二十)咈[打-丁+慕][口*戋]乌卢诜喝思[口*能]乌卢诜喝思[口*能](二十一)止诃(舌根)哩娑布哩弗哆(惣与前同)</p>
<p style="text-align: left">　　叹诸<a>护法</a>明使文</p>
<p style="text-align: left">　　子黑哆忙儞电达作</p>
<p style="text-align: left">　　有三叠</p>
<p style="text-align: left">　　鸟列弗哇阿富览　　彼骁踊使护法者</p>
<p style="text-align: left">　　常明使众元堪誉　　愿降大慈护我等</p>
<p style="text-align: left">　　无上贵族辉耀者　　盖覆此处光明群</p>
<p style="text-align: left">　　是守牧者警察者　　常能养育软羔子</p>
<p style="text-align: left">　　真断事者神圣者　　游诸世间最自在</p>
<p style="text-align: left">　　能降黑暗诸魔类　　能灭一切诸魔法</p>
<p style="text-align: left">　　进途善众常提策　　于诸善业恒佑助</p>
<p style="text-align: left">　　与听信者加勤力　　于诸时日为伴侣</p>
<p style="text-align: left">　　又复常鉴净妙众　　令离怨嗔浊秽法</p>
<p style="text-align: left">　　勤加勇猛无闲暇　　令离魔王犯网毒</p>
<p style="text-align: left">　　寥蕳一切诸明性　　自引入于清净法</p>
<p style="text-align: left">　　诃罚恶业诸外道　　勿令损害柔和众</p>
<p style="text-align: left">　　光明善众加荣乐　　黑暗毒类令羞耻</p>
<p style="text-align: left">　　下降法堂清净处　　自荣善众离怨敌</p>
<p style="text-align: left">　　显现记验为宽泰　　能除怕惧及战慓</p>
<p style="text-align: left">　　持孝善众存慰愈　　通传善信作依止</p>
<p style="text-align: left">　　灭除魔鬼杂毒焰　　其诸虚妄自然销</p>
<p style="text-align: left">　　备办全衣具甲伏　　利益童男及童女</p>
<p style="text-align: left">　　一切魔事诸辛苦　　如日盛临销暗影</p>
<p style="text-align: left">　　常作欢乐及宽泰　　益及一切善法所</p>
<p style="text-align: left">　　接引儭赠不辞劳　　利益触处诸明性</p>
<p style="text-align: left">　　欢乐宽泰加褒誉　　普及同卿光明众</p>
<p style="text-align: left">　　唯愿骁勇诸明使　　加斯大众坚固力</p>
<p style="text-align: left">　　自引常安泰宽处　　养育我等增福业</p>
<p style="text-align: left">　　叹诸护法明使文　第二叠</p>
<p style="text-align: left">　　护正法者诚堪誉　　所谓大力诸明使</p>
<p style="text-align: left">　　无上光明之种族　　普于正法常利益</p>
<p style="text-align: left">　　如有重恼诸辛苦　　圣众常蠲离净法</p>
<p style="text-align: left">　　碎散魔界及魔女　　勿令对此真圣教</p>
<p style="text-align: left">　　能除怨敌诸暗种　　安宁正法令无畏</p>
<p style="text-align: left">　　救拔羔子离豺狼　　善男善女宁其所</p>
<p style="text-align: left">　　芸除恶草净良田　　常自鉴临使增长</p>
<p style="text-align: left">　　弱者策之加大力　　幖者偶之使无惧</p>
<p style="text-align: left">　　同卿真众须求请　　如响魔应声速来赴</p>
<p style="text-align: left">　　一切时中策净众　　其乐性者常加力</p>
<p style="text-align: left">　　造恶业者令羞耻　　修善业者令欢喜</p>
<p style="text-align: left">　　清净法门令宽泰　　又复常加大宁静</p>
<p style="text-align: left">　　我实不能具显述　　此叹何能得周悉</p>
<p style="text-align: left">　　勇族所作皆成办　　伎艺弥多难称说</p>
<p style="text-align: left">　　尊者即是劫伤怒思　　其余眷属相助者</p>
<p style="text-align: left">　　一切时中应称赞　　为是究竟堪誉者</p>
<p style="text-align: left">　　唯愿令时听我启　　降大慈悲护我等</p>
<p style="text-align: left">　　任巧方便自遮防　　务得安宁离怨敌</p>
<p style="text-align: left">　　唯愿法门速宽泰　　巍巍堂堂无障碍</p>
<p style="text-align: left">　　我等道路重光辉　　游行之处得无畏</p>
<p style="text-align: left">　　欢乐慕阇诸尊首　　乃至真心在法者</p>
<p style="text-align: left">　　各加踊跃及善业　　必于诸圣获大胜</p>
<p style="text-align: left">　　叹诸护法明使文　第三叠</p>
<p style="text-align: left">　　诸明使众恕我等　　慈父故令护我辈</p>
<p style="text-align: left">　　无上善族大力者　　承慈父命护正法</p>
<p style="text-align: left">　　既于明群充牧主　　所有苦难自应防</p>
<p style="text-align: left">　　是开法者修道者　　法门所至皆相倚</p>
<p style="text-align: left">　　护乐性者弃世荣　　并请遮护加大力</p>
<p style="text-align: left">　　柔濡羔子每勤收　　光明净种自防被</p>
<p style="text-align: left">　　法田荆棘勤[禾*升]伐　　令诸苗实得滋成</p>
<p style="text-align: left">　　既充使者驰驿者　　必须了彼大圣旨</p>
<p style="text-align: left">　　复与法体元无二　　平安护此善明群</p>
<p style="text-align: left">　　世界法门诸圣置　　专令使众常防护</p>
<p style="text-align: left">　　既充福德骁踊者　　实勿轻斯真圣教</p>
<p style="text-align: left">　　头首大将[耳*巳]俱孚　　常具甲仗摧逆党</p>
<p style="text-align: left">　　大雄净风能救父　　敕诸言教及戒约</p>
<p style="text-align: left">　　福德勇健诸明使　　何故不勤所应事</p>
<p style="text-align: left">　　勿怀<a>懈怠</a>及变异　　莫被类于犯事者</p>
<p style="text-align: left">　　必须如彼能牧主　　掣脱羔儿免狼虎</p>
<p style="text-align: left">　　彼大威圣降魔将　　是上人相常记念</p>
<p style="text-align: left">　　元化使众自庄严　　故令护法作宽泰</p>
<p style="text-align: left">　　令诸降魔伏外道　　以光明手持善众</p>
<p style="text-align: left">　　勤加勇猛常征罚　　攻彼迷徒害法者</p>
<p style="text-align: left">　　清净善众持戒人　　各愿加欢及慈力</p>
<p style="text-align: left">　　我今略述名伎艺　　诸明使众益法者</p>
<p style="text-align: left">　　其有听众相助人　　与法齐安无障碍</p>
<p style="text-align: left">　　救拔诠者破昏徒　　摧伏魔尊悦净众</p>
<p style="text-align: left">　　叹无上明尊偈文</p>
<p style="text-align: left">　　法王作之</p>
<p style="text-align: left">　　我等常活明尊父　　隐密恒安大明处</p>
<p style="text-align: left">　　高于人天自在者　　不动国中俨然住</p>
<p style="text-align: left">　　为自性故开惠门　　令觉生缘涅盘路</p>
<p style="text-align: left">　　巧示我等性命海　　上方下界明暗祖</p>
<p style="text-align: left">　　微妙光辉内外照　　聚集诠简善业体</p>
<p style="text-align: left">　　魔王恶党竞怒嗔　　恐明降暗不自在</p>
<p style="text-align: left">　　苦哉世间诸外道　　不能分别明宗祖</p>
<p style="text-align: left">　　轮回地狱受诸殃　　良为不寻真正路</p>
<p style="text-align: left">　　告汝明群善业辈　　及能悟此五明者</p>
<p style="text-align: left">　　常须警觉净心田　　成就父业勿闲暇</p>
<p style="text-align: left">　　分别寥简诸性相　　及觉明力被掟缚</p>
<p style="text-align: left">　　于此正法决定修　　若能如是速解脱</p>
<p style="text-align: left">　　世界诸欲勿生贪　　莫被魔家网所着</p>
<p style="text-align: left">　　堪誉惠明是法王　　能收我等离死错</p>
<p style="text-align: left">　　照曜内外无不晓　　令我等类同诸圣</p>
<p style="text-align: left">　　恬寂仙药与诸徒　　饵者即获安乐[这-言+至]</p>
<p style="text-align: left">　　炼于净法令堪誉　　心意庄严五妙身</p>
<p style="text-align: left">　　智惠方便教善子　　皆令具足无不真</p>
<p style="text-align: left">　　奇特光明大慈父　　所集善子因祖力</p>
<p style="text-align: left">　　捶钟击鼓告众生　　明身离缚时欲至</p>
<p style="text-align: left">　　究竟分折明暗力　　及诸善业并恶敌</p>
<p style="text-align: left">　　世界天地及参罗　　并由慈尊当解折</p>
<p style="text-align: left">　　魔族永囚于暗狱　　佛家踊跃归明界</p>
<p style="text-align: left">　　各复本体妙庄严　　串戴衣冠得常乐</p>
<p style="text-align: left">　　叹五明文</p>
<p style="text-align: left">　　诸慕阇作</p>
<p style="text-align: left">　　有两叠</p>
<p style="text-align: left">　　敬叹五大光明佛　　充为惠甲坚牢院</p>
<p style="text-align: left">　　世界精华之妙相　　任持物类诸天地</p>
<p style="text-align: left">　　一切含识诸身命　　一诸眼见耳闻音</p>
<p style="text-align: left">　　能为骨节诸身力　　能为长养诸形类</p>
<p style="text-align: left">　　复作诸舌数种言　　又作诸音数种声</p>
<p style="text-align: left">　　亦是心识广大明　　能除黑暗诸灾苦</p>
<p style="text-align: left">　　一切仁者之智惠　　一切办者之言辞</p>
<p style="text-align: left">　　能作身恳端严色　　能为贵胜诸福利</p>
<p style="text-align: left">　　复作上性诸荣显　　又作勇健诸伎能</p>
<p style="text-align: left">　　是自在者威形势　　是得宠者诸利用</p>
<p style="text-align: left">　　一切病者之良药　　一切竞者之和颜</p>
<p style="text-align: left">　　能作万物诸身酵　　能为依止成所办</p>
<p style="text-align: left">　　复是世界荣丰稔　　又是草木种种苗</p>
<p style="text-align: left">　　春夏腾身超世界　　每年每月充为首</p>
<p style="text-align: left">　　若有智惠福德人　　何不思惟此大力</p>
<p style="text-align: left">　　常须护念真实言　　恒加怕惧勿轻慢</p>
<p style="text-align: left">　　觉察五大光明佛　　缘何从父来此界</p>
<p style="text-align: left">　　了知受苦更无过　　善巧抽拔离魔窟</p>
<p style="text-align: left">　　是即名为有眼人　　是即名为智惠者</p>
<p style="text-align: left">　　停罢一切诸恶业　　遂送还于本宗祖</p>
<p style="text-align: left">　　斋戒坚持常慎护　　及以摄念恒疗治</p>
<p style="text-align: left">　　昼夜思惟真正法　　务在铨澄五妙身</p>
<p style="text-align: left">　　其有地狱轮回者　　其有劫火及长禁</p>
<p style="text-align: left">　　良田不识五明身　　遂即离于安乐国</p>
<p style="text-align: left">　　叹五明文　第二叠</p>
<p style="text-align: left">　　复告善业明兄弟　　用心思惟诠妙身</p>
<p style="text-align: left">　　各作勇健智船主　　渡此流浪他乡子</p>
<p style="text-align: left">　　此是明尊珍贵宝　　咸用身船般出海</p>
<p style="text-align: left">　　勤医被刻苦疮疣　　久已悲哀希救护</p>
<p style="text-align: left">　　请各慈悲真实受　　随即依数疾还主</p>
<p style="text-align: left">　　贵族流浪已多年　　速送本乡安乐处</p>
<p style="text-align: left">　　端正光明具相子　　早拔离于贪欲藏</p>
<p style="text-align: left">　　幽深<a>苦海</a>寻珍宝　　奔奉涅盘清净王</p>
<p style="text-align: left">　　抽拔恶刻出疮痍　　洗濯明珠离泥溺</p>
<p style="text-align: left">　　法称所受诸妙供　　庄严清净还本主</p>
<p style="text-align: left">　　夷数肉血此即是　　堪有受者随意取</p>
<p style="text-align: left">　　如其虚妄违负心　　夷数自微无雪路</p>
<p style="text-align: left">　　忆念战幖命终时　　平等王前莫屈理</p>
<p style="text-align: left">　　法相惠明余诸佛　　为此明身常苦恼</p>
<p style="text-align: left">　　过去诸佛<a>罗汉</a>等　　并为五明置妙法</p>
<p style="text-align: left">　　今时雄猛忙儞尊　　对我等前皆显现</p>
<p style="text-align: left">　　汝等智惠福德人　　必须了悟怜愍性</p>
<p style="text-align: left">　　勤行医药防所禁　　其有苦患令瘳愈</p>
<p style="text-align: left">　　戒行威仪恒坚固　　持斋<a>礼拜</a>及赞诵</p>
<p style="text-align: left">　　身口意业恒清净　　歌呗法言无间歇</p>
<p style="text-align: left">　　又复真实行怜愍　　柔和忍辱净诸根</p>
<p style="text-align: left">　　此乃并是明身药　　遂免疼悛诸苦恼</p>
<p style="text-align: left">　　流浪他乡一朝客　　既能延请令欢喜</p>
<p style="text-align: left">　　庄严寺舍恒清净　　勤办衣粮双出海</p>
<p style="text-align: left">　　叹明界文</p>
<p style="text-align: left">　　凡七十八颂分四句</p>
<p style="text-align: left">　　未冒慕阇撰</p>
<p style="text-align: left">　　我等上相悟明尊　　遂能信受分别说</p>
<p style="text-align: left">　　大圣既是善业体　　愿降慈悲令普悦</p>
<p style="text-align: left">　　蒙父愍念降明使　　能疗病性离倒错</p>
<p style="text-align: left">　　及除结缚诸烦恼　　普令心意得快乐</p>
<p style="text-align: left">　　无幽不显皆令照　　一切秘密悉开杨</p>
<p style="text-align: left">　　所谓两宗二大力　　若非善种谁能祥</p>
<p style="text-align: left">　　一则高广非限量　　并是光明无暗所</p>
<p style="text-align: left">　　诸佛明使于中住　　即是明尊安置处</p>
<p style="text-align: left">　　光明普遍皆清净　　常乐寂灭无动俎</p>
<p style="text-align: left">　　彼受欢乐无烦恼　　若言有苦无是处</p>
<p style="text-align: left">　　圣众法堂皆严净　　乃至诸佛伽蓝所</p>
<p style="text-align: left">　　常受快乐光明中　　若言有病无是处</p>
<p style="text-align: left">　　如有得往彼国者　　究竟普会无忧愁</p>
<p style="text-align: left">　　圣众自在各逍遥　　拷捶囚缚永无由</p>
<p style="text-align: left">　　处所庄严皆清净　　诸恶不净彼元无</p>
<p style="text-align: left">　　快乐充遍常宽泰　　言有相[怡-台+夌]无是处</p>
<p style="text-align: left">　　无上光明世界中　　如尘沙等诸国土</p>
<p style="text-align: left">　　自然微妙宝庄严　　圣众于中恒止住</p>
<p style="text-align: left">　　彼诸世界及国土　　金刚宝地彻下晖</p>
<p style="text-align: left">　　无始时来今究竟　　若言震动无是处</p>
<p style="text-align: left">　　在彼一切诸圣等　　不染无明及淫欲</p>
<p style="text-align: left">　　远离痴爱男女形　　岂有轮回相催促</p>
<p style="text-align: left">　　圣众齐心皆和合　　分折分剑无由至</p>
<p style="text-align: left">　　释意逍遥无障碍　　亦不愿求淫欲事</p>
<p style="text-align: left">　　伽蓝处所皆严净　　彼无相害及相非</p>
<p style="text-align: left">　　生死破坏无常事　　光明界中都无此</p>
<p style="text-align: left">　　彼无怨敌侵边境　　亦无戎马镇郊军</p>
<p style="text-align: left">　　魔王纵起贪爱心　　于明界中元无分</p>
<p style="text-align: left">　　金刚宝地极微妙　　无量妙色相晖曜</p>
<p style="text-align: left">　　诸圣安居无障碍　　永离销散无忧恼</p>
<p style="text-align: left">　　圣众严客甚奇特　　光明相照体晖凝</p>
<p style="text-align: left">　　将此百千日月明　　彼圣毛端光尚胜</p>
<p style="text-align: left">　　内外光明无暗影　　妙体常晖千万种</p>
<p style="text-align: left">　　游行胜誉金刚地　　彼则无有毫厘重</p>
<p style="text-align: left">　　所著名衣皆可悦　　不因手作而成就</p>
<p style="text-align: left">　　圣众衣服唯鲜洁　　纵久不朽无虫螋</p>
<p style="text-align: left">　　此界名花皆采集　　喻彼微妙端正相</p>
<p style="text-align: left">　　然彼服饰更加倍　　奇特庄严色无量</p>
<p style="text-align: left">　　彼诸寺观殿塔等　　妙宝成就无瑕亹</p>
<p style="text-align: left">　　饮食肴膳皆甘路　　国土丰饶无饥馑</p>
<p style="text-align: left">　　琉冤究竟不破坏　　一戴更无脱卸期</p>
<p style="text-align: left">　　诸圣普会常欢喜　　永无苦恼及相离</p>
<p style="text-align: left">　　花冠青翠妙庄严　　相映唯鲜不萎落</p>
<p style="text-align: left">　　肉舌欲叹叵能思　　妙色无尽不淡薄</p>
<p style="text-align: left">　　圣众体轻恒清净　　手足肢节无拥塞</p>
<p style="text-align: left">　　不造有为生死业　　岂得说言有疲极</p>
<p style="text-align: left">　　彼圣清虚身常乐　　金刚之体无眠睡</p>
<p style="text-align: left">　　既无梦想及颠倒　　岂得说言有恐畏</p>
<p style="text-align: left">　　圣众常明具妙惠　　健忘无记彼元无</p>
<p style="text-align: left">　　无边世界诸事相　　如对明镜皆见睹</p>
<p style="text-align: left">　　诸圣心意皆真实　　诈伪虚矫彼元无</p>
<p style="text-align: left">　　身口意业恒清净　　岂得说言有妄语</p>
<p style="text-align: left">　　世界充满诸珍宝　　无有一事不堪誉</p>
<p style="text-align: left">　　伽蓝广博无乏少　　岂得说言有贫苦</p>
<p style="text-align: left">　　饥火热恼诸辛苦　　明界常乐都无此</p>
<p style="text-align: left">　　永离饥渴相恼害　　彼亦无诸咸苦水</p>
<p style="text-align: left">　　百川河海及泉源　　命水湛然皆香妙</p>
<p style="text-align: left">　　若入不漂及不溺　　亦无暴水来损耗</p>
<p style="text-align: left">　　诸圣安居常快乐　　国土堪誉不相讥</p>
<p style="text-align: left">　　怨憎会苦彼元无　　亦不面赞皆相毁</p>
<p style="text-align: left">　　慈悲踊跃相怜愍　　妒嫉诸恶彼元无</p>
<p style="text-align: left">　　行步速[跳-兆+庚]疾逾风　　四肢瘫缓无是处</p>
<p style="text-align: left">　　神足运转疾如电　　应现十方无障碍</p>
<p style="text-align: left">　　奇特妙形实难陈　　诸灾病患无能害</p>
<p style="text-align: left">　　迫迮诸灾及隘难　　恐惧一切诸魔事</p>
<p style="text-align: left">　　战伐相害及相杀　　明界之中都无此</p>
<p style="text-align: left">　　世界常安无恐怖　　国土严净无能俎</p>
<p style="text-align: left">　　金刚宝地无边际　　若言破坏无是处</p>
<p style="text-align: left">　　彼处宝树皆行列　　宝果常生不雕朽</p>
<p style="text-align: left">　　大小相似无虫食　　青翠茂盛自然有</p>
<p style="text-align: left">　　苦毒酸涩及[黑*肖]黑　　宝果香美不如是</p>
<p style="text-align: left">　　亦不内虚而外实　　表里光明甘露味</p>
<p style="text-align: left">　　宝树根茎及枝叶　　上下通身并甘露</p>
<p style="text-align: left">　　香气芬芳充世界　　宝花相映常红素</p>
<p style="text-align: left">　　彼国园苑广严净　　奇特香气周园圃</p>
<p style="text-align: left">　　瓦砾荆棘诸秽草　　若言有者无是处</p>
<p style="text-align: left">　　彼金刚地常晖耀　　内外鉴照无不见</p>
<p style="text-align: left">　　宝地重重国无量　　彻视间间皆显现</p>
<p style="text-align: left">　　香气氛氲周世界　　纯一无杂性命海</p>
<p style="text-align: left">　　弥纶充遍无障碍　　圣众游中香妙最</p>
<p style="text-align: left">　　<a>虚空</a>法尔无变易　　微妙光云无影碍</p>
<p style="text-align: left">　　湛然清净无尘翳　　平等周罗诸世界</p>
<p style="text-align: left">　　彼界宝山亿千种　　香烟涌出百万般</p>
<p style="text-align: left">　　内外光明体清净　　甘露充盈无边畔</p>
<p style="text-align: left">　　泉源清流无间断　　真甘露味无浑苦</p>
<p style="text-align: left">　　圣众充饱无欠少　　若有渴乏无是处</p>
<p style="text-align: left">　　妙风飖荡皆可悦　　和畅周回遍十方</p>
<p style="text-align: left">　　轻拂宝楼及宝阁　　宝铃宝铎恒震响</p>
<p style="text-align: left">　　光明妙火无可比　　妙色清凉常晖曜</p>
<p style="text-align: left">　　赫尔恒存不生灭　　奇特晖光实难类</p>
<p style="text-align: left">　　火体清虚无毒热　　触入于中不烧煮</p>
<p style="text-align: left">　　彼无灰烬及烟煤　　若言焚燎无是处</p>
<p style="text-align: left">　　彼处殿堂诸宫室　　皆非手作而成坚</p>
<p style="text-align: left">　　不假功夫法自尔　　若言修造无是处</p>
<p style="text-align: left">　　所从宝地涌出者　　皆有见闻及觉知</p>
<p style="text-align: left">　　得睹无上涅盘王　　称赞歌扬大圣威</p>
<p style="text-align: left">　　彼处暗影本元无　　所有内外明无比</p>
<p style="text-align: left">　　一切身相甚希奇　　于宝地者恒青翠</p>
<p style="text-align: left">　　圣众形躯甚奇特　　高广严容实难思</p>
<p style="text-align: left">　　下彻宝地无边际　　欲知限量无是处</p>
<p style="text-align: left">　　彼圣妙形堪珍重　　元无病患及灾殃</p>
<p style="text-align: left">　　有力常安无衰老　　说彼无损体恒强</p>
<p style="text-align: left">　　若非大圣知身量　　何有凡夫能算说</p>
<p style="text-align: left">　　金刚之体叵思议　　大小形容唯圣别</p>
<p style="text-align: left">　　圣众色相甚微妙　　放大光明无边所</p>
<p style="text-align: left">　　无始现今后究竟　　若言身坏无是处</p>
<p style="text-align: left">　　人天圣凡诸形类　　叵有肉舌能赞彼</p>
<p style="text-align: left">　　诸佛性相实难思　　金刚宝地亦如是</p>
<p style="text-align: left">　　圣众常乐无疲极　　珍重荣华究竟悦</p>
<p style="text-align: left">　　身相微妙恒端正　　内外庄严实难说</p>
<p style="text-align: left">　　圣众光明甚奇异　　无有间断互相晖</p>
<p style="text-align: left">　　彼圣齐心皆和合　　若言分折元无是</p>
<p style="text-align: left">　　诸圣严容微妙相　　皆处伽蓝宝殿阁</p>
<p style="text-align: left">　　起意动念诸心想　　普相照察无疑错</p>
<p style="text-align: left">　　光明界中诸圣等　　其身轻利无疲重</p>
<p style="text-align: left">　　妙形<a>随念</a>游诸剎　　思想显现悉皆同</p>
<p style="text-align: left">　　圣众齐心恒欢喜　　演微妙音无停止</p>
<p style="text-align: left">　　赞礼称杨无疲厌　　普叹明尊善业威</p>
<p style="text-align: left">　　赞呗妙音皆可悦　　其声清美皆安静</p>
<p style="text-align: left">　　上下齐同震妙响　　周遍伽蓝元不宁</p>
<p style="text-align: left">　　其音演畅甚殊特　　遍互歌扬述妙德</p>
<p style="text-align: left">　　诸圣快乐皆究竟　　常住恒安无疲极</p>
<p style="text-align: left">　　光明宝地无边际　　欲寻厓岸无是处</p>
<p style="text-align: left">　　元无迫迮及遮护　　各自逍遥任处所</p>
<p style="text-align: left">　　圣众齐心皆和合　　元无分折争名利</p>
<p style="text-align: left">　　平等普会皆具足　　安居广博伽蓝寺</p>
<p style="text-align: left">　　伽蓝清净妙庄严　　元无恐怖及留难</p>
<p style="text-align: left">　　街衢巷陌广严饰　　随意游处普□□</p>
<p style="text-align: left">　　一切诸魔及饿鬼　　丑恶面貌及形躯</p>
<p style="text-align: left">　　无始时来今及后　　若言说有无是处</p>
<p style="text-align: left">　　鸡犬猪□及余类　　涅盘界中都无此</p>
<p style="text-align: left">　　五类禽兽诸声响　　若言彼有无是处</p>
<p style="text-align: left">　　一切暗影及尘埃　　<a>极乐世界</a>都无此</p>
<p style="text-align: left">　　诸圣伽蓝悉清净　　若有昏暗无是处</p>
<p style="text-align: left">　　光明遍满充一切　　<a>寿命</a>究竟永恒安</p>
<p style="text-align: left">　　珍重欢乐元无间　　慈心真实亦常宽</p>
<p style="text-align: left">　　常乐欢喜无停息　　畅悦身意宝香中</p>
<p style="text-align: left">　　不计年月及时日　　岂虑命尽有三终</p>
<p style="text-align: left">　　一切诸圣无生灭　　无常杀鬼不侵害</p>
<p style="text-align: left">　　不行淫欲无秽妊　　岂得说言有痴爱</p>
<p style="text-align: left">　　败坏男女雄雌体　　生死无常淫欲果</p>
<p style="text-align: left">　　极乐世界都无此　　处所清净无灾祸</p>
<p style="text-align: left">　　光明界中诸圣尊　　远离怀胎无聚散</p>
<p style="text-align: left">　　遍国安宁不惊怖　　元无怕惧及荒乱</p>
<p style="text-align: left">　　皆从活语妙言中　　圣众变<a>化缘</a>斯现</p>
<p style="text-align: left">　　一一生化本庄严　　各各相似无别见</p>
<p style="text-align: left">　　国土大小皆相类　　寺观安居复无异</p>
<p style="text-align: left">　　各放光明无限量　　寿命究竟无年记</p>
<p style="text-align: left">　　诸边境界恒安静　　性相平等地无异</p>
<p style="text-align: left">　　三常互大镇相晖　　彼言有暗元无是</p>
<p style="text-align: left">　　斯乃名为常乐国　　诸佛明使本生缘</p>
<p style="text-align: left">　　无有三灾及八难　　生老病死不相迁</p>
<p style="text-align: left">　　斯乃如如一大力　　忙儞明使具宣示</p>
<p style="text-align: left">　　能阐生缘真正路　　圣众普会得如是</p>
<p style="text-align: left">　　第一旬斋默结愿用之</p>
<p style="text-align: left">　　称赞忙儞具智王　　及以五明清净体</p>
<p style="text-align: left">　　称赞一切诸明使　　及以护持正法者</p>
<p style="text-align: left">　　过去一切慈父等　　过去一切慕阇辈</p>
<p style="text-align: left">　　过去一切拂多诞　　过去一切法堂主</p>
<p style="text-align: left">　　具戒男女解脱者　　并至安乐普称叹</p>
<p style="text-align: left">　　亡没沉轮诸听者　　众圣救将达<a>彼岸</a></p>
<p style="text-align: left">　　右三行三礼至于亡没听者任依<a>梵音</a>唱亡人名然依后续</p>
<p style="text-align: left">　　一切信施士女等　　于此正法结缘者</p>
<p style="text-align: left">　　倚托明尊解脱门　　普愿离诸生死苦</p>
<p style="text-align: left">　　今日所造诸功德　　请收明使尽迎将</p>
<p style="text-align: left">　　一切天仙善神等　　平安游止去灾殃</p>
<p style="text-align: left">　　一切法堂伽蓝所　　诸佛明使愿遮防</p>
<p style="text-align: left">　　内外安宁无障碍　　上下和合福延长</p>
<p style="text-align: left">　　第二凡常日结愿用之</p>
<p style="text-align: left">　　称赞忙儞具智王　　及以光明妙宝身</p>
<p style="text-align: left">　　称赞护法诸明使　　及以广大慈父等</p>
<p style="text-align: left">　　慕阇常愿无碍游　　多诞所至平安住</p>
<p style="text-align: left">　　法堂主上加欢喜　　具戒师僧增福力</p>
<p style="text-align: left">　　清净童女策令勤　　诸听子等唯多悟</p>
<p style="text-align: left">　　众圣遮护法堂所　　我等常宽无忧虑</p>
<p style="text-align: left">　　右三行三礼立者唱了与前偈结即合众</p>
<p style="text-align: left">　　同声言我等上相</p>
<p style="text-align: left">　　我等上相悟明尊　　遂能信受分别说</p>
<p style="text-align: left">　　大圣既是善业体　　愿降慈悲令普悦</p>
<p style="text-align: left">　　若我等上相既了众人并默尊者即诵阿</p>
<p style="text-align: left">　　拂利偈次云光明妙身结</p>
<p style="text-align: left">　　光明妙身速解脱　　所是施主罪销込</p>
<p style="text-align: left">　　一切师僧及听子　　于此功德同荣念</p>
<p style="text-align: left">　　正法<a>流通</a>得无碍　　究竟究竟愿如是</p>
<p style="text-align: left">　　此偈赞明尊讫末后结愿用之</p>
<p style="text-align: left">　　大真实主　　十二光王　　众妙世界</p>
<p style="text-align: left">　　微尘国土　　常活妙空　　堪褒誉地</p>
<p style="text-align: left">　　作光明者　　忙儞尊佛　　舍诸罪</p>
<p style="text-align: left">　　有碍无碍　　或时本意　　或随他意</p>
<p style="text-align: left">　　身口思想　　诸不善业　　我等善众</p>
<p style="text-align: left">　　及诸听者　　乞忏罪已　　各如本愿</p>
<p style="text-align: left">　　此偈赞日光讫末后结愿用之</p>
<p style="text-align: left">　　称赞微妙大光辉　　世间最上最无比</p>
<p style="text-align: left">　　光明殊特遍十方　　十二时中作欢喜</p>
<p style="text-align: left">　　大力堪誉慈悲母　　骁健踊猛净活风</p>
<p style="text-align: left">　　十二船主五收明　　及余无数光明众</p>
<p style="text-align: left">　　各乞愍念慈悲力　　请救普厄诸明性</p>
<p style="text-align: left">　　得离火海大波涛　　合众究竟愿如是</p>
<p style="text-align: left">　　此偈赞卢舍那讫末后结愿用之</p>
<p style="text-align: left">　　称赞裒誉　　苏露沙罗　　夷具足大夫</p>
<p style="text-align: left">　　金刚相柱　　任持世界　　充遍一切</p>
<p style="text-align: left">　　以自妙身　　以自大力　　利益自许</p>
<p style="text-align: left">　　孤栖宠子　　我等今者　　不能具赞</p>
<p style="text-align: left">　　唯愿纳受　　此微启讼　　护助善众</p>
<p style="text-align: left">　　常如所愿</p>
<p style="text-align: left">　　此偈赞夷数讫末后结愿用之</p>
<p style="text-align: left">　　称赞净妙智　　夷数光明者</p>
<p style="text-align: left">　　示现仙童女　　广大心先意</p>
<p style="text-align: left">　　安泰一切真如性　　再苏一切微妙体</p>
<p style="text-align: left">　　病者为与作医王　　苦者为誉作欢喜</p>
<p style="text-align: left">　　五收明使七船主　　忙儞慈父光明者</p>
<p style="text-align: left">　　舍我一切诸愆各　　合众平安如所愿</p>
<p style="text-align: left">　　此偈赞忙儞佛讫末后结愿用之</p>
<p style="text-align: left">　　称赞褒誉　　珍重广大　　彼真实主</p>
<p style="text-align: left">　　最上光王　　常明世界　　及其圣众</p>
<p style="text-align: left">　　忙儞法王　　明尊许智　　诸圣许惠</p>
<p style="text-align: left">　　从三界外　　来生死中　　苏我等性</p>
<p style="text-align: left">　　为大医王　　作平断者　　开甘露泉</p>
<p style="text-align: left">　　栽活命树　　救同乡众　　收光明子</p>
<p style="text-align: left">　　于柔软群　　作当牧者　　塘堑<a>福田</a></p>
<p style="text-align: left">　　滋盛苗实　　于清净法　　作守护者</p>
<p style="text-align: left">　　敬礼威德　　惭愧深恩　　对元上尊</p>
<p style="text-align: left">　　对光明众　　深领大恩　　惭贺大泽</p>
<p style="text-align: left">　　实于我等　　除大厄难　　作大欢喜</p>
<p style="text-align: left">　　我等今者　　对于诸圣　　诚心恳忏</p>
<p style="text-align: left">　　一切从忙　　儞佛边所</p>
<p style="text-align: left">　　受上方法之盐印　　日夜坚持</p>
<p style="text-align: left">　　不敢轻慢　　我等今者　　于一净名</p>
<p style="text-align: left">　　决定<a>修行</a>　　究竟获胜　　如先本愿</p>
<p style="text-align: left">　　此偈凡莫日用为结愿</p>
<p style="text-align: left">　　敬礼及称赞　　常加广称叹</p>
<p style="text-align: left">　　赞此今时日　　于诸时最胜</p>
<p style="text-align: left">　　诸有乐性者　　今时入香水</p>
<p style="text-align: left">　　渗浴诸尘垢　　皆当如法住</p>
<p style="text-align: left">　　称赞大威相　　充遍于净法</p>
<p style="text-align: left">　　自是夷数佛　　能苏诸善种</p>
<p style="text-align: left">　　称赞真实主　　大力忙儞尊</p>
<p style="text-align: left">　　能活净法体　　能救诸明性</p>
<p style="text-align: left">　　愿以慈悲眼　　普观此净众</p>
<p style="text-align: left">　　如斯最小群　　如斯最小处</p>
<p style="text-align: left">　　唯愿自遮防　　恒加力提策</p>
<p style="text-align: left">　　碍身无碍体　　内外常加被</p>
<p style="text-align: left">　　我等净法男　　诸坚童女辈</p>
<p style="text-align: left">　　及以诸听者　　究竟如所愿</p>
<p style="text-align: left">　　此偈凡至莫日与诸听者忏悔愿文</p>
<p style="text-align: left">　　汝等听者　　人各[跳-兆+互]跪　　诚心恳切</p>
<p style="text-align: left">　　求哀忏悔　　对真实父　　大慈悲主</p>
<p style="text-align: left">　　十二光王　　涅盘国土　　对妙生空</p>
<p style="text-align: left">　　无边圣众　　不动不俎　　金刚宝地</p>
<p style="text-align: left">　　对日月宫　　二光明殿　　各三慈父</p>
<p style="text-align: left">　　元堪赞誉　　对卢舍那　　大庄严柱</p>
<p style="text-align: left">　　五妙相身　　观音势至　　对今吉日</p>
<p style="text-align: left">　　堪赞叹时　　七宝香池　　满活命水</p>
<p style="text-align: left">　　有缺七施</p>
<p style="text-align: left">　　<a>十戒</a>三印法门。又损五分法身恒加费用。或斩伐五种草木。或劳役五类众生。余有无数愆违。今并洗除忏悔。若至无常之日。脱此可厌肉身。诸佛圣贤前后围繞。宝船安置善业自迎。直至平等王前。受三大胜。所谓花冠璎珞万种妙衣串佩。善业福德佛性无穷赞叹。又从平等王所。幡花宝盖前后围繞。众圣歌扬入卢舍那境界。于其境内道路平正。音声梵响周回弥覆。从彼直至日月宫殿。而于六大慈父及余眷属。各受快乐无穷赞叹。又复转引到于彼岸。遂入涅盘常明世界。与自善业常受快乐。合众同心一如上愿</p>
<p style="text-align: left">　　此偈结诸呗愿而乃用之</p>
<p style="text-align: left">　　梵音呗响　　词美殊佳　　善业同资</p>
<p style="text-align: left">　　普及一切　　上启诸天圣众　　荷重光明</p>
<p style="text-align: left">　　愿降大慈　　增诸福力　　舍我合众</p>
<p style="text-align: left">　　之过及笃信听人于一常名究竟安乐</p>
<p style="text-align: left">　　此偈为亡者受供结愿用之</p>
<p style="text-align: left">　　某乙明性　　去离肉身　　业行不圆</p>
<p style="text-align: left">　　恐沉苦海　　唯愿　　二大光明</p>
<p style="text-align: left">　　五分法身　　清净师僧　　大慈悲力</p>
<p style="text-align: left">　　救拔彼性　　令离轮回　　刚强之体</p>
<p style="text-align: left">　　及诸地狱　　镬汤炉炭　　唯愿诸佛</p>
<p style="text-align: left">　　哀愍彼性　　起大慈悲　　与其解脱</p>
<p style="text-align: left">　　自引入于　　光明世界　　本生之处</p>
<p style="text-align: left">　　安乐之境　　功德力资　　依如上愿</p>
<p style="text-align: left">　　此偈儞逾沙<a>忏悔文</a></p>
<p style="text-align: left">　　我今忏悔所。是身口意业。及贪嗔痴行。乃至纵贼毒。心诸根放逸。或疑常住三宝并二大光明。或损卢舍那身兼五明□。于师僧父母诸善知识起轻慢心。更相毁谤。于七施十戒。三印法门。若不具修。愿罪销灭</p>
<p style="text-align: left">　　吉时吉日翻斯赞呗。上愿三常舍过及四处法身。下愿五级明群乃至十方贤悊宜为圣言无尽凡识有厓梵本三千之条所译二十余道又缘经赞呗愿皆依四处制焉但道明所翻译者一依梵本如有乐习学者。先诵诸文。后暂示之。即知次第。其写者。存心勘校。如法裴治。其赞者。必就明师。须知讹殊于是法门荡荡。如日月之高明。法侣行行。若江汉之清肃。唯愿</p>
<p style="text-align: left">　　皇王延祚。寥宷忠诚。四海咸宁。万人安乐</p>
<p style="text-align: left">　　下部赞一卷</p>
				</div></div><hr><script charset='utf-8' src='../../js/footer.js'></script></body></html>