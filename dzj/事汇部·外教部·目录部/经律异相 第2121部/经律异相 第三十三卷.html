<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修经律异相 第三十三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>经律异相 第三十三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>经律异相 第三十三卷</strong> (学声闻道诸国太子部下)</p>
<p style="text-align: left">
	　　梁<a>沙门</a>僧旻宝唱等集</p>
<p style="text-align: left">
	　　均邻儒悟世非常得<a>罗汉</a>道一 帝须<a>出家</a>得罗汉道二 只陀舍<a>五戒</a>行十善请佛闻法得初<a>道果</a>三 鸠那罗太子失肉眼得慧眼四 诸太子问佛已等有出家者佛出所更皆悉悟道五 最胜王子植德坚固终不可移六</p>
<p style="text-align: left">
	　　均邻儒悟世无常得罗汉道一</p>
<p style="text-align: left">
	　　有国王。号曰梵摩难。供养佛僧。每至斋日。王辄导从往到佛所。佛每<a>说法</a>。王辄<a>欢喜</a>恭敬听经。太子名均邻儒。至心精进觉世非常。无生不死不贪时荣。而白王言。佛世难值经法难闻。乞作沙门王即听之。均邻儒便辞王到佛所。乞为<a>比丘</a>。佛便以手摩其头。头发自堕<a>袈裟</a>着身。奉持重戒精进勤修。昼夜不倦经三月日。便得罗汉。王时不知其已得道。见其勤苦饭食粗蔬。每往供养异于众僧。其心不同。辄谓之言。我国中珍奇七宝饭食甘肴无所不有。汝何故乐为沙门乎。均邻儒即自轻举上住空中。飞行变化分身散体出入无间。王见其尔。悲喜交集五体投地为均邻儒作礼。佛令均邻儒为王说苦空非常<a>四谛</a>之法。王即意解。得须陀洹道(出梵摩难国王经)</p>
<p style="text-align: left">
	　　帝须出家得罗汉道二</p>
<p style="text-align: left">
	　　阿育王始登位。立弟帝须(出阿育王经云毗多输柯七耀经云善容)为太子。而语之言。汝可于<a>佛法</a>生善容信。弟后游猎入于林中。见一仙人五热炙身。即起深信。头面礼足问曰。住此几时何所衣食。若为安卧而起贪欲。答曰。经十二年常食树木果根。结茅为服。铺草而卧。见鹿行淫起我欲想。帝须疑。此苦行尚起欲心。佛诸<a>弟子</a>安语乐行。见欲能不起心。既起欲心何得厌离。即说偈言</p>
<p style="text-align: left">
	　　仙人唐自苦　　服气除秽食</p>
<p style="text-align: left">
	　　空食根叶果　　爱欲不能尽</p>
<p style="text-align: left">
	　　释迦牟尼子　　衣食足温甘</p>
<p style="text-align: left">
	　　不舍人所资　　频头山浮提</p>
<p style="text-align: left">
	　　帝须复言。释迦弟子诳王令作功德。王闻告大臣云。我弟于外道生信。当以方便令得正解。我欲澡洗。应入浴室。卿可以天冠服饰庄严我弟。令登我座。及王浴时。大臣劝帝须。帝须从之。王见语言。我今未灭。汝已御王。乃命杀之。多人执仗而围绕之。大臣白王。此是王弟。愿王忍辱莫起嗔心。答曰。我当忍辱。于七日中暂与其国令其作王。种种伎乐及诸婇女以供给之。一切臣民皆往问讯。行杀之人执刀门立。日日启王至第七日。以王庄严阿育王大臣诸人将毗多输柯共往问讯阿育大臣。时王问言。汝七日为王。种种伎乐好闻见不。以偈答曰</p>
<p style="text-align: left">
	　　我于七日中　　不见不闻声</p>
<p style="text-align: left">
	　　不嗅尝美味　　亦不觉诸触</p>
<p style="text-align: left">
	　　我身庄严具　　及诸婇女等</p>
<p style="text-align: left">
	　　思惟惧死故　　不假及此事</p>
<p style="text-align: left">
	　　伎女歌舞声　　宫殿及卧具</p>
<p style="text-align: left">
	　　大地诸珍宝　　初无欢喜心</p>
<p style="text-align: left">
	　　以见行杀者　　执刀在门立</p>
<p style="text-align: left">
	　　又闻摇铃声　　令我怀死畏</p>
<p style="text-align: left">
	　　死撅钉我心　　不知妙五欲</p>
<p style="text-align: left">
	　　既着畏死病　　不得安隐眠</p>
<p style="text-align: left">
	　　思惟死将至　　不觉夜已过</p>
<p style="text-align: left">
	　　王复语弟。汝于一生中思惟死苦。虽得上妙五欲而不生爱。出家比丘于十二入。思惟无量<a>生死</a>及三恶道苦。又思惟人中天上四维驰求终归坏败。譬如空村无有居民。以无常火烧诸<a>世间</a>。佛诸弟子常作此观。云何而得起烦恼耶。王以方便佛法<a>教化</a>。毗多输柯言。我于今者归佛法僧。王以两手抱其弟颈。而语之言。我不舍汝为欲令汝信于佛法。是故现此方便。时毗多输柯以种种花香及诸伎乐供养佛塔。以种种饮食供养众僧(出阿育王经)以他日更出游猎。至阿练若处。见一比丘座。名昙无德。有一褭折取木枝遥拂比丘。帝须心喜又作愿言。我何时得如彼比丘。昙无德(阿育王经云耶舍言亦小异)比丘自逆知帝须心愿。即以神力飞腾<a>虚空</a>。令帝须见。往阿育<a>僧伽</a>蓝坐立池水。脱衣置虚空中入池洗浴。帝须见云。我当出家。还宫白王言。愿必哀念听我出家。王言。伎乐百味何以出家。王种种方便令其心止。志意坚固永不肯从。而答王言。欢乐暂有会当别离。大王叹言善哉(出善见毗婆沙第二卷)当先习乞食然后出家。时王后园有一大树。以草布地使住其下。与一瓦钵令入宫乞食。毗多输柯即便持钵行入宫内。种种上食而便与之。王语宫人。云何乃与乞者上食。从今当以粗食施之。乃至麦饭。时毗多输柯得而食之不以为恶。王语之言。勿食此食。听汝出家。出家之后恒来见我。即办衣钵。千乘万骑送至鸡寺。思此人动不得<a>修道</a>。便往毗提国昙。无德比丘所出家。国中豪贵诸长者子一千人亦随出家。一切民疑。共相谓言。尚舍王位。我等何为。无数人众皆悉出家。王外甥阿嗜<a>婆罗门</a>一男出家(佛法第四)诸侯百官奴婢仆使悉持五戒月持六斋满八支法。由是多有刹利出家佛法兴隆。外道衰殄都失供养周遍乞食不得。诈入佛法而作沙门。犹执本法教化人民。诸善比丘不与同事。时目连子帝须舍弟子付摩哂陀。隐静阿休何山。诸外道比丘欲以其典杂乱佛法。遂成垢浊。或事火者。或五热炙身。或大寒入水。或破坏佛法。如是展转乃至七年不得说戒。阿育遣一大臣入王僧伽蓝。白上座言。王令众僧和合说戒。上座答言。诸善比丘不与外道比丘同共布萨。大臣从次斩杀及帝须。大臣问曰。汝是谁耶。答曰。是王同生弟也。于是乃止。臣即启王。王闻惊愕心生懊恼。即到寺中问。诸比丘谁得罪耶。一比丘言。两俱得罪。一比丘言。无杀心。王自无罪。王心生疑。问诸比丘。有能断我疑者。若断疑心当更竖立佛法。诸比丘言。帝须能断。遣信迎帝须。使传王意曰。今佛法已没。仰屈大德。来共竖立。帝须答曰。我出家正为佛法今时至矣。王夜梦有一白象以鼻摩王头捉王右手。明旦问相师。相师答曰。捉王手者是沙门像也。便问信云。帝须今至。王出迎接。帝须捉王手左右拔剑而欲害之。王见水中剑影曰。昔敕汝往寺令众僧和合说戒。僻取我意杀诸比丘。今复欲杀我耶。王将帝须入园。手为洗脚以油摩之。请言。欲见大德神力。帝须周回四方各一由旬弹绳作界。东方安车南方安马西方安人北方安铜。槃水使各骑界上界外震动。外脚皆摇内脚不动。王喜曰。先疑改也。于佛法中恶法得灭。帝须为说本生经云。佛告诸比丘。先筹量心然后作业。一切业皆由心也(出毗婆沙第二卷)后得阿罗汉道受<a>解脱</a>乐。忆昔王约。出家之后恒来见王。我于今者应满本约。乃至次第行波吒利弗多国。早起着衣持钵入国乞食。次第行至王城语门人。汝入白王云。毗多输柯今在门外欲见大王。时守门人即白王。王言将入。即起作礼如大树倒。起而合掌视之无厌。悲泣而言</p>
<p style="text-align: left">
	　　一切诸众生　　当乐在和合</p>
<p style="text-align: left">
	　　汝今除和合　　而味寂静心</p>
<p style="text-align: left">
	　　我今知汝心　　以慧无厌足</p>
<p style="text-align: left">
	　　大臣善护见。毗多输柯着粪扫衣执持瓦钵次第乞食粗好俱受心无分别。乃白王言。毗多输柯少欲知足所作已办。时王捧之置好座上。种种饮食自手与之。食竟洗钵置之一处。为王说法</p>
<p style="text-align: left">
	　　王今得<a>自在</a>　　当修不放逸</p>
<p style="text-align: left">
	　　三宝甚难值　　王应勤供养</p>
<p style="text-align: left">
	　　身升虚空人民皆见。王与大众合掌观之。目不暂舍问王言</p>
<p style="text-align: left">
	　　无复亲友爱　　如鸟飞虚空</p>
<p style="text-align: left">
	　　我以贪染锁　　不能自在去</p>
<p style="text-align: left">
	　　<a>禅定</a>有胜果　　一切无挂碍</p>
<p style="text-align: left">
	　　欲爱之所盲　　不能见此法</p>
<p style="text-align: left">
	　　汝今以神力　　轻我起欲爱</p>
<p style="text-align: left">
	　　我本有慧慢　　今汝为最胜</p>
<p style="text-align: left">
	　　我等着世法　　见圣始知畏</p>
<p style="text-align: left">
	　　今我等啼泣　　由汝今舍我</p>
<p style="text-align: left">
	　　毗多输柯往至边地。至已得病。以病重故头皆发疮。时王闻之。即遣给事医药疗治。后得小差。医师给事悉遣令还。其体所资唯食牛乳。为乞食故往多牛处。复有一国名分那婆陀那(梁言增长)彼国皆信外道。有<a>佛弟子</a>见以白王。使夜叉于一念顷。即将外道弟子并画像来。生大嗔心。于分那婆陀那国一切外道。悉皆杀之。于一日中杀十万八千外道。复有一外道弟子。爱外道<a>法事</a>形裸神。画作如来礼其神足。时王复闻是事。即敕余人。令取此人及其亲属。置一屋中以火焚之。时王颁敕。若有人能得一尼揵首者。我当与一金钱。毗多输柯入养牛处病来多日。头鬓发瓜悉皆长利。衣服弊恶无有光色。时养牛女窃生是念。今此尼揵来入我舍。便语其夫。汝当杀此尼揵取头与王。必得金赏。夫拔刀往。毗多输柯即自思惟。见其业报无得脱处。即便受死。而将头至王所欲求觅金。王疑即问其医师及给事人言。答此是毗多输柯头。王闷绝良久。大臣白王。无漏之人不灭此苦。大王当施众生<a>无畏</a>。王随其言宣令一切不得复杀尼揵。诸比丘生疑。问优婆笈多。毗多输柯昔造何业今受此报。答言。过去世时有一猎师多杀群鹿。于大林中有一泉水。时此猎师张施罗网以其绳罥置于水边多杀诸鹿。是时佛未出世。有一缘觉于水边食。食竟澡洗还树下坐。时彼群鹿闻缘觉香不往水边。时猎师坐不见鹿来。即寻其迹往辟支佛所。念言。坐是人故令鹿不来。即便以刀杀辟支佛。昔猎师者即是毗多输柯。以杀诸鹿今多病苦。复以杀辟支佛于无数年常在<a>地狱</a>。受诸苦恼于五百世。在人道中生生之处常为他杀。今是最后果报。虽得罗汉犹为他害。于<a>迦叶佛</a>法出家。乐行布施。常劝化人供养众僧。有一佛发瓜塔。以香花幡盖种种伎乐而供养之。以是业报生于大姓。十万年中常修梵行。复发心愿。以是业缘得阿罗汉(出阿育王经第三卷)</p>
<p style="text-align: left">
	　　只陀太子舍五戒行十善请佛闻法得初道果三</p>
<p style="text-align: left">
	　　只陀太子白佛言。昔受五戒。酒戒难持畏脱得罪。今欲舍五戒受十善法。佛言。汝饮酒时有何恶耶。答曰。国中豪强时时相率。赍持酒食共相娱乐。以致欢乐自无余恶。得酒念戒不行恶也。佛言。若人能如汝者终身饮酒有何恶哉。如是<a>行者</a>乃应生福无有罪也。夫人行善凡有二种。一者有漏。二者无漏。有漏善者受人天乐。无漏善者度生死苦。<a>涅槃</a>果报。若人饮酒不起恶业。善心因缘受善果报。汝持五戒有何失乎。舍卫城中有诸豪族刹利公王。因小争竞遂至大怨。各各结谋兴兵相伐。两家并是国中豪杰。皆复亲戚非可执录。纷纭斗战不从理谏。深为忧之。复自念言。昔先王大臣名提韦罗。恃其门宗富贵豪强。而见轻慢形调戏弄。当时忿恚实欲诛灭。以事启父。父又不听。怀毒抱恨非可如何。懊恼愁悴不能饮食。太后见我忧苦。种种谏晓心犹不息。因觅好酒劝我令饮。时启母言。先祖相承事那罗延天。今若饮酒恐天必怒。诸婆罗门当见谪罚。母于夜静时。密开宫门不令人知。逼迫再三俯仰从之。既饮酒已忘去愁恨。召集宫女作倡伎乐<a>三七</a>日中。从是得息。思惟是已。即敕忠臣。令办好酒及诸甘膳。召诸群臣集王殿上。忠臣办琉璃碗。碗受三升。王先倾一碗。人办一碗<a>甘露</a>妙药。后论国事兼作众妓。诸人得酒并闻音声心中欢乐忘失仇恨沛然无忧。王复持碗白诸君曰。士夫修德历世相承。遵奉圣教不应差违。诸君何为因于小事忿诤如之。若不忍者恐亡国祠。是故重谏幸自宜息。诸臣白王。敬奉重命不敢违也。因是和平酒之功也(出未曾有经下卷)</p>
<p style="text-align: left">
	　　鸠那罗失肉眼得慧眼四</p>
<p style="text-align: left">
	　　阿育王夫人。名钵摩婆底(梁言芙蓉花)生一男儿。形色端正眼为第一。人见无不爱乐。内人白王。夫人生儿。王大欢喜。故名此儿为达磨(梁言法)婆陀那(梁言增长)即抱此儿示阿育王。时王见已欢喜说偈</p>
<p style="text-align: left">
	　　我儿目端严　　为功德所造</p>
<p style="text-align: left">
	　　光明甚辉耀　　如优波罗花</p>
<p style="text-align: left">
	　　以此功德眼　　庄严于一面</p>
<p style="text-align: left">
	　　其面目端正　　譬如秋满月</p>
<p style="text-align: left">
	　　鸠那罗长大为其纳妃。妃名于遮那(梁言金)摩罗(梁言鬘花)时阿育王。将鸠那罗往至鸡寺。寺有上座六通罗汉。名耶舍。是时耶舍见鸠那罗。未经几时应当失眼。即白王言。故不令鸠那罗作其自业。时阿育王语鸠那罗。大德念汝所作。汝当随之。时鸠那罗礼耶舍足。说言。大德教我所作。耶舍答言。眼非是常汝当思惟。即说偈言</p>
<p style="text-align: left">
	　　汝鸠那罗　　常思惟眼　　无常病苦</p>
<p style="text-align: left">
	　　众苦所集　　凡夫颠倒　　由之起过</p>
<p style="text-align: left">
	　　时鸠那罗于宫中静处独坐思惟。眼等诸入为苦无常。时阿育王第一夫人。名微沙落起多。往鸠那罗处见其独坐。观其眼故而起欲心。以手抱之。而说偈言</p>
<p style="text-align: left">
	　　以大力爱火　　今来烧我心</p>
<p style="text-align: left">
	　　譬如火烧薪　　汝当遂我意</p>
<p style="text-align: left">
	　　鸠那罗掩耳。说偈</p>
<p style="text-align: left">
	　　今为我母　　此非法爱　　应当舍离</p>
<p style="text-align: left">
	　　开恶道门</p>
<p style="text-align: left">
	　　母心嗔忿。复说偈言</p>
<p style="text-align: left">
	　　爱心往汝处　　而汝无爱心</p>
<p style="text-align: left">
	　　汝心既有恶　　不久须臾灭</p>
<p style="text-align: left">
	　　鸠那罗言</p>
<p style="text-align: left">
	　　我今宁当死　　不起不净心</p>
<p style="text-align: left">
	　　若生恶心者　　失人天善法</p>
<p style="text-align: left">
	　　善法既不全　　依何而得生</p>
<p style="text-align: left">
	　　微沙落起多。恒伺其过而欲杀之。于北有国。名德叉尸罗。违逆于王。阿育王命鸠那罗。汝往彼国。答王言尔</p>
<p style="text-align: left">
	　　王心念。故倍加庄严严治道路。老病死等悉令不见。时王与鸠那罗同载一车送之。近路将欲分别。手抱儿颈。见鸠那罗眼。啼泣而言</p>
<p style="text-align: left">
	　　若有人见　　鸠那罗眼　　心欢喜故</p>
<p style="text-align: left">
	　　有病皆除</p>
<p style="text-align: left">
	　　相师见王。唯观儿眼不缘余事。即说偈言</p>
<p style="text-align: left">
	　　王子眼清净　　王视心欢喜</p>
<p style="text-align: left">
	　　国土诸人民　　见者如天乐</p>
<p style="text-align: left">
	　　若失此眼时　　一切当苦恼</p>
<p style="text-align: left">
	　　乃至鸠那罗。次第行至德叉尸罗国。彼国人闻出半由旬严治诸道。处处置水以待来众。时诸人民即便说偈</p>
<p style="text-align: left">
	　　德叉尸罗人　　执宝罂盛水</p>
<p style="text-align: left">
	　　及诸供养具　　迎鸠那罗王</p>
<p style="text-align: left">
	　　时王至已。人民合掌而作是言。我等迎王。不为斗诤亦不与彼。大王相嫌。但王所遣大臣在我国者。为治无道。愿欲废之。是时人民。以诸供具供养鸠那罗王迎至国中。时阿育王身遇重病。粪从口出诸不净汁从毛孔出。一切良医所不能愈。王即语诸臣。召鸠那罗还。我当灌顶授以王位。我于今者不贪身命。时微沙落起多白王。我能令王病得除愈。王受其语断诸医师。微沙落起多语诸医师。外闻男女病如王者可将其入。时阿毗罗国有一人病如王不异。时病人妇为觅医师。医师答言。将来我欲见之。当为处药。妇送与医。医送与王夫人。时王夫人将此病者置无人处。令破其腹出生熟二藏。有一大虫。虫若上行粪从口出。虫若下行便从下出。若左右行从毛孔出。时王夫人以摩梨遮以置虫边。而虫不死。复以荜钵以置虫边。虫亦不死。复以<a>干姜</a>以置虫边。虫亦不死。乃至以大蒜置于虫边。虫即便死。时王夫人以此事具以白王。王于今者应当食蒜。病即除愈。王答言。我是刹利不得食蒜。夫人复言。为身命故作药意食之。王遂便食虫死病除。便利如本。王净洗浴语夫人言。汝于今者当何所求随意与之。夫人白王。愿王七日听我为王。王语夫人若汝为王必当杀我。夫人又言。过七日已我当还王。时王许之。夫人假作王。书与德叉尸罗人。令取鸠那罗眼作书已竟。须齿印印之。王眠。夫人欲印书便近王边。王即惊觉。夫人白王。何故惊。王曰。我梦鹫鸟欲取鸠那罗眼。夫人答言。鸠那罗子今甚安隐。第二更梦。王复惊起我今更梦。夫人问言。梦复云何。王答言。我见鸠那罗头须发爪悉皆长利。而不能言。夫人答言。其今安隐愿勿忧之。王复眠。夫人以大王齿窃印之。遣使送与德叉尸罗人。王又梦自齿悉皆堕落。至明清旦澡洗已毕。召相师以梦告之。相师答言。若人有此梦者。儿当失眼。不异失儿。时王闻。即便起立合掌。向西方神而咒愿言</p>
<p style="text-align: left">
	　　今一心归佛　　清净法及僧</p>
<p style="text-align: left">
	　　世间诸仙人　　于世为最胜</p>
<p style="text-align: left">
	　　一切诸圣众　　皆护鸠那罗</p>
<p style="text-align: left">
	　　使者执书至德叉尸罗国。时彼人民见此书至。念鸠那罗故共隐此书而不与之。彼诸人民复更思惟。阿育大王甚自可畏心不敬信。于其自儿尚欲取眼。况于我等而不起恶。以书与鸠那罗。鸠那罗得书已。语诸人言。若能取我眼者今随汝意。时人即唤旃陀罗。汝当挑取鸠那罗眼。旃陀罗合掌说言。我今不能答</p>
<p style="text-align: left">
	　　若人于满月　　能除其光明</p>
<p style="text-align: left">
	　　是人当能除　　汝面明月眼</p>
<p style="text-align: left">
	　　是时鸠那罗。即脱宝冠语旃陀罗言。汝挑我眼我当与汝。复有一人形貌可憎。十八种丑。语鸠那罗言。我能挑眼。时鸠那罗寻忆大德耶舍所说。便说偈言</p>
<p style="text-align: left">
	　　念善知识　　是真实说　　思惟此义</p>
<p style="text-align: left">
	　　知眼无常　　我善知识　　能<a>饶益</a>者</p>
<p style="text-align: left">
	　　是人已说　　眼苦因缘　　我常思念</p>
<p style="text-align: left">
	　　一切无常　　是师之教　　深自忆持</p>
<p style="text-align: left">
	　　我不畏苦　　见法不住　　常依王教</p>
<p style="text-align: left">
	　　汝取我眼</p>
<p style="text-align: left">
	　　语丑人言。汝当取我一眼置我手中我。欲观之时。此丑人欲取其眼无。数诸人相与嗔骂而。说偈言</p>
<p style="text-align: left">
	　　眼清净无垢　　如月在空中</p>
<p style="text-align: left">
	　　汝今挑此眼　　如拔池莲华</p>
<p style="text-align: left">
	　　是无数人悲号啼哭。是时丑人即出其眼置鸠那罗手中。时鸠那罗以手受之向眼说偈</p>
<p style="text-align: left">
	　　汝于本时　　能见诸色　　而于今者</p>
<p style="text-align: left">
	　　何故不见　　本令见者　　生于爱心</p>
<p style="text-align: left">
	　　今观不实　　但为虚诳　　譬如水沫</p>
<p style="text-align: left">
	　　空无有实　　汝无有力　　无有自在</p>
<p style="text-align: left">
	　　若人见此　　则不受苦</p>
<p style="text-align: left">
	　　思惟诸法悉皆无常。得须陀洹果。又语丑人。所余一眼随汝取之。时彼丑人复更挑之。置鸠那罗手中。既失肉眼而得慧眼。复说偈言</p>
<p style="text-align: left">
	　　我于今者　　舍此肉眠　　慧眼难得</p>
<p style="text-align: left">
	　　我今已得　　王今舍我　　我非王子</p>
<p style="text-align: left">
	　　我今得法　　为法王子　　从今自在</p>
<p style="text-align: left">
	　　离苦宫殿　　复登自在　　法王宫殿</p>
<p style="text-align: left">
	　　鸠那罗知其取眼是微沙落起多。而说偈言</p>
<p style="text-align: left">
	　　愿王夫人　　长寿富乐　　寿终常存</p>
<p style="text-align: left">
	　　无有尽灭　　由其方便　　我得所作</p>
<p style="text-align: left">
	　　鸠那罗妇闻夫失眼。见便闷绝水洒乃醒。啼泣说偈</p>
<p style="text-align: left">
	　　眼光明可爱　　昔见生欢喜</p>
<p style="text-align: left">
	　　今见其离身　　心生大烦恼</p>
<p style="text-align: left">
	　　鸠那罗语其妇言。汝勿啼泣。我自起业自受此报。复说偈言</p>
<p style="text-align: left">
	　　一切世间　　以业受身　　众苦为身</p>
<p style="text-align: left">
	　　汝应当知　　一切和合　　无不别离</p>
<p style="text-align: left">
	　　当知此事　　不应啼泣</p>
<p style="text-align: left">
	　　鸠那罗共其妇。从德叉尸罗国还阿育王所。二人生来未曾履地。其身软弱不堪作业。鸠那罗善于鼓琴。复能歌吹。随其本路乞食济命。渐渐游行至于本国。欲入宫门。时守门人。不听其前。既不得前而复还。出住车马厩。于后夜中鼓琴而歌。歌曰。我眼已失。四谛已见。复说偈言</p>
<p style="text-align: left">
	　　若人有智慧　　得见十二入</p>
<p style="text-align: left">
	　　以此智慧灯　　得解生死苦</p>
<p style="text-align: left">
	　　若欲求胜乐　　应当思念此</p>
<p style="text-align: left">
	　　王闻歌声。心大欢喜。即说偈言</p>
<p style="text-align: left">
	　　今此说偈　　及闻鼓琴　　似是我子</p>
<p style="text-align: left">
	　　鸠那罗声　　若是其至　　何不见我</p>
<p style="text-align: left">
	　　王命一人听闻。似鸠那罗声。清妙哀好令我心乱。如象失子回遑不安。汝可往看。是可将来。使人见无二眼。皮肤曝露不复可识。还白大王。是孤独盲人共其妇俱住车马厩。时王闻之烦恼思惟。而说偈言</p>
<p style="text-align: left">
	　　如昔所梦见　　鸠那罗失眼</p>
<p style="text-align: left">
	　　今此盲人者　　鸠那罗不疑</p>
<p style="text-align: left">
	　　汝可更至彼　　但将此人来</p>
<p style="text-align: left">
	　　以思惟子故　　其心不安隐</p>
<p style="text-align: left">
	　　使人受教更至其所。语鸠那罗言。汝是谁儿何所名姓。鸠那罗复以偈言</p>
<p style="text-align: left">
	　　父名阿输柯　　增长姓孔雀</p>
<p style="text-align: left">
	　　一切诸大地　　悉为其所领</p>
<p style="text-align: left">
	　　我是彼王子　　名为鸠那罗</p>
<p style="text-align: left">
	　　姓日法王佛　　今为法王子</p>
<p style="text-align: left">
	　　使人将鸠那罗及其妇至宫中。时王见鸠那罗。风日曝露以草弊帛杂为衣裳。形容改异不复可识。时王心疑而语之言。汝是鸠那罗不。答言是。王闷绝堕地。傍人见王。而说偈言</p>
<p style="text-align: left">
	　　王见鸠那罗　　有面而无眼</p>
<p style="text-align: left">
	　　苦恼自烧心　　从床堕于地</p>
<p style="text-align: left">
	　　傍人洒王乃得醒寤。还至坐处。抱鸠那罗置其膝上。复抱其颈啼哭落泪。手拂头面忆其昔容。而说偈言</p>
<p style="text-align: left">
	　　汝端严眼　　今何所在　　失眼因缘</p>
<p style="text-align: left">
	　　汝今当说　　汝今无眼　　如空无月</p>
<p style="text-align: left">
	　　形容改异　　谁之所作　　汝昔容貌</p>
<p style="text-align: left">
	　　犹如仙人　　谁无慈悲　　坏汝眼目</p>
<p style="text-align: left">
	　　汝于世间　　谁为怨仇　　我苦恼根</p>
<p style="text-align: left">
	　　由之而起　　汝身妙色　　谁之所坏</p>
<p style="text-align: left">
	　　懊恼心火　　今烧我身　　譬如霹雳</p>
<p style="text-align: left">
	　　摧折树木　　懊恼之雷　　以破我心</p>
<p style="text-align: left">
	　　如此因缘　　汝今速说</p>
<p style="text-align: left">
	　　时鸠那罗。以偈答言</p>
<p style="text-align: left">
	　　王不闻佛言　　果报不可说</p>
<p style="text-align: left">
	　　乃至辟支佛　　亦所不能免</p>
<p style="text-align: left">
	　　一切诸凡夫　　悉由业所造</p>
<p style="text-align: left">
	　　<a>善恶</a>之业缘　　时至必应受</p>
<p style="text-align: left">
	　　一切诸众生　　自作自受报</p>
<p style="text-align: left">
	　　我知此缘故　　不说坏眼人</p>
<p style="text-align: left">
	　　此苦我自作　　无有他作者</p>
<p style="text-align: left">
	　　如此眼因缘　　不由于人作</p>
<p style="text-align: left">
	　　一切众生苦　　皆亦复如是</p>
<p style="text-align: left">
	　　悉由业所生　　王当知此事</p>
<p style="text-align: left">
	　　王复说偈</p>
<p style="text-align: left">
	　　汝但说其人　　我不生嗔心</p>
<p style="text-align: left">
	　　汝若不说者　　我心乱不安</p>
<p style="text-align: left">
	　　时王知是微沙落起多所作。唤微沙落起多。而说偈言</p>
<p style="text-align: left">
	　　汝今为大恶　　云何不陷地</p>
<p style="text-align: left">
	　　今汝不为法　　于我为大过</p>
<p style="text-align: left">
	　　汝今既为恶　　从今舍于汝</p>
<p style="text-align: left">
	　　由如行善人　　舍不<a>如法</a>利</p>
<p style="text-align: left">
	　　王嗔火烧。心见微沙落起。多复说偈言</p>
<p style="text-align: left">
	　　我于今者　　欲出其眼　　欲以铁锯</p>
<p style="text-align: left">
	　　以解其身　　以斧破身　　以刀割舌</p>
<p style="text-align: left">
	　　以刀截颈　　以火烧身　　令饮毒药</p>
<p style="text-align: left">
	　　以除其命</p>
<p style="text-align: left">
	　　王说如此事。欲治微沙落起多事。鸠那罗闻。深生慈心。复说偈言</p>
<p style="text-align: left">
	　　微沙落起多　　所为诸恶业</p>
<p style="text-align: left">
	　　大王于今者　　不应便杀之</p>
<p style="text-align: left">
	　　一切诸大力　　无过于忍辱</p>
<p style="text-align: left">
	　　<a>世尊</a>之所说　　其最为第一</p>
<p style="text-align: left">
	　　时王不受儿语。以微沙落起多。置落可屋以火焚之。又复令杀德叉尸罗人。是时比丘生疑。问大德优波笈多云。鸠那罗先造何业今受此报。答言。昔波罗奈国有一猎师。至雪山中多杀群粗。又往雪山遇雷电霹雳。有五百鹿。以怖畏故入石窟中。猎师捕之一切皆得。若皆杀者肉当臭烂。无如之何。即挑其两眼使其不死而不知去。后渐杀之。先猎师者鸠那罗是。于无数年常在地狱。从地狱出生于人中。五百世内常被挑眼。今是最后余残果报。比丘又问。以何因缘生得大姓眼目端严。答言。过去久远人寿四万岁时。佛名迦罗鸠村大。出现于世入无余涅槃。时有一王。名曰输颇(梁言严)为佛起四宝塔。故时王命过。弟不信佛。皆掘取塔下物唯土木在。一切人民见塔毁坏。懊恼发声。时诸长者子问。彼诸人何事懊恼。诸人答言。世尊之塔本有四宝。不谓于今悉皆毁坏。时长者子即以四宝如本庄严。复令高广有胜于初。又起金像以置塔中。所作已讫。复发愿言。迦罗鸠村大佛本为世间师。愿我后师亦如今日。比丘当知。昔长者子即鸠那罗是。以其修治迦罗鸠村大如来塔故得生于大姓。以其造作如来像故今所得身端严第一。以其发愿值善师故今遇释迦。及见四谛(出阿育王经第四卷)</p>
<p style="text-align: left">
	　　诸太子问佛已等有出家者佛出所更皆悉悟道五</p>
<p style="text-align: left">
	　　昔佛在波罗奈国鹿野场上。为众说法。时大国王太子将从小国王世子五百余人。往到佛所。为佛作礼却坐一面。而听说法。诸太子等即白佛言。佛道清妙玄远难及。自古以来。颇有国王太子大臣长者子。舍国吏民恩爱荣乐行作沙门者不。佛言。世间国土荣乐恩爱。知幻化梦响。卒来卒去不可常保。又曰。国王太子以三事故不能得道。何谓三事。一者憍恣不念学问<a>佛经</a>妙义以济神本。二者取贪不念布施下贫困危。群臣将士所有财宝。不与民共以修财本。三者不能远离淫欲爱乐之事。舍弃牢狱忧烦之恼。行作沙门灭众苦难以修身本。是以<a>菩萨</a>所生为王。除此三事自致得佛。又有三事。一者少壮学问领理国土。率化民庶使行十善。二者中以财施贫穷孤寡群臣壮士与民同欢。三者每计无常命不久留。宜当出家行作沙门。断苦因缘勿更生死。三事不施凡死所得。世尊曰。昔我前世作转轮圣王。名曰南王皇帝七宝导从。自念。人命短促无常难保。但当作福以求道真。念常布施。世间人民所有财物。与民共之已种福德。唯当出家行作沙门。断绝贪欲乃得灭苦。梳头发白拔着案上。王涕泣曰。第一使者忽然复至。宜当出家行作沙门求自然道。擎发掌中。自说偈言</p>
<p style="text-align: left">
	　　今我身首上　　白发生为被</p>
<p style="text-align: left">
	　　已有天使召　　时正宜出家</p>
<p style="text-align: left">
	　　行作沙门入山修道。毕人之寿即生第二天上。为天帝释太子。于后领理天下亦如大王。复见白发行作沙门。经为父子。上为天帝。下为圣王。中为太子。各三十六反。数千万岁终而复始。行此三事自致得佛。尔时父者今我身是也。太子者<a>舍利弗</a>是也。孙王者阿难是也。更相从生展转为王以化天下。时国王太子并诸人民。皆大欢喜。受佛五戒为优婆塞。得须陀洹道(出法句譬喻经第五卷)</p>
<p style="text-align: left">
	　　最胜王子植德坚固终不可移六</p>
<p style="text-align: left">
	　　昔卑先匿王。有二夫人。第一夫人子名流离。第二夫人子名只(梁言最胜)。只初生之日。四方奉宝一时俱至。王曰。吾诸子生未曾如此。可名为只。长大学问靡经不通。王为别立舍宅七宝所成金银男女在门左右。持宝钵满中七珍。昼夜持去转满如故。太子嫉妒遣兵往夺。时有天兵五百余骑。卫护只舍。流离军见怖退走还。太子怒。只来问曰。我夜遣兵慰劳汝。汝伏兵于内欲反耶。只曰。不敢不养文武。内无寸仗。流离遣捡内外皆无。流离意解具以启佛。佛言。只之殖德遇坚固因。是故不可夺也。维卫佛时。有人诣寺饭僧讫以一奴一婢给扫寺庙。自尔之后天上人中受福无量。即最胜是(出十卷譬喻经第一卷)</p>
				</div></div><hr><script charset='utf-8' src='../../js/footer.js'></script></body></html>