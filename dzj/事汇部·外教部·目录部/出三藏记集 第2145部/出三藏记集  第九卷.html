<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修出三藏记集  第九卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>出三藏记集  第九卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>出<a>三藏</a>记集&nbsp; 第九卷</strong> 序</p>
<p style="text-align: left">
	　　释僧佑撰</p>
<p style="text-align: left">
	　　<a>华严经</a>记第一　出经后记 十住经含注序第二　释僧卫作 渐备经十住胡名并书叙第三　未详作者 <a>菩萨</a>善戒菩萨持二经记第四　释僧佑撰 大集<a>虚空</a>藏无尽意经记第五　释僧佑撰 如来大哀经记第六　未详作者 长阿鋡经序第七　僧肇法师 中阿鋡经序第八　道慈法师 增一阿鋡经序第九　道安法师 四阿鋡暮抄序第十　未详作者 优婆塞戒经序记第十一　出经后记 菩提经序第十二　僧馥法师 关中出禅经序第十三　睿法师作 庐山<a>修行</a>方便禅经序第十四　慧远法师 禅要秘密经记第十五　出经后记 修行地不净观序第十六　慧观法师 胜鬘经序第十七　法慈法师 胜鬘经序第十八　慈法师 文殊师利发愿记第十九　出经后记 贤愚经记第二十　释僧佑撰 八吉祥经后记第二十一　出经后记 无量义经序第二十二　刘虬作 譬喻经序第二十三　康法邃作 百句譬喻经前记第二十四　出经前记</p>
<p style="text-align: left">
	　　华严经记第一</p>
<p style="text-align: left">
	　　出经后记</p>
<p style="text-align: left">
	　　华严经胡本凡十万偈。昔道人支法领。从于阗得此三万六千偈。以晋义熙十四年岁次鹑火三月十日。于杨州司空谢石所立道场寺。请<a>天竺</a>禅师佛度跋陀罗。手执梵文。译胡为晋。<a>沙门</a>释法业亲从笔受。时吴郡内史孟顗右卫将军褚叔度为檀越。至元熙二年六月十日出讫。凡再挍胡本。至大宋永初二年辛丑之岁。十二月二十八日挍毕</p>
<p style="text-align: left">
	　　十住经含注序第二</p>
<p style="text-align: left">
	　　释僧卫作</p>
<p style="text-align: left">
	　　夫冥壑以冲虚静用。百川以之本。至极以无相标玄。品物以之宗。故法性住湛一以居妙。寂纷累以运通。灵根朗圆烛以遂能。乘涉动以开用。然能要有资用必有本。用必有本。故御本则悟涉无方。能要有资。故悟虚则遂其通。通则苞镜六合而有无圆照。塞则用<a>随缘</a>感而应必虑偏。照圆则神功造极。虑偏则颠覆兴焉。故四渎开溢则洪川灌壑。玄象差辙则三光晦耀。因此而推。固知运通有宗化积有本。夫运通之宗。因缘开其会。无相极其终。化积之本。十道启其谋。心术兆其始。故心术凭无则灵照通而大乘廓。滞有则神虚塞而九宅开矣。然推而极之则<a>唯心</a>与法。引而张之则绵彰八极。请辩而目焉。夫万法浩然宗一无相。灵魄弥纶统极圆照。斯盖目体用为万法。言性虚为无相。称动王为心识。谓静御为智照。故滞有虑塞。则曰心曰识。凭虚照通。则曰智曰见。见者<a>正见</a>也。始晓之偏目也。智者正遍知也。体极之圆号也。正见创入辙之始。正遍标体极之终。四者盖精魄弥纶水镜万法。虽数随缘感。然灵照常一而不变者也。夫体用无方则用实异照。故乱识为尘秽心欲。开见谓宝。廓智谓种。秽心故。五欲为鴆醴之室。开见故。三宝为荆石之门。乱识故。六尘为幻惑之肆。廓智故。一切种为骊龙之渊。四者實万法浩然同实异照。虽感应交映而宗一无相者也。故识御六尘以蒙性。心赴五欲以昏虑。见凭<a>四谛</a>以洗鉴。智抚无相以通照。然则境虽理故心缘精魄弥纶体故灵照。灵照故统名一心。所缘故总号一法。若夫名随数变则浩然无际。统以心法则末始非二。故十住为经。将穷颐心术之原本。遂真悟之始辩。神功启于化彰。八万归于圆照。使灵机无隐伏之数。大造无虚窃之名。尔乃落滞识以反鉴。贞真慧以居宗。开十道运其用。恬无相远其通。合三义以廓能则表宏称谓菩提。菩提者统极十道之尊号。括囊通物之妙称。乃十住启灵照之圆极。远弘大通之逸轨。故十住者。静照息机反鉴之容目者也。夫所以冠大业之始唱。统十地之通目。表称十住。谅义存于兹焉。义存于兹焉。然则十住之兴。盖廓明神觉之响像。发莹真慧之砥砺。如来反流尽源之舟舆。世雄抚会诞化之天府。乃众经之宗本。法藏之渊源。实鉴始领终之水镜。光宣佛慧之日月者也。夫致弘不可以言象穷。道玄不可以名数极。故文约而义丰。词婉而旨弘。兆百行开于心辙。启八万举其一隅。非夫探钩玄亹研机。孰能亢贞鉴敬于希微。开拔英悟返于三隅者哉。悲夫守习之迷。虽服膺旧闻不玩斯要。譬负日月而弥昏。面玄津而莫济矣。当请弥而攉焉。夫举高必诣远。致深则兴玄。故廓六天以妙处。引法云以胜众。盖非胜无以扣其玄处。非妙不足光其道。道光要有方。玄扣必得人。故位妙处以殊方则境绝众秽。开玄肆以引众则英彦盖时。处极六天则实映七珍。众举法灵则体镜九宅。廓六变以开运。朗耀世之宏观。叩三说以开奥。抚玄中之统韵。发五请以宣到。虑众诚以弥淳。递二七以运感。互交用于玄端开。神辙于三转之际。兆灵觉于九识之渊。匹夫众经以比兴固不得同日而语。开八万以辩用焉。可共劫而言非。夫体苞三义道总两端。孰有若斯之弘哉。孰有若斯之弘哉。以此而断。其道渊矣。其致玄矣。夫以金刚之幽殖总神辩以居用。犹日不可究其深。况自降慈者乎。然道不独运。弘必由人。故令千载之下灵液有寄焉。夫外国法师究摩罗耆婆者。挺天悟于命世。迈英风于季俗。乘冥寄而孤游。因秦运以弘道。抚玄节于希声。畅微言于象外。可以祛故纳新。非拟三益悟宗。入辙几于过半。运启其愿弥遭其会。以铅砾之质厕南金之肆。诚悟无返三之机。思无稽玄之谋。然在闻赏事庶无惑焉。故抚经静虑感寻畴昔。每苦其文约而致弘。言婉而旨玄使灵烛映于隐数。大宗昧于褊文。神标繇是以权范。玄风自兹用浇。淳至于闲诣靖惟扣膺津门则何常不遥。然长慨抚颓薄以兴怀哉。故遂撰记上闻略为注释。岂曰渊壑之待晨露。盖以申其用己之心耳。庶后来明哲有以引而补焉</p>
<p style="text-align: left">
	　　渐备经十住胡名并书叙第三</p>
<p style="text-align: left">
	　　未详作者</p>
<p style="text-align: left">
	　　波牟提陀晋曰一住 维摩罗晋曰二住 波披迦罗晋曰三住 阿至摸晋曰四住 头阇耶晋曰五住 阿比目佉晋曰六住 头罗迦摩晋曰七住 阿遮罗晋曰八住 抄头摩提晋曰九住 昙摩弥迦晋曰十住</p>
<p style="text-align: left">
	　　渐备经晋曰十住名 第一住名悦豫 第二住名离垢 第三住名兴光 第四住名辉耀 第五住名难胜 第六住名目前 第七住名玄妙 第八住名不动 第九住名善哉意 第十住名法雨</p>
<p style="text-align: left">
	　　渐备经十住行 第一住今忘 第二住说诫行 第三住说十二门五通事 第四住说三十七品事 第五住说四谛事 第六住说<a>十二因缘</a>事 第七住说权智事 第八住说神足变化事 第九住说神足<a>教化</a>事 第十住亦说神足教化事</p>
<p style="text-align: left">
	　　渐备经护公以元康七年出之。其经有五卷五万余言。第一卷说一住事。今无此一卷。今现有二住以上至十住为十品</p>
<p style="text-align: left">
	　　渐备经十住与本业大品异。说事委悉于本业大品。不知何以曀于凉州。昔凉州诸道士释教道竺法彦义。斯二道士普皆博学。以经法为意。不知何以不集此经。又亦不闻其有所说。始知博闻之难为人兴显经。且亦是大经。说事广大义理幽深。乃是众经之美望。辞叙茂赡真有奇闻。而帛法巨亦是博学道士。昔邺中亦与周旋。不知何以复不集此经。又不闻其言。博闻强记信难有。护公出须赖经。虽不见恒闻彦说之。张天锡更出首楞严。故当应委于先者。元康七年十一月二十一日沙门法护。在长安市西寺中出渐备经。手执胡本译为晋言。护公菩萨人也。寻其余音遗迹。使人仰之弥远。夫诸方等无生诸三昧经类多。此公所出。真众生之冥梯。大品出来虽数十年。先出诸公略不缕习。不解诸公何以尔。诸公才明过人。当能留心思研心以为至业者。故当极有所得先出诸公。故恨大兰于文句殊多可恨。大品顷来东西诸讲习无不以为业。于文句犹不同觉其转深。但才分有限思寻有极。幽旨作非短思所尽。然文句故可力为方欲研之。穷此一生冀有微补。渐备经恨不得上一卷。冀因缘冥中之助忽复得之。渐备所说十住位分众行各有阶级。目下殊异于众经。方欲根悉研寻之如今芒芒犹涉大海。不知第一住中何说。彼或有因缘信使君不可不持。作意尽寻求之理。大品上两卷若有可寻之阶。亦勤以为意。护公出光赞。计在放光前九年。不九年当八年。不知何以遂逸在凉州不行于世。寻出经时。乃在长安出之。而都不流行。乃不知其故。吾往在河北。唯见一卷经。后记云。十七章。年号日月亦与此记同。但不记处所。所以为异。然出经时人云聂承远笔受。帛元信沙门法度此人。皆长安人也。以此推之。略当必在长安出。此经胡本。亦言于阗沙门祇多罗所赍来也。此同如慧常等凉州来疏。正似凉州出。未详其故。或乃护公在长安时。经未流宣唯持至凉州。未能乃详审。泰元元年岁在丙子五月二十四日此经达襄阳。释慧常以酉年因此经寄互市人康儿展转至长安。长安安法华遣人送至互市。互市人送达襄阳。付沙门释道安。襄阳时齐僧有三百人。使释僧显写送与杨州道人竺法汰。渐备经。以泰元元年十月三日达襄阳。亦是慧常等所送。与光赞俱来。顷南乡间人留写。故不与光赞俱至耳。首楞严须赖。并皆与渐备俱至。凉州道人释慧常。岁在壬申。于内苑寺中写此经。以酉年因寄。至子年四月二十三日达襄阳。首<a>楞严经</a>事事多于先者。非第一第二第九。此章最多近三四百言许。于文句极有所益。须罗经亦复小多。能有佳处。云有五百戒。不知何以不至。此乃最急。四部不具。于大化有所阙。般若经乃以善男子善女人为教首。而戒立行之本百行之始。犹树之有根。常以为深恨。若有缘便尽访求之理。先胡本有至信。因之勿零落</p>
<p style="text-align: left">
	　　菩萨善戒菩萨地持二经记第四</p>
<p style="text-align: left">
	　　僧佑撰</p>
<p style="text-align: left">
	　　佑寻旧录。此经十卷。是宋文帝世。三藏法师求那跋摩。于京都译出。经文云。此经名善戒。名菩萨地。名菩萨毗尼摩夷。名如来藏。名一切善法根本。名安乐国。名诸波罗蜜聚。凡有七名。第一卷先出优波离问<a>受戒</a>法。第二卷始方有如是我闻。次第列品乃至三十。而复有别本题为菩萨地经。检此两本。文句悉同。唯一两品分品品名小小有异。义亦不殊。既更不见有异人重出。推之应是一经。而诸品乱杂前后参差。菩萨地本分为三段。第一段十八品。第二段有四品。第三段有八品。未详两本孰是三藏所出正本也</p>
<p style="text-align: left">
	　　又菩萨地持经八卷。有二十七品。亦分三段。第一段十八品。第二段四品。第三段五品。是晋安帝世。昙摩忏。于西凉州译出。经首礼敬三宝。无如是我闻。似撰集佛语文中不出有异名。而今此本或题云菩萨戒经。或题云菩萨地经。与三藏所出菩萨善戒经。二文虽异五名相涉。故同一记。又此二经明义相类。根本似是一经。异国人出。故成别部也。并次第明<a>六度</a>。品名多同。制辞各异。佑见菩萨地经一本。其第四卷第<a>十戒</a>品。乃是地持经中戒品。又少第九施品。当是曝晒误杂。后人不悉。便尔传写。其本脱多恐方乱惑。若细寻内题。了然可见。若有菩萨地经阙无第九施品者。即是误本也</p>
<p style="text-align: left">
	　　大集虚空藏无尽意三经记第五</p>
<p style="text-align: left">
	　　僧佑撰</p>
<p style="text-align: left">
	　　佑寻旧录。大集经。是晋安帝世。天竺沙门昙摩忏。于西凉州译出。有二十九卷。首尾有十二段。说共成一经。第一璎珞品。第二陀罗尼<a>自在</a>王。第三宝女。第四不眴。第五海慧。第六无言。第七不可说。第八虚空藏。第九宝幢。第十虚空目。第十一宝髻。第十二无尽意。更不见异人别译。而今别部唯有二十四卷</p>
<p style="text-align: left">
	　　寻其经文余悉同。唯不可说菩萨品后宝幢分前。中间阙无虚空藏所问品五卷。又经唯尽宝髻菩萨品。复无最末无尽意所说不可思议品四卷。略无二品九卷。分所余二十卷为二十四卷耳</p>
<p style="text-align: left">
	　　又寻两本。并以海慧菩萨品为第五。越至无言菩萨品第七。无第六品。未详所以</p>
<p style="text-align: left">
	　　又捡录。别有大虚空藏经五卷成者。即此经虚空藏品。当是时世有益甄为异部。又别无尽意经四卷成者。亦是此经末无尽意品也。但护公录复出无尽意经四卷。未详与此本同异</p>
<p style="text-align: left">
	　　如来大哀经记第六</p>
<p style="text-align: left">
	　　未详作者</p>
<p style="text-align: left">
	　　元康元年七月七日。炖煌菩萨支法护。手执胡经。经名如来大哀。口授聂承远道真正书晋言。以其年八月二十三日讫。护亲自覆挍。当令大法光显流布。其有揽者。疾得总持畅泽妙法</p>
<p style="text-align: left">
	　　长阿含经序第七</p>
<p style="text-align: left">
	　　释僧肇作</p>
<p style="text-align: left">
	　　夫宗极绝于称谓。贤圣以之冲默。玄旨非言不传。释迦所以致教。是以如来出世。大教有三。约身口则防之以禁律。明<a>善恶</a>则导之以契经。演幽微则辩之以<a>法相</a>。然则三藏之作也。本于殊应。会之有宗则异途同趣矣。禁律律藏也。四分十诵。法相阿毗昙藏也。四分五诵。契经四阿含藏也。增一阿含四分八诵。中阿含四分五诵。杂阿含四分十诵。此长阿含四分四诵。合三十经以为一部。阿含秦言法归。法归者。盖是万善之渊府。总持之林苑。其为典也。渊博弘富温而弥旷。明宣祸福贤愚之迹。割判真伪异济之原。历记古今成败之数。墟域二仪品物之伦。道无不由法无不在。譬彼巨海百川所归。故以法归为名。开析修途所记长远。故以长为目。玩兹典者长迷顿晓。邪正难辩显如昼夜。<a>报应</a>冥昧照若影向。劫数虽辽近犹朝夕。六合虽旷现若目前。斯可谓朗火明于幽室。慧五目于众瞽。不窥户牖而智无不周矣。大秦天王。涤除玄揽高韵独迈。恬智交养道世俱济。每惧微言翳于殊俗。以右将军使者司隶挍尉晋公姚爽。质直清柔玄心超诣。尊尚大法妙悟自然。上特留怀每任以<a>法事</a>。以弘始十二年岁上章掩茂。请罽宾三藏沙门<a>佛陀</a>耶舍。出律藏四分四十卷。十四年讫。十五年岁昭阳奋若。出此长阿含讫。凉州沙门佛念为译。秦国道士道含笔受。时集京夏名胜沙门于宅第挍定。恭承法言敬无差舛。蠲华崇朴务存圣旨。余以嘉遇猥参听次。虽无翼善之功。而豫亲承之末。故略记时事以示来览焉</p>
<p style="text-align: left">
	　　中阿鋡经序第八</p>
<p style="text-align: left">
	　　释道慈</p>
<p style="text-align: left">
	　　中阿鋡经记云。昔释法师。于长安出中阿鋡增一阿毗昙广说<a>僧伽</a>罗叉阿毗昙心婆须蜜三法度二众从<a>解脱</a>缘。此诸经律凡百余万言。并违本失旨名不当实。依悕属辞句味亦差。良由译人造次未善晋言故使尔耳。会燕秦交战关中大乱。于是良匠背世。故以弗获改正。乃经数年至关东小清。冀州道人释法和。罽宾沙门僧伽提和。招集门徒俱游洛邑。四五年中研讲。遂精其人渐晓汉语。然后乃知先之失也。于是和乃追恨先失。即从提和更出阿毗昙及广说也。自是之后。此诸经律渐皆译正。唯中阿鋡僧伽罗叉婆须蜜从解脱缘。未更出耳。会僧伽提和进游京师。应运流化法施江左。于时晋国大长者<a>尚书</a>令卫将军东亭侯优婆塞王元琳。常护持<a>正法</a>以为己任。即檀越也。为出经故造立精舍。延请有道释慧持等义学沙门四十许人。施诸所安四事无乏。又豫请经师僧伽罗叉。长供数年。然后乃以晋隆安元年丁酉之岁十一月十日。于杨州丹杨郡。建康县界在其精舍更出此中阿鋡。请罽宾沙门僧伽罗叉令讲胡本。请僧伽提和转胡为晋。豫州沙门道慈笔受吴国李宝唐化共书。至来二年戊戍之岁六月二十五日。草本始讫。此中阿鋡凡有五诵。都十八品。有二百二十二经。合五十一万四千八百二十五字。分为六十卷。时遇国大难未即正书。乃至五年辛丑之岁。方得正写挍定流传。其人传译。准之先出大有不同。于此二百二十二经中。若委靡顺从则惧失圣旨。若从本制名类多异。旧则逆忤先习不惬众情。是以其人不得自专。时有改本从旧名耳。然五部异同孰知其正。而道慈愚意怏怏于违本。故诸改名者皆抄出注下。新旧两存别为一卷。与目录相连以示于后。将来诸贤令知同异。得更采访。脱遇高明外国善晋梵方言者。访其得失刊之从正</p>
<p style="text-align: left">
	　　增一阿含序第九</p>
<p style="text-align: left">
	　　释道安作</p>
<p style="text-align: left">
	　　四阿含义同中阿含。首以明其指不复重序也。增一阿含者。皆法条贯以数相次也。数终十今加其一。故曰增一也。且数数皆增。以增为义也。其为法也。多录禁律绳墨切厉。乃度世捡括也外国岩岫之士江海之人。于四阿含多咏味兹焉。有外国沙门昙摩难提者。兜佉勒国人也。龆龀<a>出家</a>。孰与广闻诵。二阿含温故日新。周行诸国无土不涉。以秦建元二十年来诣长安。外国乡人咸皆善之。武威太守赵文业。求令出焉。佛念译传昙嵩笔受。岁在甲申夏出。至来年春乃讫。为四十一卷。分为上下部。上部二十六卷。全无遗忘。下部十五卷。失其录偈也。余与法和共考正之。僧略僧茂助挍漏失。四十日乃了。此年有阿城之役伐鼓近郊。而正专在斯业之中。全具二阿含一百卷鞞婆沙婆和须蜜僧伽罗剎传。此五大经。自法东流出经之优者也。四阿含四十应真之所集也。十人撰一部。题其起书为录偈焉。惧法留世久遗逸散落也。斯土前出诸经班班有其中者。今为二阿含。各为新录一卷。全其故目注其得失。使见经寻之差易也。合上下部四百七十二经。凡诸学士撰此二阿含。其中往往有律语。外国不通与<a>沙弥</a>白衣共视也。而今已后。幸共护也使与律同。此乃兹邦之急者也。斯谆谆之诲。幸勿藐藐听也。广见而不知护禁。乃是学士通中创也。中本起康孟祥出出大爱道品。乃不知是禁经<a>比丘尼</a>法堪慊切直割而去之。此乃是大鄙可痛恨者也。此二经有力道士。乃能见当以着心焉。如其轻忽不以为意者。幸我同志鸣鼓攻之可也</p>
<p style="text-align: left">
	　　四阿鋡暮抄序第十</p>
<p style="text-align: left">
	　　未详作者</p>
<p style="text-align: left">
	　　阿鋡暮者秦言趣无也。阿难既出十二部经。又采撮其要径至道法。为四阿鋡暮与阿毗昙及律并为三藏焉。身毒学士以为至德未坠于地也。有阿<a>罗汉</a>。名婆素跋陀。抄其膏腴以为一部。九品四十六叶。斥重去复文约义丰。真可谓经之璎鬘也。百行美妙辨是与非。莫不悉载也。优奥深富行之能事毕矣。有外国沙门。字因提丽。先赍诣前部国。秘之佩身不以示人。其王弥第求得讽之。遂得布此。余以壬午之岁八月。东省先师寺庙。于邺寺令鸠摩罗佛提执胡本。佛<a>念佛</a>护为译。僧导昙究僧睿笔受。至冬十一月乃讫。此岁夏出阿毗昙。冬出此经。一年之中。具二藏也。深以自幸。但恨八九之年始遇斯经。恐韦编未绝不终其业耳。若加数年将无大过也。近敕译人直令转胡为秦。解方言而已。经之文质所不敢易也。又有悬数悬事。皆访其人为注其下。时复以意消息者为章。章注修妒路者。其人注解别经本也。其有直言修妒路者。引经证非注解也</p>
<p style="text-align: left">
	　　优婆塞戒经记第十一</p>
<p style="text-align: left">
	　　出经后记</p>
<p style="text-align: left">
	　　太岁在丙寅夏四月二十三日。河西王世子抚军将军录尚书事大沮渠兴国。与诸优婆塞等五百余人。共于都城之内。请天竺法师昙摩谶译。此在家菩萨戒。至秋七月二十三日都讫。秦沙门道养笔受。愿此功德令国祚无穷。将来之世值遇<a>弥勒</a>。初闻悟解逮无生忍。十方有识咸同斯誓</p>
<p style="text-align: left">
	　　菩提经注序第十二</p>
<p style="text-align: left">
	　　释僧馥</p>
<p style="text-align: left">
	　　夫万法无相而有二谛。<a>圣人</a>无知而有二名。二谛者。俗也道也。二名者。权也智也。二名以语默为称。二谛以缘性为言。缘性两陈而其实不乖。语默诚异而幽旨莫二。故般若经曰色即是空空即是色。见缘起为见法也。菩提经者。诸佛之要藏。十住之营统。其文虽约。而义贯众典。其旨虽玄晓然易揽。犹日月丽天则群像自朗。示之一隅则三方自释也。经之为体。论缘性则以二谛为宗。语玄会则以权智为主。言菩提则以无得为玄。明发意则以冥期为妙。婉约而弘深。莫不备矣。耆婆法师入室之秘说也。亲承者寡。故罕行世。家师顺得之。于始会。余虽不敏谬闻于第五十。性疏多漏。故事语而书绅。岂曰注解自贻来哂。庶同乎我者领之文外耳</p>
<p style="text-align: left">
	　　关中出禅经序第十三</p>
<p style="text-align: left">
	　　僧睿法师</p>
<p style="text-align: left">
	　　禅法者。向道之初门。泥洹之津径也。此土先出修行大小十二门大小安般。虽是其事既不根悉。又无受法。学者之戒盖阙如也。究摩罗法师。以辛丑之年十二月二十日。自姑[戊@臣]至常安。予即以其月二十六日。从受禅法。既蒙启授。乃知学有成准法有成条。首楞严经云。人在山中学道。无师道终不成。是其事也。寻蒙抄撰众家禅要。得此三卷。初四十三偈。是究摩罗罗陀法师所造。后二十偈。是<a>马鸣菩萨</a>之所造也。其中五门。是婆须蜜僧伽罗叉沤波崛僧伽斯那勒<a>比丘</a>马鸣罗陀禅要之中。抄集之所出也。六觉中偈。是马鸣菩萨修习之。以释六觉也。初观淫恚痴相及其三门。皆僧伽罗叉之所撰也。息门六事诸论师说也。菩萨习禅法中。后更依持世经益十二因缘一卷要解二卷。别时撰出。夫驰心纵想。则情愈滞而惑愈深系意念明。则澄鉴朗照而造极弥密。心如水火。拥之聚之。则其用弥全。决之散之。则其势弥薄。故论云。质微则势重。质重则势微。如地质重故势不如水。水性重故力不如火。火不如风。风不如心。心无形故力无上。<a>神通</a>变化八不思议。心之力也。心力既全。乃能转昏入明。明虽愈于不明。而明未全也。明全在于忘照。照忘然后无明非明。无明非明。尔乃几乎息矣。几乎息矣。慧之功也。故经云。无禅不智无智不禅。然则禅非智不照。照非禅不成。大哉禅智之业。可不务乎。出此经后至弘始九年闰月五日。重求捡挍。惧初受之不审。差之一毫。将有千里之降详而定之。辄复多有所正既正既备。无间然矣</p>
<p style="text-align: left">
	　　庐山出修行方便禅经统序第十四</p>
<p style="text-align: left">
	　　释慧远</p>
<p style="text-align: left">
	　　夫三业之兴以禅智为宗。虽精粗异分而阶藉有方。是故发轸分逵涂无乱[跳-兆+(辙-车)]。革俗成务功不待积。静复所由则幽绪告微。渊博难究然理不云昧。庶旨统可寻。试略而言。禅非智无以穷其寂。智非禅无以深其照。则禅智之要照寂之谓。其相济也。照不离寂。寂不离照。感则俱游。应必同趣。功玄于在用。交养于万法。其妙物也。运群动以至壹而不有。廓大象于未形而不无。无思无为而无不为。是故洗心静乱者。以之研虑。悟微入微者。以之穷神也。若乃将入其门机在摄会。理玄数广道隐于文。则是阿难曲承音诏遇非其人必藏之灵府。何者心无常规其变多方。数无定像待感而应。是故化行天竺缄之有匠。幽关莫开罕窥其廷。从此而观。理有行藏道不虚授。良有以矣。如来泥曰未久。阿难传其共行<a>弟子</a>末田地。末田地传舍那婆斯。此三应真。咸乘至愿冥契于昔。功在言外经所不辨。必暗轨元匠孱焉无差。其后有优波崛。弱而超悟。智终世表才高应冥。触理从简八万法藏。所在唯要。五部之分始自于此。因斯而推。固知形运以废兴自兆。神用则幽步无迹。妙动难寻涉粗生异。可不慎乎。可不察乎。自兹已来。感于事变怀其旧典者。五部之学并有其人。咸惧大法将颓理深其慨。遂各述赞禅经以隆盛业。其为教也。无数方便以求寂然。寂乎唯寂。其揆一耳。而寻条求根者众。统本运末者寡。或将暨而不至。或守方而未变。是故经称满愿之德。高普事之风。原夫圣旨非徒全其长。亦所以救其短。若然五部殊业存乎其人。人不继世。道或隆替废兴。有时则互相升降。小大之目其可定乎。又达节善变出处无际。晦名寄迹无闻无示。若斯人者。复不可以名部分。既非名部之所分。亦不出乎其外。别有宗明矣。每慨大教东流禅数尤寡。三业无统斯道殆废。顷鸠摩耆婆宣马鸣所述乃有此业。虽其道未融。盖是为山于一篑。欣时来之有遇感。寄趣于若人。舍夫制胜之论而顺不言之辩。遂誓被僧那。以至寂为己任。怀德未忘。故遗训在兹。其为要也。图大成于末象。开微言而崇体。悟惑色之悖德。杜六门以寝患。达忿竞之伤性。齐彼我以宅心。于是异族同气幻形告疏。入深缘起见<a>生死</a>际。尔乃辟九关于龙津。超三忍以登位。垢习凝于无生。形累毕于神化。故曰。无所从生靡所不生。于诸所生而无不生。今之所译出。自达磨多罗与佛大先。其人西域之俊。禅训之宗。搜集经要劝发大乘。弘教不同。故有详略之异。达磨多罗。阖众篇于同道。开一色为恒沙。其为观也。明起不以生灭不以尽。虽往复无际。而未始出于如。故曰。色不离如。如不离色。色则是如。如则是色。佛大先以为澄源引流。固宜有渐。是以始自二道开<a>甘露</a>门。释四义以反迷启归涂以领会。分别阴界导以正观。畅散缘起使优劣自辨。然后令原始反终妙寻其极。其极非尽亦非所尽。乃曰。无尽入于如来无尽法门。非夫道冠三乘智通十地。孰能洞玄根于法身。归宗一于无相。静无遗照动不离寂者哉</p>
<p style="text-align: left">
	　　禅要秘密<a>治病</a>经记第十五</p>
<p style="text-align: left">
	　　出经后记</p>
<p style="text-align: left">
	　　河西王从弟大沮渠安阳侯。于于阗国衢摩帝大寺。从天竺比丘大乘沙门佛陀斯那。其人天才特拔诸国独步。诵半亿偈兼明禅法。内外综博无籍不练。故世人咸曰人中师子。沮渠亲面禀受忆诵无滞。以宋孝建二年九月八日。于竹园精舍书出此经。至其月二十五日讫。尼慧浚为檀越</p>
<p style="text-align: left">
	　　修行地不净观经序第十六</p>
<p style="text-align: left">
	　　慧观法师</p>
<p style="text-align: left">
	　　夫禅典之妙。盖是三乘之所游。反迷悟惑者。托幽途以启真城。堑三业之固宅。广六度以澄神。散结贼于旷野。研四变以游心。焰三慧为炬明。浪冲源以殊分。金刚戟以练魔。定慧相和以测真如。是智依定则痴妄亏而霄落。定由智则七渊湛然而淳。清清融九服则玄庭有阶。阶级相乘则炉冶成妙。义之本本之有方。寻根传训则冥一俱当。虽利钝有殊济苦一量。若契会同趣则圣性同照。圣性同照则累患永辽。故知禅智为出世之妙术。实际之义标也。夫禅智之为道。言约理备。究析中道。对治万法。善恶相乘。迭转孰止。互有废兴。馆窥匠彻。略位其宗。以揆大方。异世同文。上圣为慈悲之主。留法藏于千载。示三异之轨辙。知会通之至阶。汰粗蚌于曩劫。曲成众艳之灵蠙。密典相传以至今。接有缘以八背。未始失其会。随机犹掌回。所谓淡智常寂而不失。照虽高机寂化一用。故能穷诸法宝。拟想玄扉游志妙极。蹑神光于无间者哉。禅典要密。宜对之有宗。若漏失根原则支寻不全。群盲失旨则上慢幽昏。可不惧乎。若能审其本根冥训道成。实观会古则万境齐明。冲途[豁/土]尔而融。体玄像于无形。然后知凡圣异流心行无边。然弃本寻条之士。各以升降小异。俱会其穴。遂迷穴见。偶变其津涂。昏游长夜永与理隔。不亦哀哉。自顷来禅训实少鮮得其中。每以列形难保迁动不常。便启诚三宝搜求玄要。依四百论扣其关旨。会遇西来宗匠。综习大法寻本至终。冥隅一开。千载之下优昙再隆。可不欣乎。遂乃推究高宗承嗣之范。云佛<a>涅盘</a>后阿难曲奉圣旨流行千载。先与同行弟子摩田地。摩田地传与舍那婆斯。此三应真。大愿弘覆冥构于昔。神超事外慈在宁济潜行救物偶会无差。佛在世时。有外学五通仙人。往至佛所请求出家。乘俗高胜志存远寄。便言。若我入道智能辩才与身子等者。尔乃当于至尊法中修习梵行。佛知其本根于后百年当弘大事。便答仙人。汝今出家。智能浅薄不及身子。仙人即退。后百年中其人出世。奇识博达遇物开悟。遂出家学道。寻得应真。三明内照六通远振。辩才无碍摧诸异论。所度人众其量无边于诸法藏开托教文。诸贤遂见。乃有五部之异。是化运有方开彻有期。五部既举则深浅殊风。遂有支流之别。既有其别。可不究本详而后学耶。此一部典。名为具足清净法场。传此法至于罽宾。转至富若蜜罗。富若蜜罗亦尽诸漏具足六通。后至弟子富若罗。亦得应真。此二人于罽宾中为第一教首。富若蜜罗去世已来五十余年。弟子去世二十余年。昙摩多罗菩萨。与佛陀斯那俱共。谘得高胜宣行法本。佛陀斯那化行罽宾。为第三训首。有于彼来者。亲从其受法。教诲见其涅盘。时遗教言。我所化人众数甚多。入道之徒具有七百。富若罗所训为教师者十五六人。如今于西域中炽盛教化。受学者众。昙摩罗从天竺来。以是法要传与婆陀罗。婆陀罗与佛陀斯那。佛陀斯那愍此旃丹无真习可师。故传此法本流至东州。亦欲使了其真伪。涂无乱辙成无虚构。必加厚益斯经所云开四色为分界一色无量缘宗归部津则发趣。果然其犹朝阳挥首万类影旋。师子震吼则众兽伏焉。圣王轮宝诸雄悚然。揽斯法界廓清虚津。入有不惑处无不沉。自非道起群方智鉴玄中。孰能立无言之辩于灵沼之渊。寄言述于七觉之林。可谓无名于所名而物无不名。无形于所形而物无不形。无事于所事而物无不事者哉</p>
<p style="text-align: left">
	　　胜鬘经序第十七</p>
<p style="text-align: left">
	　　释慧观作</p>
<p style="text-align: left">
	　　胜鬘经者。盖方广之要略。超升之洪轨。欲其为教也。创基覆篑而云峰已构。冲想一兴而渊悟载豁。言逾常训旨越旧篇。故发心希圣而神仪曜灵。归无别章而叹德斯备。诚感声发而尊号响集。然后勒心切戒旷志僧那。善摄靡遗大乘斯御。驰轮幽[跳-兆+(辙-车)]长驱永路。期运克终诞登玄极。玄极无二。故万流归一。故曰三乘皆入一乘。所谓究竟第一义乘。一诚无辩而义有区分。名由义生。故称谓屡转三五之兴。盖由此也。尔其奥也。穷无始之前以明解惑之本。究来际之末挹泥洹之妙。文寡义丰弥纶群籍。宇宙不足以拟其广。太虚不能以议其量。渊兮其不可测也。廓兮其不可极也。将来本际之源。追反流之极者。必至于此焉。司徒彭城王。殖根遐劫龙现兹生。依迹上台协赞皇极。而神澄世表志光玄猷。闻斯幽典诚期愈旷。凡厥道俗莫不响悦。请外国沙门求那跋陀罗。手执正本口宣<a>梵音</a>。山居苦节通悟息心。释宝云译为宋语。<a>德行</a>诸僧慧严等一百余人。考音详义以定厥文。大宋元嘉十三年岁次玄枵八月十四日。初转梵轮。讫于月终。公乃广写云布以泽未洽。将兴后世同往高会道场。故略叙法要。以染同暮之怀云尔</p>
<p style="text-align: left">
	　　胜鬘经序第十八</p>
<p style="text-align: left">
	　　慈法师</p>
<p style="text-align: left">
	　　胜鬘经者。盖是方等之宗极者也。所以存于千载。功由人弘故得。以元嘉十二年岁在乙亥。有天竺沙门。名功德贤。业素敦尚贯统大乘。远载胡本来游上京。庇迹祇洹招学钻访才虽不精绝义粗辉扬遂播斯旨乃上简帝主。于时有优婆塞何尚之居丹杨尹。为<a>佛法</a>檀越。登集京辇敏德名望。便于郡内请出此经。既会贤本心。又谨传译字句虽质而理妙渊博。殆非常情所可庙虑。时竺道生义学弟子竺道攸者。少习玄宗偏蒙旨训。后侍从入庐山温故传覆。可谓助凤耀德者也。法师至元嘉十一年。于<a>讲座</a>之上迁神异世。道攸慕深情恸有若天坠。于是奉诀坟垄遂遁临川。三十许载。经出之后。披寻反复既悟深旨。仰而叹曰。先师昔义暗与经会。但岁不待人经袭义后。若明匠在世剖析幽赜者。岂不使异经同文解无余向者哉。辄敢解释兼翼宣遗训。故作注解。凡有五卷。时人以为文广义隐。所以省者息心玄门。至大明四年。孝武皇帝以其师习有承敕出为都邑。法师慈因得谘觐粗问此经首尾。又寻其注意窃谓义然。今聊撮其要解。撰为二卷。庶使后贤共见其旨焉</p>
<p style="text-align: left">
	　　文殊师利发愿经记第十九</p>
<p style="text-align: left">
	　　出经后记</p>
<p style="text-align: left">
	　　晋元熙二年岁在庚申。于杨州斗场寺禅师新出云。外国四部众<a>礼佛</a>时。多诵此经以发愿求佛道</p>
<p style="text-align: left">
	　　贤愚经记第二十</p>
<p style="text-align: left">
	　　释僧佑新撰</p>
<p style="text-align: left">
	　　十二部典。盖区别法门旷劫因缘。既事照于本生智者得解。亦理资于譬喻贤愚经者。可谓兼此二义矣。河西沙门释昙学威德等。凡有八僧。结志游方远寻经典。于于阗大寺遇般遮于瑟之会。般遮于瑟者。汉言五年一切大众集也。三藏诸学各弘法宝。说经讲律依业而教。学等八僧随缘分听。于是竞习胡音折以汉义。精思通译各书所闻。还至高昌乃集为一部。既而逾越流沙赍到凉州。于时沙门释慧朗。河西宗匠。道业渊博总持方等。以为此经所记源在譬喻。譬喻所明兼载善恶。善恶相翻则贤愚之分也。前代传经已多譬喻。故因事改名。号曰贤愚焉。元嘉二十二年岁在乙酉。始集此经。京师天安寺沙门释弘宗者。戒力坚净志业纯白。此经初至。随师河西。时为沙弥。年始十四。亲预斯集躬睹其事。洎梁天监四年。春秋八十有四。凡六十四腊。京师之第一上座也。唯经至中国则七十年矣。佑总集经藏访讯遐迩。躬往谘问面质其事。宗年耆德峻心直据明。故标讲为录。以示后学焉</p>
<p style="text-align: left">
	　　八吉祥经记第二十一</p>
<p style="text-align: left">
	　　出经后记</p>
<p style="text-align: left">
	　　八吉祥经。宋元嘉二十九年太岁壬辰正月三日。天竺国大乘比丘释求那跋陀罗。于荆州城内译出。此经至其月六日竟使。持节侍中都督荆湘雍益梁宁南北秦八州诸军事司空荆州刺史领南蛮挍尉南谯王优婆塞刘义宣为檀越</p>
<p style="text-align: left">
	　　无量义经序第二十二</p>
<p style="text-align: left">
	　　荆州隐士刘虬作</p>
<p style="text-align: left">
	　　无量义经者。取其无相一法广生众教含义不赀。故曰无量。夫<a>三界</a>群生随义而转。一极正觉任机而通。<a>流转</a>起灭者。必在苦而希乐。此叩圣之感也。顺通示现者。亦施悲而用慈。即救世之应也。根异教殊其阶成七。先为波利等说<a>五戒</a>。所谓人天善根一也。次为拘邻等转四谛。所谓授声闻乘二也。次为中根演十二因缘。所谓授缘觉乘三也。次为上根举<a>六波罗蜜</a>。所谓授以大乘四也。众教宜融群疑须导。次说无量义经。既称得道差品。复云未显真实。使发求实之冥机。用开一极之由序五也。故法华接唱显一除三。顺彼求实之心。去此施权之名六也。虽权开而实现犹掩<a>常住</a>之正义。在双树而临崖。乃畅我净之玄音七也。过斯以往。法门虽多撮其大归。数尽于此。亦山众声不出五音之表。百氏并在六家之内。其无量义经。虽法华首戴其目。而中夏未睹其说。每临讲肆未尝不废谈而叹。想见斯文。忽有武当山比丘慧表。生自羌胄。伪帝姚略从子。国破之日为晋军何淡之所得。数岁聪黠。澹之字曰螟蛉。养为假子。俄放出家。便勤苦求道。南北游寻不择夷险。以齐建元三年。复访奇搜秘远至岭南。于广州朝亭寺。遇中天竺沙门昙摩伽陀耶舍。手能隶书口解齐言。欲传此经未知所授。表便殷勤致请心形俱至。淹历旬朔仅得一本。仍还峤北赍入武当。以今永明三年九月十八日。顶戴出山见投弘通。奉觌真文欣敬兼诚。咏歌不足手舞莫宣。辄虔访宿解抽刷庸思。谨立序注云</p>
<p style="text-align: left">
	　　自极教应世与俗而差。神道救物称感成异。玄圃以东号曰太一。罽宾以西字为正觉。东国明殃庆于百年。西域辨休咎于三世。希无之与修空。其揆一也。有欲于无者。既无得无之分。施心于空者。岂有入空之照。而讲求释教者。或谓会理可渐。或谓入空必顿。请试言之。以筌幽寄。立渐者。以万事之成莫不有渐。坚冰基于履霜。九成作于累土。学人之入空也。虽未员符。譬如斩木去寸无寸去尺无尺。三空稍登宁非渐耶。立顿者。以希善之功莫过观于法性。法性从缘非有非无。忘虑于非有非无。理照斯一者。乃曰解空。存心于非有非无。境智犹二者。未免于有。有中伏结。非无日损之验。空上论心。未有入理之效。而言纳罗汉于一听。判无生于终朝。是接诱之言。非称实之说。妙得非渐理固必然。既二谈分路两意争途。一去一取莫之或正。寻得旨之匠起自支安。支公之论无生以七住为道慧阴足十住则群方与能在迹斯异语照则一安公之辩异。观三乘者始匮之因。称定慧者终成之实。录此谓始求可随根。三入解则其慧不二。譬喻亦云。大难既夷乃无有三。险路既息其化即亡。此则名一为三。非有三悟明矣。生公云。道品可以泥洹。非罗汉之名。六度可以至佛。非树王之谓斩木之喻。木存故尺寸可渐。无生之证。生尽故其照必顿。案三乘名教。皆以生尽照息。去有入空以此为道。不得取象于形器也。今无量义。亦以无相为本。若所证实异岂曰无相。若入照必同宁曰有渐。非渐而云渐。密筌之虚教耳。如来亦云。空拳诳小儿。以此度众生。微文接粗渐说或允。忘象得意顿义为长。聊举大较。谈者择焉</p>
<p style="text-align: left">
	　　譬喻经序第二十三</p>
<p style="text-align: left">
	　　康法邃造</p>
<p style="text-align: left">
	　　譬喻经者。皆是如来随时方便四说之辞。敷演弘教训诱之要。牵物引类转相证据。互明善恶罪福报应。皆可寤心免彼三涂如今所闻亿未载一。而前后所写互多复重。今复撰集事取一篇。以为十卷。比次首尾皆令条别。趣使易了于心无疑。愿率土之贤有所遵承。永升福堂为将来基</p>
<p style="text-align: left">
	　　百句譬喻经记第二十四</p>
<p style="text-align: left">
	　　出经前记</p>
<p style="text-align: left">
	　　永明十年九月十日。中天竺法师求那毗地。出修多罗藏十二部经中抄出譬喻。聚为一部。凡一百事。天竺僧伽斯法师集行大乘。为新学者撰说此经</p>
				</div></div><hr><script charset='utf-8' src='../../js/footer.js'></script></body></html>