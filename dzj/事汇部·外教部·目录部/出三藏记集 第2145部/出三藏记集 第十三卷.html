<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修出三藏记集 第十三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>出三藏记集 第十三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>出<a>三藏</a>记集 第十三卷</strong> 传上</p>
<p style="text-align: left">
	　　梁建初寺<a>沙门</a>释僧佑撰</p>
<p style="text-align: left">
	　　安世高传第一 支谶传第二 安玄传第三 康僧会传第四 朱士行传第五 支谦传第六 竺法护传第七 竺叔兰传第八 尸梨蜜传第九 <a>僧伽</a>跋澄传第十 昙摩难提传第十一 僧伽提婆传第十二</p>
<p style="text-align: left">
	　　安世高传第一</p>
<p style="text-align: left">
	　　安清。字世高。安息国王政后之太子也。幼怀淳孝敬养竭诚。恻隐之仁爰及蠢类。其动言立行若践规矩焉。加以志业聪敏刻意好学。外国典籍莫不该贯。七曜五行之象。风角云物之占。推步盈缩悉穷其变。兼洞晓医术妙善针[血*永]。睹色知病投药必济。乃至鸟兽呜呼闻声知心。于是俊异之名被于西域。远近邻国咸敬而伟之。世高虽在居家。而奉戒精峻。讲集法施与时相续。后王薨将嗣国位。乃深惟苦空厌离名器。行服既毕。遂让国与叔。<a>出家</a><a>修道</a>博综经藏。尤精阿毗昙学。讽持禅经。略尽其妙既而游方弘化遍历诸国。以汉桓帝之初。始到中夏。世高才悟几敏一闻能达。至止未久。即通习华语。于是宣释众经改胡为汉。出安般守意阴持入经大小十二门及百六十品等。初外国三藏众护撰述经要为二十七章。世高乃剖析护所集七章。译为汉文。即道地经也。其先后所出经。凡四十五部。义理明析文字允正。辩而不华质而不野。凡在读者。皆斖斖而不惓焉。世高穷理尽性自识宿缘。多有神迹世莫能量。初世高自称。先身已经为安息王子。与其国中。长者子俱共出家。分卫之时施主不称同学辄怒。世高屡加呵责。同学悔谢而犹不悛改。如此二十余年。乃与同学辞诀云。我当往广州毕宿世之对。卿明经精进不在吾后。而性多恚怒。命过当受恶形。我若得道必当相度。既而遂适广州值寇贼大乱。行路逢一少年。唾手拔刀曰。真得汝矣。世高笑曰。我<a>宿命</a>负卿。故远来相偿。卿之忿怒故是前世时意也。遂申颈受刃容无惧色。贼遂杀之。观者填路。莫不骇其奇异。既而神识还为安息王太子。即名世高时身也。世高游化中国宣经事毕。值灵帝之末关洛扰乱。乃杖锡江南云。我当过庐山度昔同学。行达[邱-丘+共]亭湖庙。此庙旧有灵验。商旅祈祷乃分风上下。各无留滞。常有乞神竹者。未许辄取。舫即覆没竹还本处。自是舟人敬惮莫不慑影。世高同[打-丁+宗]三十余船。奉牲请福。神乃降祝曰。舫有沙门。可更呼上。客咸共惊愕。请世高入庙。神告世高曰。吾昔在外国。与子俱出家学道。好行布施。而性多瞋怒。今为[邱-丘+共]亭湖神。周回千里并吾所统。以布施故珍玩无数。以瞋恚故堕此神中。今见同学悲欣可言。寿尽旦夕而丑形长大。若于此舍命秽污江湖。当度山西空泽中也。此身灭恐堕<a>地狱</a>。吾有绢千匹并杂宝物。可为我立塔营法使生善处也。世高曰。故来相度。何不见形。神曰。形甚丑异。众人必惧。世高曰。但出。众不怪也。神从床后出头。乃是大蟒蛇。至世高膝边。泪落如雨。不知尾之长短。世高向之胡语。傍人莫解。蟒便还隐。世高即取绢物辞别而去。舟侣扬帆。神复出蟒身。登山顶而望众人。举手然后乃灭。倏忽之顷便达豫章。即以庙物造立东寺。世高去后。神即命过。暮有一少年上船。长跪世高前。受其咒愿。忽然不见。世高谓船人曰。向之少年。即[邱-丘+共]亭庙神。得离恶形矣。于是庙神歇没。无复灵验。后人于西山泽中见一死蟒。头尾相去数里。今寻阳郡蛇村。是其处也。于是顷到广州。寻其前世害己少年。时少年尚在。年已六十余。世高径投其家。共说昔日偿对时事。并叙宿缘欢善相向云。吾犹有余报。今当往会稽毕对。广州客深悟世高非凡。豁然意解追悔前愆。厚相资供。乃随世高东行。遂达会稽。至便入市。正值市有斗者。乱相欧击误中世高。应时命终。广州客频验二报。遂精懃<a>佛法</a>。具说事缘。远近闻知莫不悲叹。明三世之有征也。高本既王种。名高外国。所以西方宾旅犹呼安侯。至今为号焉。<a>天竺</a>国自称。书为天书。语为天语。音训诡蹇与汉殊异。先后传译多致谬滥。唯世高出经为群译之首。安公以为若及面禀不异见圣。列代明德。咸赞而思焉</p>
<p style="text-align: left">
	　　支谶传第二</p>
<p style="text-align: left">
	　　支谶。本月支国人也。操行淳深性度开敏。禀持法戒以精勤著称。讽诵群经志存宣法。汉桓帝末。游于洛阳。以灵帝光和中平之间。传译胡文出般若道行品首楞严般舟三昧等三经。又有阿阇世王宝积等十部经。以岁久无录。安公挍练古今精寻文体云。似谶所出。凡此诸经。皆审得本旨了不加饰。可谓善宣法要弘道之士也。后不知所终。沙门竺朔佛者。天竺人也汉桓帝时。亦赍道行经来适洛阳。即转胡为汉。译人时滞虽有失旨。然弃文存质深得经意。朔又以灵帝光和二年。于洛阳译出般舟三昧经。时谶为传言。河南洛阳孟福张莲笔受。时又有支曜译出成具光明经云</p>
<p style="text-align: left">
	　　安玄传第三</p>
<p style="text-align: left">
	　　安玄。安息国人也。志性贞白深沈有理致。为优婆塞。秉持法戒豪厘弗亏。博诵群经多所通习。汉灵帝末。游贾洛阳有功。号骑都尉。性虚静温恭。常以<a>法事</a>为己务。渐练汉言志宣经典。常与沙门讲论道义。世所谓都尉言也。玄与沙门严佛调。共出法镜经。玄口译梵文。佛调笔受。理得音正。尽经微旨郢匠之义见述后代。佛调。临淮人也。绮年颖悟。敏而好学。信慧自然。遂出家修道。通译经典见重于时。世称。安侯。都尉。佛调。三人传译号为难继。佛调又撰十慧。并传于世。安公称。佛调出经省不烦全本妙巧。次有康孟详者。其先康居人也。译出中本起。安公称。孟详出经奕奕流便。足腾玄趣。后有沙门维秖难者。天竺人也。以孙权黄武三年赍昙钵经胡本来至武昌。昙钵即法句经也。时支谦请出经。乃令其同道竺将炎传译。谦写为汉文。时炎未善汉言。颇有不尽。然志存义本近于质实。今所传法句是也。白延者。不知何许人。魏正始之末重译出首楞严。又须赖及除灾患经凡三部云</p>
<p style="text-align: left">
	　　康僧会传第四</p>
<p style="text-align: left">
	　　康僧会。其先康居人。世居天竺。其父因商贾移于交址。会年十余岁。二亲并亡。以至性闻。既而出家。砺行甚峻。为人弘雅有识量笃志好学。明练三藏博览六典。天文图纬多所贯涉。辩于枢机颇属文翰。时孙权称制江左。而未有<a>佛教</a>。会欲运流大法。乃振锡东游。以赤乌十年至建业。营立茅茨设像行道。有司奏曰。有胡人入境自称沙门。容服非恒。事应验察。权曰。吾闻汉明梦神。号称为佛。彼之所事。岂其遗风耶。即召会诘问。有何灵验。会曰。如来迁迹忽逾千载。遗骨<a>舍利</a>神曜无方。昔阿育起塔乃八万四千。夫塔寺之兴。所以表遗化也。权以为夸诞。乃谓会曰。若能得舍利。当为造塔。如其虚妄。国有常刑会请期七日。乃谓其属曰。法之兴废在此一举。今不至诚。后将何及。乃共洁斋静室。以铜瓶加几。<a>烧香</a>礼请。七日期毕。寂然无应。求申二七亦复如之。权曰。此欺诳也。将欲加罪。会更请<a>三七</a>。权又特听。会曰。法云应被。而吾等无感。何假王宪。当誓死为期耳。三七日暮。犹无所见。莫不震惧。既入五更。忽闻瓶中槍然有声。会自往视。果获舍利。明旦呈权举朝集观。五色光爓照耀瓶上。权手自执瓶泻于铜盘。舍利所冲盘即破碎。权肃然惊起曰。希有之瑞也。会进而言曰。舍利威神。岂直光相而已。乃劫烧之火不能燔。金刚之杵不能坏矣。权命取铁槌砧使力士击之。砧捶并陷而舍利无异。权大嗟服。即为建塔以始有佛寺。故曰建初寺。因名其地为<a>佛陀</a>里。由是江左大法遂兴。至孙晧昏虐欲燔塔庙。群臣佥谏。以为佛之威力不同余神。康会感瑞大皇创寺。今若轻毁恐贻后悔。晧悟遣张昱诣寺诘会。昱雅有才辩。难问纵横。会应机骋辞。文理交出。自旦至夕。昱不能屈既退。会送于门。时寺侧有淫祀者。昱曰。玄化既孚。此辈何故近而不革。会曰。震霆破山聋者不闻。非音之细。苟在理通则万里悬应。如其阻塞则肝胆楚越。昱还叹。会才明非臣所测。愿天鉴察之。晧大集朝贤。以马车迎会。会就坐。晧问曰。佛教所明<a>善恶</a><a>报应</a>。何者是耶。会对曰。夫明主以孝慈训世。则赤乌翔面老人星见。仁德育物则醴泉涌而嘉禾出。善既有瑞。恶亦如之。故为恶于隐。鬼得而诛之。为恶于显。人得而诛之。易称。积恶余殃。诗咏。求福不回。虽儒典之格言。即佛教之明训也。晧曰。若然则周孔已明之矣。何用佛教。会曰。周孔虽言略示显近。至于释教则备极幽远。故行恶则有地狱长苦。修善则有天宫永乐。举兹以明劝沮。不亦大哉。晧乃服。晧虽闻<a>正法</a>。而昏暴之性不胜其虐。后使宿卫兵入后宫治园。于地中得一立金像。高数尺。以呈晧。晧使着厕前。至四月八日。晧至厕污秽像云。灌佛讫。还与诸臣共笑为乐。未暮阴囊肿痛。叫呼不可堪忍。太史占言。犯大神所为。群臣祷祀诸庙。无所不至。而苦痛弥剧。求死不得。彩女先有奉法者。闻晧病。因问讯云。陛下就佛图中求福不。晧举头问。佛神大耶。彩女答。佛为大圣。天神所尊。晧心还悟。具语意故。彩女即迎像着殿上。香汤洗数十遍。烧香忏悔。晧于枕上叩头自陈罪逆。有顷所痛即间。遣使至寺问讯。诸道人能说经者令来见。僧会即随使入。晧问罪福之因。会具为敷析。辞甚精辩晧先有才解。欣然大悦。因求看沙门戒。会以戒文秘禁不可轻宣。乃取本业百三十五愿。分作二百五十事。行步坐起皆愿众生。晧见慈愿致深世书所不及。益增善意。即就会受<a>五戒</a>。旬日疾瘳。乃修治会所住寺。号为天子寺。宣敕宫内。宗室群臣。莫不必奉。会在吴朝亟说正法。以晧性凶麤。不及妙义。唯叙报应近验。以开讽其心焉。会于建初寺译出经法。阿难念弥经。镜面王察微王梵皇王经。道品及<a>六度</a>集。并妙得经体文义允正。又注安般守意法镜道树三经。并制经序。辞趣雅赡义旨微密。并见重后世。会以晋武帝太康元年卒</p>
<p style="text-align: left">
	　　朱士行传第五</p>
<p style="text-align: left">
	　　朱士行。颖川人也。志业清粹气韵明烈。坚正方直劝沮不能移焉。少怀远悟脱落尘俗出家以后便以大法为己任。常谓入道资慧故专务经典。初天竺朔佛。以汉灵帝时。出道行经。译人口传。或不领辄抄撮而过。故意义首尾颇有格碍士行常于洛阳讲小品。往往不通。每叹此经大乘之要。而译理不尽。誓志捐身远迎大品。遂以魏<a>甘露</a>五年。发迹雍州西渡流沙。既至于阗。果写得正品梵书。胡本九十章。六十万余言。遣<a>弟子</a>不如檀。晋言法饶凡十人。送经胡本还洛阳。未发之间。于阗小乘学众。遂以白王云。汉地沙门欲以<a>婆罗门</a>书惑乱正典王为地主。若不禁之。将断大法聋盲汉地。王之咎也。王即不听赍经。士行愤慨乃求烧经为证。王欲试验。乃积薪殿庭。以火燔之。士行临阶而誓曰。若大法应流汉地者。经当不烧。若其无应命也。如何。言已投经。火即为灭。不损一字。皮牒如故。大众骇服称其神感。遂得送至陈留。仓恒水南寺。河南<a>居士</a>竺叔兰善解方言。译出为放光经二十卷。士行年八十而卒。依西方阇维法。薪尽火灭而尸骸犹全。众咸惊异。乃咒曰。若真得道法当毁坏。应声碎散。遂敛骨起塔焉</p>
<p style="text-align: left">
	　　支谦传第六</p>
<p style="text-align: left">
	　　支谦。字恭明。一名越。大月支人也。祖父法度。以汉灵帝世。率国人数百归化。拜率善中郎将。越年七岁。骑竹马戏于邻家。为狗所啮。胫骨伤碎。邻人欲杀狗取肝傅疮。越曰。天生此物为人守吠。若不往君舍狗终不见啮。此则失在于我。不关于狗若杀之得差。尚不可为。况于我无益。而空招大罪。且畜生无知。岂可理责。由是村人数十家感其言。悉不复<a>杀生</a>。十岁学书。同时学者皆伏其聪敏。十三学胡书。备通六国语。初桓灵世。支谦译出法典。有支亮纪明资学于谶。谦又受业于亮博览经籍莫不究练。<a>世间</a>艺术多所综习。其为人细长黑瘦。眼多白而精黄。时人为之语曰。支郎眼中黄。形体虽细是智囊。其本奉大法精练经旨。献帝之末。汉室大乱。与乡人数十共奔于吴初发日唯有一被。有一客随之。大寒无被。越呼客共眠。夜将半。客夺其被而去。明旦同侣问被所在。越曰。昨夜为客所夺。同侣咸曰。何不相告。答曰。我若告发乡等必以劫罪罪之。岂宜以一被而杀一人乎。远近闻者莫不叹服。后吴主孙权闻其博学有才慧。即召见之因问经中深隐之义。应机释难无疑不析。权大悦。拜为博士。使辅导东宫。甚加宠秩。越以大教虽行而经多胡文莫有解者。既善华戎之语。乃收集众本。译为汉言。从黄武元年。至建兴中。所出维摩诘大般泥洹法句瑞应本起等二十七经曲得圣义辞旨文雅。又依无量寿中本起经制赞<a>菩萨</a>连句。梵呗三契。注了本<a>生死</a>经。皆行于世。后太子登位。遂隐于穹隘山。不交世务。从竺法兰道人。更练五戒。凡所游从皆沙门而已。后卒于山中。春秋六十。吴主孙亮。与众僧书曰。支恭明不救所疾。其业履冲素始终可高。为之恻怆不能已已。其为时所惜如此</p>
<p style="text-align: left">
	　　竺法护传第七</p>
<p style="text-align: left">
	　　竺法护。其先月支人也。世居炖煌郡。年八岁出家。事外国沙门高座为师。诵经日万言。过目则能。天性纯懿操行精苦。笃志好学万里寻师。是以博览六经。涉猎百家之言。虽世务毁誉。未常介于视听也。是时晋武帝之世。寺庙图像虽崇京邑。而方等深经蕴在西域。护乃慨然发愤志弘大道。遂随师至西域。游历诸国。外国异言三十有六。书亦如之。护皆遍学贯综古训音义字体无不备晓。遂大赍胡本。还归中夏。自炖煌至长安。沿路传译。写以晋文所获。大小乘经。贤劫大哀法华普耀等。凡一百四十九部。孜孜所务。唯以弘通为业。终身译写劳不告惓。经法所以广流中华者。护之力也。护以晋武之末。隐居深山。山间有清涧。恒取澡漱。后有采薪者。秽慢其侧。水俄顷而熇。护乃徘徊叹曰。水若永竭真无以自给。正当移去耳。言终而泉流出满涧。其幽诚所感。皆此类也。后立寺于长安青门外。精勤行道。于是德化四布。声盖远近。僧徒千数咸来宗奉。时有<a>沙弥</a>竺法乘者。八岁聪慧。依护为师。关中有甲族。欲奉大法试护<a>道德</a>。伪往告急求钱二十万。护未有答。乘年十三。侍在师侧即语客曰。和上意已相许矣。客退。乘曰。观此人神色非实求钱。将以观和上道德何如耳。护曰。吾亦以为然。明日此客率其一宗百余口。诣护请受五戒。具谢求钱意。于是四方士庶闻风向集。宣隆佛化二十余年。后值惠帝西幸长安。关中萧条百姓流移。护与门徒避地东下。至昆池遘疾卒。春秋七十有八。后孙兴公制道贤论。以天竺七僧方竹林七贤。以护比山巨源。其论云。护公德居物宗。巨源位登论道。二公风德高远。足为流辈。其见美后代如此。初护于西域得超日明经胡本译出。颇多繁重。时有信士聂承远。乃更详正文偈。删为二卷。今之所传经是也。承远明练有才理笃志法务。护公出经多参正焉。惠怀之际。有沙门法炬者。不知何许人。译出楼炭经。炬与沙门法立共出法句喻及<a>福田</a>二经。法立又访得胡本。别译出百余首。未及缮写。会病卒。寻值永嘉扰乱。散灭不存</p>
<p style="text-align: left">
	　　竺叔兰传第八</p>
<p style="text-align: left">
	　　竺叔兰。本天竺人也。祖父娄陀。笃志好学。清简有节操。时国王无道百姓思乱。有贼臣将兵得罪。惧诛以其国豪呼与共反。娄陀怒曰。君出于微贱而任居要职。不能以德报恩。而反为逆谋乎。我宁守忠而死。不反而生也。反者惧谋泄。即杀之而作乱。娄陀子达摩尸罗。齐言法首。先在他国。其妇兄二人并为沙门。闻父被害国内大乱。即与二沙门奔晋。居于河南。生叔兰。叔兰幼而聪辩。从二舅谘受经法。一闻而悟。善胡汉语及书。亦兼诸文史。然性颇轻躁。游猎无度。常单骑逐鹿。值虎堕马。折其右臂。久之乃差。后驰骋不已。母数呵谏。终不改为之蔬食。乃止性嗜酒。饮至五六升方畅常大醉卧于路傍。仍入河南郡门。唤呼吏录送河南狱。时河南尹乐广与宾客共酣。已醉谓兰曰。君侨客。何以学人饮酒。叔兰曰。杜康酿酒天下共饮。何以侨旧。广又曰。饮酒可尔。何以狂乱乎。答曰。民虽狂而不乱。犹府君虽醉而不狂。广大呼时坐客曰。外国人那得面白。叔兰曰。河南人面黑尚不疑仆面白复何怪耶。于是宾主叹其机辩。遂释之。顷之无疾暴亡。三日还苏。自说入一朱门。金银为堂见一人。自云。是其祖父。谓叔兰曰。吾修善累年。今受此报。汝罪人。何得来耶。时守门人以杖驱之。入竹林中见其猎伴。为鹰犬所啄啮。流血号叫求救于叔兰。叔兰走避数十步。值牛头人。欲叉之。叔兰曰。我累世<a>佛弟子</a>。常供二沙门。何罪见治。牛头人答。此唯受福。不关猎罪。俄而见其两舅来。语牛头曰。我等二人恒受其供。恶少善多可得相免。遂随道人归。既而还苏。于是改节修慈。专志经法。以晋元康元年。译出放光经及异维摩诘十余万言。既学兼胡汉。故译义精允。后遭母难三月便欲葬。有邻人告曰。今岁月不便。可待来年。叔兰曰。夫生者必有一死。死者不复再生。人神异涂。理之然也。若使亡母栖灵有地。则乌鸟之心毕矣。若待来年。恐逃走无地。何暇奉营乎。遂即葬毕。明年石勒果作乱。寇贼纵横。因避地奔荆州。后无疾。忽告知识曰。吾将死矣。数日便卒。识者以为知命</p>
<p style="text-align: left">
	　　尸梨蜜传第九</p>
<p style="text-align: left">
	　　尸梨蜜。西域人也。时人呼之为高座。传云。国王之子。当承继世。而以国让弟。暗轨太伯。既而悟心天启。遂为沙门。蜜天资高朗风骨迈举。直尔对之。便自卓出于物。永嘉中始到此土。止建初寺。丞相王导一见而奇之。以为吾之徒也。由是名显。太尉庾元冰光禄周伯仁太常谢幼玙廷尉桓茂伦。皆一代名士。见之终日累叹。披衿致契。道诣蜜。蜜解带偃伏。悟言神解。时<a>尚书</a>令卞望之。亦与蜜致善。卞敛衿饰容端坐对之。诸公于是叹其精神洒厉皆得其所。桓廷尉曾欲为蜜作目。久之未得。有云。尸梨蜜可称卓朗。于是桓乃咨嗟绝叹。以为标题之极。大将军王处冲。时在南夏。闻王周诸公器重蜜。疑以为失鉴。既见。乃振欣奔至。一面便尽周顗为仆射。领选临入过视蜜。乃抚背而叹。若使太平世尽得选此贤辈。真令人无恨。俄而顗遇害。蜜往省其孤。对坐作胡呗三契。梵响凌云。诵咒数千言。声高韵畅。颜容不变。既而挥涕抆泪。神气自若。其哀乐废兴。皆此类也。王公曾谓蜜曰。外国正当有君一人而已耳。蜜笑而答曰。若使我如。诸君今日。岂得在此。当时以为当言。蜜性高简。不学晋语。诸公与之语言。蜜因传译。然而神领意得顿尽言前。莫不叹其自然天拔悟得非常。蜜善持咒术。所向皆验。初江东未有咒法。蜜传出孔雀王诸神咒。又授弟子觅历高声梵呗传。响于今。年八十余。咸康中卒。诸公闻之痛惜流涕。宣武桓公常云。少见高座称其精神渊着当年出伦。其为名士所叹如此</p>
<p style="text-align: left">
	　　僧伽跋澄传第十</p>
<p style="text-align: left">
	　　僧伽跋澄。罽宾人也。毅然有渊懿之量。历寻名师修习精诣博览众典特善数经。暗诵阿毗昙毗婆沙。贯其妙旨。常浪志游方观风弘化。符坚之末。来入关中。先是大乘之典未广。禅数之学甚盛。既至长安。咸称法匠焉。坚秘书郎赵政字文业。博学有才章。即坚之琳瑀也。崇仰大法。常闻外国宗习阿毗昙毗婆沙。而跋澄讽诵。乃四事礼供。请译梵文。遂共名德法师道安集僧宣译。跋澄口诵经本。外国沙门昙摩难提笔受。为胡文佛图罗剎宣译秦。沙门智敏笔受。为汉文。以伪建元十九年译出。自孟夏至仲秋方讫。初跋澄又赍婆须蜜胡本自随。明年赵政复请出之。跋澄乃与昙摩难提及僧伽提婆三人。共执胡本。秦沙门佛念宣译。慧嵩笔受。安公法和对共挍定。故二经流布传学迄今。跋澄戒德整峻虚静离俗。关中僧众则而象之。后不知所终。佛图罗剎者。不知何国人。德业纯白。该览经典。久游中土善闲汉言。其宣译梵文见重符世焉</p>
<p style="text-align: left">
	　　昙摩难提传第十一</p>
<p style="text-align: left">
	　　昙摩难提。兜佉勒人也。龆岁出家聪慧夙成。研讽经典以专精致业。遍观三藏。暗诵增一中阿鋡经。博识洽闻靡所不练。是以国内远近咸共推服。少而观方遍涉诸国常谓弘法之体宜宣布未闻。故远冒流沙。怀宝东游。以符坚建元二十年。至于长安。先是中土群经未有四鋡。坚侍臣武威太守赵政。志深法藏。乃与安公共请出经。是时慕容冲已叛起兵击坚。关中骚动。政于长安城内集义学僧写出两经。佛念传译。慧嵩笔受。自夏迄春。绵历二年方讫。具二阿鋡凡一百卷。自经流东夏迄于符世。卷数之繁唯此为广。难提学业既优。道声甚盛。坚屡礼请厚致供施。在秦积载。后不知所终。竺佛念。凉州人也。志行弘美辞才辩赡。博见多闻备识风俗。家世河西通习方语。故能交译戎华宣法关渭。符姚二代常参传经。二鋡之具。盖其功也</p>
<p style="text-align: left">
	　　僧伽提婆传第十二</p>
<p style="text-align: left">
	　　僧伽提婆。罽宾人也。姓瞿昙氏。入道修学远求明师。兼通三藏。多所诵持。尤善阿毗昙心洞其纤旨。常诵三法度昼夜嗟味。以为道之府也。为人俊朗有深鉴。仪止温恭。务在诲人恂恂不怠。符氏建元中。入关宣流法化。初安公之出婆须蜜经也。提婆与僧伽跋澄。共执梵文。后令昙摩难提出二阿鋡。时有慕容之难。戎世建法仓卒未练。安公先所出阿毗昙广说三法度等诸经。凡百余万言。译人造次未善详审。义旨句味往往愆谬。俄而安公弃世。不及改正。后山东清平提婆乃与冀州沙门法和。俱适洛阳。四五年间研讲前经。居华岁积。转明汉语。方知先所出经多有乖失。法和叹恨未定。重请译改。乃更出阿毗昙及广说先出众经。渐改定焉。顷之姚兴王秦法事甚盛。于是法和入关。而提婆度江。先是庐山慧远法师。翘勤妙典广集经藏。虚心侧席延望远宾。闻其至止。即请入庐岳。以太元十六年。请译阿毗昙心及三法度等经。提婆乃于波若台。手执胡本口宣晋言。去华存实务尽义本。今之所传。盖其文也。至隆安元年。游于京师。晋朝王公及风流名士。莫不造席致敬。时卫军东亭侯王珣。雅有信慧住持正法。建立精舍广招学众。提婆至止珣即迎请。仍于其舍讲阿毗昙。名僧毕集。提婆宗致既精。辞旨明析振发义奥。众咸悦悟。时王珣僧等亦在听坐。后于别屋自讲。珣问法网道人。阿字所得云何。答曰。大略全是小未精核耳。其敷演之明易启人心如此。其年冬。珣集京都义学沙门四十余人。更请提婆于其寺译出中阿鋡。罽宾沙门僧伽罗叉执胡本。提婆翻为晋言。至来夏方讫。其在关洛江左所出众经。垂百余万言。历游华戎备悉风俗。<a>从容</a>机警善于谈笑。其道化声誉莫不闻焉。未详其卒岁月。提婆或作提和。盖音讹故不同云</p>
				</div></div><hr><script charset='utf-8' src='../../js/footer.js'></script></body></html>