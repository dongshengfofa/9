<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修出三藏记集 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>出三藏记集 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>出<a>三藏</a>记集 第一卷</strong><br />
	<br />
	&nbsp;&nbsp;&nbsp;&nbsp;&nbsp;&nbsp;&nbsp; 出三藏记集</p>
<p style="text-align: left">
	　&nbsp;&nbsp;&nbsp; 释僧佑撰</p>
<p style="text-align: left">
	　　出三藏记集序</p>
<p style="text-align: left">
	　　夫<a>真谛</a>玄凝法性虚寂。而开物导俗非言莫津。是以不二默詶。会于义空之门。一音振辩。应乎群有之境。自我师能仁之出世也。鹿苑唱其初言。金河究其后说。契经以诱小学。方典以劝大心。妙轮区别十二惟部法聚总要八万其门。至善逝晦迹。而应真结藏。始则四鋡集经。中则五部分戒。大宝斯在含识资焉。然道由人弘。法待缘显。有道无人。虽文存而莫悟。有法<a>无缘</a>。虽并世而弗闻。闻法资乎时来。悟道藉于机至。机至然后理感。时来然后化通矣。昔周代觉兴而灵津致隔。汉世像教而妙典方流。法待缘显信有征矣。至汉末安高宣译转明。魏初康会注述渐畅。道由人弘于兹验矣。自晋氏中兴三藏弥广。外域胜宾稠叠以总。至中原慧士炜晔而秀生。提什举其宏纲。安远振其奥领。渭滨务逍遥之集。庐岳结般若之台。像法得人于斯为盛。原夫经出西域。运流东方。提挈万里翻传胡汉。国音各殊。故文有同异。前后重来。故题有新旧。而后之学者鲜克研核。遂乃书写继踵而不知经出之岁。诵说比肩而莫测传法之人。授之受道亦已阙矣。夫一时圣集。犹五事证经。况千载交译。宁可昧其人世哉。昔安法师以鸿才渊鉴。爰撰经录。订正闻见炳然区分。自兹以来妙典间出。皆是大乘宝海时竞讲习。而年代人名。莫有铨贯。岁月逾迈。本源将没。后生疑惑奚所取明。佑以庸浅豫凭法门。翘仰玄风。誓弘大化。每至昏晓讽持秋夏讲说。未尝不心驰庵园影跃灵鹫。于是牵课羸志沿波讨源。缀其所闻。名曰出三藏记集。一撰缘记。二铨名录。三总经序。四述列传。缘记撰则原始之本克昭。名录铨则年代之目不坠。经序总则胜集之时足征。列传述则伊人之风可见。并钻析内经研镜外籍。参以前识。验以旧闻。若人代有据则表为司南。声传未详则文归盖阙。秉牍凝翰志存信史。三复九思事取实录。有证者既标。则无源者自显。庶行潦无杂于醇乳。燕石不乱于楚玉。但井识管窥多惭博练。如有未备请寄明哲 集三藏缘记第一 十诵律五百<a>罗汉</a>出三藏记第二 <a>菩萨</a>处胎经出八藏记第三 胡汉译经文字音义同异记第四 前后出经异记第五</p>
<p style="text-align: left">
	　　集三藏缘记第一(出大智度论)</p>
<p style="text-align: left">
	　　佛于俱夷那竭国萨罗双树间般<a>涅盘</a>。卧床北首。天地震动。师子等百兽悉大哮吼。诸<a>天人</a>号咷。山林树木皆悉摧裂。天女人女无量百千。喐咿交涕不能自胜。诸三学人佥然不乐。诸无学人但念诸法一切无常。唯阿难亲爱未除未离欲故。心没忧海不能自出。尔时阿泥卢豆语阿难。汝守<a>佛法</a>藏。不应如凡人自没忧海。一切有为是无常相。又佛委付汝法。汝今愁闷失所受事。汝当问佛。佛涅盘后。我曹云何行道。谁当作师。恶口车匿云何共住。<a>佛经</a>初首作何等语。如是种种未来之事。汝当应问。阿难闻是事。闷心小醒得念道力。于佛卧床边以此事问佛。佛告阿难。若我现在若我灭后。自依止法不余依止。云何<a>比丘</a>自依止法不余依止。<a>内观</a>身常念一心智能现前勤修精进。除<a>世间</a>贪忧。外身内外身亦如是观。观内受心法念处亦复如是。是名自依止法不依止余。从今<a>解脱</a>戒经即是大师。如戒经所说。身业口业应如是行。车匿比丘如梵法治。若心软伏者。应教那陀迦旃延经。即可得道。我三阿僧祇劫所集法宝藏。是初应作是说。如是我闻一时佛在某方某国土某处树林。何以故。过去未来诸佛经初亦称是语。现在诸佛临涅盘时。亦教称如是语。我今涅盘后。经初亦称如是我闻之语。佛既灭度。诸大罗汉各各随意。于诸山林流泉溪谷。处处舍身而般涅盘。或有飞腾<a>虚空</a>雁行而去。现种种神变令众人得<a>信心</a>清净。而般涅盘。尔时六欲诸天乃至遍净<a>色界</a>诸天见是事已各心念言。佛日既没。<a>禅定</a>解脱<a>弟子</a>光明亦复灭度。是诸众生种种烦恼淫怒痴病。是法药师。今疾灭度。谁当治者。无量智能大海之中所生弟子诸妙莲花。今复干枯。法树摧折法云散灭。大智象王既已逝矣。象子亦随法。商人已去从谁求法宝。各共集会来诣大迦叶。作礼已说偈赞叹。叹已白言。大德仁者知不。法船欲破。法城欲颓。法海欲竭。法幢欲倒。法灯欲灭。行道渐少恶力转盛。当以大慈建立佛法</p>
<p style="text-align: left">
	　　尔时迦叶心大如海澄静不动。良久而答。汝等所说实如所言。世间不久无智盲冥。于是大迦叶默然受请。诸天礼已。忽然不现各自还去</p>
<p style="text-align: left">
	　　尔时迦叶思惟。云何使是三阿僧祇劫难得佛法久住于世。思惟已。我知是法可得久住。于世应当集修妒路阿毗昙毗尼作三法藏。如是佛法可得久住。未来世人可得受行。所以者何。佛世世勤苦慈愍众生。学得是法为人演说。我曹亦应承用<a>佛教</a>宣扬开化。迦叶作是语已。住须弥山顶挝铜楗槌。说此偈言</p>
<p style="text-align: left">
	　　诸<a>佛弟子</a>　　若念于佛　　当报佛恩</p>
<p style="text-align: left">
	　　莫入涅盘</p>
<p style="text-align: left">
	　　是楗槌音传大迦叶教。遍至三千<a>大千世界</a>。皆悉闻知。诸有弟子得神力者。皆来集会大迦叶所</p>
<p style="text-align: left">
	　　尔时迦叶告诸会者。佛法欲灭。佛从三阿僧祇劫种种苦行慈愍众生学得是法。佛涅盘已。诸弟子中知法持法者及诵法者。皆亦随般涅盘。法今欲灭。未来众生甚可怜愍。失智能眼愚痴盲冥。佛大慈悲愍伤众生。我曹应当承顺佛教。须待结集三藏竟已。随意灭度。诸来众会皆受教住。时大迦叶选取千人。除其阿难。皆阿罗汉。得六<a>神通</a>。具三明智。诸禅三昧<a>自在</a>出入逆顺超越。诵读三藏。知内外经书。诸外道家十八种大经亦善读知。皆能论议降伏异学。昔频浮娑罗王得道。八万四千官属亦各得道。是时王教敕宫中常饭食供养千人。阿阇贳王不断是法。时大迦叶思惟言。若我等常乞食者。当有外道强来难问废阙<a>法事</a>。今王舍城常设饭食供养千人。是中可住结集法藏。以是故选取千人不得多取。是时大迦叶与千人俱到王舍城耆阇崛山中。告阿阇贳王。给我等食日日送来。今我结集法藏。不得他行。是中夏安居。初十五日说戒。时大迦叶即入禅定。以天眼观视。今是众中谁有烦恼应逐出者。唯有阿难一人不尽。大迦叶从定起已。即于众中手牵阿难出言。今清净众结集法藏。汝结未尽不得住此。时阿难惭耻悲泣而自念言。我二十五年随侍<a>世尊</a>供给左右。初未曾得如是苦恼。佛实大德。慈悲念忍。念已白言。我能有力久可得道。但诸佛法阿罗汉者。不得供给左右使今。以是义故留残结不尽断耳。又言。汝更有罪。佛意不欲听女人<a>出家</a>。汝殷勤劝请佛听为道。以是故。佛之<a>正法</a>五百岁而衰微。是汝之罪。阿难言。我怜愍瞿昙弥。又三世诸佛法皆有四众。我世尊云何独无又言。佛欲涅盘近俱夷城。佛时脊痛。四叠沤多罗僧敷卧。语汝言。我须水。不供给。是汝之罪。阿难言。是时五百乘车截流而渡令水浑浊。是故不取。又言。政使水浊。佛有大神力。能令大海浊水清净。汝何以不与。又言。佛问汝。若有人四神足好修。可住世一劫若减一劫。佛四神足好修第一。欲住世一劫若减一劫。汝默然不答。如是至三。汝亦默然。汝若答佛神足好修应住世一劫若减一劫。正由汝故。令世尊早入涅盘。是汝之罪。阿难言。魔蔽我心。是故无言。非我恶心而不答佛。迦叶又言。汝与佛叠<a>僧伽</a>梨。以足蹈上。是汝之罪。阿难言。尔时大风卒起无人助我。风吹来堕我脚下。非不恭敬故蹈佛衣。又言。佛阴藏相涅盘后以示女人。是何可耻。是汝之罪。阿难言。我尔时思。若诸女人见佛阴藏相者。便自羞耻女人之形。愿求男子之身。<a>修行</a>佛相种福德业。故我示之。不为无耻故<a>破戒</a>也。大迦叶言。汝有六罪。应僧中悔过。阿难言诺。谨随大迦叶及僧教。是时阿难长跪合掌偏袒右肩即脱革屣六罪忏忏竟。大迦叶复于僧中手牵阿难出。语阿难言。断汝漏尽然后来入。残结未尽汝勿来也。如是语竟。便自闭门。尔时诸阿罗汉议言。谁能结集法藏者。阿泥卢豆言。<a>舍利弗</a>是为第二佛有好弟子。名憍梵波提。柔软和雅常处闲居善知法藏。今在天上尸利沙树园中。可遣使请来。大迦叶语下座。汝次应僧使到天上尸利沙树园中憍梵波提住处。到已语憍梵波提。大迦叶诸漏尽阿罗汉。皆会阎浮提。僧有大法事。汝可速来。是比丘<a>欢喜</a>敬诺受僧敕命。头面礼僧右繞三匝。如金翅鸟腾空而往。到已礼足言。大迦叶有语。今僧有大法事。可疾速来观众宝聚。是时憍梵波提心疑。语是比丘言。僧将无斗诤事唤我耶无有破僧者不。佛日不灭度耶。是比丘言。实如所言。大师世尊已灭度。憍梵波提言。佛灭度太疾。世间眼灭。随佛转法轮大将。我和尚<a>舍利</a>弗今在何所。答曰。先入涅盘。憍梵波提言。大师法将各自别离。当可奈何。摩诃目揵连今在何所。答言。亦已灭度。憍梵波提言。佛法欲散。大人过去。众生可愍。长老阿难今何所作。答曰。阿难比丘忧愁啼哭不能自喻。憍梵波提言。阿难懊恼由有爱结别离生苦。罗睺罗复云何。答言。得阿罗汉故无忧无愁。但念诸法无常之相。憍梵波提言。难断之爱已能断故。又言。我失大师世尊。于是中住。亦何所为。我和尚大师复已灭度。我今不能下阎浮提。今即于此而般涅盘。说此语已即入禅定。涌在虚空身放光明种种神变。自身出火而烧于身。身中出水四道流下。至大迦叶所。水中有声说此偈言</p>
<p style="text-align: left">
	　　憍梵波提稽首礼　　妙众第一大德僧</p>
<p style="text-align: left">
	　　闻佛灭度我随去　　如大象去象子随</p>
<p style="text-align: left">
	　　下座比丘持衣钵还僧。是时中间阿难思惟求尽残结。其坐禅经行殷勤求道。是阿难智多定少。不即得道。定智等者乃可速得。后夜欲过。疲极偃息却卧就枕。头未至枕廓然得悟。如电光出暗者见道。阿难如是入金刚定。破一切诸烦恼山。得三明六通。具八解脱。作大力阿罗汉。即夜到僧堂门挠门而唤。大迦叶问言。挠门者谁。答言。我是阿难。又问。汝何以来答言。我于今夜得尽诸漏。又言。不与汝开门。汝从门钥孔来。阿难言尔。即以神力从非门而入。<a>礼拜</a>僧足忏悔。大迦叶言。莫复见责。大迦叶手摩其顶。我故为汝使得道故。汝无嫌恨。我亦如是。以汝自证譬如手画虚空无所染着。阿罗汉心亦复如是。复汝本座。是时僧中复共议言。憍梵波提已取灭度。更有谁能结集法藏。阿泥卢豆言。是长老阿难。于佛弟子常侍近佛。闻经能持佛常叹誉。唯是阿难结集法藏。是时大迦叶摩阿难头言。佛嘱累汝令持法藏。汝应报佛恩。佛在何处最初<a>说法</a>。佛诸大弟子能守<a>护法</a>藏者。皆已灭度。唯汝一人在。今应随佛心怜愍众生结集法藏。是时阿难敬礼僧已。坐师子座。时大迦叶说此偈言</p>
<p style="text-align: left">
	　　佛圣师子王　阿难是佛子　师子座处坐　观众无有佛　如是大德众　无佛失威神　如空无月时　有宿而不严　汝大智人说　汝佛子当演　何处佛初说　今汝当布现</p>
<p style="text-align: left">
	　　是时长老阿难一心合手向佛涅盘方作如是说</p>
<p style="text-align: left">
	　　佛初说法时　尔时我不见　如是展转闻　佛在波罗奈　佛为五比丘　初开<a>甘露</a>门　说四真谛法　苦集灭道谛　阿若憍陈如　最初得见道　八万诸天众　皆亦入道迹</p>
<p style="text-align: left">
	　　是千阿罗汉。闻是语已。上升虚空高七多罗树。皆言。无常力大。如我等眼见佛说法。今乃言我闻。便说偈言</p>
<p style="text-align: left">
	　　我见佛身相　犹如紫金山　妙相众德灭唯有名独存</p>
<p style="text-align: left">
	　　长老阿泥卢豆说此偈言</p>
<p style="text-align: left">
	　　咄世间无常　如水月<a>芭蕉</a>　功德满<a>三界</a>无常风所坏</p>
<p style="text-align: left">
	　　尔时大迦叶复说偈言</p>
<p style="text-align: left">
	　　无常力甚大　愚智贫富贵　得道及未得　一切无能免　非巧言妙宝　非欺诳力诤　如火烧万物　无常相法尔</p>
<p style="text-align: left">
	　　大迦叶语阿难。从转法轮经至大般涅盘。集作四阿含。增一阿含。中阿含。长阿含。相应阿含。是名修妒路法藏。诸阿罗汉更问。谁能明了集毗尼藏。皆言。长老优波离。于五百阿罗汉中持律第一。我等今请。即请言。起就师子座。问佛在何处说初毗尼结戒。优波离即受僧命坐师子座。如是我闻一时佛在毗舍离。尔时须邻那迦兰陀长者子。初作淫欲。以是因缘故。结初大罪二百五<a>十戒</a>义作三部。七法八法<a>比丘尼</a>毘尼增一。优波离问。杂部善部。如是等八十部作毘尼藏。诸阿罗汉复共思惟。请阿难结集阿毗昙藏。即请言。起就师子座。佛在何处初说阿毗昙。阿难受僧命说。如是我闻一时佛在舍婆提城。尔时佛告诸比丘。诸有五怖五罪五怨不灭。是因缘故。此生中身心受无量苦。复后世堕恶道中。诸有无此五怖五罪五怨。是因缘故。于今生种种身心受乐。后世生天上乐。何等五怖应远。一者<a>杀生</a>。二者盗。三者邪淫。四者妄语。五者饮酒。如是等名阿毗昙藏。三法藏集竟。诸天人鬼神诸龙王等。种种供养天花香幡盖衣服。供养法故。于是说偈</p>
<p style="text-align: left">
	　　怜愍世界故　　集结三法藏　　十力一切智</p>
<p style="text-align: left">
	　　说智光明灯</p>
<p style="text-align: left">
	　　略说三藏竟</p>
<p style="text-align: left">
	　　十诵律五百罗汉出三藏记第二</p>
<p style="text-align: left">
	　　又十诵律序云。迦叶言。我先从波婆城向拘尸城。道中闻佛涅盘。有愚痴比丘言。我今得自在。所欲便作。不欲便止。又有比丘。非法说法。法说非法。以此因缘应集法藏即羯磨。五百罗汉唯阿难在学地。共住王舍城安居。先令优波离出律藏。一一事竟。即问阿若憍陈如。次问长老均陀及十力迦叶等五百罗汉。乃至最下阿难言如优波离所说不。皆答我亦如是闻是事是法。尔时迦叶僧中唱言。大德僧听。初事集竟。是法是佛教。无有比丘言非法非佛教。僧忍默然故是事如是持。乃至集律藏一切竟。后方命阿难出修多罗藏及阿毗昙藏。阿难方云如是我闻。一时五百罗汉皆下地胡跪涕零而言。我从佛所面闻见法。而已言我闻。迦叶语阿难。从今三藏初皆称如是我闻。故复两存</p>
<p style="text-align: left">
	　　菩萨处胎经出八藏记第三</p>
<p style="text-align: left">
	　　菩萨处胎经云。迦叶告阿难言。佛所说法。一言一字汝勿使有缺漏。菩萨藏者集着一处。声闻藏者亦集着一处。戒律藏者亦着一处。尔时阿难最初出经。胎化藏为第一。中阴藏第二。摩诃衍方等藏第三。戒律藏第四。十住菩萨藏第五。杂藏第六。金刚藏第七。佛藏第八。是为释迦文佛经法具足矣</p>
<p style="text-align: left">
	　　胡汉译经音义同异记第四</p>
<p style="text-align: left">
	　　夫神理无声。因言辞以写意。言辞无迹。缘文字以图音。故字为言蹄。言为理筌。音义合符不可偏失。是以文字应用弥纶宇宙。虽迹系翰墨而理契乎神。昔造书之主凡有三人。长名曰梵。其书右行。次曰佉楼。其书左行。少者苍颉。其书下行。梵及佉楼居于<a>天竺</a>。黄史苍颉在于中夏。梵佉取法于净天。苍颉因华于鸟迹。文画诚异。传理则同矣。仰寻先觉所说。有六十四书。鹿轮转眼笔制区分。龙鬼八部字体殊式。唯梵及佉楼为世胜文。故天竺诸国谓之天书。西方写经虽同祖梵文。然三十六国往往有异。譬诸中土犹篆籕之变体乎。案苍颉古文沿世代变。古移为籕。籕迁至篆。篆改成隶。其转易多矣。至于傍生八体则有仙龙云芝。二十四书则有揩奠针殳。名实虽繁为用盖鮮。然原本定义。则体备于六文。适时为敏。则莫要于隶法。东西之书源亦可得而略究也。至于胡音。为语单复无恒。或一字以摄众理。或数言而成一义。寻大涅盘经列字五十。总释众义十有四音。名为字本。观其发语裁音。宛转相资。或舌根唇末。以长短为异。且胡字一音不得成语。必余言足句。然后义成。译人传意岂不艰哉。又梵书制文有半字满字。所以名半字者。义未具足。故字体半偏。犹汉文月字亏其傍也。所以名满字者。理既究竟。故字体<a>圆满</a>。犹汉文日字盈其形也。故半字恶义以譬烦恼。满字善义以譬<a>常住</a>。又半字为体。如汉文言字。满字为体。如汉文诸字。以者配言方成诸字。诸字两合即满之例也。言字单立即半之类也。半字虽单为字根本。缘有半字得成满字。譬凡夫始于无明得成常住。故因字制义以譬涅盘。梵文义奥皆此类也。是以宣领梵文寄在明译。译者释也。交释两国。言谬则理乖矣。自前汉之末。经法始通译音胥讹。未能明练。故<a>浮屠</a>桑门言谬汉史。音字犹然。况于义乎。案中夏彛典诵诗执礼师资相授犹有讹乱。诗云。有菟斯首。斯当作鲜。齐语音讹遂变诗文。此桑门之例也。<a>礼记</a>云。<a>孔子</a>蚤作。蚤当作早。而字同蚤。虱此古字同文。即浮屠之例也。中国旧经而有斯蚤之异。华戎远译何怪于屠桑哉。若夫度字传义则置言由笔。所以新旧众经大同小异。天竺语称维摩诘。旧译解云无垢称。关中译云净名。净即无垢。名即是称。此言殊而义均也。旧经称众佑。新经云世尊。此立义之异旨也。旧经云干沓和。新经云干闼婆。此国音之不同也。略举三条。余可类推矣。是以义之得失由乎译人。辞之质文系于执笔。或善胡义而不了汉旨。或明汉文而不晓胡意。虽有偏解终隔圆通。若胡汉两明意义四畅。然后宣述经奥于是乎正。前古译人莫能曲练。所以旧经文意致有阻碍。岂经碍哉。译之失耳。昔安息世高。聪哲不群。所出众经质文允正。安玄严调既亹亹以条理。支越竺兰亦彬彬以雅畅。凡斯数贤并见美前代。及护公专精兼习华戎。译文传经不[保/言]于旧。逮乎罗什法师俊神金照。秦僧融肇慧机水镜。故能表发挥翰克明经奥。大乘微言于斯炳焕。至昙纤之传涅盘。跋陀之出华严。辞理辩畅明逾日月。观其为义继轨什公矣。至于杂类细经多出四含。或以汉来。或自晋出。译人无名莫能详究。然文过则伤艳。质甚则患野。野艳为弊同失经体。故知明允之匠难可世遇矣。佑窃寻经言异论咒术言语文字皆是佛说。然则言本是一。而胡汉分音。义本不二。则质文殊体。虽传译得失运通<a>随缘</a>。而尊经妙理湛然常照矣。既仰集始缘故次述末译。始缘兴于西方。末译行于东国。故原始要终寓之记末云</p>
<p style="text-align: left">
	　　前后出经异记第五 旧经众佑　新经世尊 旧经扶萨(亦云开士)　新经菩萨 旧经各佛(亦独觉)　新经辟支佛(亦缘觉) 旧经萨芸若　新经萨婆若 旧经沟港道(亦道迹)　新经须陀洹 旧经频来果(亦一往来)　新经斯陀含 旧经不还果　新经阿那含 旧经无着果(亦应真亦应仪)　新经阿罗汉(亦言阿罗诃) 旧经摩纳　新经长者 旧经濡首　新经文殊 旧经光世音　新经观世音 旧经须扶提　新经<a>须菩提</a> 旧经舍<a>梨子</a>(亦秋露子)　新经舍利弗 旧经为五众　新经为五阴 旧经十二处　新经十二入 旧经为持　新经为性 旧经背舍　新经解脱 旧经胜处　新经除入 旧经正断　新经正勤 旧经觉意　新经菩提 旧经直行　新经正道 旧经干沓和　新经干闼婆 旧经除馑除馑女　新经比丘比丘尼 旧经怛萨阿竭阿罗诃三耶三佛　新经阿耨多罗三藐三菩提</p>
				</div></div><hr><script charset='utf-8' src='../../js/footer.js'></script></body></html>