<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大唐内典录 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大唐内典录 第四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大唐内典录 第四卷</strong></p>
<p style="text-align: left">
	　　京师西明寺释氏撰</p>
<p style="text-align: left">
	　　历代众经传译所从录第一之四 宋朝 前齐 梁朝 后魏 后齐</p>
<p style="text-align: left">
	　　宋朝传译<a>佛经</a>录第十</p>
<p style="text-align: left">
	　　佛经创云。信为道原功德之母。智是出世<a>解脱</a>之基。无信不可以登轻舟。无智不可以断深惑。故<a>生死</a>大海浩汗无涯。非夫六舟无以超越。是以智士信<a>六度</a>为超生之本。故登舟而大济。斯道显然。唯智能克。自教开中土三被诛除。晚移南服五代弘阐。以事据量。则文明之朝。信智不言而自显。武猛之国。仁慧不可以开疆。可不然乎。可不然乎。然则晋宋两朝斯文卓越。扬扇释道宗猷可观。今略叙之。用显陈迹。宋世录者。刘裕字德舆。彭城都乡人。初生之辰神光照室。形长七尺六寸。受东晋禅称宋。仍都建康。至第三主元嘉年中。有上事者云。比寺塔修饰过兴。乐福之徒奢竞日甚。文帝以问何侍中曰。范泰及谢灵运皆称。六经本是济浴。性灵真要。会以佛经为指南。此贤达正言实诚有谠。若使率土之滨皆纯此化。则朕垂拱坐致太平。尚之对曰。中朝以远难复尽知。渡江已来。王导周顗。宰辅之冠盖。王蒙谢尚。人伦之羽仪。郄超王谧等。或号绝群。或称独步。略述数十人靡非英俊。清信之士无乏于时。慧远法师云。释氏之化无施不可。臣谓此说有契理奥。何者。百家之乡十人持<a>五戒</a>。则十人淳谨。千室之邑百人修十善。则百人和睦。传此风教已遍寰区。编户亿千则仁人百万。夫能行一善则去一恶。去一恶则息一刑。一刑息于家。万刑息于国。则陛下之言坐致大平是也。故佛图澄入邺。石虎杀戮减半。渑池宝塔放光。符健椎锯用息。蒙逊反噬无亲。虐如豺虎。末节改悟遂成善人。法建道人力兼万夫。几乱河渭面缚甘死。以赴师厄。此岂非是内化之被哉。时吏部郎羊玄保在坐。进曰。臣窃恐秦赵论强兵之术。孙吴尽吞并之计。将无取于此也。帝曰。此非战国之具。良如卿言。尚之曰。夫礼隐逸则战士怠。贵仁德则兵气衰。若以孙吴为心。志在吞噬。亦无取于尧舜之道。岂唯释教而已哉。帝大悦曰。释门有卿。亦犹孔氏之有季路。所谓恶言不入于耳。帝使中书陆澄撰续法论。百有余卷。赞述佛理。有弘裕焉。准此而谈。可谓至矣。法由人显。佛嘱帝王。自是宋朝释教隆盛。名僧智士郁若稻麻。宝剎金轮森如竹苇。相承八主五十九年。其诸译人华戎道俗二十有四人。合出修多罗毗尼戒本羯磨优波提舍阿毗昙论传录等。凡二百一十部。四百九十六卷。结为宋代建康录云 宋朝<a>沙门</a>佛驮什(三部三十六卷律戒羯磨) 沙门释智严(十四部三十六卷) 沙门释宝云(四部十五卷经) 沙门释慧严(一部三十六卷经) 沙门伊叶波罗(一部十卷论) 沙门求那跋摩(七部三十八卷经论) 沙门<a>僧伽</a>跋摩(五部二十七卷论集) 沙门求那跋陀罗(七十八部一百六十一卷经集) 沙门昙摩蜜多(一十部十二卷经) 沙门畺良耶舍(二部二卷经) 沙门昙无竭(二部六卷经) 安阳侯沮渠京声(三十五部三十六卷经) 沙门功德直(二部七卷经) 沙门释慧简(二十五部二十五卷经) 沙门释僧[王*处](一部二卷作法) 沙门释法颖(一部三卷戒法) 沙门竺法眷(六部二十九卷经) 沙门释翔公(一部二卷经) 沙门释道严(二部三卷经) 沙门释勇公(四部四卷经) 沙门释法海(二部二卷经) 沙门释先公(一部一卷经) 沙门释道俨(一部二卷论) 沙门竺道生(七部七卷论) 弥沙塞律三十四卷(见道整宋齐录别录云二十四卷恐误) 弥沙塞戒本一卷(见道祖录) 弥沙塞羯磨(见竺道祖录)</p>
<p style="text-align: left">
	　　右三部。合三十六卷。废帝荥阳王世。罽宾<a>三藏</a>毗尼师佛驮什。宋言觉寿。少受业于弥沙塞部。专精律品兼达禅要。寿以景平元年七月到于杨都。先是法显于师子国。得弥沙塞梵本来。未及翻译而显迁化。京邑诸僧闻佛驮什既善此学。于是众议请令出之。即以其年冬十一月。集龙光寺译。为三十四卷。什执梵文。于阗沙门智胜传语。龙光寺沙门竺道生东安寺沙门慧严等更互笔受。参正文理。仪同侍中琅琊王练为檀越。至三年十二月方讫。仍于大部抄出戒心并羯磨等文。并行于世 普曜经八卷(第三译与蜀出竺法护出本同文异见宋齐录及佑皎传或六卷四卷) 无尽意<a>菩萨</a>经六卷(亦云阿差末经见李廓录) 生经五卷(见别录) 广博严净经四卷(元嘉四年出一广博严净不退转经一不退转法轮与法护阿惟越致遮经同本文别) 菩萨璎珞本业经二卷 毗罗三昧经二卷(明<a>居士</a>入定事见东录佑云疑) 阿那含经二卷 四天王经 善德<a>婆罗门</a>问提婆达多经 一音显<a>正法</a>经(或一音演正法经) 调伏众生业经 善德优婆塞经 法华三昧经 净度三昧经</p>
<p style="text-align: left">
	　　右一十四部。合三十六卷。文帝元嘉四年。凉州沙门释智严。弱冠<a>出家</a>游方博学。遂于西域遇得前经梵本。赍至扬都。于枳园寺共宝云出。严之神德备高僧传不复妄载 付法藏经六卷(见李廓录) 佛所行赞经五卷(于六合山寺出见宝唱录一云佛本行七卷或云传马鸣撰见别录) 新<a>无量寿经</a>二卷(于道场寺出是第七译与支谦僧铠白延法护罗什法力出不同见道慧宋齐录及高僧传) 净度三昧经二卷(法显赍来末译见道祖杂录)</p>
<p style="text-align: left">
	　　右四部。一十五卷。文帝世。凉州沙门宝云。少历西方善梵书语。<a>天竺</a>诸国字音训释悉皆备解。后还复至江左。晚出诸经多云刊定。华戎兼通言音允正。众咸信服。初时关中有竺佛念。善于宣译。符姚二代独擅其名。领会真文最为称首。其江左翻传译梵为宋。莫逾于云。初与智严恒共同出。严既迁化。云后独宣。故不多载 大般<a>涅盘</a>经三十六卷(见宝唱录及高僧传)</p>
<p style="text-align: left">
	　　右元昙无谶。晋末于姑臧为北凉沮渠氏译。本有四十卷。语小朴质不甚流靡。宋文帝世。元嘉年初达于建康。时豫州沙门范慧严。清河沙门崔慧观。共陈郡处士谢灵运等。以谶涅盘品数疏简初学之者难以措怀。乃依旧泥洹经加之品目。文有过质颇亦改治。结为三十六卷。余感神征应。广如高僧传云 杂阿毗昙心十一卷</p>
<p style="text-align: left">
	　　右文帝世。外国沙门伊叶波罗。宋言<a>自在</a>。于彭城为北徐州刺史王仲德译。至择品缘碍遂辍 菩萨善戒经二十卷(于祇桓寺第二出与谶翻八卷小异见祖录及高僧传后<a>弟子</a>定林寺更出二品成三十卷) 杂阿毗昙心十三卷(初伊叶波罗出至择品停及续译都讫见高僧传) 四分尼羯磨(元嘉八年祗桓寺出第二译与魏昙帝出同见高僧传别录宝唱录) 优婆塞五戒略论(元嘉八年祇桓寺出亦云五戒相亦云五戒略论见高僧传及宝唱录) 善信二十二戒(亦云离欲优婆塞优婆夷具行二十二戒亦云三归优婆塞戒见高僧传) <a>沙弥</a>威仪 经律分异记</p>
<p style="text-align: left">
	　　右七部。合三十八卷。罽宾国三藏法师求那跋摩。宋言功德铠。元嘉年来达于建业。文帝引见劳问殷勤。因问。持斋不杀。迫以身殉物不获从志。摩答以帝王与匹夫所修各异。帝乃抚几叹之。事在僧传。乃敕住祇桓。供给隆厚。译前经论或有布花座下来鲜更荣。摩后终于祇桓。预作遗偈三十六行云。证二果。其文广如传 杂阿毗昙婆沙十四卷(元嘉十年于长干寺出第二译与前本小异) 摩德勒伽毘尼十卷(一云萨婆多毗尼元嘉十二年于秣陵平乐寺出见道慧宋齐录) 大勇菩萨分别业报集(一云略者见唐录) <a>龙树菩萨</a>劝发诸王要偈(一云求那跋摩出见唐录) 请圣僧浴文(并见高僧传及别录)</p>
<p style="text-align: left">
	　　右五部。合二十七卷。文帝世。天竺三藏法师僧伽跋摩。宋言众铠。元嘉十年届自建业。善律藏明杂心。彭城王刘义康崇其戒范。请以为师。名重京邑。道场慧观以跋摩妙解杂心。讽诵通利。先三藏等虽复译出。未及缮写。更重请翻。宝云传语。观自笔受一周乃讫。其后相续出摩德伽等 杂阿含经五十卷(瓦官寺释法显赍持来见道慧宋齐录) 众事分阿毗昙十二卷(共菩提耶舍译) 楞伽阿跋多罗宝经四卷(元嘉二十年道场寺译慧观笔见道慧僧佑法上等录) 央掘魔罗经四卷(道场寺出见道慧宋齐录及佑上别录等) 过去现在因果经四卷(荆州辛寺第三出与汉竺大力吴支谦出本起瑞应等同小异见始兴佑廓等录) 释六十二见经四卷(见别录佑云一卷) 大方广宝箧经三卷(见李廓录) 现在佛名经三卷(元嘉二十九年正月二十七日荆州为南谯王刘义宣出亦名华敷现在佛名见始兴及高僧传) 菩萨行方便<a>神通</a>变化经三卷(见李廓录) 净度三昧经三卷(见李廓录) 相续解脱了义经二卷(东安寺出见道慧僧佑李廓法上等四录) 大法鼓经二卷(东安寺译见道慧僧佑李廓及别录等) 阿兰若习禅经二卷(见李廓录) 胜鬘师子吼一乘大方便经一卷(丹阳郡出宝云传观笔见道慧佑廓等录) 无量寿经(孝建年出第八译见道惠宋齐录与僧铠支谦白延法护罗什法力宝云等出大同广略异) 宾头卢突阇罗为优陀延王<a>说法</a>经 般泥洹经(孝建元年辛寺出第二译或无般字与法护出泥洹大同小异见道惠宋齐录) 八吉祥经(元嘉二十九年于荆州为司空南谯王译第二出与吴支谦出小异见佑唱二录) 无忧王经(后例一卷于荆州辛寺译见吴录) 出无量持门经(见吴录) 三小劫经(见别录) 食四经(见别录) 十二游经(第二出与晋迦留陀伽译小异见旧录) 十二头陀经 三因缘经 异处七处<a>三观</a>经(第二出出杂阿含或无异处字) 十一想思念如来经(或思惟思) 十二品生死经 十报法三统略经 罪福<a>报应</a>经 六斋八戒经 十二头陀经 四人出现<a>世间</a>经(出杂含) 四品<a>学法</a>经 申兜本经(或申日) 舅甥经(出生经) 那先经(异本出) 日难经(一云越难) 君臣经(出生经) 鞞摩肃经 鹦鹉经(中含) 负债为牛经(出生经) 那赖经(出生经) 二侨士经(出出曜经) 释摩男本经 阿兰那经 老母经 树提伽经 阿速达经 大意经 目连降龙王经 阿难见伎啼哭无常经 <a>舍利弗</a>等<a>比丘</a>得身作证经 佛往慰迦叶病经 请般特比丘经(一云时) 佛命阿难诣最胜长者经 目连弟布施望即报经 <a>舍利</a>弗般泥洹经(出生经) 摩诃迦叶度贫母经 阿那律七念章经 杂藏经 <a>虚空藏菩萨</a>经 菩萨诃欲经(第二出) 阿弥陀经 诸法无行经 贫子须赖经(见李廓录) 无量义经(见李廓录) 杀龙济一国经(六度集) 无涯际持法门经 堕珠着海中经(出生经) 当来选择诸恶世界经 阿难陀目佉尼呵离陀经 佛入<a>甘露</a>调正意经(出大十二门经) 过去行檀波罗蜜经 本行<a>六波罗蜜</a>经(已上不注诸录者并别录) 第一义五相略集一卷(东安寺译见僧佑录) 三藏法师自述喻一卷(见杂录)</p>
<p style="text-align: left">
	　　右七十七部。合一百六十一卷。文帝世。中天竺国三藏法师求那跋陀罗。宋言功德贤。善大乘学。时人亦称为摩诃乘。亦云衍。元嘉十二年。来至扬都。帝深崇敬。彭城王刘义康。南谯王刘义宣。并师事之。敕住祇桓寺。仍请令译杂阿含等。宝云传语。慧观笔受。后随谯王镇抚荆州。复于辛寺复出无忧王等经。凡百余卷。多是弟子法勇传语。谯王请讲<a>华严经</a>。跋陀自忖。未善宋言。旦夕请观世音。遂梦易首。明旦就讲。辩注若流。余有一载机悟领会。具如僧传。佑录止云。贤译七十三卷。今案众录。悉具列之 禅秘要经三卷(一云禅法要元嘉十八年于祇桓寺译见佑录) 五门禅经要用法(见佑唱录) 观<a>普贤菩萨</a>法经(出深功德经一普贤观经见佑录) <a>虚空</a>藏观经(一观虚空藏菩萨一无观字见道惠僧佑等录) 诸法勇王经(见李廓录) 佛升忉利天为母说法经 转女身经 象腋经 郁伽长者所问经 虚空藏菩萨神咒经(已上六经并见李廓魏世录)</p>
<p style="text-align: left">
	　　右一十部。一十二卷。文帝世。罽宾三藏禅师昙摩蜜多。宋言法秀。生而连眉。为人沉邃。甚有慧鉴。常有善神潜形蜜护。每之国境。神必托梦。告其王知。去亦如之。誓以游方<a>教化</a>为志。习性清修不拘名利。初到炖煌。即立禅阁于闲旷地。植柰千株开园百亩。禅众济济趋者如云。元嘉年初来到建业届止中寺。晚憩祇桓。即译禅经及以神咒。兼复传画迦毗罗神王像形。迄至于今是其则也 观药王药上二菩萨经 无量寿观经(上二经并见道慧宋齐录及高僧传)</p>
<p style="text-align: left">
	　　右文帝世。西域沙门畺良耶舍。宋言时称。性刚直寡嗜欲。善三藏学。多所暗知。尤工禅思。元嘉年初达华京邑。帝深加赏。敕住钟山道林精舍。以上二经是转障之秘术。<a>净土</a>之供因。常受持讽诵。故沙门僧含祈请译出。含躬笔受 <a>观世音菩萨</a>受记经(第二出与护出少异) 外国传五卷(竭自述游西域事)</p>
<p style="text-align: left">
	　　右二部六卷。武帝永初元年。黄龙国沙门昙无竭。宋言法勇。迻集同志。释僧猛等二十五人。共游西域。二十余年自外并化。唯竭只还于罽宾国。写得前件梵本经来。元嘉末年达于江左。即于扬都自译。见王宗僧佑慧皎李廓法上等录 治禅病秘要法经二卷(孝建二年竹园寺出或无经字见祖佑唱录) 净饭王般涅盘经(第二出) 八关斋经(异出本) 普明王经 佛大僧大经(三见名) 生死变识经 分和檀王经 长者音悦经 贤者律仪经(一威仪) 进学经 优婆塞五戒经(一五相经) 邪祇经 摩达经 五百梵志经 栴陀越经 五反复大义经 迦叶禁戒经 弟子死复生经 弟子事佛吉凶经 五苦章句经 释种问优婆塞经(出杂阿含) 波斯匿王丧母经 菩萨誓经 中阴经 [(序-予+林)/女]夷比丘经 佛母般泥洹经(孝建二年钟山定林寺出见佑录亦云大爱道经) 梵摩皇经 优婆塞五法经 五恐怖世经 末罗王经 观<a>弥勒</a>菩萨上生兜率天经(见道慧宋齐录及三藏记) 观世音观经 谏王经 清信士阿夷扇经(一阿夷扇持父子经) 弟子慢为耆域述经(一弟子为耆域述慢或明弟子戏诞经上来不注见处并出别录)</p>
<p style="text-align: left">
	　　右三十五部。合三十六卷。孝武帝世。北凉河西王沮渠蒙逊。从弟安阳侯京声。属凉运终。为元魏灭。京声窜窃南奔建康。晦志卑身不交人世。常游止塔寺以居士自卑。绝妻室淡荣利。纵容法侣宣通正教。是以黑白咸加敬焉。所译前件杂要众经既讽习久。对众笔缀曾无滞碍。丹阳尹孟顗善之。赏赡隆厚。见高僧传 菩萨<a>念佛</a>三昧经六卷(或念佛三昧经见道慧宋齐录) 无量门破魔陀罗尼经(或无量门见僧佑录)</p>
<p style="text-align: left">
	　　右二部七卷。孝武帝世。西域沙门功德直。以大明六年。于荆州为沙门释玄畅译。畅刊正文义词旨婉密。而畅舒手出香掌中流水。莫之测也。后适成都止大石寺。即是阿育王塔所。乃手自作金刚密迹等十六神像。传至今焉 药师琉璃光经(大明元年出一拔除过罪生死得度一名灌顶出灌顶经佑录为疑长房勘婆罗门今有梵本神言小异耳) 商人求财经 僧王五天使经(疑僧字) 善生王子经(亦异出六向拜经) <a>懈怠</a>耕者经(旧录懈怠耕见经) 释迦毕罪经(一本作家字出生经) 贫穷老公经(或贫老) 杀身济贾经(出六度集) 舍卫城中人丧子发狂经(出阿含) 譬喻经 请宾头卢法经 阿难见水光瑞经(一云水光经) 咒愿经 瞿昙弥记果经 学人乱意经(一母子作比丘<a>比丘尼</a>乱意经出增一阿含) 窃为沙门经 佛母般泥洹经(与安阳侯出小异) 长者子六过出家经(出出曜经) 猎师舍家学道事经(出出曜经) 瞿昙弥经 栴阇摩暴志谤佛事经(出出曜经) 二老男子见佛出家得道经 真伪沙门经(或真伪经) 佛涅盘后诸比丘经(一云力士跋陀经出杂含自他无法并见别录世变) 大力士出家得道经(亦云力士跋陀经出杂含经自他无法并见别录)</p>
<p style="text-align: left">
	　　右二十五部。合二十五卷。孝武帝世。沙门释慧简。于鹿野寺出 十诵僧尼要事羯磨二卷</p>
<p style="text-align: left">
	　　右废帝世。大明七年。律师释僧璩。于杨都中兴寺依律撰出(亦云略要羯磨法见僧佑三藏记) 十诵律<a>比丘戒</a>本(大明年出) 十诵律比丘尼戒本(太始年出) 十诵律羯磨杂事(并要用太始年出)</p>
<p style="text-align: left">
	　　右三经三卷。明皇帝世。律师释法颖。于扬都长干寺依律撰出。见僧佑三藏记及宝唱录 无尽意经十卷 海意经七卷 如来恩智不思议经五卷 宝顶经五卷 阿述达菩萨经(太始年广州译第三出与晋法护再出者大同) 三密底耶经(亦云贤人用律经)</p>
<p style="text-align: left">
	　　右六部二十九卷。明皇帝世。天竺沙门竺法眷。于广州译。见始兴僧佑出三藏记及宝唱等三录 濡首菩萨无上清净分卫经二卷(一决了诸法如幻三昧经)</p>
<p style="text-align: left">
	　　右宋世不显年。未详何帝译。群录直注云。沙门翔公于南海郡出。见道安始兴佑录 璎珞本业经二卷 佛藏大方等经(或问明显经)</p>
<p style="text-align: left">
	　　右宋世不显年。未详何帝译。群录直云。沙门释道严出。见始兴及法上录并载 空净三昧经(亦名空净大感应三昧经) 车匿经(或车匿本末经) 劝进学道经(与梁吏共出亦名劝进经) 梵女首意经(一首意女经)</p>
<p style="text-align: left">
	　　右件四部。宋世不显年帝译。群录直云。沙门释勇公出。见始兴赵录。法上录亦载 乐璎珞庄严方便经(一名大乘璎珞庄严一名转女身菩萨经与法护顺权方便经同) 寂调音所问经(一名如来所说清净调伏经与法护出文殊行律经同本)</p>
<p style="text-align: left">
	　　右二卷。宋世不显帝年译。群录注云。沙门释法海出。见始兴法上录 月灯三昧经(一名文殊师利菩萨十事行经一名建慧三昧经)</p>
<p style="text-align: left">
	　　右同前。不显帝年译。群录注云。沙门释先公出。见赵录。法上录亦载 决正四部毗尼论二卷</p>
<p style="text-align: left">
	　　右升明元年。沙门释道俨。依诸律撰出 善不受报论 佛无净土论 应有缘论 顿悟成佛论 <a>佛性</a>当有论 法身无色论 二谛论</p>
<p style="text-align: left">
	　　右七部。宋初龙光寺沙门竺道生。思力天挺智不从师。推佛性通于有心。考性命穷于法座。着论开化。广如本纪</p>
<p style="text-align: left">
	　　前齐朝传译佛经录第十一</p>
<p style="text-align: left">
	　　齐氏宋运交禅因循。统御道俗有声南服。故不广述。其高帝萧道成者。临沂人也。因宋余业仍都建康。于建元年。安成野火洞泽焚烬。唯数丈地草独不然。往视其中得一金像。既感灵瑞圣化复隆。帝曰。使我治天下十年。必令黄金与土同价。不幸四载而崩。子迹字宣远嗣。江海晏安。有竟陵文宣王子良帝之次子辅政。司徒之位爕谐厘革。大偃浇风偏弘释教。多所制述。弘护之美独以见推广搜髦彦翼赞玄理。撰净住子二十卷。佛史十卷。抄集群经增略删广。有兼济焉。相承七主。二十三年。传译道俗二十人。所出经律传等。四十七部。合三百四十六卷。为齐朝录云 沙门昙摩伽陀耶舍一部(一卷经) 沙门摩诃乘二部(二卷经律) 沙门僧伽跋陀罗一部(一十八卷律) 沙门释法意二部(二卷经) 沙门求那毗地三部(一十二卷经) 沙门释法度二部(二卷经律) 沙门释法愿二部(二卷经) 沙门释王宗二部(七卷经及目录) 沙门释昙景二部(四卷经) 沙门释法尼一部(二卷经) 沙门释道正一部(一卷经) 沙门释道备五部(五卷经律) 竟陵王萧子良一十七部(二百五十九卷经抄) 常侍庾颉一部(一卷经) 沙门释<a>超度</a>一部(七卷律例) 沙门释法化一部(一卷经) 沙门释慧基一部(一卷注经) 沙门释法瑗一部(三卷注经) 文宣王记室王巾(一部十卷僧史) 荆州隐士刘虬二部(一十一卷注经) 齐无量义经(见僧佑法上等录)</p>
<p style="text-align: left">
	　　右一经。高帝世。建元二年。天竺沙门昙摩伽陀耶舍。齐言法生称。于广州朝亭寺手自译出。传授人沙门慧表。永明三年赍至扬都缮写流布。荆州隐士刘虬在武当山。注之出经序 五百本生经(见三藏记) 他毘利律(他毗利齐言宿德见僧佑录)</p>
<p style="text-align: left">
	　　右二部。武帝世。外国沙门摩诃乘于广州译 善见毗婆沙律十八卷(见道慧宋齐录及三藏记)</p>
<p style="text-align: left">
	　　右一部。一十八卷。武帝世。外国沙门僧伽跋陀罗。齐言僧贤。师资相传云。佛涅盘后优波离既结集律藏讫。即于其年七月十五日受自恣竟。以香花供养律藏。便下一点置律藏前。年年如是。优波离欲涅盘时。付弟子陀写俱。陀写俱欲涅盘付弟子须俱。须俱欲涅盘付弟子悉伽婆。伽婆欲涅盘付弟子目犍连子帝须。目犍连子帝须欲涅盘付弟子旃陀跋阇。如是师师相付至今三藏法师。三藏法师将律藏至广州。临上舶返还去。以律藏付弟子僧伽跋陀罗。罗以永明六年。共沙门僧猗于广州竹林寺译出。此善见毗婆沙。因共安居。以永明七年庚午岁七月半受自恣竟。如前师法。以香花供养律藏讫。即下一点。当其年计得九百七十五点。点是一年。赵伯休梁大同元年于庐山值苦行律师弘度。得此佛涅盘后众圣点记年月讫。齐永明七年伯林访弘度云。自永明七年以后云何不复见点。弘度答云。自此已前皆是得道<a>圣人</a>。手自下点。贫道凡夫。止可奉持顶戴而已。不敢辄点。伯休因此旧点下推至梁大同九年癸亥岁。合得一千二十八年。长房依伯休所推。从大同九年至今开皇十七年丁巳岁。合得一千八十二年。若然则如来灭度始出千年。去圣尚迩。深可叹庆。愿共励诚同宣遗法 观世音忏悔除罪咒经(永明八年十二月出亦名观世音所说行法经见宝唱录及三藏记) <a>妙法莲华经</a>提婆达多品(沙门法献于于阗国得此梵本来见道慧宋齐录及三藏记)</p>
<p style="text-align: left">
	　　右二部。合二卷。武帝世外国三藏法师达摩摩提。齐言法意。永明年为沙门法献于扬州瓦官寺译出。献时为僧正。献初以宋永徽三年游历西域。于于阗国得此经梵本来。并佛牙。经译流行相传至今。佛牙到梁普通三年正月。忽有数人。并执仗初夜扣门。称临川殿下奴叛有人告云。在佛牙阁上请开阁捡视看。因即随语开阁。主帅至佛牙座前。开函取牙。作三礼以锦手巾盛牙。绕山东而去。今竟不测所在 百句譬喻集经十卷(外国僧伽斯那撰永明十年九月出此即第二译或五卷见僧佑录) <a>十二因缘</a>经(第四出) 须达长者经</p>
<p style="text-align: left">
	　　右三部。合一十二卷。武帝世。天竺国三藏法师求那毗地。齐言德进。永明年于杨州毗耶离寺译出 灰河经(见始兴录及高僧传三藏记等) 毘跋律(见三藏记)</p>
<p style="text-align: left">
	　　右二部武帝世。杨州沙门释法度出见。宝唱录载 <a>佛法</a>有六义第一应知经 六通无碍六根净业义门经</p>
<p style="text-align: left">
	　　右部。二武帝世。沙门释法愿抄集众经依义撰出。虽弘经旨异于伪造。既标名号则别成卷部。世皆共列用为疑经。故复载传后叶识源幸同鉴勖 佛所制名数经五卷 众经目录二卷</p>
<p style="text-align: left">
	　　右二部合七卷。武帝世。释王宗抄集诸经论。依事类撰。有似数林。首题经名编预于录。惧乱名实。故复委论。既非正经。世所疑惑。又撰大小乘经目。并见出三藏记 未曾有因缘经二卷(亦直云未曾有经见始兴录) 摩诃摩耶经二卷(亦直云摩耶经并见王宗宝唱法上等三录)</p>
<p style="text-align: left">
	　　右二部。合四卷。群录直云。齐世沙门释昙景出。既不显年。未详何帝 益意经二卷(佑云失译见法上录)</p>
<p style="text-align: left">
	　　右一部。合二卷。齐世沙门释法尼出。既不显年。未详何帝 弥勒成佛经</p>
<p style="text-align: left">
	　　右先是长安释道标译。是第二出。小异护什本。齐世。江州沙门道政更复删改标所定者首尾亦名成佛。又云下生。而其经首有大智舍利弗者是。既不显年。未详何帝 九伤经(见别录) 安墓咒经(见别录) 菩提福藏法花三昧经(武帝世出见三藏记及宝唱录) 七佛各说偈(见吴录) 深自知身偈(见吴录)</p>
<p style="text-align: left">
	　　右五部。合五卷。齐世沙门释道备出。备后改名欢。虽见众录。然并注入疑经 注遗教经 注优婆塞戒三卷 抄妙法莲华经(五卷) 抄阿毗昙毗婆沙五十九卷 抄百喻经三十八卷 抄维摩诘经二十六卷 抄华严经一十五卷 抄地持经一十二卷 抄菩萨决定要行经(十卷亦云净行优婆塞经) 抄成实论八卷　抄胜鬘经七卷 抄阿差末经四卷 抄摩诃摩耶经三卷 抄胎经三卷 抄方便报恩经二卷 抄鸯掘魔罗经二卷 抄律头陀事经二卷 三宝记十卷(亦云佛史法传僧录) 撰净住子二十卷 杂义记二十卷</p>
<p style="text-align: left">
	　　右子注及抄经。合二十部。凡二百五十三卷。并齐司徒竟陵文宣王萧子良。爱好博寻躬自缉撰。备忘拟历不谓传行。后代学人相踵抄读。世<a>人参</a>杂惑乱正文。故举本经。庶知由委。其外犹有二十余经。并是单卷。文繁不复备录。但上题抄字者悉是其流。类例抽寻始末自别。见三藏记及宝唱等录 戒果严经(或无经字有八章颂)</p>
<p style="text-align: left">
	　　右一部。武帝世永明五年。常侍庾颉采经意撰 律例七卷</p>
<p style="text-align: left">
	　　右一部。武帝世永明七年。沙门释超度依律撰出 腹中女听经(第二出与先不庄挍女经本同)</p>
<p style="text-align: left">
	　　右一部。永元年中。沙门释法化诵出。见古录众录。相承并云。诵出未详。诵意依而列之以有先译故免疑失 胜鬘子注经三卷</p>
<p style="text-align: left">
	　　右一部。杨州灵根寺沙门释法瑗述注解 遗教子注经</p>
<p style="text-align: left">
	　　右一部。山阴法华山沙门释慧基述注解 僧史十卷</p>
<p style="text-align: left">
	　　右一部。合十卷。司徒竟陵文宣王府记室王巾撰 注<a>法华经</a>十卷 注无量义经</p>
<p style="text-align: left">
	　　右二部经。一十一卷。南郡武当山隐士刘虬撰。并制序。刘虬即梁祖布衣之友也。其子之遴梁任为太常</p>
<p style="text-align: left">
	　　梁朝传译佛经录第十二</p>
<p style="text-align: left">
	　　弘传圣教随代兴隆。其中高者无越梁祖。行字叔达。兰陵人也。承齐建命亦都建康。登极思济同契等觉。垂拱临朝盛弘经教。广延博古旁采遗文。扇以淳风利之法俗。祖祢相承尊事老氏。及临大宝下敕断之。唯以佛宗开物成务。天监七年。帝以正像浸末信重渐微。三藏弥纶鲜能该洽。敕沙门僧旻等撰经律异相。以类相从。凡五十卷。皇太子纲撰法宝联璧二百余卷。诸余杂集其徒實繁。又敕沙门僧绍撰华林佛殿众经目录四卷。帝具省之周洽未委。又敕沙门宝唱更缵经目。乃显译有无证经真伪。凡十七科。颇为覶缕。前后二梁。凡七帝。八十七年。五十年在金陵。余在江陵。译经道俗二十一人。所出经律传记等九十部。凡七百八十卷。为二梁录云 沙门尼僧法二十一部三十五卷(经) 沙门释僧盛一部一卷(戒法) 沙门释妙光一部一卷(经) 沙门释僧佑一十四部六十三卷(集记传) 沙门释道欢一部一卷(偈) 沙门曼陀罗三部一十一卷(经) 沙门僧伽婆罗一十一部三十八卷(经论传) 清信士木道贤一部一卷(经) 西蕃王子月婆首那一部一卷(经) 沙门<a>真谛</a>一十六部四十六卷(经论疏记) 沙门释僧旻一部八十八卷(经抄) 沙门释僧绍一部四卷(录目) 沙门释宝唱九部一百七卷(杂录) 沙门释法朗一部七十二卷(注经) 沙门释智藏一部八十卷(义林) 武皇帝一部五十卷(注经) 沙门释慧令一部一十二卷(经抄) 沙门释慧皎一部一十四卷(僧传) 清信士袁昙允一部二十卷(论抄) 简文帝纲一部二百卷(法集) 湘东王文学虞孝敬一部三十卷内典博要 净土经七卷(永元元年出年八岁) 妙庄严经四卷 妙音师子吼经三卷(天监四年出年十六) 益意经二卷(天监三年出年十五) 阿那含经二卷(天监四年出年十六) 宝顶经(永元元年出年八岁) 正顶经(永元二年出年九岁) 法华经(永元二年出年九岁) 胜鬘经(二年出年九岁) 药草经(三年出年十岁) 太子经(三年出年十岁) 伽耶婆经(三年出年十岁) 波罗奈经 优娄频经 般若得经(天监元年出年十三) 华严璎珞经(天监元年出年十三) 出乘师子吼经(三年出年十五) 逾陀卫经(四年在台内华光殿出年十六) 优昙经　维摩经 序七世经</p>
<p style="text-align: left">
	　　右二十一部合三十五卷。太学博士江泌女。小而出家名僧法。年八九岁。有时<a>静坐</a>闭目诵出前经。扬州道俗咸称神授。长房云。验于经论斯理皎然。是宿习来非关神授。且据外典。夫子有云。生而知者圣。学而知者次。此局谈今生昧于过往耳。若不尔者。何以得辩内外贤圣浅深过现乎。故高僧传云。释昙谛者。俗姓康氏。其先康居人。汉灵帝时移附中国。献帝末乱移止吴兴谛父彤。尝为冀州别驾。母黄氏。昼眠梦见一僧呼为母寄一麈尾并铁镂书镇。黄既眠觉见二物具存。私密异之。因而怀孕生谛。谛年五岁。母以麈尾等示之。谛曰。秦王所饷。母曰。汝置何处。答曰。不忆至年十岁出家。学不从师。悟自天发。此即其事。后随父之樊邓过见关中僧[契-大+石]道人。忽然唤[契-大+石]。[契-大+石]曰。童子何以呼宿士名。谛曰。阿上本是谛沙弥。曾为众僧采菜。被野猪伤。不觉失声。今可忘耶。然僧[契-大+石]经为弘觉法师弟子。为僧采菜被野猪所伤。[契-大+石]初不忆此。乃诣谛父。谛父具说谛生本末。并示[契-大+石]书镇麈尾等。[契-大+石]乃悟而泣曰。即[契-大+石]先师弘觉法师也。师经为姚苌讲法华。贫道为都讲。姚苌饷师二物。今遂在此。追计弘觉舍命。正是寄物之日。伤忆采菜之事。弥增悲悼。谛后游览内外遇物斯记。晚入吴虎丘山寺讲礼易春秋各七遍。法华大品维摩各十五遍。又善属文。有集六卷。盛行于世。年六十余。终宋元嘉末年也。房曰。弘觉法师弟子僧[契-大+石]。师徒匠导名重二秦。什物三衣亦复何限。唯书镇麈尾保惜在怀。及移识托生。此之二物遂得同往。神外质碍之像尚得相随。况心内虑知之法而不忆念。所以镜莹转明刃砥弥利。渧聚为海尘积成山。世世习而逾增。生生学而益广。近匹初始之月。终至十五团圆。舍人还受人。即是次生事。忆而弗忘。其神功乎。闭目静思自是女人情弱。暗诵相续岂非前身时讽。而论神授。何乃愚瞽昧智能之道乎 萨婆若陀眷属庄严经</p>
<p style="text-align: left">
	　　右一经。天监九年。郢州头陀道人妙光。诣杨州治下普弘寺出此经。聚徒诳惑。梁朝摈治。故指斥明示以诫于后 教戒比丘尼法</p>
<p style="text-align: left">
	　　右一卷。武帝天监三年。杨州沙门释僧盛。于钟山灵根寺依律撰出。见宝唱录 出三藏集记十六卷 法苑集一十五卷 弘明集一十四卷 世界记一十卷 萨婆多师资传五卷 释迦谱四卷(更有十卷本余亲读之) 大集等三经记 贤愚经记 集三藏因缘记 律分五部记 经来汉地四部记 律分十八部记 十诵律五百<a>罗汉</a>出三藏记 善见律毗婆沙记</p>
<p style="text-align: left">
	　　右一十四部。合六十三卷。扬州建初寺律师释僧佑撰。故佑三藏记序云。夫真谛玄凝法性虚寂。而开物导俗非言莫津。是以不二默詶。会于义空之门。一音振辩。应乎群有之境。自我师能仁之出世也。鹿苑唱其初言。金河究其后说。契经以诱小学。方典以劝大心。妙轮区别十二惟部法聚总要八万其门至善逝晦迹而应真结集。始则四含集经。中则五部分戒。大宝斯在含识资焉。然道由人弘法待缘显。有道无人。虽文存而莫悟。有法<a>无缘</a>。虽并世而弗闻。闻法资乎时来。悟道藉于机至。机至然后理感时来方乃化通矣。昔周代觉兴而云津致隔。汉世像教而妙典方流。法待缘显信有征矣。汉末安高宣译转明。魏初康会注述渐畅。道由人弘于兹验矣。自晋氏中兴三藏弥广。外域胜宾稠叠以总至。中原慧士炜晔而秀生。提什举其宏纲。安远振其奥领。渭滨务逍遥之集。庐岳结般若之众。像法得人于斯为盛。原夫经出西域运流东方。提挈万里翻转梵汉。国音各殊。故文有同异。前后重来。故题有新旧。而后之学者鲜克研核。遂乃书写继踵而不知经出之岁诵说比肩而莫测传法之人。授受之道亦已阙矣。夫一时圣集犹五事证经。况千载交译宁可昧其人世哉。昔安法师以鸿才渊鉴爰撰经录订正闻见炳然区分。自兹以来。妙典间出。皆是大乘宝海。时竞讲习。而年代人名莫有诠贯。岁月逾迈本源将没。后生疑惑奚所取明。佑以庸浅预凭法门。翘仰玄风誓弘末化。每至昏晓讽持秋夏讲说。未尝不心驰庵园影跃灵岳。于是牵课羸志沿波讨源。缀其所闻。名曰出三藏记集。一撰缘记。二铨名录。三总经序。四述列传。缘记撰则原始之本克明。名录铨则年代之目不坠。经序总则胜集之时足征。列传述则伊人之风可见。并钻析内经研镜外籍。参以前识验以旧闻。若人代有据。则表为司南。声传未详。则文归盖阙。秉牍凝翰志存信史。三复九思事取实录。有证者既标。则无源者自显。庶行潦无杂于醇乳。燕石不乱于楚玉矣。其法苑等。并皆有序。著述指订不复具抄焉 众经要览法偈(二十一首)</p>
<p style="text-align: left">
	　　右一卷。武帝天监二年。沙门释道欢撰。僧佑三藏集记注以为疑。故依旧编 宝云经七卷(见宋录) 法界体性无分别经二卷(见李廓及宝唱录) 文殊师利般若波罗蜜经二卷(或有说字见李廓录)</p>
<p style="text-align: left">
	　　右三部。合一十一卷。天监年初。扶南国沙门曼陀罗。梁言弘弱。大赍梵本经来贡献。虽事翻译未善梁言。其所出经文多隐质。共僧伽婆罗于杨都译 阿育王经十卷(第二出天监十一年六月二十日于杨都寿光译初翻日帝躬笔受后付慧超合继讫见宝唱录) 孔雀王陀罗尼经二卷(第二出与晋世帛尸利蜜译本同文少异见宝唱录) 文殊师利问经二卷(天监十七年敕僧伽婆罗于占云馆译袁昙允笔受光宅寺沙门法云详定) 度一切诸佛境界智严经 菩萨藏经 文殊师利所说般若波罗蜜经(第二译小胜前曼陀罗所出二卷者) 舍利弗陀罗尼经(此咒大有神力初能持者雪山八夜叉王常来拥护所欲随心) 八吉祥经(若人闻此八佛名号不为一切诸鬼神众难所侵) 十法经(并普通年译) 解脱道论一十三卷(天监十四年于占云馆译) 阿育王传五卷(天监年第二译与魏世者小异)</p>
<p style="text-align: left">
	　　右一十一部。合三十八卷。正观寺扶南沙门僧伽婆罗。梁言僧养。亦云僧铠。幼而颖悟。十五出家。偏学阿毗昙心。具足已后广习律藏。闻齐国弘法。随舶至都。住正观寺。为求那跋摩弟子。复从跋陀研精方等博涉多通。乃解数国书语。值齐氏季末道教陵夷。婆罗静洁身心外绝交故。大梁御宇搜访术能。以天监五年被敕征召于杨都寿光殿及正观寺占云馆三处。译上件经。其本并是曼陀罗。从扶南国赍来献上。陀终没后。罗专事翻。敕令沙门宝唱慧超僧智法云及袁昙允等笔受。天子礼接甚厚。道俗改观。婆罗不畜私财。以其嚫施成立住寺。太尉临川王所重 优娄频经</p>
<p style="text-align: left">
	　　右一卷。唱录直云。天监十五年木道贤献上。更不辩由委 大乘顶王经(亦云维摩儿经第二出与晋世竺法护大方等顶王经同本异出文少异)</p>
<p style="text-align: left">
	　　右一部。武帝世大同年。优禅尼国王子月婆首那。梁言高空。辞齐入梁。仍被留住。因译此经 金光明经七卷(承圣元年于正观寺及杨雄宅出是第二译与梁世昙无谶出者全长四品) 弥勒下生经(承圣三年于豫章宝田寺出是第二译) 仁王般若经(是第二译与晋世法护出者少异大同三年在宝田寺译见曹毗真谛传) 十七地论五卷(太清四年于富春陆元哲宅为沙门宝琼等二十名德译) 大乘起信论(大同四年在陆元哲宅出) 中论 如实论 十八部论 本有无论 三世分别论(已上并四年同出) 金光明疏十三卷(太清五年出) 仁王般若疏六卷(太清三年出) 起信论疏二卷(太清四年出) 中论疏二卷 九识义记二卷(太清三年于新吴美业寺出) 转法轮义(大同三年出)</p>
<p style="text-align: left">
	　　右一十六部。合四十六卷。武帝末世至承圣年。西天竺优禅尼国三藏法师波罗末陀。梁言真谛。远闻箫主菩萨行化。搜选名匠轨范圣贤。怀宝本邦来适斯土。所赍经论树叶梵文。凡三百四十夹。若具足翻。应得二万余卷。多是震旦先所未传。属梁季崩离不果宣吐。遇缘所出略说如前后之所翻。复显陈录载序。其事多在曹毗三藏传文。长房曰。僧佑云。道由人弘法待缘显。信哉。昔有人有法无缘不值时。今遇良时好缘而阙人无法。苍生可愍。良足悲夫 众经要抄一部并目录八十八卷</p>
<p style="text-align: left">
	　　右一部。天监七年十一月。帝以法海浩博浅识窥寻卒难该究。因敕庄严寺沙门释僧旻等。于定林上寺缉撰此部。到八年夏四月方了。见宝唱录 华林佛殿众经目录四卷</p>
<p style="text-align: left">
	　　右一录。天监十四年。敕安乐寺沙门释僧绍。略取佑三藏集记目录分为四色。余增减之。见宝唱录 经律异相一部并目录五十五卷(天监十五年敕撰) 名僧传并序目三十一卷 众经饭供圣僧法五卷(亦十五年) 众经目录四卷(十五年) 众经护国鬼神名录三卷(十五年) 众经诸佛名三卷(十五年) 众经拥护国土诸龙王名录三卷(十六年) 众经忏悔灭罪法三卷 出要律仪二十卷</p>
<p style="text-align: left">
	　　右九部合一百二十七卷。帝以国土调适住持无诸灾障。上资三宝。中赖四天。下藉龙王众神佑助。如是种种世间苍生始获安乐虽具有文散在经论。急要究寻难得备睹。故天监中频年降敕。令庄严寺沙门释宝唱等总撰集录以备要须。或建福攘灾。或礼忏除障。或飨神鬼。或祭龙王。诸所祈求帝必亲览。指事祠祷讫多感灵。所以五十年间兆民荷赖缘斯力也 大般涅盘子注经七十二卷</p>
<p style="text-align: left">
	　　右一部。天监年初。建元寺沙门释法朗注。见宝唱录 摩诃般若波罗蜜子注经五十卷(或一百卷)</p>
<p style="text-align: left">
	　　右一部。武帝萧衍。年三十七即位。在位四十九年。年八十六。帝以庭荫早倾常怀哀感。每叹曰。虽有四海之尊。无以得申罔极。故留心释典。以八部般若是十方三世诸佛之母能消除灾障荡涤烦劳。故采众经躬述注解。又亲讲读。冀藉兹胜福望得展思慕。频奉代舍身时。地为之震。相继斋讲不断法轮。于钟山起大爱敬寺。青溪起智度寺。台内立至敬殿。景阳台立七庙室。月再过设净馔。每至展拜及宗庙蒸尝。未曾不涕泗滂沱哀感。左右预从者莫不掩泪。普通八年造同泰寺。成楼阁殿台房廊。绮饰陵云九级。丽巍永宁开大通门对同泰寺。因号大通。元年三月六日大驾每亲临幸寺礼忏。虽亿兆务殷。而卷不辍手。披览内外经论典。坟恒以达曙。自<a>礼记</a>古文<a>周书</a>左传老庄诸子<a>论语</a><a>孝经</a>。往哲未详前儒所滞。悉皆训释。国学生数有限兼。又隔以贵贱。帝每欲招来后进备斯善诱。故别置立五馆博士以引寒俊。致孔释二门郁然森茂。前后有集百二十卷。着通史书苑等数千卷。年事虽尊自强不息。未明求衣坐以待旦。五更便出外殿秉烛而省万机。流恩狱市多所弘恕。其有应罗重宪不可矜原。改容久之焚香念佛。然后下敕。悲愍黎元慈恻若是。察奸擿伏有若通神。自非享宴不听音乐。后宫妃嫔并无罗绮。内殿小寝衣衾率素。布被莞席草履葛巾。无余服玩。天监中便血味备断。日唯一食。食止菜蔬。蜀献芋蒻。啖之觉美。曰与肉何异。敕复禁之。帝王能然。信不思议菩萨君也 般若抄十二卷</p>
<p style="text-align: left">
	　　右天监十六年。敕灵根寺沙门释慧令撰。见宝唱录 高僧传十四卷(并录目)</p>
<p style="text-align: left">
	　　右一部。武帝世。会稽嘉祥寺沙门释慧皎撰。皎学通内外善讲经律。着涅盘义十卷梵网戒等疏。盛行世。为时所轨 成实论类抄二十卷</p>
<p style="text-align: left">
	　　右天监年。优婆塞袁昙允撰。与齐文宣抄经相似。亦见唱录 法宝集二百卷(亦云法宝联璧)</p>
<p style="text-align: left">
	　　右一部。简文帝萧纲在储宫日。躬览内经指撝科域。令诸学士编写结连。成此部卷。以类相从。有同华林遍略。惰学者有省过半之功 义林八十卷</p>
<p style="text-align: left">
	　　右一部。并大通年。敕开善寺沙门释智藏等二十大德撰。但诸经论有义例处。悉录相从以类聚之。譬同世林无事不植。每大法会帝必亲览以观讲论。宾主往还理致途趣。如指掌也 内典博要三十卷</p>
<p style="text-align: left">
	　　右一部。湘东王记室虞孝敬撰。该罗经论所有要事备皆收录。颇同皇览类苑之流。敬后出家。改名慧命。入关亦更有著述云。然此博要亦是内学群部之要径也</p>
<p style="text-align: left">
	　　后魏元氏翻传佛经录第十三</p>
<p style="text-align: left">
	　　元氏之先。北代云中虏也。世为豪杰。南去定襄四千余里。案梁湘东王绎贡职图云。本姓托跋鲜卑胡人也。西晋之乱有托跋庐。出居晋楼烦地。晋即封为代王。于后部落分散经六十余年至庐孙拾翼鞬。或言涉珪魏史云。即道武皇帝魏之太祖也。改号神瑞元年。当晋孝武太元元年也。出据朔州东三百里筑城立邑。号为恒安之都。为符秦护军坚败。后乃即真号生知信佛兴建太寺。恒安郊西大谷石壁。皆凿为窟。高余十丈。东西三十里。栉比相连其数众矣。谷东石碑见在。纪其功绩。不可以算也。其碑略云。自魏国所统赀赋并成石龛。故其规度宏远。所以神功逾久而不朽也。至第三主太武帝。伏厘世。信纳邪言毁坏佛法诛僧破寺。涉历七年恶疾灾身薨。后还复四主在北。至孝文帝宏世迁京洛阳。改姓称元。去胡衣服冠冕绝虏语尊华风。手制文章谈述雅诰。圣天子也。至孝明帝熙平元年。灵太后胡氏造永宁寺。起九层木浮图。高九十丈。上有宝剎。复高十丈。去地千尺。离京百里。即遥见之。初欲筑基掘至黄泉下。得金像三十二躯。太后信为崇法之祥征也。是以营造穷极世工。剎上金宝。瓶容二十五石。宝瓶下有承露金盘。一十一重。周匝轮郭皆垂金铎。复有铁锁四道。引剎向浮图角。四角锁上亦有金铎。大小皆如一石瓮浮图九级角角皆悬金铜铃铎。合上下有百三十铎。浮图四面别各有三门六窗。并皆朱漆。扇上各有五行金铃。其十二门二十四扇。合有五千四百枚铃。铃下复镂金镮铺首。穷造制之巧。极土木之工。庶人子来匪日而作。佛事精妙不可思议。绣柱金铺骇人心目。至于秋月永夜高风。宝铎和鸣声响十里佛殿一所。形如太极。中有丈八金像一躯。等身金像十躯。编真珠像三躯。金织成像五躯。玉像二躯。作工奇巧冠于当世。僧房楼观一千余间。雕梁粉壁青琐绮疏。难得而言。栝柏椿松扶疏檐溜。丛竹香草布护阶庭。是以常景制寺碑云。须弥宝殿兜率净宫。莫尚于斯是也。外国所献神异经像。皆在此寺。寺之墙院皆施短椽。以瓦覆之。状若宫墙。寺之四面各开一门。其正南门有三重楼。通三阁道。去地二十丈形制似今端门。图以云气画彩仙灵。列钱青锁赫奕华丽。夹门两傍有四力士四师子。饰以金碧加之珠玉。庄严焕炳世所未闻。东西两门悉亦如之。所可异者。唯楼两重北门一道。上不施屋。似乌头门。其四门外皆树青槐。亘以渌水。京邑行人多庇其下。路断车盖。非由淹云之润。清风送凉。岂藉合欢之发。而供养具与祇园等。四事给施七百梵僧。菩提流支为译经首也。敕遣李廓撰经录云。至永熙主迁入关中。因西东南北四魏。合一十六帝。历一百六十一年。派入周齐。依捡道俗一十四人。所出经论传录等。总八十七部。合三百二卷。为后魏三代之经录云 北台沙门释昙曜(二部五卷经传) 沙门释昙静(一部二卷经) 沙门吉迦夜(五部二十五卷经论) 沙门释昙辩(一部一卷经) 南京沙门昙摩流支(三部八卷经) 沙门释法场(一部一卷经) 沙门菩提流支(三十九部一百二十九卷经论录) 沙门勒那摩提(六部二十四卷经论方) 沙门<a>佛陀</a>扇多(十部一十卷经论) 邺都婆罗门瞿昙般若流支(一十四部八十五卷经论) 王子月婆首那(三部七卷经) 期城郡守杨衒之(一部五卷寺记) 清信士李廓(一部一卷经录) 沙门达摩菩提(一部一卷) 元魏北台净度三昧经(第二出与宝云译二卷同广略异见道祖录) 付法藏传四卷(见菩提流支录)</p>
<p style="text-align: left">
	　　右二部合五卷。宋文帝元嘉二十三年丙戌。是北魏太平真君七年。太武皇帝信任崔晧邪佞谄谀。崇重寇谦号为天师。残害释种毁破浮图。至庚寅年太武遭疾。方始感悟。兼有白足禅师。来相启发生愧悔心。即诛崔晧到壬辰岁太武帝崩。孙文成立。即起浮图。毁经七年还兴三宝。至和平三年。诏玄统沙门释昙曜。慨前陵废欣今载兴。故于北台石窟寺集诸僧众。译诸传经<a>流通</a>后贤。使法藏住持无绝 提谓波利经二卷(见出三藏记)</p>
<p style="text-align: left">
	　　右宋孝武世。元魏沙门释昙靖。于北台撰。见其文云。东方太山。汉言代岳。阴阳交代。故云代岳。于魏世出。只应言魏言。乃曰汉言。不辨时代一妄。太山即此方言。乃以代岳译之。两语相翻不识梵魏二妄。其例甚多。不可具述。备在两卷经文旧录别载。有提谓经一卷。与诸经语同。但靖加足五方五行用石糅金疑成疑耳。今以一卷成者为定 杂宝藏经十三卷 付法藏因缘传二卷(或四卷因录广异曜自出者) 称扬诸佛经三卷(第二出一名集花一见在佛名一诸佛华四名与罗什宋跋陀罗译者本同出异) 大方广菩萨地经(第二出与晋法护出菩萨十地大同小异见始兴录) 方便心论二卷(或一卷凡四品)</p>
<p style="text-align: left">
	　　右五部二十五卷。宋明帝世。西域沙门吉迦夜魏言何事。延兴二年。为沙门统释昙曜于北台重译。刘孝摽笔受。见道慧宋齐录 宝车菩萨经(一云妙好宝车经)</p>
<p style="text-align: left">
	　　右齐武帝世。元魏淮州沙门释昙辩出。后青州沙门道侍改治。访无梵本世多注为疑。见三藏集记及诸别录 (元魏南京)信力入印门经五卷(正始元年出) 如来入一切佛境界经二卷(景明二年白马寺出一名如来庄严智能光明入一切诸佛境界经) 金色王经(正始四年出法上录云菩提流支后更重勘)</p>
<p style="text-align: left">
	　　右三部合八卷。齐梁间。南天竺国三藏法师昙摩流支。魏云法希。于雒阳为宣武帝译。沙门道宝笔受 辩意长者子所问经(一名长者辩意经)</p>
<p style="text-align: left">
	　　右梁武帝世。天监年中。元魏沙门释法场于雒阳出。见沙门法上录 佛名经一十二卷(正光年出) 入<a>楞伽经</a>一十卷(延昌二年译第二出与宋跋陀罗四卷楞伽广略为异沙门僧朗道湛笔受) 大萨遮尼干子受记经十卷(正光元年于雒阳为司州牧汝南王于弟出或七卷) 法集经八卷(延昌四年于洛阳出僧朗笔受或六卷见法上录) 胜思惟梵天所问经六卷(神龟元年于洛阳出第三出与法护出六卷持<a>心经</a>十四卷思益经同见法上录) 深密解脱经五卷(延昌三年于洛阳出僧辩笔受见法上录) 奋迅王问经二卷(第二译与秦世罗什出自在王经同本) 不增不减经二卷(正光年于洛阳译或一卷) <a>金刚般若波罗蜜经</a>(永平二年于胡相国第出僧朗笔受与罗什出小异见法上录) 差摩波帝受记经(正光年洛阳出) 佛语经(僧朗笔受) 不必定入印经(觉意笔受) 无字宝箧经(僧朗笔受) 大方等修多罗经(第二出与转有经同本异译) 弥勒菩萨所问经(与大乘要慧经同本别出于赵欣宅译觉意笔受) 第一义法胜经 迦耶顶经(第二出与罗什菩提经同本一名伽耶顶经论别出异名僧朗笔受) 文殊师利巡行经(觉意笔受) 一切法高王经(与诸法勇王经同本别出) 护诸童子陀罗尼经(捡失本今获) 谤佛经(第二出与法获决定总持经同本别名一云决定总持经) 十地经论一十二卷(李廓录云初译宣武皇帝亲一日自手笔受然后方付沙门僧辩讫了) 胜思惟经论一十卷(普泰元年洛阳元桃杨宅出僧朗僧辩笔受) 弥勒菩萨所问经一十卷(在洛阳赵欣宅出) 宝积经论四卷 实性论四卷 金刚般若经论三卷(永平二年于胡相国宅出僧朗笔受) 顺中论二卷(侍中崔光笔受) 妙法莲华经论二卷(昙林笔受并制序) 伽耶顶经论二卷(天平二年邺城殷周寺出一云文殊师利问菩提心经论僧辩道湛笔受) 三具足经论(正始五年出侍中崔光笔受) 无量寿优波提舍经论(普泰元年僧辩笔受) 宝髻菩萨四法论 转法轮经(昙林笔受) 十二因缘论 百字论 破外道四宗论 破外道涅盘论 译众经论目录</p>
<p style="text-align: left">
	　　右三十九部。合一百二十七卷。梁武帝世。北天竺国三藏法师菩提流支。魏言道希。从魏永平二年至天平年。其间凡历二十余载。在洛及邺译。李廓录称。三藏法师房内。婆罗门经论本可有万夹。所翻经论笔受草本。满一间屋。然其慧解与勒那相亚。而神悟聪敏洞善方言兼工杂术。尝坐井口澡瓶内空。弟子未来无人汲水。三藏乃操柳枝聊撝井口。密心诵咒纔始数遍。泉遂涌上平至井唇。三藏即钵碗酌用。傍僧见之并叹称圣。法师曰。斯是术法耳外国共行。此方不习乃言是圣。惧惑于世。遂秘杂法云 毗耶娑问经二卷 十地经论一十二卷(初译论时未善魏言名器世间为盏子世间后因入殿斋见诸德索器乃总授盎幞因悟器是总名遂改器世间云) 究竟一乘宝性论四卷(一宝性分别七乘增上论赵忻宅出见宝唱录) 宝积经论四卷(与十地二论菩提流支并译且二德乖各不相询访其间隐没更有不同致缀文言亦有异处后人始合见宝唱录载) 法华经论(侍中崔光笔受) 龙树菩萨和香方(凡五十法)</p>
<p style="text-align: left">
	　　右六部。合二十四卷。梁武帝世。中天竺国三藏法师勒那摩提。或云婆提。魏言宝意。正始五年来在洛阳殿内译。初菩提流支助传。后相争别译。沙门僧朗觉意侍中崔光等笔受金刚上味陀罗尼经 如来师子吼经(上二经正光六年出) 转有经 十法经 银色女经 正法恭敬经(或无法字亦云威德陀罗尼中说经) <a>无畏</a>德女经(与阿术达菩萨经同本异出昙林笔受) 无字宝箧经(右六经元象二年出) 阿难多目佉尼诃离陀罗尼经(与支谦无量微密持一跋陀罗无量门持一舍利弗陀罗尼一功德直无量门破魔陀罗尼等五经同本别出异名) 摄大乘论二卷(普泰元年出)</p>
<p style="text-align: left">
	　　右一十部。合一十一卷。梁武帝世。北天竺国三藏法师佛陀扇多。魏言觉定。从正光六年至元象二年。于洛阳白马寺及邺都金花寺译 邺都元魏 正法念处经七十卷(兴和元年邺城大丞相高澄弟译昙林僧昉等笔受) 圣善住意天子所问经三卷(兴和三年邺城金华寺出与护出如幻三昧经同本别名昙林笔受) 八佛名经 金色王经(上二经并兴和四年于金花寺出昙林笔受) 无垢女经(兴和三年出) 无垢优婆夷问经(兴和四年出) 宝意猫儿经(于金华寺为高仲密出) 菩萨四法经(金华寺出昙林李希义等笔受) 解脱戒本(兴和三年出僧昉笔受出迦叶毗律) 犊子道人问论(于金花寺为高仲密出李希义笔受) 回诤论(元象元年出昙林笔受) 业成就论(兴和三年于金花寺出昙林笔受) 唯识无境界论(亦云唯识论) 伊迦输卢迦论(上二论并金华寺出)</p>
<p style="text-align: left">
	　　右一十四部。合八十五卷。梁武帝世。东魏南天竺国波罗奈城婆罗门瞿昙般若流支。魏言智希。从元象初至兴和末。在邺城译。时有菩提流支。虽复前后亦同出经。而众录目相传抄写去上菩提及般若字。唯云流支译。不知是何流支。迄今群录交涉相参。谬滥相入难得详定。后贤博采幸愿讨之 僧伽咤经四卷(元象元年于司徒公孙腾第译) 大迦叶经二卷(一无大字) 频婆娑罗王问佛供养经(上二经并兴和三年出)</p>
<p style="text-align: left">
	　　右三部七卷。梁武帝世。东魏中天竺优禅尼国王子月婆首那。魏言高空。于邺城译。昉笔受 雒阳地伽蓝记五卷(或为七卷)</p>
<p style="text-align: left">
	　　右期城郡守扬衒之撰。其序云。三坟五典之说。九流百氏之言。并理在人区而义非天外。至于一乘二谛之源。六通三达之旨。西域备详东土靡记。自项日感梦满月流光。阳门饰毫眉之像。凉台图绀发之形。尔来奔竞其风遂广。至于晋室永嘉唯有寺四十二所。皇魏受图光宅嵩洛。笃信弥繁法教逾盛。王侯贵臣。弃象马如脱屣。庶士豪家。舍资财若遗迹。于是招提栉批宝塔骈罗云云。京城内凡有一千余寺。并选摘祥异以注述云 众经录目</p>
<p style="text-align: left">
	　　右梁武帝世。雒阳清信士李廓。魏永平年奉敕撰。廓通内外学。注述经录。甚有条贯 大涅盘论一卷</p>
<p style="text-align: left">
	　　右捡唐前录云。达摩菩提译。不显帝代。疑故附此</p>
<p style="text-align: left">
	　　后齐高氏传译佛经录第十四</p>
<p style="text-align: left">
	　　元魏将季其祚分崩。肃宋孝明崇信佛理。太后胡氏亲临国政。一纪之内天下晏然。及帝之崩。枭镜相及。尔朱荣死于内殿。吐万仁擒帝晋阳。高欢承衅。破尔朱于邺下。宇文接乱。翊平阳于关内。欢乃烧洛宫殿殄绝帝图。建号天平。徙都北邺。一十七载扶翼魏室。梁太清三年。武帝既崩。高欢先殒。世子澄袭。相又殂。魏之静帝乃禅位于高洋。即相王之第三子也。世族武川神用卓诡。愚智混迹贤圣乱伦。建号天保。仍都邺下。王四渎之三。统九州之五。诛灭李老。其流出家道士抗者。敕令深剃。遂斩之。于是并归佛法。十年之中佛法大盛。僧二百余万。寺出四十千。并通弘护中兴大法。相承六主。二十八年。为周所灭。译人道俗二头。出经论八部。五十三卷。为高齐录云 沙门那连耶舍(七部五十二卷经论) 优婆塞万天懿(一部一卷经) 菩萨见实三昧经十四卷(天统四年天平寺出) 月藏经一十二经(天统二年天平寺出) 月灯三昧经一十卷(天保八年天平寺出) 大悲经五卷(天保九年天平寺出) 须弥藏经二卷 然灯经(亦名施灯功德经上二经同天保九年于天平寺出) 法胜阿毗昙论七卷(河清二年天平寺出)</p>
<p style="text-align: left">
	　　右七部。五十二卷。周明帝世。高齐沙门统北天竺乌场国三藏法师那连提耶舍。齐言尊称。于邺城译。昭玄沙门都瞿昙般若流支长子。达摩阇那。齐言法智。传语 尊胜菩萨所问经(一名入无量门陀罗尼经)</p>
<p style="text-align: left">
	　　右周武帝世。高齐居士万天懿于邺城译。懿元是鲜卑。姓万俟氏。少而出家师事婆罗门。甚聪哲善梵书语。工咒术医方。故预翻译焉</p>
				</div></div><hr><script charset='utf-8' src='../../js/footer.js'></script></body></html>