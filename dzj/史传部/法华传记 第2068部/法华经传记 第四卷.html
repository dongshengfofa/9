<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修法华经传记 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>法华经传记 第四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>法华经</a>传记 第四卷</strong></p>
<p style="text-align: left">
	　　讽诵胜利第八之二释昙邃一竺法纯二释僧生三释法宗四释道冏五释慧庆六释普明七释法庄八释慧果九释慧进十释弘明十一释慧豫十二释超辩十三释法慧十四释僧侯十五释志湛十六五侯僧十七僧法常十八并州舌十九释慧超二十释慧显二十一释善慧二十二释慧达二十三释法诚二十四释慧铨二十五昙无竭二十六释法绪二十七释僧翼二十八释智聪二十九释智嶷三十</p>
<p style="text-align: left">
	　　晋阿阴白马寺释昙邃一</p>
<p style="text-align: left">
	　　释昙邃。未详何许人。少<a>出家</a>止阿阴白马寺。蔬食布衣。诵法华经。常一日一遍。又精达经旨。亦为人解说。尝于夜中。忽闻扣户云。欲请法师九旬<a>说法</a>。邃不许。固请。乃赴之。而犹是眠中比觉已。身在白马坞神祠中。并一<a>弟子</a>。自尔日日密往。余无知者。后寺僧经祠前过。见有两高座。邃在北弟子在南。如有讽诵讲说声。又闻有奇香之气。于是道俗共传。咸云神异。至夏竟。神施以白马一匹白羊五头绢九十匹。咒愿毕于是各绝。邃后不知所终(高僧传第十二云。诵<a>正法</a>华以同本故。灵异并同既勘其文焉)</p>
<p style="text-align: left">
	　　晋山阴显义寺竺法纯二(异名惠昂)</p>
<p style="text-align: left">
	　　竺法纯。不详何许人。少出家。止山阴显义寺苦行。有德善诵法华观音品古维摩经。晋元兴中。为寺上兰渚买故屋。暮还于湖中。遇暴风而船小。纯唯一心凭观世音。口诵<a>普门品</a>不辍。俄见一大流船。乘之获免。至岸访船无主。须臾不见。道俗咸叹神感。后不知所终矣</p>
<p style="text-align: left">
	　　晋蜀三贤寺释僧生三</p>
<p style="text-align: left">
	　　释僧生。姓袁蜀郡陴人也。少出家。以苦行致称。成都宋丰等。请为三贤寺主。昼夜诵法华经。兼习<a>禅定</a>。于山中诵法华经。有虎来蹲其前。诵经竟乃去。后每至讽咏。辄见左右。有四人为侍卫。年虽衰老。而翘勤弥厉。后微疾。便语侍者云。天童子来迎云。汝依诵经力。当生兜率。期既至吾将去矣。死后可为烧身。若烧身处。生青色华以为验。弟子依遗命为烧其人。实如所言。众人流泪。异之而已</p>
<p style="text-align: left">
	　　宋剡法华台释法宗四</p>
<p style="text-align: left">
	　　释法宗临海人。少好游猎。尝于剡遇射孕鹿母<a>堕胎</a>。鹿母衔箭。犹就地舐子。宗乃悔悟。知贪生爱子。是有识所同。于是摧弓折矢。出家业道。常分卫自资。受一食法。蔬苦六时以悔先罪。诵法华维摩。常升台讽咏。响闻四远。士庶禀其归戒者三千余人。遂开拓所住。以为精舍。因诵为目。号曰法华台也。中时有异光明。暗夜如昼。人皆异之。宗后不测所终。台寺现在。若有疾病者。止宿于中祈念即愈矣</p>
<p style="text-align: left">
	　　宋京师南涧寺释道冏五</p>
<p style="text-align: left">
	　　释道[囗@(儿/口)]姓马扶风人。初出家为道懿弟子。懿病。尝遣[囗@(儿/口)]等四人。至河南霍山采钟乳。入穴数里。跨木渡水。三人溺死。炬火又亡。[囗@(儿/口)]判无济理。[囗@(儿/口)]素诵法华。唯凭诚此业。又存念观音。有顷见一光如萤火。追之不及。遂得出穴。于是进修禅业。节行弥新。频作数过普贤斋。并有瑞应。或见梵僧入坐。或见骑马人至。并未及暄凉。倏忽不见。后与同学四人。南游上京。观瞩风化。夜乘冰度河。中道冰破。三人没死。[囗@(儿/口)]又归诚观音诵法华。乃觉脚下如有一物自[敲-高+危]。复见赤光在前。乘光至岸达都。止南涧寺。常以船舟为业。尝中夜诵经已入禅。忽见四人御车至房。呼令上乘。[囗@(儿/口)]欻不<a>自觉</a>。已见身在郡。后沈桥间。见一人在路坐胡床。侍者数百人。见[囗@(儿/口)]惊起曰。坐禅人耳。彼人因谓左右曰。向上令知处而已。何忽劳屈法师。于是<a>礼拜</a>执别。令人送[囗@(儿/口)]。还寺扣门。良久方开。入寺见房并闭。众咸莫测其然。宋元嘉二十年。临川康王义庆。携往广。陵终于彼矣</p>
<p style="text-align: left">
	　　宋庐山释慧庆六</p>
<p style="text-align: left">
	　　释慧庆。广陵人也。少出家。止庐山寺。学通经律。清洁有戒行。诵法华十地等。每夜吟讽。常闻闇中有弹指赞叹之声曰。汝讽诵法华。我等深生喜。决定成佛道。唯愿诵不止。尝于小雷遇风波。船将覆没。庆唯诵法华经不辍。觉船在浪中如有人牵之。倏忽至岸。于是笃厉弥勤。宋元嘉末卒。春秋六十有二。异香满室。微细音乐。闻于空中。人皆谓诵经福力得<a>净土</a>迎而已</p>
<p style="text-align: left">
	　　宋临淄释普明七</p>
<p style="text-align: left">
	　　释普明。姓张。临淄人。少出家。禀性清纯。蔬食布衣。以忏诵为业。诵法华维摩二经。及讽诵之时。有别衣别座。未尝秽杂。每至劝发品。辄见普贤乘象立在其前。诵维摩经。亦闻空中唱乐。又善神咒所救皆愈。有卿人王道真。妻病请明来咒。明入门妇便闷绝。俄见一物如狸。身长数尺许。从狗窦出。因此而愈。明尝行水傍祠。巫觋自云。神见之皆奔走。八十有五卒</p>
<p style="text-align: left">
	　　宋京师道场寺释法庄八</p>
<p style="text-align: left">
	　　释法庄。姓申淮南人也。十岁出家。为庐山慧远弟子。少以苦节标名。晚游关中。从睿公禀学。元嘉初。出都止道场寺性率素止一中而已。诵大<a>涅槃</a>法华净名。每后夜讽诵法华。比房常闻。庄户前有如兵杖羽卫之响。实天神来听诵经。如斯感化非一。宋大明初卒。七十有六</p>
<p style="text-align: left">
	　　宋京师东瓦官寺释慧果九</p>
<p style="text-align: left">
	　　释慧果豫州人。少以蔬苦自业。宋初游京师。止瓦官寺。诵法华十地。尝于圊厕见一鬼。致敬于果云。昔为众僧作维那。小不<a>如法</a>。堕在啖粪鬼中。法师德素高明。又慈悲为意。愿助以拔济之方也。又云。昔有钱三千。埋在柿树根下。愿取以为福。果即告众掘取。果得三千。为造法华一部并设会。后梦见此鬼。云已得改生。大胜昔日。果以讽诵力。得小通力。以宋太始六年卒。七十有六</p>
<p style="text-align: left">
	　　齐京师高座寺释慧进十</p>
<p style="text-align: left">
	　　释慧进。姓姚吴兴人也。少而雄勇。任性游侠。年四十。忽悟心自启。遂尔离俗。止京师高座寺。蔬食素衣。誓诵法华。用心劳苦。执卷辄病。乃发愿。愿造法华百部以悔前障。始聚得钱一千六百。时有贼劫来问进。有物不。答云。唯有造经钱在佛处。群贼劫闻之。赧然而去。于是聚集信施。得以成经。满足百部。经成之后。病亦小差。诵法华一部。得过情愿。情愿既满厉操愈坚。常回诸福业。愿生安养。未亡少时忽闻空中声。曰汝所愿已足。必得生西方也。至齐永明三年。无疾而卒。八十有五</p>
<p style="text-align: left">
	　　齐永兴柏林寺释弘明十一</p>
<p style="text-align: left">
	　　释弘明。本姓羸会稽山阴人。少出家贞苦有戒节。止山阴云门寺。诵法华习禅定。精勤礼忏。六时不辍。每旦则水瓶自满。实诸天童子。以为给使也。明尝于云门。坐禅及诵经。见一小儿来听明诵经。明曰。汝是何人。答云。昔此寺<a>沙弥</a>。为盗饮食。今堕圊中。闻上人道业故。来听诵经。愿助方便。使免斯累也。明即说法劝化。领解方隐。又虎来入明室内。伏于床前。见明闻经。端然不动。久之乃去。后于永兴石姥岩入定。又有山精来恼明。明投得以腰绳系之。鬼逊谢求脱云。后不敢复来及解放于是绝迹。以齐永明中卒</p>
<p style="text-align: left">
	　　齐京师灵根寺释慧豫十二</p>
<p style="text-align: left">
	　　释慧豫。黄龙人。来游京师。止灵根寺。少而务学。遍访众师。善谈论美风则。每闻臧否人物。辄塞耳不听。或时以异言闻止。瓶衣率素曰以一中自毕。精勤标节。以救苦为先。诵法华涅槃等。又习禅业。精于五门。尝寝见有三人来扣户。并衣冠鲜洁。执持华盖。豫问觅谁。答云。法师应死。故来奉迎。豫曰。小事未了。可申一年不。答云可尔。至明年满一周而卒。齐永明七年。五十有七</p>
<p style="text-align: left">
	　　齐上定林释超辩十三</p>
<p style="text-align: left">
	　　释超辩。姓张炖煌人。幼而神悟孤发。履操深沉。诵法华金刚般若。闻京师盛于<a>佛法</a>。乃越自西河路。由巴楚达于建业。顷之东适吴越。观瞩山水。停山阴城傍寺。少时后还都。止定林上寺。闲居养素毕命。山门诵法华。日限一遍。心敏口从。恒有余力。礼千佛凡一百五十余万拜。足不出门三十余载。以齐永明十年。终于山寺。七十有三。葬于寺南。<a>沙门</a>僧祐。为造碑墓所东。苋刘勰制文</p>
<p style="text-align: left">
	　　齐山阴天柱寺释法慧十四</p>
<p style="text-align: left">
	　　释法慧。本姓夏侯氏。少而秉志。精苦律行冰严。以宋大明之末。东游禹穴。隐于天柱山寺。诵法华一部。蔬食布衣。志耽人外。居阁不下三十余年。王侯税驾止拜房而反。唯汝南周颙。以信解兼深特与相接。时有慕德希礼。或因颙介意时一见者。以齐建武二年卒。八十有五</p>
<p style="text-align: left">
	　　齐京师后岗释僧侯十五</p>
<p style="text-align: left">
	　　释僧侯。姓龚西凉州人。年十八。便蔬食礼忏。及具戒之后。游方劝化。宋孝建初。来至京师。诵法华维摩等。常二日一遍。如此六十余年。萧慧开入蜀。请共同游。后慧开协同义嘉负罪归阙。侯乃还都。于后岗创立石室。以为安禅之所。自息慈以来。至于舍命。鱼肉荤辛。未尝近齿。脚影小蹉。辄虚齐而过。齐永明元二年。微觉不悆。至中不能食。乃索水漱口。合掌而卒。八十有九(已上十四缘梁高僧传第十二。并内典录第十等)</p>
<p style="text-align: left">
	　　魏泰岳人头山[卫-韦+含]草寺释志湛十六</p>
<p style="text-align: left">
	　　释志湛。齐州山荏人也。是朗公曾孙之弟子也。立行纯厚省事少言。仁济为务。每游诸禽兽。而群不为乱。住人头山邃谷中[卫-韦+含]草寺。寺即宋求那跋摩之所立也。读诵法华用为常业。将终之日。沙门宝志奏梁武曰。北方山荏县人。住今[卫-韦+含]草寺。须陀洹果圣僧者。今日入涅槃。扬都道俗。闻志此告。皆遥礼拜。故湛之亡也。寂无余恼。端然气绝。两手各舒一指。有西<a>天竺</a>僧。解云。若二果者舒两指。验湛初果也。还收葬于人头山。筑塔安之。石灰泥涂。鸟兽不敢陵污。今犹在焉(续高僧传第二十八)</p>
<p style="text-align: left">
	　　范阳五侯寺僧十七</p>
<p style="text-align: left">
	　　五侯寺僧失其名。不知何处人。精苦节常诵法华为业。更无余志。渐及衰迈。卒于其寺。初死之时。弟子摧殡堤下。后迁改葬。骸骨并枯。惟舌不坏。人皆谓之诵法华舌不坏也</p>
<p style="text-align: left">
	　　雍州僧法常十八</p>
<p style="text-align: left">
	　　僧法常。一心诵法华。不乐人间。常游山林。遂隐于白鹿山。昼夜常诵。感一童子常来供给饼饭等。自然而有。临终之时。紫云耸山。异香满山。以死骸置岩下。经历多年。余骸枯朽。惟舌如故。见者<a>随喜</a></p>
<p style="text-align: left">
	　　齐并州诵经舌十九</p>
<p style="text-align: left">
	　　齐武成世。并州东看山侧。有人掘地。见一处土。其色黄白。与傍有异。寻见一物状。如人两唇。其中有舌。鲜红赤色。以事闻奉帝问诸道人。无能知者。沙门大统法上奏曰。此持法华者。六根不坏报耳。诵满千遍征验乎。及敕中书舍人高珍曰。卿是信向之人。自往看之。必有灵异。宜迁置净所设斋供养。珍奉敕至彼。集诸持法华沙门。执炉洁斋。绕旋而咒曰。<a>菩萨</a>涅槃年代已远。像法流行奉无谬者。请现感应。才始发声。此之唇舌一时鼓动。虽无响及而相似读诵。诸同见者。莫不毛竖。珍以状闻。诏遣石函藏之迁于山室云</p>
<p style="text-align: left">
	　　唐终南山蓝谷悟真寺释慧超二十</p>
<p style="text-align: left">
	　　释慧超。姓泛氏。丹阳建元人。禀怀温裕立性怀仁。[苟*苟]龄厌俗自出家。后诵法华经。闻光州大苏山慧思禅师。独悟一乘善明<a>三观</a>。与<a>天台</a>智者仙城命公。笃志幽寻。积年请业。行优智远。德冠时贤。思对众命曰。超之神府得忍人也。及游衡岭。复与同途。留诵经停函移岁序。自隋初廓定。北入嵩高。饵药坐禅。冀言终老。隋太子勇召集名德。总会帝城。以超业行不群。特留供养。而恭慎凝摄。不顾世华。及勇废免。一无所涉。晚移定水。高振德音。道俗归宗。仰其戒范。会净业法师。卜居蓝田谷之悟真寺。钦超有道。躬事邀迎。共隐八年。倍勤之三慧及大乘。承运禅定初基。爰发诏书。延入行道屡辞砭。疾后许还山。德感物情。颇存汲引四川。贵望一县官民。莫不委质。投诚请传香德。并为经始伽蓝。继综羞粒。大唐伊始。荣重于前。京邑名僧慧因保恭等。情慕隐沦。咸就栖止。荫松偃石。论详道义。皆曰。斯诚出要乐也。后外疾。少时弟子跪问。答曰。吾之常也。长生不欣。夕死不戚。乃面西正坐云。第一义空清净智观言如入定奄。遂长往。春秋七十有七。即武德五年十二月六日也。露骸松石一月余日。颜色不变。天策上将闻称希有。遣人就视。端拱如生。自超九岁入道。即诵法华五十余年。万有余遍。感灵获瑞不可胜言。弟子法成等。为建白塔于寺之北峰焉</p>
<p style="text-align: left">
	　　百济国达拏山寺释慧显二十一</p>
<p style="text-align: left">
	　　释慧显。百济国人也。少出家。苦心精专。以诵法华为业。祈福请愿。所遂者多。闻讲三论。便从听受。法一染神弥增其绪。初住本国北部修德寺。有众则讲。无便清诵。四远闻风。造山諠接。便往南方达拏山。山极深险重隒岩固。纵有往展。登陟艰危。显<a>静坐</a>其中。专业如故。遂终于彼。同学舆尸。置石窟中。虎啖身骨并尽。惟余髅舌存焉。经于三周。其舌弥红赤。柔软胜常。过后方变紫鞭如石。道俗怪而敬焉。俱缄闭于石塔。时年五十有八。即贞观之初年也</p>
<p style="text-align: left">
	　　唐骊山津梁寺释善慧二十二</p>
<p style="text-align: left">
	　　释善慧。姓苟氏河内温人。博通群籍。统括文义。逮于九章。律历七曜盈虚皆吞。若胸中抵掌符会乃深。惟世务终坠泥涂。遂解褐抽簪。创归僧伍。初在徐州之彭城寺。诵法华经。听收摄论。时遭寇荡。兵食交侵。而慧抱饥自励。奉法无殆。洗秽护净弥隆。恒日但以边邑寮学文字纰谬。至于音诂。众议纷然。虽复俗语时通。而慧意存雅正。周访明悟。还同昔疑。乃以大业末龄负锡西入。屡逢群盗。衣裳略尽。但有蔽布自遮。犹执破瓶。常充净用。既达关口。素阙繻文。遂即<a>正念</a>直前。从门而度。于时中表列刃。曾无遮止。孟冬十月初达京师。值沙门吉藏正讲法华。深副本图。即依听受。形服鄙恶。众不纳之。乃扫雪藉地。单裾衬坐都讲财唱。倾耳词句。拟定经文。藏既阐扬。勇心承旨。望理通义。由情存两得。不暇忍寒。欢笑凞如贾获宝。竟冬常尔。众方美之。问以词旨。斥无遗忘。乃以闻法。同属禅定寺沙门法喜。便脱衣迎之。引至房中。智观无滥。慧又师喜。两振芳规。武德初年。随住蓝田之津梁寺。俗本骊戎互相梗戾率奖陶化十室而九然。而性爱英贤。乐相延致。自西自东百有余里。名林胜地。皆建禅坊。所以逃逸之俦。赖其安堵。以贞观九年正月。终于骊山之阳凉泉精舍。春秋四十有九。初慧弃掷俗典莅此。玄摸言不重涉。专心道业。省言节食。佩律怀仁。迎顿容旅。雅重经教。于中诵法华不改志。其有未曾觌者。要必亲观。若值行要。累日诵持。以为熏习之基也</p>
<p style="text-align: left">
	　　晋大原沙门释慧达二十三</p>
<p style="text-align: left">
	　　释慧达者大原人。诵法华经五千余遍。行坐威仪。其声不辍。偏存物命。直视低目。地有虫豸。必回身而避。不敢跨越。有问答曰。斯之与吾。<a>生死</a>不定。将不先成正觉。安可妄轻之耶。以贞观八年四月。结跏趺坐。诵法华而终。人谓入定。停于五宿。既似长逝。又不臭腐。乃合床内于窟中</p>
<p style="text-align: left">
	　　唐终南山悟真寺释法诚二十四</p>
<p style="text-align: left">
	　　释法诚。姓樊氏雍州万年人。童小出家。止蓝田王效寺。事沙门僧和。和亦卿族所推。奉之比圣。尝有人欲害。夜往其房见门内。猛火腾焰升怅。遂即退悔。性饮清泉。洁清故也。人或弄之。密以羊骨沉水。和素不知。饮便呕吐。其冥感潜识。为若此矣。诚奉佩训勖。诵法华经。以为恒任。又谒禅林寺相禅师。询于定行。而德茂时宗学优。众仰晚住云华。纲理僧镇隋文钦德。请遵戒范。乃陈表固辞。薄言抗礼。遂负笈长驱。历游名岳。追踪胜友。咸承志道。因见超公。隐居幽静。乃结心期。栖迟蓝谷。处既局狡。才止一床。旋转经行。恐颠深壑。便刬迹开林披云。附景茅茨。葺宇瓮牖疏檐情事相依。欣然符合。今所谓悟真寺也。法华三昧。翘心奉行。澡沐中表。温恭朝夕。梦感普贤。劝书大教诚曰。大教大乘也。诸佛智慧。所谓般若。又手写法华。正当露地。因事他行。未营收举属。洪雨滂注沟涧波飞走。往看之。而合案并干。余便流潦。尝却偃横松。遂落悬溜。未至下涧。不觉已登高岸。无损一毛。至贞观十四年夏末。日忽感余疾自知。即世愿生兜率。索水浴讫。又索终舆。旁自捡挍。不许荣厚。恰至月末。明相将现。无故语曰。欲来但入。未假弦歌。顾侍人曰。吾闻诸行无常生灭不住九品往生。此言验矣。今有童子相迎。久在门外。吾今去世。尔等佛有正戒。无得有亏。后致悔也。言已口出光明。照于楹内。又闻异香。苾芬而至。但见端坐俨思不觉。其神已逝。时年七十有八。然诚之诵习也。一夏法华科五百遍。余日读诵。兼而行之。犹获两遍。纵有人容。要须与语者。非经部度中不他言。略计十年之勤万有余遍</p>
<p style="text-align: left">
	　　唐京师大庄严寺释慧铨二十五(附智证宋公事)</p>
<p style="text-align: left">
	　　释慧铨。姓萧氏。今特进宋公瑀之兄子也。父仕隋为梁公祖。即梁明帝矣。性度恢简。志用冲粹。姑即隋炀之后也。自幼及长。恒在宫阙。慕乐超世。无因自达。年既冠成。帝乃尚以秦孝王女为妻。非其愿也。事不获已。时行侁俪及妻终后方遂夙心。以郑氏东都。预兹剃落。及武德初岁。方还京辇。住庄严寺。广听众部。而以法华摄论为心。颇怀篇什。尤能草隶。随笔所被。用为摸揩。故经题寺额。咸推仰之。又弟智证出家同住。诵通法华。即宋公之兄太府卿之子也。证与兄铨相次而卒。以家世信奉。偏弘法华。同族尊卑。咸所成诵。故萧氏法华皂素称富特进撰疏。总集十有余家。采掇菁华。揉以胸臆。勒成卷数。常自敷弘。时召京辇名僧。指摘瑕累。或集亲属僧尼数将二十。给慧以时。四事无怠故。封禄所及惟存通济太府。情好读诵为先故。生至终诵盈万遍。雇人抄写总有千部。每日朝参。必使傧者执经在前。至于公事微隙。便就转读。朝伍仰属。以为绝伦。自释化东传流味弥远。承受读诵世罕。伊人萧氏一门。可为天下摸楷矣(已上十缘续高僧传第二十八)</p>
<p style="text-align: left">
	　　宋黄龙沙弥昙无竭二十六</p>
<p style="text-align: left">
	　　宋永初中。有黄龙沙弥昙无竭者。诵观世音经。净修苦行。与诸徒属二十五人。往寻佛国。备经荒险。贞志弥坚。既达天竺舍卫。路逢山象一群。竭赍经诵念称名归命。有师子从林中出。象惊奔走后有野牛一群。鸣吼而来。将欲加害。竭又如初归命。有大鹫飞来。牛便惊散。遂得克免。其诚心所感在险。克济皆此类也(于此一缘。嘉祥等师。引为观音品应验。今案僧传。观世音经者。非观音品。是观世音授记经也。为欲令知同异。且此中编录之)</p>
<p style="text-align: left">
	　　晋蜀石室山释法绪二十七</p>
<p style="text-align: left">
	　　释法绪。姓混高昌人。<a>德行</a>清谨。蔬食修禅。后入蜀。于刘师冢间头陀山谷。虎哭不伤。诵法华维摩金光明等。常处石室中。且禅且诵。盛夏于室中舍命。七日不臭。尸左侧有香。经旬乃歇。每夕放光。照彻数里。村人即于尸上。为起冢塔焉</p>
<p style="text-align: left">
	　　宋山阴法华山释僧翼二十八</p>
<p style="text-align: left">
	　　释僧翼。本吴兴余抗人。少而信悟。早有绝尘之操。初出家止庐山寺。依慧远修学蔬素苦节。见重门人。晚适关中。复师罗什。经律数论。并皆参涉又诵法华一部。以晋义熙十三年。与同志昙学沙门。俱游会稽访山水至秦。望西北见五岫骈峰。有耆阇之状。乃结草成庵。称曰法华精舍。太守孟顗富人陈载。并倾心挹德。赞助成功。翼蔬食涧饮三十余年。诵法华功莫大。深夜有光明。乃是普贤。现其人前。以宋元嘉二十七年卒。春秋七十。立碑山寺。旌其遗德</p>
<p style="text-align: left">
	　　唐润州摄山栖霞寺释智聪二十九</p>
<p style="text-align: left">
	　　释智聪。未详何许人。昔住杨都白马寺。后住止观寺。陈平后度江。住扬州安乐寺。大业既崩。思归无计。隐江萩中。诵法华经。七日不饥。恒有四虎。绕之而已不食。已来经今十日。聪曰。吾命须臾。卿须可食。虎曰。造立天地。无有此理。忽有一翁。年可八十。腋下挟船曰。师欲度江至栖霞住者。可即上船。四虎一时目中泪出。聪曰。救危扶难正在今日。可迎四虎。于是利涉往达南岸。船及老人。不知所在。聪领四虎。同往栖霞。<a>舍利塔</a>西经行坐禅。誓不寝卧。众徒八十。咸不出院。若有凶事。一虎入寺。大声告众。由此惊悟。每以常式。聪以山林出远。粮粒艰岨。乃合卒扬州三百清信。以为米祐。人别一石。年别送之。由此山粮供继。道俗乃至。禽兽通皆济给。至贞观二十三年四月八日。小食讫往止观寺。礼大师灵像。执炉遍礼。又往兴皇墓所。礼拜还归本房。安坐而卒。异香充溢。丹阳一郭<a>受戒</a>道俗三千余人。奔走山服。哀恸林野。时年九十九矣</p>
<p style="text-align: left">
	　　隋京师静法寺释智嶷三十</p>
<p style="text-align: left">
	　　释智嶷。姓康本康居王胤也。国难东归魏。封于襄阳。因累居之十余世矣。七岁初学。寻一乘文。究竟无师。自悟敬重佛宗。虽书权俗缘。令依学侣。而夜私诵法华。竟文纯熟。二亲初不知也。十三拜辞。即蒙剃落。更咨大部情因弥着二十有四。方受具足。嶷住寺多年。专心讽诵法华。常思定慧。非大要事。不出户庭。故往参候。罕睹其面。讽诵入晓更。化人现前。安慰其人。诵及千部。千佛共守护。若及万部。必生净国。闻是语已。<a>欢喜</a>弥励其志。即世七十有余矣</p>
				</div></div><hr><script charset='utf-8' src='../../js/footer.js'></script></body></html>