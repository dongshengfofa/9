<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修法华经传记 第十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>法华经传记 第十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>法华经</a>传记 第十卷</strong></p>
<p style="text-align: left">
	　　依正供养第十二　附出法供养释慧绍一释慧益二释法光三释大志四释会通五<a>比丘尼</a>六书生七释僧瑜八十种供九供养益十妙华天十一宝璎天十二老女十三优婆塞十四释僧达十五法供养十六无行<a>比丘</a>十七</p>
<p style="text-align: left">
	　　宋临川招提寺释慧绍一</p>
<p style="text-align: left">
	　　释慧绍。不知氏族。小儿时。母哺鱼肉辄吐咽菜不疑。于是便蔬食。至八岁<a>出家</a>为僧。后随要止临川招提寺。诵法华经。每至药王品。乃密有烧身之志。常雇人斫薪。积于东山石室数丈。中央开一龛。足容己身。乃还寺辞要。于烧身之日。于东山设大会告别。知识其口阖境奔波车马人众。及赍金宝者。不可称计。至夜初更。行道诵经。绍自行香竟。执烛燃薪。入中而坐。诵药王本事品。众既不见绍。悟其已去。<a>礼拜</a>未毕。悉至苏已。洞燃诵经声未息。火至额闻唱一心。言已奄绝。大众咸见有一星。其大如斗。直下烟中。俄而上天。时见者咸谓。天宫迎绍。经三日薪聚乃尽。前临终时谓同行曰。吾烧身处。当生梧桐。慎莫伐之。烧身三日果生矣</p>
<p style="text-align: left">
	　　宋京师竹林寺释慧益二</p>
<p style="text-align: left">
	　　释慧益广陵人也。少出家。随师止寿春。宋孝建中。出都憩竹林寺。精勤苦行。诵通法华。每至药王品。流泪叹曰。人身难受。<a>佛教</a>难遇。得好欲烧身。众人闻者。毁赞交语。大明四年始断粒唯饵麻麦。到六年更断麦等。但食苏油。又绝苏油。唯服香丸。虽四大绵微。而神情警正孝武深加敬异致问。殷勤遣太宰江夏王义恭。诣寺谏益。益誓志无改。至大明七年四月八日。将就焚烧。乃于钟山之南置镬办油。其日朝乘牛车。而以人牵自寺之山。以帝王是兆民所凭。又三宝所寄。乃自力入台。至云龙门。不能步下。令人启闻。慧益道人。今舍身诣门奉辞。深以<a>佛法</a>仰累。帝闻改容。即躬出云龙门。益既见帝。重以佛法凭嘱。于是辞去。帝亦续至。诸王妃后道俗士庶。填满山谷。投衣弃宝。不可胜计。益入镬据一小床。以衣具自缠。上加一长帽。以油灌之。将就着火。帝令太宰至镬所。请谕曰。道行多方。何必殒命。幸愿三思。更就异途。益雅志确然。曾无悔念。乃答曰。微躯贱命。何足上留天心。圣慈罔已者。愿度二十人。出家降敕即许。益乃手自执烛以燃帽。帽燃乃弃烛。合掌诵药王品。火至眉。诵声犹分明。及眼乃昧。贵贱哀嗟响振幽谷。莫不弹指称佛。惆怅泪下。火至明旦乃尽。帝于时闻空中笳管。异香芬苾。帝尽日方还官。夜梦见益。振锡而至。更嘱以佛法。明日帝为设会度人。令斋主唱白。具序征祥。烧身之处。谓药王寺。以拟本事也</p>
<p style="text-align: left">
	　　齐陇西释法光三</p>
<p style="text-align: left">
	　　释法光。秦州陇西人。少而有信。至二十九方出家。苦行头陀。不服绵纩绝五谷。唯饵松叶。后誓志烧身。欲供养法。乃服松膏及饮油。经于半年。至齐永明五年十月二十日。于陇西记城寺内。集薪焚身。以满先志。火来至目。诵法华经声犹记。至鼻乃昧奄然。春秋四十有一(已上三缘梁高僧传十二)</p>
<p style="text-align: left">
	　　隋九江庐山<a>沙门</a>释大志四</p>
<p style="text-align: left">
	　　释大志。姓顾氏会稽山阴人。发蒙出家。师事<a>天台</a>智者。顗睹其形神洒落高放物表。因名为大志。禅诵为业。苦节自专。四方名所无远。必造而言气清穆。仪相真严。故见者眄睐知非凡器。开皇十年。来游庐岳。住峰顶寺。不隶公名。不豫僧伍。诵法华经。索然闲雅绝能清啭。使诸听者忘疲。后于华山<a>甘露</a>峰南。建静观道场。头陀为业。子尔一身不避虓虎。闻有恶狩。辄往投之。皆避而不啖。山粒本绝。终日忘餐。或以饼果继命而已。外睹不堪其恼。而志安之。容色如故。经于七载。禅业无断。晚住此山福林寺会。大业屏除流徒隐逸。慨法陵迟。一至于此。乃变服毁形。头擐孝服。粗布为衣。在佛堂中。高声恸哭。三日三夕。初不断绝。寺僧慰喻。志曰。余叹恶业乃如此耶。要尽此形骸。伸明正教耳。遂往东都。上表曰。愿陛下兴显三宝。当然一臂于嵩岳用报国恩。帝许之。敕设大斋。七众通集。志不食三日。登大棚上烧铁赫然。用烙其臂。并令焦黑。以刀截断。肉裂骨现。又烙其骨令焦黑。已布裹蜡灌下火然之。光耀岩岫。于时大众。见其行苦。皆痛心贯髓。不安其足。而志虽加烧烙词色不变。言笑如初。时诵法句。或叹佛德。为众<a>说法</a>。声声不绝。臂烧既尽。如先下棚。七日入定。跏坐而卒。时年四十有三矣</p>
<p style="text-align: left">
	　　唐终南豹林谷释会通五</p>
<p style="text-align: left">
	　　释会通雍州万年御宿川人。少欣道捡。游泊林泉。苦节戒行。是其顾习。投终南豹林谷。潜隐综业。读法华经。至药王品。便欣厌舍。私集柴木。誓必行之。以贞观末年。静夜林中。积薪为窟。诵至药王。便令下火。风惊焰发。烟火俱盛。卓尔跏坐。声诵如故。寻尔西南。有大白光流入火聚。身方偃仆。至晓身火俱灭。乃收其遗骨。为起白塔。勒铭存焉</p>
<p style="text-align: left">
	　　荆州比丘尼六</p>
<p style="text-align: left">
	　　贞观之初。荆州有比丘尼。姊妹同诵法华。深厌形器。俱欲舍身。节约衣食。钦崇苦行。服诸香油。渐断粒食。后顿绝谷。推啖香蜜。精力所被。神志鲜爽。周告道俗。克日烧身。以贞观三年二月八日。于荆州大街。置二高座。乃以蜡布缠身至顶。惟出面目。众聚如山。歌赞云会。诵至烧处。其姊先以火柱妹顶请妹又以火柱姊顶清夜两炬。一时同耀。焰下至眼。声相转明。渐下鼻口。方乃歇灭。恰至明晨。合坐洞举。一时火化骸骨摧朽。二舌俱存合众欣嗟。为起高塔</p>
<p style="text-align: left">
	　　并州城西书生七</p>
<p style="text-align: left">
	　　并州城西有一书生。年二十四五。诵法华经。誓烧供养。乃集数束蒿干笼之。人问其故。密而不述。后于中夜。放火自烧。及人往救。火盛已死。乃就加柴薪。尽其形阴</p>
<p style="text-align: left">
	　　宋庐山招提寺释僧瑜八</p>
<p style="text-align: left">
	　　释僧瑜。姓周吴兴余抗人。弱冠出家。业素纯粹。元嘉十五年。与同学昙温慧光等。于庐山南岭。共建精舍。名曰招隐。瑜常以为结累三涂情形故也。情将尽矣形亦宜损。药王之[跳-兆+(辙-车)]独何云远。于是屡发言。誓始契烧身。以宋孝建二年六月三日。集薪为龛。并请僧设斋。告众辞别。是日云雾晦合。密雨交零。瑜乃誓曰。若我所志克明。天当清朗。如其无感。便当滂注使此四辈知神应之无昧也。言已云景明霁。至初夜竟便入薪龛中。合掌平坐药药王品。火焰交至。犹合掌不散。道俗知者。奔赴弥山。并稽首作礼。愿结因缘。咸身紫气腾空。久之乃歇。时年四十四。其后旬有四日。瑜房中生双梧桐。根枝丰茂。巨细相如贯壤直耸。遂成奇树。理识者以为娑罗宝树。克炳泥洹。瑜之庶几故现斯证。因号为双桐沙门。吴郡张辩。为平南长吏。亲睹其事。具为传赞。赞曰。悠悠玄机。茫茫至道。出生入死。孰为妙宝(其一)自昔药王。殊化绝伦。往闻其说。今睹斯人(其二)英英沙门。慧定心固。凝神紫气。表迹双树(其三)其德可乐。其操可贵。文之作矣。式飃鬘彿(其四)</p>
<p style="text-align: left">
	　　十种供养记九</p>
<p style="text-align: left">
	　　逍遥园记云。外国法师鸠摩罗什。弘始七年冬。译新法华竟。一部七卷二十八品。明年春正月。本齐挍定。造金字经。七宝以为庄严。光色映园。道俗如市。瞻仰礼拜。感梦云。阙一尘一劫四字。更勘梵本如所梦。秦王<a>欢喜</a>曰。什师深得经旨。良会圣心。先所写者。阙此四字。寻经缀之。王谓什云。朕<a>如法</a>供养经卷。法式何等。什曰。若欲如说供养经卷。须依经说。略备十种供具。一华二香三璎珞四抹香五涂香六<a>烧香</a>七幡盖八衣服九妓乐十合掌也。王曰。未审。何等香华。什曰。香者海岸香麝香郁金香苏合香等。用净洁香。去不净香。非抹为微尘类。华者水陆时华。如莲华等类。若无时华。以七宝成。拟曼陀罗等四华及时妙华。外国用优钵罗华苏摩那华等。璎珞者用珠宝成。拟如意珠璎珞摩尼珠璎珞等。外国用一百杂宝璎珞。抹香者抹檀木根茎等。若和水以为涂香。拟沉水等。若合火为烧香拟薰。幡盖者用净洁叠。外国用藕糸等绝服。拟天妙衣。妓乐者用鼓箫笛琴箜篌等。合掌者以敬心为供。用莲华合掌。皆用净洁。寄事悟理。王曰。其果报一何。什曰。果报有远近。近依局情不关善体。远得<a>常住</a>佛果。王曰。其局情近果及远妙果一何。什曰。如此供养果报微妙。诸佛所叹。且昔佛在世时。有旃<a>檀香</a>口比丘。九十一劫。在人中天上。身诸毛孔。出旃檀香。口中常出优钵罗华香。最后值佛。得阿<a>罗汉</a>。三明六通。具八<a>解脱</a>。此毗婆尸佛灭后。以香供塔所得果报。迦毗罗城一百童子。昔同在一邑。作伎乐持香华。供养佛塔。九十一劫不堕恶道。同受快乐。值佛尽苦。华天昔以野泽草华。用散众僧。所生之处。常雨天华。威德比丘。以萎华散塔上。亦复如是。外国有一<a>婆罗门</a>。造三逆杀父母阿罗汉也。后生悔心。以香华供养经卷。罪垢微薄。以余业故。虽堕<a>地狱</a>。猛火如温水目谓温泉。入中快乐。身有异香。罪人闻之。得生天上。善化王以幡盖覆支佛庙。感轮王业。华盖比丘。以草盖覆塔。九十一劫。华盖覆护其身。妙音以伎乐供佛。乃至过去诸佛。皆成佛道。初发心时。一华一香等。以供养佛。如贤劫千佛中。执华如来。从悦意佛。初发心时。以好衣名香。贡上其佛。自致正觉。善思如来。从普观佛。初发道心。采一莲华。贡上彼佛。自致正觉。贤重如来。从大清喜佛。奉上杂香。自致正觉。闲静如来。从无上佛。初发心时。奉上璎珞。自致正觉。如此远近所得果报。不可称记。何况于法华。而为供养。以佛智慧。不得其功德边。王闻此说。心开意解。调供具严净道路。散华洒水。王臣大众悬列大道。金匣收经。安置案上。王自顶戴。三千比丘。唱赞前遵。安详<a>修行</a>。入于大寺。以十种供。而供养之。众星来下乘云在空。见者盖多。五色云盖叆叇。垂覆逍遥园上。见未曾有。于时白月十五日。入夜秦王后妃王母婇女。并在翻经馆傍净室中。王自梦。逍遥园地。如广博严<a>净土</a>。文殊在高开题目。<a>菩萨</a>大众。从九方来。所设供具。遍于九方。以事启什。什曰。此是陛下信所致。法华大教缘在兹国。灭后之中。此感难有。明日各散。什叹曰。于阎浮提。第三佛事矣(记文烦广之取意而出耳)</p>
<p style="text-align: left">
	　　灭度受持供养经卷者<a>弥勒</a>出世时得益十</p>
<p style="text-align: left">
	　　法住记云。弥勒如来成正觉已。为声闻众。三会说法。令出<a>生死</a>得证<a>涅槃</a>。乃至若诸国王及以臣。度一切施于今<a>释迦牟尼佛</a>。<a>正法</a>中能为<a>法事</a>自种善根。或教他种。谓于大乘素呾览藏所有甚深空性相应诸大乘经。谓般若波罗蜜多经妙芬陀利经金光明经等。如是等大乘经。有百俱胝部党差别大乘毗奈耶声闻<a>三藏</a>。于如是等正法藏中。或是佛说。或菩萨说。或声闻说。或诸天说。或智者说。能引义利。乃至有能于四句颂。若自读若教他读。若自持若教他持。若自解说若教他解说。或于法师恭敬供养。或于经卷恭敬供养。谓以种种香华幡盖伎乐灯明。而为供养。或于经卷。以诸杂彩囊葩缕带。而严饰之。由如是等善根力故。至弥勒如来成正觉时。善得人身。于彼佛第二会中。以净<a>信心</a>。舍离家法。出趣非家。净除须发。披着法服。既预圣众。随宿愿力。便得涅槃。是名第二为法事故。种善根者所得果报(法云经彼记大同此文)</p>
<p style="text-align: left">
	　　外国妙华天女十一</p>
<p style="text-align: left">
	　　昔外国有铁塔。高丈余。于中安置芬陀利迦阿差摩摩诃毗卢舍那经等梵夹。各有百千偈。时有一天女。夜时时来。以天曼陀罗华。供养铁塔。有一客游比丘。止宿塔影。夜分见天女。问曰。汝是谁。答我是忉利天妙华天女。释提桓因侍女也。比丘复问。有何因缘来至供养。天女曰。我昔为贫女乞丐自活。傍有池号曰妙池。夏月四色莲华弥满。于中而生。诸国婆罗门等。竞来采华。设莲华法会。尔时贫女发微信。采二茎白莲华。供养塔中芬陀利迦等修多罗。乘此一善。生忉利天。为帝释侍女。以依本缘。号曰妙华。欲报法恩。时时供养作是语已。隐而不现。沙门舍衣钵。买华供养塔及经卷(出要集)</p>
<p style="text-align: left">
	　　忉利天宝璎天子十二</p>
<p style="text-align: left">
	　　昔梁武帝。造五百<a>袈裟</a>。欲施须弥山顶五百阿罗汉。谓志公。公往忉利天上。施武帝袈裟。时有一天子。名曰宝璎。身所著璎珞。过天王百千万倍。光明映蔽余天。志公问曰。汝衣璎殊特何因。天答曰。我昔生在阎浮提华氏国。为长者子。以身所著衣服璎珞。供养妙法。以是因缘。生此天中。衣璎超过天王百千万倍。又有天子名妙云。形色端正。百千天女而围绕之。志公问因即答。我昔在摩竭陀国毕波罗邑。以华供养妙法。得此天报如此。百千威德天。皆由供养妙法果报。志公还来。具作是说</p>
<p style="text-align: left">
	　　长安县老女十三</p>
<p style="text-align: left">
	　　长安县有一老女。不知姓名。此女盲聋喑哑。为人轻贱。时于大寺讲新法华。玄孙牵手向大寺。女虽到大寺。以盲聋故不见不闻。玄孙执老女二手而合。向讲肆方。女内心存念。合掌而礼。后经三月忽暴卒。玄孙欲行葬。老女尚暖。至夜三更。发声呼玄孙。闻者谓妖鬼生大恐。敢不应至。明日见起居。两眼俱明。语如常人。流泪悲起。玄孙问。谁鬼魅。答曰。吾非妖鬼。初死之时。见冥官驱向王所。王从座下。合掌向妾。汝大功德人。以合掌供养法华经。业障消尽。诸根复本。尚有余命。早还人间。示法华功力。即出少路。神入本身。眼耳平复。能言如此。经半日已饮食如例。女与玄孙往诣大寺。说其因缘。见者感喜。女舍居处。以供养经。不知卒时(出园记)</p>
<p style="text-align: left">
	　　江宁县优婆塞十四</p>
<p style="text-align: left">
	　　江宁县有优婆塞。能信小乘俱舍等说。不肯大乘。一时县主道俗诸众。造金字法华经营供养。士女蠢蠢。轻财重法。时小乘优婆塞。不意助熏香器。更七年后。无病顿亡。家人怪异。不营殡葬。明日日西得活。悲泣躄地。闷绝苏起。谓家室曰。吾初死时。先见大城。如金城。其中有众多殿堂。庄严奇妙。金银伟帐。琉璃白叠。甚可爱。城外白屋相接。城中童子出谓吾。汝是小乘人。不可入大城中。可住外白屋。城中唯有大乘人而居。时瞻望城中。宫殿多无居人。问童子。何宫殿无居人。答曰。江宁县供养大乘诸人。当生彼宫殿。彼等犹在人间。是故无人。尔时吾忆知昔施熏香器。谓童子曰。吾亦供养法华。岂居白屋。童子曰。我亦知之。助薰香器故近金城。非直供养故不可入城。若欲入城。早还人间。供养妙法。若供养经卷者。必生此处。即拜辞将还。踟蹰问童子。君谁此何处。童子曰。我是文殊师利。此处金色世界。汝以小心故见小城。若大人见广博妙土。说此言已。城及童子。忽然不见。<a>觉悟</a>如梦。更发心倾家业。造金字经。修如法供养。时人皆谓。造金字经。必生金色世界矣</p>
<p style="text-align: left">
	　　隋天台山瀑布寺释僧达十五</p>
<p style="text-align: left">
	　　释僧达。姓羌台州人也。小出家断食。节苦读诵法华经。隋义宁中。发愿写法华经。未供养之。宿病忽发暴死。作宿作业。至炎魔厅。王见僧达来。从座而起。前来迎之。共入厅正殿。坐竟方语。阿师依宿作业。来至吾所。然写法华经。犹未供养。早还人间。又赦宿作业。当生净土。闻王语已。默然而出入本身活。遂庄严卷轴。供养经卷。不知去处(出寺记)</p>
<p style="text-align: left">
	　　法供养胜十六</p>
<p style="text-align: left">
	　　往昔久远难称限。尔时有佛。号药王如来。世界名大清。劫曰净除。药王如来寿二十中劫。诸声闻众三十六亿菩萨大士。有十二亿。时转轮圣王。名曰宝盖。典主四域。王有千子。其王供养药王如来具五中劫。与眷属俱。一切施安。奉敬药王。过五中劫已。告其千子。吾以供侍如来。君等亦当顺遵前储。于时千子闻父王教。复以五劫。供养药王如来。进以上妙。不违所安。彼第一太子。名曰善盖。闲居独处。静然思念。我等今者供养如来。宁有殊超彼者乎。承佛威神。<a>虚空</a>有天。而语之曰。族姓子岂欲知耶。有法供养。最尊无极。又问曰。何谓法之供养。天曰。尔当往问药王如来。普当为君分别说之。善盖即起。诣药王如来所。稽首于地。白药王如来曰。法之供养奉顺典者。为何储乎。<a>世尊</a>告曰。法供养者。顺如来所说经典。开化一切。是为法之供养。王子善盖。从药王佛。闻法供养。应时逮得柔顺法忍。出家<a>修道</a>。得五<a>神通</a>。欲知时王宝盖。岂异人乎。今见在佛宝[火*佥]如来是也。其王千子。此仁贤劫中。千佛兴者是。太子善盖。今我子释迦牟尼是也。是故当知。一切所供。无过法供养。去来今佛。皆从是出。欲得供养十方诸佛。即当受正法华经持讽诵读。宣示一切。分别一乘。无有三道。颂曰。假使有人欲供养者。当受持此正法华经(出正法华经焉)又如华手偈云。若以华涂香衣服及汤药。以此供养佛。不名为真供。如来坐道场。所得微妙法。若能修<a>行者</a>。是为真供养。应知供养法华。为最供养而已</p>
<p style="text-align: left">
	　　无行比丘十七</p>
<p style="text-align: left">
	　　昔外国有一比丘名无行。恒修法供养。所谓佛所说萨达磨芬陀利迦修多罗等。一切<a>世间</a>。难信难解。难受难见。能信能解。受持读诵。以方便力。为诸众生。分别解说。显示分明。守<a>护法</a>藏。是名法之供养。能修此供养。时十方诸佛如星而见。异口同声而说偈言</p>
<p style="text-align: left">
	　　宝满三千大千界　　供养十方诸如来</p>
<p style="text-align: left">
	　　不如法华一句偈　　受持读诵得成佛</p>
<p style="text-align: left">
	　　假使遍满大千界　　断一切善毛道生</p>
<p style="text-align: left">
	　　若闻法华一句偈　　功德薰心速成佛</p>
<p style="text-align: left">
	　　无行比丘。闻佛说偈。深入无生法忍。是为法供养益(出觉禅师记)</p>
<p style="text-align: left">
	　　上来已依西域传记。此土贤圣见闻撰集。梗概而记。其中或有相传无文。或见亲闻自新录之。虽恐本记虚实。意在劝后信矣</p>
<p style="text-align: left">
	　　已依旧记及口传　　现见亲闻略撰集</p>
<p style="text-align: left">
	　　粗言细语归中道　　见闻俱证无生忍</p>
<p style="text-align: left">
	　　唐僧祥公。不知其氏族。博闻达识之人。而记法华之应验。诱愚昧之徒。殊载出传译等之科目。该括一化之始终。实维甚奇甚妙也。故盛行于世。为谈者之资矣。然转写误于豕亥[利-禾+垂]有差脱。不可称计。予尝披僧史传并众经录等。忽觉此记传之有本据。愈考愈质。辄命工镂梓。学者幸勿疑惑焉。时</p>
<p style="text-align: left">
	　　庆长庚子载季春望日　洛阳　释圆智志</p>
				</div></div><hr><script charset='utf-8' src='../../js/footer.js'></script></body></html>