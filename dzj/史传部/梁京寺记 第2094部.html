<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，梁京寺记 第2094部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>梁京寺记 第2094部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>梁京寺记</strong></p>
<p style="text-align: left">　　阙名</p>
<p style="text-align: left">　　小庄严寺</p>
<p style="text-align: left">　　梁小庄严寺。在建业定阴里。本是晋零陵王庙地。天监六年度禅师起造。时有邵文立者。世以烹屠为业。尝欲杀一鹿。鹿跪而流泪。以为不祥。鹿怀一麑。寻当产育。就庖哀切。同被刳割。因斯患疾。眉须皆落。身疮并坏。后乃深起悔责求道。度禅师发大誓愿。罄舍家资回买此地。为立伽蓝</p>
<p style="text-align: left">　　同泰寺</p>
<p style="text-align: left">　　梁武帝改年号大同。起同泰寺。在台城内。穷竭帑藏。造大佛阁七层。为火所焚。武帝舍身施财。以祈佛福。自大通以后。无年不幸</p>
<p style="text-align: left">　　兴国禅寺</p>
<p style="text-align: left">　　梁武帝天监十三年。以钱二十万。易定林前前冈独龙阜。以葬志公。永定公主以汤沐之资。造浮图五级于其上。十四年。即塔前建开善寺</p>
<p style="text-align: left">　　升元寺</p>
<p style="text-align: left">　　升元寺即瓦棺寺也。在城西隅瞰江面。后踞崇冈最为古迹。累经兵火。略无仿佛。李王时升元阁犹在。乃梁朝故物</p>
<p style="text-align: left">　　大爱敬寺</p>
<p style="text-align: left">　　梁武帝普通元年造。在蒋山之北高峰上</p>
<p style="text-align: left">　　法宝寺</p>
<p style="text-align: left">　　梁同泰寺基之半也。建康刹录。梁武帝大通元年。创同泰寺。寺处宫后。别开一门。名大通门。帝晨夕讲议。多游此门</p>
<p style="text-align: left">　　法光寺</p>
<p style="text-align: left">　　即梁之萧帝寺。旧传。天监十三年造。元绛寺记云。不知从昔之名。故后人以帝氏目之</p>
<p style="text-align: left">　　宝林寺</p>
<p style="text-align: left">　　梁天监中。武帝与宝公。同游此山。见林峦<a>殊胜</a>。命建精蓝</p>
<p style="text-align: left">　　长于寺</p>
<p style="text-align: left">　　建康南五里有山冈。其间平地。庶民杂居。有大长于．小长于．东长于．并是地名。小长于在瓦棺寺南。巷西头出大江。梁初起长于寺</p>
				</div></div><hr><script charset='utf-8' src='../../js/footer.js'></script></body></html>