<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修释氏稽古略 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>释氏稽古略 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>释氏稽古略 第二卷</strong></p>
<p style="text-align: left">
	　　乌程职里宝相<a>比丘</a>释　觉岸　宝洲(编集再治)</p>
<p style="text-align: left">
	　　东晋(司马氏都建康)</p>
<p style="text-align: left">
	　　元帝　明帝　成帝　康帝　穆帝　哀帝　海西公　简文帝　武帝　安帝　恭帝</p>
<p style="text-align: left">
	　　中宗元皇帝</p>
<p style="text-align: left">
	　　讳睿。琅琊王觐之子。宣帝曾孙也。年十五嗣封琅琊王。怀帝永嘉元年为安东将军镇建业。愍帝建兴四年长安不守。愍帝蒙尘。王乃出师北征。丁丑年二月即晋王位于建康。始备百官立宗庙建社稷。大赦。改元建武。十二月愍帝遇害。戊寅年三月凶问至建康。王斩衰居庐。既而即皇帝位。大赦。改元大兴。立王太子绍为皇太子。是时承丧乱之后。江东草创。刁协久宦中朝谙练旧事。贺循为世儒宗明习礼乐。凡有疑议皆取决焉。帝在位六年。四十七岁</p>
<p style="text-align: left">
	　　帝于建康造瓦棺龙兴二寺集丹阳建业千僧(弘明集)　武建(一)太兴(四)永昌(一)</p>
<p style="text-align: left">
	　　丁丑　晋　建武元年汉刘氏　麟嘉二年大成李氏玉衡七年前凉　张寔慕容代平文帝郁律元年戊寅　大兴元年聪卒刘曜立光初元年玉衡八年康凉代　二年</p>
<p style="text-align: left">
	　　汉主刘聪。至是戊寅年卒。太子粲即位。为靳准所杀。丞相刘曜即皇帝位。年曰光初。还都长安。改国号曰赵。石勒进爵为赵王(刘聪载记)</p>
<p style="text-align: left">
	　　己卯　晋　大兴二年赵刘曜　光初二年成　玉衡九年后赵石勒元年前凉前燕慕容廆督东夷代　三年庚辰　大兴三年光初三年玉衡十年二年前凉燕代　四年辛巳　大兴四年光初四年玉衡十一年三年前凉　张茂袭位燕代贺　[仁-二+辱]元年壬午　晋永昌元年七年帝崩光初五年玉衡十二年四年前凉前燕代　二年</p>
<p style="text-align: left">
	　　孔雀经　<a>天竺</a>尸黎蜜多罗(此云吉友)尊者让王位<a>出家</a>(如吴之太伯也)西晋怀帝永嘉中到华夏。至是抵建康止建初寺。丞相王导见之曰。我辈之人。太尉庾亮．光禄周觊．廷尉桓彝。一时名公皆造门结友。声名著搢绅间。善<a>说法</a>要。时人呼为高座法师。又善咒诵作梵呗。清响凌云。译孔雀等诸经(本传)</p>
<p style="text-align: left">
	　　肃宗明帝</p>
<p style="text-align: left">
	　　绍。元帝长子。幼而聪哲。年数岁属长安使来。帝因问曰。汝谓日与长安孰近。对曰。长安近。但闻人从长安来。不闻从日边来。元帝异之。明日宴群僚。又问之。对曰。日近。元帝失色曰。何乃异间者之言乎。对曰。举目即见日。不见长安。由是益奇之。立为皇太子。性至孝有文武才略。钦贤爱客。雅好文辞。当时名臣自王导庾亮温峤桓彝阮放等。咸见亲待。习武艺善抚将士。于时东朝济济远近属心焉。永昌元年春正月。王敦于武昌上疏。罪状刀协刘隗。元帝劝协隗避祸。协行为人所杀。送首于敦。隗奔后赵石氏。官至太子太傅而卒。敦进兵据石头。元帝以敦为丞相。敦谋废太子不果。遂不朝天子而还武昌。十一月元帝忧愤成疾崩。太子即位。改元太宁。三月王敦谋篡位再兴兵。帝出师讨敦。二年五月敦疾甚。王含战败。敦寻卒。敦党秘不发丧。裹尸以席。蜡涂其外。埋于江宁厅事中。敦党既平。有司发敦瘗。出尸焚其衣冠跽而斩之。帝在位三年。寿二十七岁　帝崇斋兴福。造皇兴道场二寺(义楚六帖)　太宁(三)</p>
<p style="text-align: left">
	　　癸未　晋　太宁元年赵刘曜　光初六年成　玉衡十三年后赵石勒五年前凉前燕代拓跋氏三年甲申　太宁二年光初七年玉衡十四年六年子骏袭位代王贺[仁-二+辱]四年乙酉　太宁三年七月帝崩光初八年玉衡十五年七年代炀帝纥那元年</p>
<p style="text-align: left">
	　　<a>沙门</a>竺法乘。神悟超绝。玄鉴过人。师于法护。护甚嘉之。后到炖煌立寺。延其学侣。大化于西者乘之力也(高僧传)</p>
<p style="text-align: left">
	　　二十五祖婆舍斯多尊者　罽宾国人也。姓<a>婆罗门</a>。父寂行。母常安乐。胜冠从师子尊者出家。受具既得法。欲诣南印度。初至中天竺国。其王曰迦胜。礼迎之。时王宫殿俄有异香。尊者肃然曰。我师谢矣。遂北面作礼。寻辞王。王曰。尊者少留容有所问。此苑有泉热不可探。愿为决之。祖曰。此为汤泉。有三缘所致。其一神业。其二鬼业。其三热石。热石者其色如金。其性常炎故。其出泉如荡。鬼业者谓其鬼方出罪所游于人间。以余业力煎灼此泉。以偿其夙债。神业者谓神不守其道妄作祸福。以取飨祀。恶业贯盈冥罚役之。亦使煎灼此泉以偿滥祭。王曰。幸尊者验之三缘。此果何者而致之。尊者曰。此神业所致也。即命爇香临水。为其忏悔。须臾濒水现一长人。前礼尊者曰。我有微祐得遇尊者。即生人中故来辞耳。已而遂隐。后七日其水果清冷如常泉。尊者辞王。王躬罗御仗以送之。至南印度。其王曰天德。逆而礼之。王有二子。一名德胜。二名不如蜜多。后德胜嗣位。信向外道致难于祖。遽问祖曰。予闻师子比丘不免于戮。何能传法。祖曰。我师难未起时授我信衣法偈以显师承。王曰。其衣何在。祖探囊中出衣示王。王命焚之。五色相鲜薪烬如故。王即敬礼曰。师子真嗣。王弟不如蜜多遂求出家。侍祖六年。于王宫受具。羯磨之际大地震动。祖命之曰。吾已衰朽。安可久留。汝当善护正<a>法眼</a>藏普济群有。听吾偈曰。<a>圣人</a>说知见。当境无非是。我今悟真性。无道亦无理。不如蜜多闻偈已。启祖曰。法衣宜传授邪。祖曰。此衣为难故假以为证。汝身无难。何假其衣。化被十方人自信向。祖乃现于神变。化三昧火自焚其身。平地<a>舍利</a>可高一尺。德胜王创浮图而秘之。当此东晋明帝之世也(正宗记)</p>
<p style="text-align: left">
	　　显宗成帝</p>
<p style="text-align: left">
	　　衍。明帝长子。太宁三年八月即帝位。年五岁。庾太后临朝。咸和二年冠军苏峻拒命谋逆。三年四月苏峻劫帝幸石头。京城宫室悉皆煨烬。独太宁殿壁明帝手画佛像屹然不坏。人皆嗟美称其神异。陶侃温峤攻石头。峻战坠马。斩首脔割之焚其骨。峻余众立峻弟逸为王。闭门自守。四年二月诸军攻石头。建威长史腾含击苏逸大破之。西军获逸斩之。滕含部将曹据抱帝奔温峤船。群臣见帝号泣请罪。是时宫阙灰烬。以建平园为宫。温峤欲迁都豫章。三吴之豪欲迁会稽。二论纷纭未决。司徒王导议之不复迁都。咸康元年正月庚午朔帝加元服。大赦改元。八年五月帝不豫。帝二子丕奕皆在襁褓。中书监庾冰自以兄弟秉权日久。恐易世有间。每说帝以国有强敌宜以长君。请以同母弟琅邪王岳为嗣。帝许之。六月帝崩。二十二岁。在位十七年</p>
<p style="text-align: left">
	　　帝造中兴鹿苑二寺。集翻经义学千僧(六帖)　咸和(九)咸康(八)</p>
<p style="text-align: left">
	　　丙戌　晋　咸和元年赵　光初九年成　玉衡十六年后赵石氏八年前凉前燕代　二年</p>
<p style="text-align: left">
	　　飞来峰　西天竺国惠理法师。是年来游震旦。至浙西杭州。见山岩秀丽曰。吾国中天竺灵鹫山之一小岭。不知何年飞来。佛在世时多为仙灵所隐。今此亦复尔耶。有洞旧有白猿遂呼之。白猿应声而出。人始之信飞来。由是得名。师即地建两刹。先灵鹫后灵隐。师宴坐之岩号理公岩。今瘗塔存焉(寺记碑刻)</p>
<p style="text-align: left">
	　　丁亥　晋　咸和二年赵　刘氏　光初十年成　李氏　玉衡十七年后赵石勒九年前凉张氏前燕代三年戊子　咸和三年刘耀石勒灭之合二十六年玉衡十八年石氏据中原太和元年前凉前燕四年</p>
<p style="text-align: left">
	　　汉赵</p>
<p style="text-align: left">
	　　汉刘渊。字元海。新兴匈奴人。汉以宗女妻冒顿。故子孙冒姓刘氏。西晋惠帝甲子永兴元年立成都王司马颖为皇太弟。颖表匈奴左贤王刘渊为冠军将军。监五部军事。将兵在邺(今彰德路郡名邺郡冀域)渊子聪骁勇绝人。博涉经史。善属文。弯弓三百斤。弱冠游京师。名士莫不与交。颖以聪为积弩将军。渊从祖右贤王刘宣。谓其族人曰。自汉亡以来。我单于徒有虚号无复尺土。今吾众虽衰犹不减二万。奈何敛手受役奄过百年。左贤王英武超世。天苟不与兴匈奴。必不虚生此人也。今司马氏骨肉相残。四海鼎沸。复呼韩邪之业此其时也。乃相与谋推渊为大单于。使其党呼延攸诣邺告渊。渊白颖请归会葬。颖弗许。及王浚东嬴公腾讨颖。渊说颖曰。请为殿下还说五部以赴国难。颖悦拜渊为北单于参丞相军事。渊至左国城。刘宣等上大单于号。二旬之间有众五万渊。都左国城。谓群臣曰。昔汉有天下恩结于民。吾汉氏之甥。乃建国号曰汉。即汉王位。年曰元熙。以右贤王宣为丞相。晋怀帝永嘉二年。汉王渊取山西。平阳(今晋宁路古晋州也)太守宋抽弃郡走渊。徙都平阳蒲子上郡即皇帝位。改元永凤。晋永嘉四年七月渊寝疾。以楚王聪为大司马大单于。安昌王盛．安邑王钦．西阳王浚．皆领武卫将军。分典禁兵。渊卒。太子和即皇帝位。西昌王锐耻不预顾命。乃相与谋说和曰。先帝不惟轻重之势。使三王拥强兵于内。大司马拥十万众屯于新郊。陛下宜早为之计。和召盛告之。盛曰。陛下信谗夫之言以疑兄弟。锐怒命左右刃之。帅兵攻楚王聪于单于台(今西京路即大同路也。郡名云中。汉高困白登是也。冀域)聪反攻西明门克之。杀和于光极西堂。收锐枭首于衢。聪即皇帝位。改元光兴。以北海王乂为皇太弟。封其子粲为河内王。以石勒为并州刺史(太原也。今改冀宁路)辛未汉嘉平元年。聪遣前军大将军呼延晏始安王刘曜王弥石勒。攻洛阳克宣阳门。晋怀帝出欲奔长安。汉兵追执之。迁帝及六玺于平阳。聪以帝为特进左光录大夫。封平阿公。壬申聪之嘉平二年。封怀帝为会稽郡公。次年二月怀帝遇害。四月怀帝凶问至长安。晋愍帝即位。改元建兴。建兴四年九月汉大司马刘曜攻长安。十一月晋帝曰当忍耻出降以活士民。曜送晋帝至平阳。汉主聪以晋帝为光禄大夫。封怀安侯。丁丑年十二月愍帝遇害。戊寅年汉主聪卒。太子粲即位。为靳封所杀。丞相刘曜即皇帝位。年曰光初。还都长安。改国号曰赵。以单于为祖。石勒进爵为赵王。至是东晋成帝咸和三年赵主曜围守洛阳。十一月石勒引兵救洛阳。战擒赵王曜。载以马舆至襄国杀之。己丑年正月赵太子熙闻曜被擒。遂帅百官走上邽(音圭郏西巩昌路古邽戍地也)关中大乱。将军蒋英辛恕据长安。遣使降于石勒。九月后赵中山公石虎大破赵兵于义渠。乘胜追击执赵太子刘熙及其将王公卿校以下三千余人皆杀之。秦陇悉平。汉赵刘氏。起自晋惠帝大兴甲子。终成帝咸和己丑。二十六年</p>
<p style="text-align: left">
	　　己丑　晋　咸和四年成　玉衡十九年后赵　太和二年前凉前燕代翳槐元年追尊曰烈帝庚寅　咸和五年玉衡二十年石勒即帝位　建平元年二年辛卯　咸和六年玉衡二十一年建平二年三年壬辰　咸和七年玉衡二十二年建平三年四年癸巳　咸和八年玉衡二十三年勒建平四年七月卒燕慕容皝立代五年甲午　咸和九年玉衡二十四年　雄卒海阳王弘立延熙元年六年乙未　咸康元年汉改成曰汉期玉恒元年虎立　建武元年七年丙申　咸康二年玉恒二年建武二年八年丁酉　咸康三年玉桓三年建武三年前燕皝称王代　后元年戊戌　咸康四年李寿立　汉兴元年建武四年拓跋什昱徤建国元年追尊曰成帝</p>
<p style="text-align: left">
	　　学箴　晋司徒王导以李充为丞相掾。充以时俗崇尚浮虚。乃着学箴。以为老子云。绝仁弃义民复孝慈。岂仁义之道绝。然后孝慈乃生哉。盖患乎情仁义者寡而利仁义者众。将寄责于圣人而遣累乎陈迹也。凡人见形者。众及道者鲜。逐迹逾笃。离本逾远。故作学箴。以祛其蔽曰。名之攸彰。道之攸废。乃损所隆。乃崇所替。非仁无以长物。非义无以齐耻。仁义固不可远。去其害仁义者而已(<a>晋书</a>李充传)</p>
<p style="text-align: left">
	　　晋光禄勋颜含以老逊位。致仕二十余年。至是十月卒。寿九十三岁。郭璞尝过含欲为之筮。含曰。年在天位在人。修己而天不与者命也。守道而人不知者性也。自有性命。毋劳耆龟</p>
<p style="text-align: left">
	　　己亥　晋　咸康五年汉李氏　汉兴二年后赵石氏建武五年前凉张氏前燕代　建国二年</p>
<p style="text-align: left">
	　　晋司徒王导卒。导有弟曰道宝。辞荣为僧。以学行显(高僧传)</p>
<p style="text-align: left">
	　　庚子　咸康六年汉兴三年建武六年三年辛丑　咸康七年汉兴四年建武七年四年壬寅　咸康八年六月康帝即位汉兴五年建武八年五年</p>
<p style="text-align: left">
	　　康帝</p>
<p style="text-align: left">
	　　岳。成帝母弟。自琅琊王即帝位。在位二年。寿二十三岁。亮阴不言。委政庾冰封。成帝子丞为琅琊丕。奕东海王　建元(二)</p>
<p style="text-align: left">
	　　癸卯　建元元年汉兴六年建武九年六年甲辰　建元二年九月帝崩执　太和元年建武十年前凉前燕代　七年</p>
<p style="text-align: left">
	　　孝宗穆帝</p>
<p style="text-align: left">
	　　聃。康帝太子。二岁即位。褚太后临朝。中外无事。升平元年正月朔帝加元服。太后归政。寿十九　永和(十二)升平(五)</p>
<p style="text-align: left">
	　　乙巳　年在位一十七年　永和元年李执　太和二年建武十一年前凉称王前燕　皝代丙午　永和二年嘉宁元年建武十二年重华立代丁未　永和三年桓汤灭之　合四十五年建武十三年代</p>
<p style="text-align: left">
	　　大成改曰汉　李持巴西人。少仕晋。西晋惠帝太安二年据益州(四川西道成都路也。梁州之域郡名锦城)国号曰成。年曰建初。特卒子雄。晋惠帝永与元年十月。雄即成都王位。改元建兴。以其叔父骧为太传。追尊父特为成都景王。晋惠帝先熙元年。成都王雄即皇帝位。年曰晏平。国号大成。尊特曰景皇帝。东晋成帝咸和九年雄卒。太子班即位。其弟安东将军李期谋作乱。因班夜哭弑之于殡宫。期即皇帝位。谥雄曰武皇帝。庙号太宗。晋成帝咸康元年。幽公期改年曰玉恒改国号曰汉。晋咸康四年。汉中穆文帝李寿杀期自立。改元汉兴。晋咸康七年。汉主寿以其子执领大将军录<a>尚书</a>事。晋康帝建元二年李执立。年曰太和。至是晋永和二年。汉年曰嘉宁十一月。晋安西将军桓温伐汉。晋永和三年三月。温兵至成都。纵火烧其城门。汉人惶惧无复斗志。执自称洛阳李执诸军门降。温送执及其宗室十余人。时建康封归义侯国灭。成起自西晋惠帝太安二年癸亥。终于东晋穆帝永和三年丁未。五主合四十五年</p>
<p style="text-align: left">
	　　戊申　晋　永　四年后赵石氏　建武十四年前凉张氏前燕慕容皝卒隽立元年代</p>
<p style="text-align: left">
	　　佛图澄和尚　天竺国人也。西晋怀帝永嘉四年至洛阳。自言百岁余。服气自养。积日不食。善诵咒役使鬼神。腹旁有孔以绵塞之。夜则拔绵出光以自照。每临溪从孔出肠胃洗濯。还纳腹中。会洛阳寇乱。潜伏草野。时石勒屯葛陂多残杀。澄杖锡谒勒。勒命试以道术。澄取满钵水咒之。俄青莲华生钵中。勒神敬之延于军中。东晋成帝咸和三年刘曜围守洛阳。勒自救之扣澄。澄曰。佛塔无风。一铃独鸣。曰秀支替戾冈仆谷劬秃当此羯语也。军出获刘曜。勒战果获曜。载之襄国。咸和五年勒称大赵天王。行皇帝事。奉澄弥如笃敬。号曰大和向。勒爱子斌病死将殡。勒叹曰。朕闻虢太子死。扁鹊能生之。今可得效乎。乃令告澄。澄取杨枝沾水洒之。执斌手曰可起矣。斌乃稣遂起。自是勒诸子多在澄寺中养之。晋咸和八年七月勒殂。弟虎字季龙袭位。徙都邺(今彰德路冀州之域)尤倾心事澄。至是晋永和四年澄将去世。诣辞季龙。惊曰。大和尚遽弃我国有难乎。澄曰。出生入死道之常也。修短分定无由增损。但道贵行全德贵不怠。苟<a>道德</a>无玷。虽死如生。咸无焉千岁尚何益哉。然可恨者。国家存心佛理。建寺度僧当蒙福祉。而布政猛虐。赏罚交滥。特违圣典。致国祚不延也。季龙号恸呜咽。十二月八日澄安坐而逝。寿一百七十岁。入道一百九年。度<a>弟子</a>道安法师等七千余人。自大教东来至澄而盛(僧传)</p>
<p style="text-align: left">
	　　己酉　晋　永和五年后赵大宁元年　虎殂国乱前凉前燕慕容　隽元年代</p>
<p style="text-align: left">
	　　后赵</p>
<p style="text-align: left">
	　　石勒上党人(今晋宁路潞州郡名上党冀域)初与八骑归汉刘氏。西晋怀帝永嘉四年。汉主刘聪即皇帝位。以勒为并州刺史(并州太原也。今曰冀宁路冀州之域)勒杀汉将王弥。聪大怒然犹加勒镇东大将军。东晋元帝大兴元年汉主聪卒。丞相刘曜即皇帝位。进勒爵为赵王。大兴二年勒据燕蓟号襄国称元年。晋成帝咸知三年勒年曰太和。赵主刘曜围守洛阳。十一月勒救洛阳。曜为勒将石堪所执。舆至襄国杀之。晋咸和五年。勒称大赵天王。行皇帝事。九月即皇帝位。改元建平。建平二年四月勒如邺将营新营。建平四年七月勒卒。太子弘即位。是为海阳王。改元延熙。夜以勒丧潜瘗山谷莫知其处。备仪卫虚葬于高平陵。谥曰明帝。庙号高祖。八月赵主弘以中山王虎丞相魏王加九锡。总摄百揆。为弘在位一年。明年九月赵魏王虎立。改元建武。都于邺。至是晋帝永和五年正月赵主虎改元太宁。既而病卒。太子世(虎之少子也)即位。彭城王遵(虎之长子也)废世为谯王寻杀之。遵即位。以义阳王鉴为侍中。武兴公闵都督中外诸军事。初赵主遵许以武兴公闵为太子。十月遵立太子衍闵益恨望。十一月闵帅甲士。执遵于南台杀之。立义阳王鉴。以闵为大将军。封武德王。晋永和六年正月武德王冉闵即皇帝位。改元永兴。国号大魏。后赵始东晋元帝大兴二年己卯。终穆帝永和七年辛亥。六主合三十三年(石勒载记)</p>
<p style="text-align: left">
	　　闵大名路滑州内黄县人。本姓冉。赵主勒获之。命弟虎养以为子。闵至是复姓冉。庚戌年三月后赵石只闻冉闵篡位于邺。乃即帝位于襄国。改元永宁。十月冉闵伐襄国。明年辛亥石只将刘显杀只自立称帝。壬子年冉闵攻杀刘显。闵在位三年。前燕慕容隽进兵攻闵获之国灭。冉魏不在十六国占据之列(冉闵载记)</p>
<p style="text-align: left">
	　　庚戌　晋　永和六年秦符洪赵将也据长安魏冉闵　永兴元年前凉张氏前燕慕容氏代</p>
<p style="text-align: left">
	　　二月有佛金像现于荆州。司马桓温迎之不动。时江陵滕畯舍宅为寺。命法师昙翼主之。翼率众拜请捧之。飘然轻举安奉本寺(感应传并图经)</p>
<p style="text-align: left">
	　　辛亥　晋　永和七年洪卒子徤称天王　皇始元年永兴二年代壬子　晋　永和八年徤即皇帝位皇始元年一永兴三年前凉前燕隽即帝位元玺元年代</p>
<p style="text-align: left">
	　　方外交　法师支遁。字道林。业精般若。时谢太傅安王右军羲之与之厚善。谢安守吴兴。日书抵遁。略曰。思君日积比辰尤甚。知欲还剡自治为之怆然。人生如寄耳。自顷风流得意事殆磨灭都尽。唯终日戚戚迟君一来。以晤言消遣之。一日千载也。东晋哀帝兴宁二年十月。沙门竺潜辞阙还剡山。诏遁继讲法于禁中。一时名士殷浩郗超孙绰桓彦表王敬仁何充王坦之袁彦伯并与结方外交。天下想见其标致也。晋废帝太和二年。遁杭表辞阙还山。有诏资给。敦遣诸公祖饯于征虏亭。投迹越之剡山。于沃州小岭立寺行道。僧众禀学。时有惰者。遁着铭以勖之。有曰勤之勤之。至道非弥。茫茫<a>三界</a>。渺渺长羁。谨守明禁。抗志无为。云云。有遗其马者。畜之曰。吾爱其骏耳。有遗其鹤者。纵之曰。冲天之物。岂耳目玩哉。君子多其达。后出山阴讲维摩经。许询为都讲。难义数反。听者钦服寿五十三入灭。戴逵过其塔叹曰。德音未远。而拱木已繁计。神理绵绵不与气运俱尽也(本传)</p>
<p style="text-align: left">
	　　癸丑　晋　永和九年　越阑亭序前秦符氏皇始三年前凉祚立和平元年前燕二年代甲寅　晋　永和十年前秦符氏皇始四年前凉称王和平二年前燕　元玺三年代</p>
<p style="text-align: left">
	　　沙门帛法桥。诵经乏声忏悔七昼夜。祷<a>观世音菩萨</a>以求显报。至七日喉内豁然。自是昼夜讽咏声彻里许。年踰九十。声通婉响(本传)</p>
<p style="text-align: left">
	　　乙卯　永和十一年徤卒生立　寿光元年靓立　建兴元年元玺四年丙辰　永和十二年寿光二年建兴二年元玺五年丁巳　升平元年　帝加坚立元服生卒　永兴元年建兴三年迁都子邺　光寿元年代戊午　升平二年永兴二年建兴四年光寿二年己未　升平三年<a>甘露</a>元年建兴五年光寿三年庚申　升平四年甘露二年建兴六年隽卒讳立　建熙元年代辛酉　升平五年　五月帝崩甘露三年玄靓奉晋正朔建熙二年</p>
<p style="text-align: left">
	　　哀帝</p>
<p style="text-align: left">
	　　丕。成帝长子。封琅琊王。穆帝无嗣。皇太后以王奉大统即位。饵长生药。药发不能亲政。褚太后临朝。寿二十五　隆和(一)兴宁(三)</p>
<p style="text-align: left">
	　　壬戌　帝在位四年　隆和元年甘露四年建熙三年代癸亥　兴宁元年甘露五年天锡建熙四年甲子　兴宁二年甘露六年建熙五年乙丑　兴宁二年　二月帝崩建元元年建熙六年代</p>
<p style="text-align: left">
	　　晋王坦之舍园宅为安乐寺。释慧受化之也(弘明集寺记)</p>
<p style="text-align: left">
	　　废帝</p>
<p style="text-align: left">
	　　奕。哀帝母弟。哀帝无子。太后命之为嗣即位。桓温畜不臣之志讽褚太后。废帝为东海王。又封海西公。寿四十五岁　太和(五)</p>
<p style="text-align: left">
	　　丙寅　帝在位六年　太和元年前秦　建元二年前凉前燕暐　建熙七年代</p>
<p style="text-align: left">
	　　十诵戒本三部　秦西域沙门昙摩持(此云法海)译出(律藏本传)</p>
<p style="text-align: left">
	　　丁卯　晋　太和二年前秦符氏建元三年前凉张氏前燕慕容氏建熙八年代</p>
<p style="text-align: left">
	　　沙门竺道猷。即帛道猷也。初止剡之石城山。是年又移台州。始丰赤城山(今台州<a>天台</a>山)坐禅石室。有群虎蹲于前。猷诵经。一虎独睡。猷以如意扣其头。云何不听经。轻毕虎皆去。寻有大蛇十围。竟来环绕举头向猷。半日而去。一日有男子来前曰。弟子夏帝之子。居此二千余年。今往寒石山。辄推室以相奉。遂鸣鞞改角凌云而去。猷于东晋武帝太元八年入寂(本传)</p>
<p style="text-align: left">
	　　戊辰　太和三年建元四年前凉前燕　建熙九年代</p>
<p style="text-align: left">
	　　释慧常译<a>比丘尼</a>传六卷　晋安西将军桓温主簿王珣及弟玟舍宅为寺。平江路虎丘山是也(图经寺记)</p>
<p style="text-align: left">
	　　医术　沙门于法开。是年入寂。开兰公弟子也。善放光般若经。尤精医法。穆帝尝召之。视脉知其不起乃不医。或问曰。师高明刚简。何以医术经怀。开曰。明<a>六度</a>以除四魔之病。调九候以疗风寒之疾。自利利人不亦可乎(本传)</p>
<p style="text-align: left">
	　　己巳　太和四年建元五年前凉建熙十年庚午　晋　太和五年前秦　建元六年前凉前燕暐　建熙十一年国灭代</p>
<p style="text-align: left">
	　　晋辛未年十一月。桓温自广陵诣建康。讽褚太后请废帝立丞相会稽王昱。诏进温丞相大司马留京师辅政。温乃辞仍请还镇姑孰(帝纪)</p>
<p style="text-align: left">
	　　前燕</p>
<p style="text-align: left">
	　　慕容廆(户贿反)昌黎鲜卑人。世受晋封号。东晋元帝大兴二年廆都督东夷置僚属。晋成帝咸和八年慕容皝(胡广反)立。至丁酉年皝称王。皝雅好文学。亲临庠序。讲授考校。晋穆帝永和四年十一月皝卒。世子隽即位。遣使诣建康告丧。晋帝诏遣谒者陈光拜隽为燕王。隽以戊申岁称元年。壬子年隽灭石赵。十一月隽即皇帝位。称元玺元年。丁巳年隽迁都邺(彰德路古相州冀域)即石虎之都也。改元光寿。庚申年正月昭帝隽卒。大司马慕容恪受遗诏。辅太子暐即位。改元建熙。暐曰幽帝是也。己巳建熙十年燕太傅上容王慕容评忌吴王慕容垂威名。又与评廷争怨隙。太后可足浑氏与评密谋诛垂。垂与子弟侄俱奔秦。秦王符坚大喜郊迎。乃以垂为冠军将军封宾从侯。初晋攻燕。燕求救于秦。许割虎牢以西赂秦。晋兵既退。燕人悔之。秦主坚大怒。帅兵伐燕。十二月进攻洛阳。建熙十一年正月。燕荆州刺史武威王筑。以洛阳降秦。六月再伐燕。燕败。十一月秦主坚入邺。燕主暐出降。十二月秦主坚迁慕容暐及燕后妃王公百官于长安。封暐为新兴侯。其余封授各有差。廆起自晋惠帝太安二年癸亥。终东晋废帝太和五年庚午。四主合六十八年</p>
<p style="text-align: left">
	　　太宗简文帝</p>
<p style="text-align: left">
	　　昱。元帝少子也。封会稽王。康帝崩。太后诏王总万机。进位司徒丞相录尚书事。桓温废海西公以太后命。王入承大统。桓温擅权。帝以仁恕处之。寿五十三岁　帝造佛像立寺建斋度僧。建康长干寺建佛塔壮丽(弘明集)　咸安(二)</p>
<p style="text-align: left">
	　　辛未　晋十一月帝立改曰咸安元年前秦符氏奄有中原　建元七年前凉张氏代</p>
<p style="text-align: left">
	　　晋沙门竺法汰。止建康瓦棺寺。帝深敬重。请讲放光般若经。帝亲临幸。公卿毕集。缁素钦敬。武帝太元十二年汰入寂。寿六十八。武帝诏曰。汰法师道播八方。奄尔丧逝。可赙钱十万。丧事有司悉办(本传)</p>
<p style="text-align: left">
	　　壬申　咸安二年　七月帝崩前秦　建元八年前凉代</p>
<p style="text-align: left">
	　　晋许询。字玄度。帝重敬甚。每与清谈。询后身为僧名昙彦。浙东绍兴建塔。彦寿一百二十岁(本传塔记)</p>
<p style="text-align: left">
	　　烈宗孝武帝</p>
<p style="text-align: left">
	　　曜。简文第三子。即位年十一。太元元年正月朔。帝加元服。太后归政。在位二十四年。寿三十五　宁康(三)太元(二十一)</p>
<p style="text-align: left">
	　　癸酉　晋　宁康元年秦　建元九年前凉代</p>
<p style="text-align: left">
	　　七月南郡宣武公桓温疾笃。以弟冲领其众薨。冲称温遗命。以少子玄为嗣。时方五岁。袭封南郡公。冲代温居任尽忠王室。八月太后复临朝摄政</p>
<p style="text-align: left">
	　　甲戌　宁康二年建元十年前凉代</p>
<p style="text-align: left">
	　　敕葬沙门　法师竺法潜。哀帝兴宁二年诏讲般若经于禁中。潜着屐至殿中。人聚观叹道德高风之盛。帝尝强以衣冠。潜不允辞还剡山。其后支遁寓书求买沃州小岭以归隐。潜答曰。欲来当给。未闻巢由买山而隐也。至是年入寂。武帝下诏曰。法师理悟虚远。风鉴清高。弃宰辅之荣。袭染衣之素。山居世外。笃勤匪懈方。赖宣道以济苍生。奄从迁谢。用痛于怀。其赐缗钱十万。助建茔塔。凡中国敕葬沙门自潜而始也(僧传)</p>
<p style="text-align: left">
	　　乙亥　晋　宁康三年前秦　建元十一年前凉代丙子　晋　太元元年正月朔帝加元服前秦符　氏建元十二年前凉张氏秦灭之合七十四年代拓跋圭是年筑城邑</p>
<p style="text-align: left">
	　　前凉</p>
<p style="text-align: left">
	　　张轨。字士彦。安定人(今陕西庄浪路泾州雍州之域)仕晋为散骑常侍。惠帝永宁元年正月为凉州刺史。轨以时方多难。阴有保据河西之志。故求为凉州。癸亥年据之。愍帝建兴二年轨称凉州牧西平公。建兴四年张寔袭位。东晋元帝大兴四年弟茂袭位。晋明帝太宁二年子骏袭位。晋穆帝永和元年称王。永和二年五月西平忠成王张骏薨。官属上世子重华为凉州牧西平公假凉王。永和九年十一月西平敬烈公张华卒。世子曜灵才十岁。右长史赵长等建议立长宁侯祚。重华庶兄也。废曜灵为凉宁侯。立祚为凉州牧。改元和平。晋永和十年正月张祚自称凉王。置百官郊祀天地用天子礼乐。永和十一年冲公靓立。年曰建兴。至晋哀帝兴宁元年。凉绰公张天锡杀靓而自立。至是武帝太元元年符秦灭之。合七十四年</p>
<p style="text-align: left">
	　　凉州隶今甘肃省。雍州之域</p>
<p style="text-align: left">
	　　丁丑　晋　太元二年前秦　建元十三年晋书曰至是九州之地秦有其八晋唯东南一隈耳代</p>
<p style="text-align: left">
	　　庐山西林寺　晋释慧永。初与远公法师同依道安法师。至是永公先至浔阳。刺史陶范留之憩庐山。舍宅栖止之。乃创寺曰西林。岭上一室曰香谷(本传)</p>
<p style="text-align: left">
	　　戊寅　晋　太元三年前秦　建元十四年代</p>
<p style="text-align: left">
	　　都维那　沙门竺道壹从竺法汰学晋简文帝俱深敬重壹后止平江虎丘山又适越州若耶溪顷之郡守王荟建嘉祥寺请居僧首时号九州都维那(孙绰赞传)　毗奈耶律十卷　是年竺法念法师译之成</p>
<p style="text-align: left">
	　　己卯　晋　太元四年前秦　建元十四年　秦取晋襄阳得道安法师并习凿齿代庚辰　太元五年建元十六年代</p>
<p style="text-align: left">
	　　沙门竺法义。王道孔敷。承风敬友。帝尝遣使征请殿中。讲说经典。武帝每从而听。是年入寂。帝赐钱十万。营塔葬新亭冈。今天安寺也(本传)</p>
<p style="text-align: left">
	　　辛巳　太元六年正月帝立精舍殿内延诸沙门讲道建元十七年代壬午　晋　太元七年建元十八年吕光据姑臧即凉州也代</p>
<p style="text-align: left">
	　　前秦主坚遣左将军吕光伐龟兹。迎鸠摩罗什法师。吕光遂据于姑藏(即凉州也)。号后凉</p>
<p style="text-align: left">
	　　癸未　晋　太元八年前秦　建元十九年吕光代拓跋圭甲申　太元九年建元二十年后秦姚苌白雀元年西秦乞伏国仁据金城吕光后燕慕容垂元年代</p>
<p style="text-align: left">
	　　雁门远公法师。是年抵江州路庐山</p>
<p style="text-align: left">
	　　乙酉　太元十年坚遇弑子丕立太平元年白雀二年西秦　建义元年吕光垂据中山建兴元年代圭丙戌　太元十一年丕卒登即位陇东　太初元年苌入长安即位建初元年建义二年三河王吕光太安元年建兴二年圭即魏王位　登国元年丁亥　太元十二年太初二年建初二年建义三年麟嘉元年建兴三年魏王圭　登国二年戊子　太元十三年太初三年建初三年建义四年麟嘉三年建兴四年登国三年</p>
<p style="text-align: left">
	　　二十六祖不如蜜多尊者　南印度天德王之次子也。既得度受法至东印度。彼王名坚固。奉外道师长爪梵志。王睹白气贯于上下。王曰。此何瑞也。梵志曰。魔来之兆。即集其徒曰。不如蜜多将入都城。谁能挫之。其弟子曰。我等各有咒术。可以动天地入水火。何患哉。祖至。王曰。师何为来。祖曰。将度众生。王曰。以何法度。祖曰。各以其类度之。时梵志即以幻法化大山于祖上。祖指之还压其众。梵志怖惧投祖。祖愍之再指化山。山随指灭。祖为王演说法要。俾趣真乘。时有婆罗门子年二十许。不知名氏。或自言璎珞。人故谓之璎珞童子。王与祖同辇而出见璎珞。祖指谓王曰。此童子<a>大势至菩萨</a>也。此圣之后复出一人。一人化南印度。一人缘在震旦。以昔因故名般若多罗。吾今以<a>正法</a>眼藏付之。偈曰。真性心地藏。无头亦无尾。应缘而化物。方便呼为智。付法已辞王曰。吾归寂灭。愿王于最上乘毋忘外护。即跏趺而逝。化火自焚。王为收舍利建塔瘗之。当此东晋武帝之世也(正宗记)</p>
<p style="text-align: left">
	　　己丑　晋　太元十四年前秦符氏太初四年后秦姚氏建初四年西秦干归太初元年吕氏　麟嘉三年后燕　垂　建兴五年魏王　登国四年</p>
<p style="text-align: left">
	　　释道安法师　常山扶柳卫氏子。世业儒。早失恃怙依表兄。年十一出家师事佛图澄。读书日记万言。才辩无敌。性聪而貌丑。时语曰漆道人惊四邻。及澄卒率徒众渡河依陆浑山。木食涧饮。至是武帝宁康元年于襄阳立檀溪寺。建浮图铸铜佛像。武帝闻安名诏曰。法师以道德照临<a>天人</a>。使大法流行为苍生依赖。宜日食王公禄。所司以时资给。安固辞不受。己卯晋太元四年二月。秦主坚攻取襄阳。得安而喜。谓左右曰。吾以十万师取襄阳。得一人半耳。左右问为谁。曰安公一人。习凿齿半人也。安至长安。沙门万数各随其师为姓。安曰师莫如佛<a>世尊</a>也。应沙门宜以释为氏。及增一阿含经至乃云。四河入海无复异名。四姓出家同称释氏。与经符合。世益重之。己丑年正月晦日命门徒具浴。忽有异僧出入隙中。安以生处问之。僧指西北。云即开见楼阁如幻出。曰彼兜率天也。是夕有数百小儿皆就浴而去。识者以为应真之侣也。二月八日跏趺而逝。安每疏经义必求圣证。安左臂有肉方寸隆起如印。时号印手<a>菩萨</a>。着僧尼轨范及法门清式二十四条。世遵行之(本传)　秀紫芝编年论曰。<a>佛教</a>之盛由佛图澄而得安。由安而得远公。是三大士化仪全伟</p>
<p style="text-align: left">
	　　庚寅　晋　太元十五年前秦苻氏太初五年后秦姚氏建初五年西秦乞伏太初二年吕氏　麟嘉四年后燕　建兴六年魏　登国五年</p>
<p style="text-align: left">
	　　庐山<a>净土</a><a>念佛</a>　始起此年详见远法师下</p>
<p style="text-align: left">
	　　辛卯　太元十六年太初六年建初六年太初三年麟嘉五年建兴七年登国六年壬辰　太元十七年太初七年建初七年太初四年麟嘉六年建兴八年登国七年癸巳　太元十八年太初八年长卒太子兴立太初五年麟嘉七年建兴九年登国八年甲午　太元十九年符崇灭　延和元年后秦兴　皇初元年太初六年麟嘉八年建兴十年登国九年</p>
<p style="text-align: left">
	　　前秦</p>
<p style="text-align: left">
	　　符健。略阳氐人。父洪仕后赵为都督。因石氏之乱据有关右。东晋穆帝永和六年洪卒。十一月第三子健入长安。秦雍夷夏皆附之。次年正月健即天王位。国号大秦。称大单于。建元皇始。分遣使者问民疾苦。搜罗俊异。宽重敛之税。罢无用之器。凡赵之苛政民不便者皆除之。壬子年正月健即皇帝位。甲寅年东海王雄卒。雄子坚袭爵。坚至孝博学多能。乙卯年六月健卒。谥曰景明皇帝。庙号高祖。太子生即位。改元寿光。生暴虐饮酒无昼夜。乘醉视事多所杀戮。群臣得保一日如度十年。丁巳年六月太史令康权言于生曰。昨夜三月并出。孛星入太微连东井。将有下人谋上之祸。生怒以为妖言。扑杀康权。生夜对侍婢曰。阿法兄弟亦不可信。明当除之。婢以告坚及坚兄清河王法。法与特进梁平老及特进强汪帅壮士数百。潜入云龙门。坚与尚书吕婆楼帅麾下三百人鼓噪继进。宿卫将士皆舍仗归坚。坚兵引生置别室。生犹醉寐。废生为越王寻杀之。谥曰厉王。坚以位让兄法。法曰。汝嫡嗣且贤宜立。坚乃去皇帝之号。称大秦天王。改元永兴。追尊父雄为文桓皇帝。母苟氏为皇太后。世子宏为皇太子。以兄清河王法都督中外诸军事。丞相录尚书事诸王皆降爵为公。弟融为阳平公。子丕为当乐公。举异才修废职。课农桑恤困穷。礼百神立学校。旌节义继绝世。秦民大悦。己未年改元甘露。己丑年改元建元。癸未东晋武帝太元八年秦建元十九年也。大举攻晋。坚大败而归。乙酉年五月西燕慕容冲攻长安。坚自督战。飞矢满体流血淋漓。冲纵兵暴掠关中。道路断绝千里无烟。坚出奔五将山。后秦王姚苌遣骁骑将军吴忠执坚。谥之于新平(邠州也)佛寺。坚子丕自邺奔长安至晋阳。始知长安不守坚已死。乃发丧即皇帝位。改元太平。追谥坚曰宣昭皇帝。庙号世祖。丙戌年九月燕之慕容永遣使于丕假道东归。丕弗许。丕永战于襄陵。丕败谋袭洛阳。时为扬威将军凭该自陕邀击杀丕。十一月秦南安王符登。为丕发丧行服即皇帝位。改元太初。谥丕曰哀平皇帝。至是甲午年实晋武帝太元十九年也。七月后秦主姚兴自陕西泾州如泾阳。与登战于山南。执登杀之。登太子崇奔湟中。即皇帝位。改元延和。谥登曰高皇帝。崇为后秦姚氏所灭。合四十五年</p>
<p style="text-align: left">
	　　乙未　晋　太元二十年后秦姚氏皇初二年西秦乞伏太初七年三河王吕光　麟嘉九年后燕慕容　建兴十一年魏　登国十年丙申　晋　太元二十一年　六月帝被弑皇初三年西秦乞伏后凉即大王位龙飞元年慕容宝　永康元年魏建天子旌旗　皇始元年</p>
<p style="text-align: left">
	　　安帝</p>
<p style="text-align: left">
	　　讳德宗。武帝太子。大元二十一年九月即位。在位二十二年。寿三十七岁　隆安(五)元兴(三)义熙(十四)</p>
<p style="text-align: left">
	　　丁酉　晋　隆安元年南燕　慕容德南凉秃发乌孤后秦姚氏皇初四年西秦乞伏西凉李高后凉吕光龙飞二年后燕　永康二年北凉沮渠神玺元年魏　皇始二年戊戌　隆安二年武帝德　元年据广武　太初元年皇初五年西秦西凉　据箴后凉吕氏龙飞三年后燕盛　建平三年北凉　神玺三年魏即帝位天兴元年</p>
<p style="text-align: left">
	　　魏</p>
<p style="text-align: left">
	　　太祖下诏曰。<a>佛法</a>之兴其来远矣。济益之功冥及存没。神踪遗法信可依凭。敕有司于京城建饰容范修整寺舍。令信向之人有所依止(魏史)。太祖于虞地造十五级浮图。又造开泰定国二寺。写<a>佛经</a>论。造千金像。每日法集三百名僧(弘明集)</p>
<p style="text-align: left">
	　　己亥　隆安三年据广固南凉　太初二年后秦隆帝号称王　弘始元年西秦乞伏西凉后凉篡　咸宁元年后燕长乐元年北凉　天玺元年魏　天兴二年庚子　隆安四年南燕即帝位建平元年南凉利鹿孤建和元年后秦　弘始二年西秦乞伏西凉暠元年后凉　咸宁二年后燕　长乐二年北凉　天玺二年魏　天兴三年辛丑　晋　隆安五年南燕　建平二年南凉　建和二年后秦姚氏弘始三年西秦乞伏西凉暠二年后凉隆　神鼎元年后燕熙　光始元年北凉蒙逊永安元年魏拓跋　天兴四年</p>
<p style="text-align: left">
	　　后凉</p>
<p style="text-align: left">
	　　吕光。略阳氐人。仕符秦为左将军。东晋武帝太元十一年元有将曰王穆。据肃州酒泉。自称凉州牧。光进攻酒泉克之。光即三河王位。建元太安。据姑臧(甘肃省凉州也雍域)。改年曰麟嘉。晋太元二十一年六月。三河王光即天王位。是为武帝。国号大凉。改元龙飞。以世子绍为太子。至是晋隆安三年十二月光卒。太子绍即位。大原公纂杀之。纂即天王位。是为灵帝。改元咸宁。纂嗜酒好猎。隆安五年吕超杀之而立吕隆。改元神鼎。明年隆降于后秦。姚氏三主合一十七年</p>
<p style="text-align: left">
	　　鸠摩罗什法师　龟兹国人。初东晋武帝太元七年。前秦主符坚遣骁骑将军吕光伐龟兹国取师。光回闻秦乱。遂据姑臧。至是后秦主姚兴灭吕隆而迎师。师少时日诵三万二千言。随母出家遍游西域。淹贯群籍尤善大乘。在龟兹日。邻国诸王会同。每请师说法。必跪伏座前。命师践其肩而登座居后秦。大阐经论。秦主以师为国师。奉之如神。亲帅群臣及沙门。听师讲经。又请师翻译西域经论。凡震旦宣译师出者三百八十卷。大营塔寺。坐禅者常以千数。公卿以下率皆奉佛。州郡化之。癸丑晋帝义熙九年秦弘始十五年也。四月十三日师入灭。寿七十岁。师之弟子曰生．肇．融．睿。谓之什门四圣。加昙影．慧严．慧观．僧[契-大+石]．道常．道标谓之什门十哲。又有僧导．僧因。皆当世名匠也。师入灭日谓众曰。所译唯十诵律未及删繁。若义契佛心。焚身之日舌不焦坏。言讫而逝。阇维舌果不坏若红莲色。师名鸠摩罗什。翻曰童寿(高僧传)</p>
<p style="text-align: left">
	　　山神请戒　释昙邕。初仕符秦为卫将军。坚南败。遂从道安法师出家。次事庐山远公。后于庐山之西营立茅茨。偕弟子昙果沉思禅门。忽有男子丰姿端雅从者二十人。来请<a>五戒</a>。邕知是山神。乃为秉炉授之三归五戒。为说法要。神嚫邕外国七筯<a>礼拜</a>辞别。倏忽不见。三归者归依佛归依法归依僧。五戒者不杀不盗不淫不饮酒不妄语也(高僧传)</p>
<p style="text-align: left">
	　　壬寅　晋　元兴元年南燕　建平三年南凉[仁-二+辱]檀　弘昌元年后秦　弘始四年西秦乞伏西凉暠三年后燕　光始二年北凉　永安二年魏　天兴五年癸卯　晋　元兴二年南燕　建平四年南凉　弘昌二年后秦　弘始五年西秦乞伏西凉四年后燕　光始三年北凉　永安三年魏　天兴六年甲辰　晋　元兴三年南燕　建平五年南凉　弘昌三年西秦　弘始六年西秦乞伏西凉五年后燕　光始四年北凉　永安四年魏　天赐元年</p>
<p style="text-align: left">
	　　晋隆安三年。南郡公桓玄(大司徒温之子)豪横既克荆雍。表求领荆江二州。朝廷不能违。元兴元年朝廷以尚书令元显镇北将军刘牢之谯三尚之。将兵讨玄于江陵。玄大惊。长史卞范之为玄定议。整兵至新亭。元显兵溃。玄入京。总百揆斩元显等。二年二月以玄为大将军。九月侍中殷仲文散骑常侍卞范之阴撰九锡文及册命。命玄相国总百揆封十郡为楚王。加九锡。十一月诏楚王玄行天子礼乐。卞范之为禅诏。使临川王宝逼帝书之。司徒王谧奉玺绶禅位于楚帝。出居永安宫。百官诣姑孰(江东道太平路扬州之城)劝进。十二月玄即皇帝位。国号楚。建元永始。封帝为平固王。玄入建康宫登御座床忽陷侍中殷仲文曰将由圣德深厚地不能载。玄大悦。玄迁帝于浔阳(江州也)。元兴三年二月下邳太守刘裕何无忌刘毅。青州主簿孟昶兴复晋室。进兵罗落桥。玄潜使殷仲文具舟于石头。浮江南走。裕入建康。帅百官奉迎乘舆。诛玄宗族在建康者。玄至浔阳逼帝西上。四月刘毅何无忌袭破浔阳城。玄挟帝单舸西走入江陵欲奔汉中。城内乱。玄仅得至船。荆州别驾王康彦奉帝入南郡府舍。太守王腾之帅文武为侍卫。玄入蜀至枚回洲。遇宁州刺史毛璠丧迎玄战。矢下如雨。益州督护凭迁抽刀击玄斩之。义熙元年二月留台备法驾。迎帝于江陵至建康。以刘裕都督中军事。刘毅左将军。何无忌豫州刺史。刘道规荆州刺史。四月裕旋镇京口。义熙十二年十二月诏以刘裕为相国。总百揆扬州牧封十郡为宋公。备九锡之礼。裕不受</p>
<p style="text-align: left">
	　　乙巳　晋　义熙元年南燕超　太上元年南凉　弘昌四年后秦　弘始七年西秦乞伏西凉李暠　建初元年后燕　光始五年北凉　永安五年魏　天赐二年</p>
<p style="text-align: left">
	　　僧正悦众僧录后秦法师道[契-大+石]罗什弟子。奉律精苦。秦主重之。自什公入关僧尼以万数。遂置僧正诏曰。大法东流于今为盛。僧尼[穴/浸]多。宜设纲领宣授远规以济颓绪。[契-大+石]法师早有学諠。晚以德称。可为国僧正。给与吏力资侍中秩。传轺羊车各二人。又以僧迁禅慧为悦众。以法钦慧斌为僧录。班秩有差。日加亲信。仗身白从各三十人(僧史略)</p>
<p style="text-align: left">
	　　丙午　义熙二年太上二年弘昌五年弘始八年西秦乞伏建初二年夏赫连　龙升元年后燕　光始六年北凉　永安六年魏　天赐三年</p>
<p style="text-align: left">
	　　<a>华严经</a>　天竺北印度罽宾国尊者佛驮跋陀(此云觉贤)来游华夏。至是丙午岁抵长安。鸠摩罗什倒屣迎之。以相得迟暮为恨。秦太子姚泓。延至东宫。对什公论法。什公问曰。法云何空。答曰。众微成色。色无自性。故色即空。又问。既以极微破色空。复云何破一微。答曰。以一微故众微空。以众微故一微空。沙门宝云译出此语不省其意。皆谓跋陀所计微尘是常。更申请之。跋陀曰。法不自生。缘会故生。缘一微故有众微。微无自性则是空矣。宁当言不破一微乎。不契。跋陀既渡江入匡山。见远公议论远高之请出禅数诸经。义熙十四年戊午。因适江陵。宋王刘裕请归京都止谢司空道场寺。三月吴郡内史孟顗等请尊者于寺译华严经成六十卷。宋高祖永初元年庚申六月毕。译经之时。感二青衣童子每且自庭沼中。出炷香添瓶水不离座侧。暮则潜入沼中。译经毕绝迹不现(秀紫芝编年华严感应记)</p>
<p style="text-align: left">
	　　<a>法华经</a>　是年五月。罗什法师译出成七卷。什又出维摩经三卷。华手经十三卷。又于草堂寺译出梵网经二卷(译传)</p>
<p style="text-align: left">
	　　丁未　晋　义熙三年南燕　太上三年南凉　弘昌六年后秦　弘始九年西秦乞伏西凉　建初三年夏勃勃　龙升二年后燕云　正始元年北凉　永安七年魏　天赐四年</p>
<p style="text-align: left">
	　　后燕</p>
<p style="text-align: left">
	　　慕容垂。前燕主慕容皝第五子。在燕封吴王。聪敏智勇。威名日振。太傅慕容评与垂廷争怨隙。太后与评密谋诛垂。东晋废帝太和四年垂与子弟侄俱犇秦。秦主符坚大喜郊迎。以垂为冠军将军。封宾从侯。东晋武帝太元八年。秦主坚为晋败归至渑池。垂言于坚曰。北鄙之民闻王师不利。轻相扇动。臣请奉诏书以镇慰安集之。垂至安阳(邺郡古相州也)。潜与燕之故臣谋复燕祚。会丁零翟斌叛秦。次年正月斌等奉垂为盟主。乙酉年吴王垂始定都真定中山府(古定州也冀域)。即皇帝位。建元建兴。是时拓跋魏叛燕侵逼附塞诸部。丙申晋太元二十一年也。三月燕主垂亲伐魏。四月卒于上谷之沮阳。还至中山乃发丧。太子宝即位。曰闵帝。改元永康。戊戌年武帝慕容盛即位。年曰建平。次年改曰长乐。辛丑年昭帝熙光始元年。至是丁未年懿帝高云。年曰正始。国乱为凭跋篡灭之。合二十四年。凭跋号北燕</p>
<p style="text-align: left">
	　　天竺佛驮耶舍(此云觉明)尊者　至姑臧(今肃州路雍州之域)。后秦弘始九年遣使请至长安。秦主郊迎别创院处之。供设如王者。尊者一无所受。时至分卫一食而已(自行乞而食也)善毗婆沙论而髭赤。时号赤髭毗婆沙。后至晋游匡山。为远公所重。甲寅晋安帝义熙十年也。尊者躬自负铁于紫霄峰顶铸塔。以如来真身舍利藏其中。是时佛驮跋陀尊者。亦以<a>佛舍利</a>五粒建塔于庐山<a>东林寺</a>北之上方。逮今皆存焉(高僧传庐山记)</p>
<p style="text-align: left">
	　　戊申　晋　义熙四年南燕　太上四年南凉　嘉平元年后秦　弘始十年西秦西凉　建初四年夏赫连　龙升三年北燕北凉　据昌黎永安八年魏　天赐五年</p>
<p style="text-align: left">
	　　律师　天竺尊者名卑摩罗叉(此云无垢眼)。至秦数年。今出游关左。盛阐毗尼。鸠摩罗什所译十诵戒本律藏大<a>行者</a>叉之力也。其所制内外禁轻重二卷今行于世。叉为人眼青。时号青眼律师(本传)</p>
<p style="text-align: left">
	　　己酉　晋　义熙五年南燕　灭南凉　嘉平二年后秦　弘始十一年西秦乞伏　更始元年西凉　建初五年夏赫连　龙升四年北燕凭跋　太平元年北凉　永安九年魏　嗣　永兴元年</p>
<p style="text-align: left">
	　　南燕</p>
<p style="text-align: left">
	　　丁酉年(晋安帝隆安元年也)南燕慕容德。前燕主皝之少子也。据广固(古汴日今青州)。戊戌岁称元年。庚子年德更名备德。即皇帝位(武帝也)。年曰建平。乙巳年南燕主超太上元年己酉年(晋义熙五年也)。晋徐州刺史刘裕抗表伐南燕。明年正月燕尚书悦寿说超降。超不从。悦寿开门纳晋师。超走追获之送建康。南燕平。合十三年</p>
<p style="text-align: left">
	　　魏</p>
<p style="text-align: left">
	　　太祖道武帝圭。为少子绍弑之。太宗明元帝嗣立。敕于京邑四方建立佛像。仍令沙门敷导民俗(魏史)</p>
<p style="text-align: left">
	　　庚戌　义熙六年嘉平三年弘始十二年更始十二年建初六年龙升五年太平二年永安十年永兴二年辛亥　义熙七年嘉平四年弘始十三年更始十三年建初七年龙升六年太平三年永安十一年永兴三年壬子　义熙八年嘉平五年弘始十四年炽盘　永康元年建初八年龙升七年太平四年迁都　元始元年永兴四年</p>
<p style="text-align: left">
	　　古树<a>禅定</a>　释慧持。庐山远法师之弟也。当晋隆安二年。辞远公入蜀。止嘉州龙渊寺。白黑恭敬。升持之堂者皆号登龙门。至是义熙八年壬子垂诫门徒。遂入定于龙渊龛树。至宋政和三年风折其树。持乃出定。徽宗有赞偈三首。见政和年(僧传并系年录)</p>
<p style="text-align: left">
	　　癸丑　晋　义熙九年南燕　嘉平六年后秦　弘始十五年西秦乞伏　永康二年西凉　建初九年夏赫连　凤翔元年北燕　太平五年北凉　元始二年魏　永兴三年</p>
<p style="text-align: left">
	　　竖石听讲　罗什法师弟子道生。初<a>涅槃</a>经后品未至。生熟读久之曰。阿阐提人自当成佛。此经来未尽耳。于时文字之师交攻之。诬以为邪说。于律当摈。生袖手来晋入平江虎丘山。竖石为听徒讲涅槃经。至阐提有<a>佛性</a>处曰。如我所说义契佛心否。群石皆首肯之。后游匡山居销景岩。闻昙谶在北凉重译涅槃后品。至南京。果言阐提皆有佛性。生喜慰不胜(本传)</p>
<p style="text-align: left">
	　　甲寅　义熙十年南凉　灭弘始十六年永康三年建初十年凤翔二年太平六年元始三年神瑞元年</p>
<p style="text-align: left">
	　　南凉</p>
<p style="text-align: left">
	　　秃发乌孤。河西鲜卑人。至是晋帝隆安元年据广武(今陕西巩昌路兰州。古雍州之地也)。号南凉。戊戌年乌孤建元太初。庚子年利鹿孤建和元年正月欲称帝。安国将军鋀勿嵛曰。吾国上世以来被发左衽无冠带之饰。逐水草迁徙。无城廓室庐。故能雄视沙漠抗衡中夏。利鹿孤从之。乃更称河西王。改元建和。以广武公[仁-二+辱](奴笃切)檀为都督中外诸军事凉州牧。壬寅年景王[仁-二+辱]檀立。年曰弘昌。戊申年四月后秦王姚兴欲取[仁-二+辱]檀。使尚书郎韦宗往岘之。论当世大略纵横无穷。宗退叹曰。奇才英器不必华夏。明智敏识不必读书。吾乃今知九州之外五经之表。复自有人也。归言于兴。凉州未可图也。兴不听遣兵袭[仁-二+辱]檀。后秦兵大败。十一月[仁-二+辱]檀称凉王。大赦改元嘉平。置百官。甲寅晋义熙十年也。[仁-二+辱]檀为西秦乞伏炽盘所杀。南凉灭。三主一十八年</p>
<p style="text-align: left">
	　　乙卯　晋　义熙十一年后秦　弘始十七年西秦　永康四年西凉　建初十一年夏　凤翔二年北燕　太平七年北凉　元始四年魏　神瑞二年</p>
<p style="text-align: left">
	　　庐山远法师　讳慧远。出雁门(今去同路)贾氏。少为儒生。博极群书。尤邃<a>周易</a>庄老。尝与其弟慧持造道安法师。闻出世法。而悦之叹曰。儒道九流特秕糠耳。遂出家焉。安时门徒数千。远居第一座。安尝曰。使道流东国其在远乎。晋武帝甲申太元九年也。前秦国乱来游于晋。抵江西见庐山爱之。乃止江州龙泉精舍。次寓慧永之西林寺。复于山东建东林寺。经营之际山神降灵。愿加资助信宿风雷夜作晦冥。大雨明发。就观良木殊材骈罗其处。时晋将军桓伊。初临此牧惊其神异。奏立寺焉丙戌年寺成。时晋天下奇才多隐居不仕。闻庐山远公之道。皆来从之。庚寅年师谓刘程之等曰。诸君倘有心净土之游。当加勉励。遂同发志于无量寿佛前。建斋立誓期生净土。由是僧俗凡一百二十三人。慕道同盟。栖心物外。谢灵运于东林凿二池以栽莲华。远公每送客不过虎溪。庚戌义熙六年也。道士陆修静偕陶渊明。入山见师送之执手共话不觉过虎溪。三人相顾大笑。今人图之为三笑图。渊明嗜酒入山久之。以山无酒攒眉而去之。至是乙卯岁八月初六日。远公合掌面西而逝。寿八十四岁。谢灵运制碑。社众数千人。名迹尤著者十八人焉(高僧传)</p>
<p style="text-align: left">
	　　莲华漏　远公之门有僧慧要。患山中无刻漏。乃于水上立十二叶芙蕖。因波而转。以定十二时。晷景无差。今曰远公莲华漏是也</p>
<p style="text-align: left">
	　　丙辰　义熙十二年泓立　永和元年西秦　永康五年西凉散嘉兴元年夏　凤翔四年北燕　太平八年北凉　元始五年魏　太常元年丁巳　义熙十三年永和二年灭永康六年嘉兴二年凤翔五年太平九年元始六年太常二年</p>
<p style="text-align: left">
	　　后秦</p>
<p style="text-align: left">
	　　姓姚氏。名苌。字景茂。赤亭羌人弋仲第二十四子。兄襄既战死。苌率诸弟降秦为秦将。东晋武帝大元八年。秦主符坚攻晋。以兖州刺史姚苌为龙骧将军。督益梁州诸军事。坚败。慕容垂谋复燕绪。次年三月秦北地长史慕容泓叛奔关东。秦以左将军窦冲为长史。龙骧将军姚苌为司马。讨泓。又讨平阳太守慕容冲。秦兵大败。苌惧奔渭北。马牧天水尹纬尹详南安庞演等。纠扇羌豪帅其户口归苌者五万余家。推苌为盟主。苌自称后秦王。建元白雀。丙戌(东晋大元十一年也)四月。苌自陕西凤翔庄浪路泾州入长安。即皇帝位。改元建初。国号大秦。史以后秦别之。立子兴为皇太子。置百官。癸巳建初八年十二月苌卒(晋大元十八年也)。太子兴秘不发丧。自称大将军。帅众伐秦。秦主符登大败。次年五月兴始发丧即皇帝位。年曰皇初。谥苌曰昭皇帝。己亥年(晋安帝隆安三年也)九月。兴以灾异屡见降号称王。改元弘始。丙辰弘始十八年正月兴卒。太子泓即帝位。年曰永和。晋伐秦。晋帝义熙十三年五月泓将妻子群臣降于晋。后秦三主合三十四年</p>
<p style="text-align: left">
	　　戊午　晋义熙十四年十二月弑帝西秦乞伏　永康七年西凉　嘉兴三年夏　昌武元年北燕　太平十年北凉　元始七年魏　太常三年</p>
<p style="text-align: left">
	　　恭帝</p>
<p style="text-align: left">
	　　讳德文。字德文。安帝母弟也。封琅琊王。义熙十四年十二月。宋公刘裕矫遗诏奉王即位。在位二年。禅于宋。寿三十七岁　元熙(二)</p>
<p style="text-align: left">
	　　己未　元熙元年永康八年嘉兴四年真兴元年太平七年元始八年太常四年</p>
<p style="text-align: left">
	　　沙门法果。魏太宗敬之。前后授以辅国宜城子忠信侯。号曰僧统。果固辞不受。太宗幸其居。以其门巷狭小更广大之。至是己未年入灭。八十三岁。太宗三临其丧。追赠老寿将军赵胡灵公(魏书僧传)</p>
<p style="text-align: left">
	　　七月宋公裕进爵为王。次年帝禅位于宋王。裕奉帝为灵陵王。后使人杀之。西东晋凡一十五帝合一百五十五年</p>
<p style="text-align: left">
	　　右东晋十一主。合一百三年归于宋</p>
<p style="text-align: left">
	　　南北朝宋</p>
<p style="text-align: left">
	　　刘姓。都建康</p>
<p style="text-align: left">
	　　高祖武皇帝　少帝　太祖文帝　武帝　废帝　太祖明帝　废帝　顺帝　八主禅于齐　高祖武帝</p>
<p style="text-align: left">
	　　讳裕。字德舆。彭城人(徐州也)汉楚元王交之后。庚申年六月受晋禅。在位三年。寿六十七岁。永初(三)</p>
<p style="text-align: left">
	　　庚申　宋　永初元年　六月改元西秦太祖　建始元年西凉恂　永建元年夏　真兴二年北燕　太平十二年北凉沮渠　元始九年魏　太常五年辛酉　永初二年建始二年永建二年真兴三年太平十三年元始十年太常六年壬戌　永初三年　五月帝崩少帝即位建始三年永建三年灭真兴四年太平十四年元始十一年太常七年</p>
<p style="text-align: left">
	　　西凉</p>
<p style="text-align: left">
	　　李暠。字玄盛。丙申年(晋武帝大元二十一年)据姑臧(今甘肃省西凉州也)。庚子年(晋安帝隆安四年)暠称元年。乙巳年(晋安帝义熙元年)西凉公暠。徙都酒泉(今甘肃省肃州路也)。年曰建初丙辰年(晋义熙十二年)凉主歆立。改元嘉兴。宋高祖永初元年。凉主李恂。永建元年。至永建三年为北凉灭之。合二十二年。暠尝手令戒诸子。以为从政者当审慎赏罚勿任爱憎。近忠正远佞谀。勿使左右窃弄威福毁誉之来。当研核真伪。听讼折狱必和颜任理。慎勿逆诈亿。勿轻视声色。务广咨询勿自专用。吾莅事五年。虽未能息民。然含垢匿瑕。朝为寇仇。夕委心膂。粗无负于新旧。事任公平。坦然无类。初不为怀有所损益。计近则如不足。经远乃为有余。庶亦无愧前人也(载记)</p>
<p style="text-align: left">
	　　少帝营阳王</p>
<p style="text-align: left">
	　　义符。武帝长子。居丧无礼。司空徐羡之等废而弑之。在位一年。寿十九岁　景平</p>
<p style="text-align: left">
	　　癸亥　宋　景平元年西秦　建始四年夏赫连　真兴五年北燕　太平十五年北凉　元始五年魏筑长城太宗殂</p>
<p style="text-align: left">
	　　魏</p>
<p style="text-align: left">
	　　嵩山道士寇谦之。修张天师之术。自言。尝遇老子降。授以辟谷轻身之术及科戒二十卷。使之清整道教。谦之奉其书献于魏主。朝野未之信。左光禄大夫崔浩独师事之。从受其术。且上书赞明其事。魏主欣然。使谒者奉玉帛牲牢祭嵩岳。迎致谦之(北史)</p>
<p style="text-align: left">
	　　太祖文帝</p>
<p style="text-align: left">
	　　义隆。武帝第三子。封宜都王。少帝既废。徐羡之等遥奉王即位于江陵。在位三十年。寿四十七岁(帝纪)　元嘉(三十)</p>
<p style="text-align: left">
	　　帝造禅灵寺供千僧(弘明集)。沙门杯渡。丙寅年九月入灭。葬建康覆舟山。渡初出冀州。阐化四十余年(高僧传)</p>
<p style="text-align: left">
	　　甲子　宋　元嘉元年三十西秦　建始五年夏赫连　真兴六年北燕　太平十六年凉　元始十三年魏焘立　始光元年</p>
<p style="text-align: left">
	　　八月吐谷浑威王阿柴卒。有子二十人。疾病召诸子弟谓之曰。我死汝曹当奉慕瑰为主。瑰阿柴母弟也。又命诸子各献一箭取一箭授其弟慕利延使折之。又取十九箭一束使折之不能折。阿柴谕之曰。孤则易折。众则难摧。汝曹当戮力一心。可以保国安家。言终而卒。慕瑰抚纳秦凉失业之民。部众转盛。续<a>汉书</a>曰。阿柴羌三苗姜姓之别种也</p>
<p style="text-align: left">
	　　乙丑　宋　元嘉二年西秦　建始六年夏昌　承光元年北燕　太平十七年北凉　元始十四年魏太武帝始光二年丙寅　元嘉三年建始七年承光二年太平十八年元始十五年始光三年丁卯　元嘉四年建始八年承光三年太平十九年元始十六年始光四年</p>
<p style="text-align: left">
	　　靖节先生　陶元亮在晋名渊明。在宋名潜。世号靖节先生。侃之曾孙也。宅边树五柳。着五柳先生传。以自况。为彭泽县令。是年卒。寿六十三岁。居江州路德化县柴桑山近栗里。尝着搜神录载佛灵迹。有子五人。俨俟份佚佟祖茂武昌太守父姿城太守史逸其名</p>
<p style="text-align: left">
	　　戊辰　宋　元嘉五年西秦篡末永弘元年夏昌　定胜元年北燕　太平二十年北凉　承玄元年魏太武帝神麚元年</p>
<p style="text-align: left">
	　　西秦</p>
<p style="text-align: left">
	　　乞伏国仁。鲜卑人。仕符秦。东晋武帝癸未太元八年七月。秦主坚攻晋。以国仁为前将军。会国仁叔父步颓反于陇西。坚遣国仁还讨之。国仁步颓共僭一方众至十余万。甲申年国仁据金城(陕西巩昌路兰州也)。乙酉年建国号秦(西秦)。年曰建义。己丑年西秦武元王干归。年曰太初。晋安帝己酉义熙五年。西秦年曰更始。壬子年西秦主太祖炽盘。年曰永康。宋高祖永初元年。西秦年曰建始。至是元嘉五年纂末年曰永弘。为赫连夏所灭。四主合四十五年</p>
<p style="text-align: left">
	　　大夏</p>
<p style="text-align: left">
	　　匈奴左贤王之后曰勃勃。丙午年(东晋安帝义熙二年也)据朔方号大夏。明年建元曰龙升。癸丑年夏主勃勃乃以吒干阿利领将作大监。发岭北夷夏十万人。筑都城于朔州(隶河东山西道西京路郡名马邑冀州域)曰朕方统一天下君临万邦。宜名新城曰统万。改年曰凤翔。勃勃自谓其祖从母姓为刘非礼也。古人氏族无常改姓赫连氏。谓帝王系天为子。其徽赫与天连也。至宋元嘉二年(乙丑年也)昌立。年曰承光。承光三年元魏奚斤与夏平原公定相持于长安。戊辰年昌改元定胜。魏帝寿乘虚攻统万。夏主昌兵溃。昌奔上邽(音圭)。魏主入统万。获夏公卿后妃宫人以万数。马匹。牛羊数千万头。府库珍宝不可胜计。至是宋元嘉五年二月。魏平北将军尉(纡勿切)眷攻昌于上邽擒之。送昌至平城(魏都)魏主馆昌于西宫门内。器用给乘舆之副。以妹初平公主妻之赐爵会稽公。夏合二十四年国灭。赫连氏即屈丐也</p>
<p style="text-align: left">
	　　己巳　元嘉六年北燕　太平二十一年北凉　承玄二年魏　神麚二年庚午　元嘉七年太平二十三年承玄三年神麚三年辛未　元嘉八年北燕弘　大雅元年北凉　义和元年神麚四年</p>
<p style="text-align: left">
	　　宋帝诏促求那跋摩尊者(中印度人)赴京。至是正月至建康引对。文帝迓劳殊勤问以佛道。一日问曰。寡人常欲持斋不杀。以身应物不获所。愿师幸教之。尊者曰。道在心不在事。法由己不由人。且帝王所修与匹夫异。匹夫倘不克己苦节。何以为用。帝王以四海为家。万民为主。出一嘉言则士庶咸悦。布一善政则人神以和。刑不夭命。役不劳力。则风雨时若百谷滋繁。以此持斋。斋亦大矣。以此不杀。利亦多矣。安在辍半日之餐至一禽之命然后为弘济耶。须贻勤俭尔。帝抚几叹曰。俗迷远理。僧滞近教。如师之言可论天人之际矣。帝自是尊之为师。命居祇洹寺供给隆厚继。于寺讲法华经并十地品。帝率公卿日集座下以听法。法席之盛前此未有也(弘明集)</p>
<p style="text-align: left">
	　　壬申　宋　元嘉九年北燕　大雅二年北凉　义和二年魏太武帝延和元年癸酉　　　元嘉十年　宋谢灵运死大雅三年牧犍　承和元年延和二年甲戌　　　元嘉十一年大雅四年承和二年延和三年乙亥　　　元嘉十二年大雅五年承和三年太延元年丙子　　　元嘉十三年大雅六年灭承和四年太延二年</p>
<p style="text-align: left">
	　　北燕</p>
<p style="text-align: left">
	　　凭跋。冀州人(燕南河北道真定路冀州郡名信都。禹贡九州之一)仕后燕。丁未年(东晋安帝义熙三年)后燕国乱。跋遂篡灭之。乃据昌黎(今平栾路郡名北平冀域)。号北燕。己酉年曰太平元年。至是宋帝元嘉八年。北燕昭帝弘立。年曰大雅。大雅六年为元魏所灭。合二十八年</p>
<p style="text-align: left">
	　　丁丑　元嘉十四年北凉　承和五年魏　太延三年戊寅　元嘉十五年承和六年太延四年</p>
<p style="text-align: left">
	　　宋</p>
<p style="text-align: left">
	　　文帝谓其臣丹阳尹何尚之曰。适见颜延之宗炳著论。发明佛法甚为名理。并是开奖人意。若使率土之滨皆感此化。朕则垂拱坐致太平矣。夫复何事尚之因进曰。夫百家之乡。十人持五戒则十人淳谨。十室之邑。百人修十善则百人和睦。持此风教以周寰区。编户亿千则仁人百万。夫能行一善则去一恶。去一恶则息一刑。一刑息于家万刑息于国。则陛下之言坐致太平是也(帝纪何传)</p>
<p style="text-align: left">
	　　己卯　元嘉十六年北凉　承和七年灭太延三年</p>
<p style="text-align: left">
	　　北凉</p>
<p style="text-align: left">
	　　叚蒙胡人。东晋安帝丁酉隆安元年据张掖。号北凉。称河西王。年曰神玺。己亥年改元天玺。辛丑年武宣王沮渠蒙逊立。改元永安。壬子年迁都姑臧。改年曰元始。戊辰年改元承玄。庚午年蒙逊遣贡于元魏。辛未年改元义和。壬申年元魏遣安西将军李顺使凉还。魏主问以凉事。顺曰。蒙逊经涉艰难。粗识机变。然礼者德之兴。敬者身之基也。蒙逊无礼不敬。以臣观之不复年矣。癸酉年蒙逊卒。子炖煌太守牧犍即河西王位。改元承和。牧犍虽外修臣礼。内实乖悖。己卯年三月魏主讨凉。六月魏主至姑臧。九月牧犍兄之子万年帅所领降魏。姑臧城溃。牧犍帅其文武五千人面缚请降。魏主释其缚而礼之。三主合四十三年。张掖今甘州路也。姑臧凉州也。炖煌凉州路也。并隶甘肃省。雍州之域(图经)</p>
<p style="text-align: left">
	　　庚辰　宋　元嘉十七年魏世祖太武皇帝焘　大宗长子癸亥年立　太平真君元年辛巳　　　元嘉十八年太平真君二年壬午　元嘉十九年西域献帝火浣布<a>袈裟</a>帝时自衣之太平真君三年癸未　　　元嘉二十年太平真君四年甲申　元嘉二十一年太子率更始令何承天撰元嘉新历太平真君五年乙酉　　　元嘉二十二年太平真君六年毁残佛教丙戌　　　元嘉二十三年太平真君七年丁亥　　　元嘉二十四年太平真君八年戊子　　　元嘉二十五年太平真君九年己丑　　　元嘉二十六年太平真君十年庚寅　　　元嘉二十七年太平真君十一年　族司徒崔浩等辛卯　　　元嘉二十八年正平元年　正平二年二月太武遇弑</p>
<p style="text-align: left">
	　　白足沙门　讳昙始。一曰惠始。魏书佛老志云。沙门惠始清河张氏子。始师鸠摩罗什法师。晋刘裕灭后秦。复为夏赫连屈丐追取长安。道俗被坑戮。而始接刃无伤。屈丐大怒召始于前。以佩刀自击之。又不能害。乃惧而谢罪。百姓赖始慈力。免诸酷毒。魏太武平赫连昌。白足归魏。初魏太平真君六年。太武讨盍吴之乱至长安。见僧寺有兵仗。武怒。司徒崔浩因而劝太武。尽诛沙门毁诸经像。太平真君十一年。崔浩自恃才略撰国史。书魏之先世事列于衢路。刊石立于郊坛。北人无不忿恚。太武以浩暴扬国恶大怒。使有司按浩及秘书郎吏等罪状。凡一百二十八人皆夷五族。是时白足谒太武。武怒命斩之不能伤。武自抽佩刀斩之。又不能伤。投诸虎槛。虎皆弭服。武惊延始上殿悔谢归敬。先是景穆太子为政精察。中常侍宗爱性憸恶多不法构扇太子。太子以忧卒。大武徐乃知之。追悼不已。宗爱惧诛。正平二年二月弑太武。尚书源贺陆鹿勒兵诛爱。奉皇孙浚即帝位。改元(魏书)白足跣行泥滓不染故名(高僧传)</p>
<p style="text-align: left">
	　　壬辰　宋　元嘉二十九年魏高宗文成皇帝浚景穆太子之子　兴安元年</p>
<p style="text-align: left">
	　　魏兴安元年。群臣多请复释氏之教。诏曰。夫为帝王者。必只奉明宪显彰仁道。其能惠着生民济益群品。虽在往古犹序其风烈。是以春秋喜崇明之礼。祭典载功施之族。况释教如来功济大千。惠流尘境。寻<a>生死</a>者叹其达观。览文义者贵其妙门。助王政之禁律。益仁智之善性。排拨群邪。开演正觉。故前代已来莫不崇尚。亦我国家常所尊事。今制诸州郡县众居之所。各听建佛图。其有好乐佛法欲为沙门者听出家。大州五十人小州四十人。于是曏所毁佛图。率皆修复(魏书又僧史略)又敕有司。于五级大寺为太祖已下五帝铸铜佛像。各一丈六尺。帝亲为沙门师贤等五人下发。以师贤为道人统(魏书僧史)</p>
<p style="text-align: left">
	　　癸巳　元嘉三十年二月太子劭谋逆帝殂武陵王讨劭斩之魏　兴安二年</p>
<p style="text-align: left">
	　　世祖孝武帝</p>
<p style="text-align: left">
	　　骏。文帝第三子。封武陵王。刺江州。三月王会兵讨元凶劭。四月王即帝位于新亭。在位十一年。寿三十五岁。帝博该学问。省读书奏七行俱下(宋书帝纪)　孝建(三)大明(八)</p>
<p style="text-align: left">
	　　甲午　孝建元年　正月改元魏　兴光元年</p>
<p style="text-align: left">
	　　宋分扬州浙东五郡。置东阳州治会稽。分荆湘江豫州之八郡。置郢州治江夏(宋书)</p>
<p style="text-align: left">
	　　乙未　孝建二年诏沙门道猷为安镇寺法主　僧传太安元年丙甲　孝建三年太安二年</p>
<p style="text-align: left">
	　　华严经释疏　释元畅。魏灭教。归宋来扬州。止明因寺。作华严经释疏传讲迄今。畅其始也(僧传)</p>
<p style="text-align: left">
	　　丁酉　大明元年魏　太安三年</p>
<p style="text-align: left">
	　　二十七祖般若多罗尊者　东印度人也。得法已行化至南印度。王名香至。崇奉佛乘。迎祖尊重供养。施以宝珠。王有三子。曰月净多罗。曰功德多罗。曰菩提多罗。祖以施珠问三王子。此珠圆明有能及否。第一第二王子同曰。此珠七宝中尊固无踰也。第三王子菩提多罗曰。此是世宝未足为上。于诸宝中法宝为上。此是世光未足为上。于诸光中智光为上。此是世明未足为上。于诸明中心明为上。此珠光明不能自照。要假智光光辩于此。既辩此已即知是珠。既知是珠即知其宝。若明其宝宝不自宝。若辩其珠珠不自珠。珠不自珠者要假智珠。而辩世珠宝不自宝者。要假智宝以明法宝。然则师有其道其宝即现众生有之。心宝亦然。祖叹其辩慧。乃复问曰。于诸物中何物无相。曰于诸物中不起无相。又问于诸物中何物最高。曰于诸物中人我最高。又问于诸物中何物最大。曰于诸物中法性最大。适香至父王厌世。众皆号绝。维菩提多罗于柩前入定七日而出。遂求出家。既受具戒。祖告之曰。如来以正法眼付大迦叶。如是展转乃至于我。戒今嘱汝。听吾偈曰。心地生诸种。因事复生理。果满菩提圆。华开世界起。祖付法已。即于座上起立。舒左右手各放光明二十七道。三色晃耀踊入<a>虚空</a>高七多罗树。化火自焚。空中舍利如雨。取以建塔。当此宋孝武帝之世也(正宗记)。尊者尝因东印度国王请斋。王问曰。诸人尽转经。师何不转经。尊者曰。贫道出息不随众缘。入息不居蕴界。常转如是经百千万亿卷。不但一卷两卷</p>
<p style="text-align: left">
	　　戊戌　宋　大明二年魏　太安四年　禁酒犯者斩凶吉二事容酿　北史己亥　　　大明三年太安五年庚子　　　大明四年　路昭皇太后造普贤像成和平元年辛丑　　　大明五年和平二年壬寅　　　大明六年和平三年癸卯　　　大明七年和平四年甲辰　　　大明八年　五月庚申帝崩太子即位和平五年</p>
<p style="text-align: left">
	　　废帝</p>
<p style="text-align: left">
	　　宋太子讳子业。即皇帝位年十六岁。改元景和。又改永光。乙巳年十一月。主衣阮佃夫姜产之等弑帝(前废帝也)。在位一年。湘东王彧即位</p>
<p style="text-align: left">
	　　太宗明帝</p>
<p style="text-align: left">
	　　彧。文帝第十一子。封湘东王。寿寂之等既弑废帝。奉王即位。在位七年。寿三十四岁　泰始(七)泰豫(一)</p>
<p style="text-align: left">
	　　乙巳　宋　泰始元年十一月改元即废帝永光年也魏　和平六年五月帝殂帝度僧尼三万余人兴佛教修旧寺　北史丙午　泰始二年显祖献文皇帝弘高宗长子即位年十二凭太后临朝天安元年　六月开酒禁</p>
<p style="text-align: left">
	　　湘东王既即帝位。袁顗奉表劝晋安王子勋即大位。建牙于桑尾。移檄建康。至是刘琬帅将佐上尊号。晋安王子勋即皇帝位于浔阳(江州)。改元义嘉。四方贡计皆归浔阳。朝廷所保唯丹阳淮南等数郡。朝廷以建安王休仁都督征讨诸军事。沈攸之为浔阳太守。将兵讨子勋。既而刘琬为荆州前军长史。张悦诈而杀之。诸军至浔阳。斩晋安王子勋。传首建康。子勋年十一岁</p>
<p style="text-align: left">
	　　宝公大士　讳宝志。世称宝公。尊之也。手足鹰爪。初建康东阳民朱氏之妇。闻儿[口*帚]鹰巢中。梯树得之。举以为子。七岁依钟山僧俭出家。专修禅观。至是显迹。以剪尺拂扇挂杖头。负之行聚落。尝遇食鲙者。从而求食。啖者遗而薄之。志即吐水中皆成活鱼。今江中回鱼是也。居多神异。至梁武帝天监十三年十二月六日入灭。寿九十三岁。梁武皇帝以金二十万易建康钟山之独龙冈葬之。建浮图五级于其上。敕王筠勒碑。葬之日车驾亲临祭奠。道俗奉祀。奇瑞显应为天下第一。凡大士所作偈句。多着<a>南史</a>。为学者述大乘赞十篇科颂十四篇并十二时歌。盛行于世。宋太宗太平兴国七年。帝遣使致斋钟山。亲洒制文赞敬。诏曰。自今宜显尊异。赐号道林真觉菩萨(碑记)。法师昙宗入灭。宋武帝大明二年正旦谓宗曰。朕何罪劳卿忏。宗曰。舜称子违尔弼。禹曰万方有罪在予一人。陛下宁得有异。帝大悦(统纪)</p>
<p style="text-align: left">
	　　丁未　泰始三年皇兴元年</p>
<p style="text-align: left">
	　　魏丁未年。凭太后还政。魏主始亲国事。改元勤于为治。赏罚严明。拔清节黜贪污。魏国称治。于长安北台起永宁寺。塔七级高。三十丈。又于天宫寺作佛像。四十三尺。用铜七万斤黄金六百斤(北史帝纪)</p>
<p style="text-align: left">
	　　戊申　泰始四年　帝造湘宫寺成皇兴二年己酉　泰始五年皇兴三年庚戌　宋　泰始六年魏　皇兴四年辛亥　泰始七年魏　高祖孝文皇帝宏献文长子五岁受禅位　延兴元年</p>
<p style="text-align: left">
	　　魏辛亥年六月。显祖献文皇帝弘。聪慧夙成。刚毅有断。雅好黄老浮图之学。常有遗世之心。欲禅位于叔父中都大官京兆王子推。任城王云子推之弟也。对曰。父子相传其来久矣。若授旁支。恐非先帝之意。乃奉皇帝玺绶。传位于太子宏。太子生五岁。改元延兴。群臣奏曰。昔汉高祖称皇帝。尊其父为太上皇。明不统天下也。今皇帝幼冲。万机大政犹宜陛下总之。谨上尊号曰太上皇帝。徙居崇光宫。宫在北苑中。建鹿野浮图于苑中之西山。与僧居之时谈禅理(魏书帝纪)</p>
<p style="text-align: left">
	　　壬子　泰豫元年　四月帝崩太子立方十岁延兴二年　上皇讨蠕蠕破之柔然也</p>
<p style="text-align: left">
	　　宋明帝。尝造佛丈六金像。旦食常斋。日诵般若。爰感舍利。造弘普寺(六帖)</p>
<p style="text-align: left">
	　　苍梧王</p>
<p style="text-align: left">
	　　昱。明帝太子。生十岁即位。在位五年。数出游行。小有忤意。即加屠剖。一日不杀则惨然不乐。殿省忧惶食息不保。丁巳年七月戊子夜。帝令左右扬玉夫伺织女渡河。见当报我。不见将杀汝。是夕玉夫伺帝熟寝。与扬万年弑帝。寿十五岁。右卫将军萧道成以皇太后令追封昱为苍梧王。迎安成王准即皇帝位。时年九岁　元徽(五)</p>
<p style="text-align: left">
	　　癸丑　元徽元年魏　延兴三年甲寅　元徽二年延兴四年</p>
<p style="text-align: left">
	　　魏囚狱或积年。群臣颇言之。上皇曰。滞狱诚非善治。不犹愈于仓猝而滥乎。夫人忧苦则思善故。智者以囹圄为福堂。朕特苦之。欲其改悔而加矜恕耳(北史)</p>
<p style="text-align: left">
	　　乙卯　元徽三年延兴五年丙辰　元徽四年承明元年　二月太上皇崩冯太后复临朝</p>
<p style="text-align: left">
	　　魏显祖献文皇帝。云中造建明寺。四方诸寺一千余所。度僧尼七万七千人(北史并弘明集)</p>
<p style="text-align: left">
	　　顺帝</p>
<p style="text-align: left">
	　　准。字仲谋。明帝第三子。封安成王。即位年九岁。以萧道成为司空录尚书事。在位三年。寿十二　升明(三)</p>
<p style="text-align: left">
	　　丁巳　宋　升明元年　元徽五年也七月改升明魏　太和元年戊午　　　升明二年太和二年</p>
<p style="text-align: left">
	　　升明二年。右长史王俭知萧道成意。乃唱议使中书舍人虞整作诏。进道成假黄钺大都督中外诸军事太傅领扬州牧</p>
<p style="text-align: left">
	　　已未年三月。以太傅萧道成为相国。总百揆封十郡为齐公。加九锡。四户进爵为王。诏禅位于齐王。帝不肯出宫。王敬则勒兵殿庭。以版舆入迎帝。帝泣而禅。誓曰。愿后身世世勿复生天王家。宫中大哭。帝乘画轮车出就东邸。司空褚渊等奉玺绶诣斋宫。劝进齐王即皇帝位于南郊。奉宋顺帝为汝阴王。筑宫丹阳置兵守卫。卫士杀王以疾闻</p>
<p style="text-align: left">
	　　右宋八主合五十九年禅于齐</p>
<p style="text-align: left">
	　　齐(萧姓都建康)</p>
<p style="text-align: left">
	　　太祖高皇帝　武帝　郁林王　海陵王</p>
<p style="text-align: left">
	　　明帝　东昏侯　和帝　七主合二十三年</p>
<p style="text-align: left">
	　　太祖高皇帝</p>
<p style="text-align: left">
	　　讳道成。字绍伯。兰陵人。汉萧何二十四世孙。受宋禅。在位四年。寿五十六　建元(四)</p>
<p style="text-align: left">
	　　己未　齐　建元元年　宋升明三年也六月改元魏　太和三年庚申　　　建元二年太和四年辛酉　　　建元三年太和五年壬戌　　　建元四年三月帝殂太和六年</p>
<p style="text-align: left">
	　　齐帝诵持般若。书写法华经。四月八日铸佛金像。七月十五日普寺供僧造陟屺正观二寺(方志并弘明集)</p>
<p style="text-align: left">
	　　世祖武帝</p>
<p style="text-align: left">
	　　讳赜。字宣远。高帝长子。壬戊年三月即位。在位十一年。寿五十四岁　永明(十一)</p>
<p style="text-align: left">
	　　癸亥　永明元年太和七年甲子　永明二年太和八年</p>
<p style="text-align: left">
	　　齐以竟陵王子良为护国将军兼司徒。领兵置佐镇西州。子良清尚倾意宾客才俊之士。笃重佛氏。每招致<a>僧侣</a>讲论佛法。尊法之盛。江左未之有也。亲为众僧赋食行水(齐书方志)</p>
<p style="text-align: left">
	　　乙丑　齐　永明三年魏　太和九年丙寅　　　永明四年太和十年丁卯　　　永明五年太和十一年戊辰　　　永明六年太和十二年己巳　　　永明七年太和十三年庚午　　　永明八年太和十四年辛未　　　永明九年太和十五年　文明冯太后崩帝依古礼服丧三年壬申　　　永明十年太和十六年</p>
<p style="text-align: left">
	　　魏帝命群臣议行次。中书监高间议以为。帝王莫不以中原为正统。不以世数为与夺<a>善恶</a>为是非。故桀纣至虐不废夏商之历。厉惠至昏无害周晋之箓。晋承魏为金。赵承晋为水。燕承赵为木。秦承燕为火。秦之既亡。魏乃称制玄朔。且魏之得姓出于轩辕。臣愚以为宣为土德。秘书丞李彪著作郎崔光等议。以为神元与晋武往来通好。至于桓穆。志辅晋室。是则司马祚终于郏鄏。而拓跋受命于云代。昔秦并天下。汉犹比之共工。卒继周为火德。况刘石符氏地褊世促魏承其弊。岂可舍晋而为土邪。司空穆亮等皆请从彪等议。于是诏承晋为水德丙子年魏太和二十年。诏以为北人谓土为拓氏为跋。魏之先出于黄帝。以土德王故为拓跋氏。夫土者黄中之色。万物之元也。宣改姓元氏。诸功臣旧族自代来者姓或重复。皆改之。于是始改拔拔氏为长孙氏。逮奚氏为奚氏。乙旃氏为叔孙氏。丘穆陵氏为穆氏。步六孤氏为陆氏。贺赖氏为贺氏。独孤氏为刘氏。贺楼氏为楼氏。勿忸于氏为于氏。尉迟氏为尉氏。其余所改不可胜纪。至西魏恭帝廓。去年号但称元年。复姓拓跋氏。凡九十九姓改为单者皆复其旧。甲戌年魏帝南过比干墓。祭以太牢。自为文曰。呜呼介七胡不我臣</p>
<p style="text-align: left">
	　　癸酉　齐　永明十一年七月帝殂魏　太和十七年帝以平城地寒六月下雪十月如邺议迁都洛阳平城今西京路也</p>
<p style="text-align: left">
	　　齐郁林王　皇太孙也。讳昭业。文惠太子之长子。癸酉年七月立。甲戌年正月改元隆昌。不亲政事狂纵。西昌侯鸾谏之不从。乃欲诛鸾。七月鸾乃引兵入云龙门。弑帝于西弄。以太后令追废为郁林王。迎文惠第二子新安王昭文即帝位。时年十五岁。改元延兴。封鸾为宣城郡公。进爵太傅宣城王。十月太后令曰。太傅宣城王宜入承宝命。帝可降封海陵王十一月海陵殒</p>
<p style="text-align: left">
	　　高帝明帝</p>
<p style="text-align: left">
	　　鸾。太祖兄始安真王之子。少孤高。帝抚育如己子。封西昌侯。在位五年。寿四十建武(四)永泰(一)</p>
<p style="text-align: left">
	　　甲戌　建武元年十月改元太和十八年十一月帝至洛阳乙亥　建武二年太和十九年</p>
<p style="text-align: left">
	　　魏帝如鲁祠<a>孔子</a>。选孔氏宗子一人封崇圣侯。奉孔子祠幸徐州白塔寺。寺有道登法师入灭。下诏伤悼。施绢千疋斋一切僧。京城七日行道(魏书)</p>
<p style="text-align: left">
	　　丙子　建武三年太和二十年魏改姓元氏</p>
<p style="text-align: left">
	　　齐释慧基。明皇帝两诏不起。就于会邑龟山立宝林精舍。尝为文宣王着法华疏义。十一月入寂。寿八十五岁(高僧传)</p>
<p style="text-align: left">
	　　丁丑　建武四年太和二十一年　帝立子恪为皇太子</p>
<p style="text-align: left">
	　　魏西竺中印度<a>佛陀</a>禅师(此云觉首)志爱嵩岳。帝敕就少室山立少林寺居。师度弟子僧稠慧光(僧传寺记)</p>
<p style="text-align: left">
	　　戌寅　永泰元年　七月帝崩太和二十二年</p>
<p style="text-align: left">
	　　齐帝在位。持斋修十善。诵法华般若二经。建归依寺。造千金像。写佛经(方志)</p>
<p style="text-align: left">
	　　东昏侯</p>
<p style="text-align: left">
	　　宝卷。明帝第三子。建武元年十一月立为皇太子。即帝位而失德。在位二年被弑。寿十九永元(二)</p>
<p style="text-align: left">
	　　己卯　永元元年太和二十三年四月孝文帝殂</p>
<p style="text-align: left">
	　　魏帝建寺奉斋造安养寺于邺。六宫侍女持六斋精进诵经慕道者放令出家。帝度僧尼万四千人(北史辩正)</p>
<p style="text-align: left">
	　　庚辰　齐　永元二年十二月帝遇害魏世宗宣武帝恪孝文第二子立　景明元年</p>
<p style="text-align: left">
	　　是时崔慧景据广陵反。荆州刺史萧懿举兵入援。击斩慧景。以懿为尚书令。嬖臣茹法珍等惮懿威权谮懿。十月赐懿死。懿曰。家弟在雍。深为朝廷忧之。萧衍刺雍州在襄阳。闻兄懿死即日建牙集众。帝使萧颖胃讨之。颖胃乃与衍合。次年辛巳三月奉南康王即皇帝位于江陵。改元中兴。加萧衍征东大将军都督征讨诸军事。假黄钺直抵建康。十二月帝遇害。衍以宣德太后令废为东昏侯</p>
<p style="text-align: left">
	　　和帝</p>
<p style="text-align: left">
	　　讳宝融。明帝第八子。封南康王。出刺荆州。辛巳年春三月即皇帝位。壬午年春正月诏进大司马萧衍位相国总百揆。扬州牧封十郡为梁公备九锡。一月进爵为王。帝东归至姑熟(江东太平路也)。下诏禅位于梁王即皇帝位。奉帝为巴陵王寻杀之。在位一年。寿十六岁</p>
<p style="text-align: left">
	　　辛巳　中兴元年　帝三月即位明年二月禅于梁魏　景明二年</p>
<p style="text-align: left">
	　　右齐七主合二十三年禅于梁</p>
<p style="text-align: left">
	　　梁(萧姓都建康)</p>
<p style="text-align: left">
	　　高祖武帝　大宗简文帝　世祖元帝　敬帝　四主</p>
<p style="text-align: left">
	　　高祖武帝</p>
<p style="text-align: left">
	　　讳衍。字叔达。兰陵人。仕齐封梁王。受齐禅。在位四十八年。寿八十六　天监(十八)普通(七)大通(二)中大通(六)大同(十一)中大同(一)天清(三)</p>
<p style="text-align: left">
	　　壬午　梁　天监元年　二月改元　诏宝公大士阙下行化不许禁止本传魏　景明三年癸未　天监二年景明四年</p>
<p style="text-align: left">
	　　建康法云寺云光法师。凡讲经天雨花如雪片。帝于含光殿焚疏讲云光志公。翌日斋志公至焉。帝诏曰大士宝志。迹拘尘垢。神游冥寂。水火不能燋濡。蛇虎不能侵惧。语其佛理则声闻以上。谈其隐沦则遁仙高者。岂可以俗法常情空相疑忌。自今中外任使宣化(南史又圣感传)</p>
<p style="text-align: left">
	　　慈悲忏法　梁帝初为雍州刺史时。夫人郗氏性酷妒既亡。至是。化为巨蟒入后宫。通梦于帝求拯拔。帝阅佛经为制慈悲道场忏法十卷。请僧忏礼。夫人化为天人。空中谢帝而去。其忏法行于世。曰梁皇忏</p>
<p style="text-align: left">
	　　甲申　天监三年魏　正始元年</p>
<p style="text-align: left">
	　　梁帝四月八日率道俗升重云殿。披露忏悔。亲制愿文。奉佛三宝。于本第立光宅寺。铸金铜佛大像奉祀(弘明集)</p>
<p style="text-align: left">
	　　乙酉　梁　天监四年魏　正始二年</p>
<p style="text-align: left">
	　　金山水陆大斋　初梁帝梦僧告之曰。<a>六道</a>四生受大苦恼。何不为作水陆大斋而救拔之。帝扣诸沙门。宝志公曰。寻经必有因缘。帝取佛经躬盲披览。创造仪文。三年乃成。于夜捧文停烛白佛曰。若此文理协圣轨。愿拜起时此灯自明。或仪式未详。灯暗如故。言讫投地一礼。灯烛皆明。至是二月十五日于今镇江金山寺依仪修设。帝临地席。诏祐律师宣文。利洽幽明。至今遵行焉(见苇江文集)</p>
<p				</div></div><hr><script charset='utf-8' src='../../js/footer.js'></script></body></html>