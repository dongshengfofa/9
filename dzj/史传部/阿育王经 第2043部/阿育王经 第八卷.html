<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修阿育王经 第八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>阿育王经 第八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>阿育王经 第八卷</strong></p>
<p style="text-align: left">
	　　梁扶南<a>三藏</a><a>僧伽</a>婆罗译</p>
<p style="text-align: left">
	　　<a>佛弟子</a>五人传授法藏因缘下</p>
<p style="text-align: left">
	　　优波笈多因缘</p>
<p style="text-align: left">
	　　尔时舍那婆私于大醍醐山起寺已。即便思惟。卖香商主名笈多。生已未生。见其已生。其儿名优波笈多。<a>世尊</a>所记无相佛。我入<a>涅槃</a>百年后能作佛事。生已未生。见其未生。舍那婆私以方便力。<a>教化</a>卖香商主令其精进。时舍那婆私一日多将<a>弟子</a>入其家。别日与一弟子入其家。复于一日独入其家。笈多当作佛事。见舍那婆私独来其家。问言。<a>圣人</a>何故独无弟子随从。长老语言。我是老人。何得有人随从于我。若有人乐精进<a>出家</a>则有随从。笈多语言。我乐在家受五欲乐不能出家。若我生儿当随长老。长老言。如是如是。恒作此愿。勿令退失。乃至笈多生儿。名阿波笈多(翻不正护)。至其长大。舍那婆私往至笈多所语言。汝先有愿。若我生儿。当与长老。今儿已生。此儿有德汝当听其随我出家。笈多言。我今唯有一儿。若第二儿生当与长老。时舍那婆私思惟。此儿是优波笈多不。见其非是。语笈多言。如是。乃至第二儿生名陀那笈多(翻宝护)。至其长大。舍那婆私往笈多处语言。汝先愿第二儿生当与我。今儿已生。汝当听其随我出家。笈多答言。长老勿嗔。我有二儿共治家业。一令觅物。一令守护。若第三儿生。当与长老。舍那婆私复更思惟。此是优波笈多不。见其非是。语笈多言。如是。乃至第三儿生。端正好色甚可爱乐。过人之色不及天色。是故名为优波笈多。是儿长大。其父留之以法治生多获其利。时舍那婆私往笈多处语言。善男子。汝先愿第三儿生当以与我。今儿已生。汝当听其随我出家。笈多答言。我当作誓令其治生。若长若退不得出家。不长不退乃听出家。是时魔王令摩偷罗国一切人众悉买其物令其得利。乃至舍那婆私往笈多所。时优波笈多正在卖香。长老语言。汝心心法生。云何为善。云何为恶。优波笈多答言。我今不知心心法。云何为善。云何为恶。长老语言。若心心法与贪嗔痴相应。是名为恶。与不贪不嗔不痴相应。是名为善。乃至长老复于异时更往优波笈多所语言。善男子。汝云何心心法生。为善为恶。答言。我今不知心心法。云何为善。云何为恶。长老言。汝今欲知心心法为<a>善恶</a>者。若能受道除心心法恶。我当作事。时长老以黑白土为丸而语之言。若汝黑心起取黑丸。若白心起取白丸。当作不净观。如所说<a>念佛</a>应当思惟。是时优波笈多欲善作心心法而取多黑丸。乃至不得一白丸。复更思惟取二分黑丸一分白丸。复更思惟取。半黑丸半白丸。复更思惟取。二分白丸。一分黑丸。复更思惟乃至一切白心起悉取白丸。是时摩偷罗国有淫女。名婆娑婆达多(翻天主与)。其有一婢。往优波笈多处买香。多得香还。其主问言。汝于何处得此多香。将不于估客偷此香来。婢答言。有估客名优波笈多。形色具足言语微妙。以法卖物。其主闻已。于优波笈多起淫欲心。复令其婢至优波笈多处。汝当语彼云。我欲与汝共相娱乐。乃至其婢白优波笈多。优波笈多言。汝可答彼。我今相见。未是其时。婢还白其主。其主云。彼不能以五百银钱与我。是故不来。复令婢往而语之言。我不须钱。但须汝来共相娱乐。其婢复往优波笈多所说其此言。优波笈多犹答言。我今相见。未是其时。乃至别有长者子。往婆娑婆达多所。复有一商主。从北<a>天竺</a>来。将五百匹马及种种物至摩偷罗国。至已问摩偷罗国人。此国何处有第一端正女人。国人答言。有女人第一端正。名婆娑婆达多。商主又言。我今欲以五百银钱及种种宝物往至其处。是时淫女贪其物故。杀长者子取其身骸置不净处。与后商主共相娱乐。是长者子亲善知识于不净处觅得身骸往白国王。国王语言。汝可取彼婆娑婆达多。截其手脚及以耳鼻散置野外。乃至如王教令截其手脚散置野外。是时优波笈多。闻婆娑婆达多手脚被截散在野外。即便思惟。我于本时不乐见之共受五欲。今时欲见观其手脚及其耳鼻。复说偈曰</p>
<p style="text-align: left">
	　　昔以最胜衣　　及种种宝饰</p>
<p style="text-align: left">
	　　如是等众具　　庄严于其身</p>
<p style="text-align: left">
	　　若人乐<a>解脱</a>　　欲厌离于世</p>
<p style="text-align: left">
	　　是时不当见　　宝饰庄严身</p>
<p style="text-align: left">
	　　今时应往观　　无慢无<a>欢喜</a></p>
<p style="text-align: left">
	　　其色还本相　　视之生厌离</p>
<p style="text-align: left">
	　　尔时优波笈多。将一小儿捉伞随从行至野外。是时其婢忆念其恩住其身边。驱逐乌鸟不令侵啄。乃至其婢语之。先数遣唤优波笈多。其人今来起欲心耶。其主闻之。即便说言。我好形容。今已毁坏。实为大苦。于此地上为血所污举身皆赤。我身如是。云何见之而起欲心。语其婢言。我手脚耳鼻集之一处无令得见。乃至其婢集在一处以衣覆之。是时优波笈多至已。对婆娑婆达多立而观之。婆娑婆达多见优波笈多语言。圣善至。昔时我身堪受五欲。于时遣使而言非时今手脚被截在血泥。何故而来。复说偈言</p>
<p style="text-align: left">
	　　前时之身　　犹如莲花　　大价宝衣</p>
<p style="text-align: left">
	　　以为庄严　　而无功德　　故不见汝</p>
<p style="text-align: left">
	　　我今如此。汝何故来。即身离庄严离欢喜。血为涂香见之惊惋。优波笈多答言。我今非是起欲心来。为见贪欲想及不净想。是故我来。复说偈曰</p>
<p style="text-align: left">
	　　以诸宝衣　　及种种花　　庄严汝身</p>
<p style="text-align: left">
	　　见者心乱　　一切众人　　有欲见者</p>
<p style="text-align: left">
	　　以无物故　　而不得见　　今汝此身</p>
<p style="text-align: left">
	　　散在诸处　　一切众人　　无不见者</p>
<p style="text-align: left">
	　　色还本相　　离于庄严　　臭处如是</p>
<p style="text-align: left">
	　　尸骸共住　　身薄皮覆　　以血灌之</p>
<p style="text-align: left">
	　　薄皮覆之　　以肉泥之　　千脉缠缚</p>
<p style="text-align: left">
	　　处处周遍　　此身如是　　云何起爱</p>
<p style="text-align: left">
	　　复说姊妹　　外可爱色　　<a>世间</a>人见</p>
<p style="text-align: left">
	　　起于欲心　　若知其内　　即得解脱</p>
<p style="text-align: left">
	　　贵贱尊卑　　皆有臭尸　　愚者见之</p>
<p style="text-align: left">
	　　起于净见　　智者见之　　起不净见</p>
<p style="text-align: left">
	　　此身臭秽　　是不净处　　以种种香</p>
<p style="text-align: left">
	　　用以熏身　　此身可恶　　垢腻脓血</p>
<p style="text-align: left">
	　　种种衣服　　以自庄严　　身不净箧</p>
<p style="text-align: left">
	　　以水净之　　愚夫罪人　　爱着此身</p>
<p style="text-align: left">
	　　若有人闻　　佛说善法　　随从受持</p>
<p style="text-align: left">
	　　厌离五欲　　乐解脱心　　入寂静林</p>
<p style="text-align: left">
	　　依道为筏　　渡有<a>彼岸</a></p>
<p style="text-align: left">
	　　婆娑婆达多闻其言深畏<a>生死</a>。闻佛功德变其意乐于涅槃。即便说偈答优波笈多</p>
<p style="text-align: left">
	　　如是如是　　如汝所说　　汝实智慧</p>
<p style="text-align: left">
	　　有大慈悲　　今当更说　　如来妙法</p>
<p style="text-align: left">
	　　乃至优波笈多。次第<a>说法</a>。所谓<a>四谛</a>。优波笈多更观其身。观其身竟得厌欲界。以自说法故通达四谛得那含果。婆娑婆达多得须陀洹果。是时婆娑婆达多语优波笈多言。善哉善哉。摩诃萨埵。以汝力故覆三恶道大苦恼处。开发天堂涅槃之道。复次如来应等正觉及以法僧我今归依。复说偈言</p>
<p style="text-align: left">
	　　我往归依佛　　两足第一尊</p>
<p style="text-align: left">
	　　佛眼若青莲　　<a>天人</a>中可贵</p>
<p style="text-align: left">
	　　清净离欲法　　无上应真僧</p>
<p style="text-align: left">
	　　乃至优波笈多。以说法故。令其欢喜还归本处。去已未久。婆娑婆达多即便命终生于天上。是时诸天为摩偷罗国人说其生天。诸人闻已供养其身。是时长老舍那婆私。往笈多所语言。汝当听优波笈多随我出家。笈多答言。我先有约。令其治生不利不锐。乃听出家。乃至长老舍那婆私。以<a>神通</a>力令其治生不利不锐。是时优波笈多即自思惟。称量算计不利不锐。舍那婆私更至笈多所而语言。汝此儿是佛所记。我入涅槃百年后当作佛事。汝当听其随我出家。乃至笈多听其出家。是时长老舍那婆私将优波笈多往那哆婆哆寺。与其出家受具足戒。至第四羯磨除一切结得阿<a>罗汉果</a>。是时舍那婆私语优波笈多言。善男子。如佛所记。我入涅槃百年后。有<a>比丘</a>名优波笈多无相佛当作佛事。如是再说。佛弟子中教化第一。善男子。汝当作<a>佛法</a><a>饶益</a>。优波笈多答言。如是。舍那婆私教其说法。摩偷罗国一切人民闻有比丘名优波笈多无相佛当说法。无量千人皆欲往听。乃至长老优波笈多入三昧思惟。见佛说法处四众围绕如半月形。复更思惟。世尊说法次第云何。即见次第。谓欲味欲过欲出及四信等。如是次第乃至涅槃。优波笈多亦如是说法。是时魔王于大众中雨于真珠以乱人心。众人乱故无有一人能见四谛。优波笈多见众心乱。即自念言。谁作此事以乱众心。即见知是魔王所作。至第二日倍多人来。优波笈多更次第说四谛真法。是时魔王复更雨金以乱众心。无有一人能见四谛。优波笈多见众心乱。即自念言。谁作此事以乱众心。即见知是魔王所作。至第三日复倍多人来。优波笈多复更说法。是时魔王更杂雨珠金及作天伎乐。是时众人未得离欲。见色闻声其心变动。不复听法。是时魔王即以花鬘系优波笈多项。乃至优波笈多思惟。谁作此事。即知是魔王所作。优波笈多生意。此魔王于世尊法藏常作乱事。何故世尊不教化之。即自思惟。是我可化。佛记于我为无相佛。教化人摄受故。乃至思惟。今欲化之是其时不。即见魔王受化时至。是时长老优波笈多取三死尸。一者死蛇。二者死狗。三者死人。以神通力变三死尸以作花鬘往魔王处。魔王见优波笈多生大欢喜。优波笈多已受我化。即便以身欲受花鬘。优波笈多自手缚之。即以死蛇系其顶上。死狗死人系其颈下。优波笈多语魔王言。如汝先以非法之花以辱于我。如是我今还以死尸系缚于汝。汝今已与佛子和合。若有神力可以现我。譬如大风能动海水以为波浪。而不能动摩罗耶山(翻离垢山)。是时魔王欲脱死尸。用力极多而不能脱。譬如蚋子不能移山。魔王嗔忿上升<a>虚空</a>。而说偈言</p>
<p style="text-align: left">
	　　若我自不能　　从颈脱死尸</p>
<p style="text-align: left">
	　　有余天能脱　　其力则大我</p>
<p style="text-align: left">
	　　长老优波笈多复以偈言</p>
<p style="text-align: left">
	　　汝往归依梵　　及日月帝释</p>
<p style="text-align: left">
	　　入火及大海　　不燥烂不脱</p>
<p style="text-align: left">
	　　我以此死尸　　系着于汝颈</p>
<p style="text-align: left">
	　　神力之所作　　无有能脱者</p>
<p style="text-align: left">
	　　尔时魔王往摩醯首罗及帝释等三十三天四天王。为脱死尸而不得。脱复往大梵天处。大梵语言。善男子。十力弟子神力所作。谁能脱之。如大海岸水不能破。复说偈曰</p>
<p style="text-align: left">
	　　如莲花丝　　缚于雪山　　有能称举</p>
<p style="text-align: left">
	　　此不为难　　神通之力　　死尸系身</p>
<p style="text-align: left">
	　　我今不能　　为汝脱之　　若我诸天</p>
<p style="text-align: left">
	　　所有之力　　不及如来　　弟子之力</p>
<p style="text-align: left">
	　　譬如余光　　不及火光　　如此火光</p>
<p style="text-align: left">
	　　不及日光</p>
<p style="text-align: left">
	　　魔王语言。云何教我所作。我于今者<a>当归</a>依谁。大梵语言。汝今速往归依优波笈多。如人于此地堕即于是地得起。汝今从其神力堕。还从其神力起。是时魔王方知佛子神力为大。即便思惟复说偈言</p>
<p style="text-align: left">
	　　若梵王归依　　佛弟子法藏</p>
<p style="text-align: left">
	　　谁复能思量　　如来之神力</p>
<p style="text-align: left">
	　　如来之神力　　实能降伏我</p>
<p style="text-align: left">
	　　但以慈悲故　　是故不降伏</p>
<p style="text-align: left">
	　　我今已知佛力不复广说。复说偈言</p>
<p style="text-align: left">
	　　今我已知　　世尊慈悲　　心离烦恼</p>
<p style="text-align: left">
	　　譬如金山　　我无明故　　处处乱佛</p>
<p style="text-align: left">
	　　处处作恶　　而不降伏</p>
<p style="text-align: left">
	　　尔时欲界主魔王无逃避处离优波笈多而思惟。即舍慢心往优波笈多处。礼其足说言长老我从菩提树间乃至今日。于世尊所起种种恶无量无数。复于娑罗国<a>婆罗门</a>舍。佛往彼处令不得食。是我所作。我所作恶佛亦不嗔我。或时化作龙蛇恶鬼种种可畏以怖。世尊亦不嗔我。长老今日无有慈悲。令一切世间天人阿修罗皆见怪笑令我羞愧。优波笈多言。汝无智慧不能思惟。欲以如来慈悲功德比于比丘。譬如芥子比须弥山。无异萤火等彼日光。取一掬水同于大海。如是<a>沙门</a>慈悲不得比十力慈悲佛。以是因缘。汝所作罪佛忍受之。魔王言。佛断一切惑。除一切疑。有大忍辱。我以烦恼恶故常欲恼佛。世尊以慈悲覆护于我。以是故。佛不伏我。长老当说。优波笈多答言。善男子。汝今当听。汝于佛多作众恶种不善法。除于如来生信敬心无以除灭。是故佛见当来久远不伏于汝。复说偈言</p>
<p style="text-align: left">
	　　汝心少敬重　　如来则发起</p>
<p style="text-align: left">
	　　从小增长大　　当得涅槃果</p>
<p style="text-align: left">
	　　汝所作众罪　　今但略说之</p>
<p style="text-align: left">
	　　当以念慧水　　洗除烦恼垢</p>
<p style="text-align: left">
	　　尔时魔王念佛举身毛竖。如歌昙婆花(不解翻)。复说偈言</p>
<p style="text-align: left">
	　　我多种种　　苦恼世尊　　世尊不嗔</p>
<p style="text-align: left">
	　　我愿相应　　如儿罪过　　父不责之</p>
<p style="text-align: left">
	　　尔时魔王多时思惟佛恩。以念佛故令其心冷礼长老之足而说偈言</p>
<p style="text-align: left">
	　　长老今日　　已摄受我　　能令于我</p>
<p style="text-align: left">
	　　恭敬世尊　　今以死尸　　系缚我颈</p>
<p style="text-align: left">
	　　以为庄严　　唯愿大仙　　以慈悲力</p>
<p style="text-align: left">
	　　为我脱之</p>
<p style="text-align: left">
	　　长老优波笈多言。若能有约当为脱之。魔王问言。云何为约。优波笈多言。汝从今去莫恼比丘。魔王答言如是如是。复当云何教我所作。长老答言。世尊法藏当广流布。是我所作。是时魔王惊而复说。教我所作。长老答言。汝今当知如来。入涅槃百年后我时出家。世尊法身我已得见。世尊色身我所未见。汝今为我所摄受故。如来色身汝当现我。我于今者更无所乐。唯乐见佛身。魔王偈答</p>
<p style="text-align: left">
	　　当共作约　　若见我作　　如来身色</p>
<p style="text-align: left">
	　　不得见礼　　此是一切　　智恭敬故</p>
<p style="text-align: left">
	　　长老礼我　　我当自灭　　令无有力</p>
<p style="text-align: left">
	　　担圣人礼　　如伊兰芽　　不能胜持</p>
<p style="text-align: left">
	　　象牙所担　　故先共约</p>
<p style="text-align: left">
	　　长老优波笈多答言。如是。我不礼汝。魔王复言。小待须臾。乃至我入林中犹如往昔有一长者名曰首罗。我于尔时欲乱彼故化作佛身。金色晃曜圆光一寻犹如日光。如是色身不可思议。我今故作令人见者悉生信乐。是时长老优波笈多答言。如是。即便为除三种死尸。为欲见于如来色身故。是时魔王即入林中化作佛身。作佛身竟从林而出。譬如女人入屏帐里。种种庄严。庄严既竟然后乃出。如来色相无有譬喻。令人见者无不欢喜。譬如采画有种种色。尔时魔王以变化色庄严林竟。又复作<a>舍利弗</a>以置右边。作目揵连以置左边。复作阿难持钵在后。摩诃迦叶阿[少/兔]楼驮<a>须菩提</a>等。一千二百五十诸大声闻。围绕化佛如半月形。作是化已。往至优波笈多所。优波笈多见佛身色生欢喜心。即从坐起观佛色身目不暂舍。即说偈言</p>
<p style="text-align: left">
	　　无常无慈悲　　破坏如来色</p>
<p style="text-align: left">
	　　如来无常故　　灭色入涅槃</p>
<p style="text-align: left">
	　　优波笈多缘念佛故心不能舍。我今见此<a>化身</a>见真佛无异。一心合掌略以偈赞</p>
<p style="text-align: left">
	　　面胜于莲花　　眼胜优波罗</p>
<p style="text-align: left">
	　　色胜众花林　　亦胜于真金</p>
<p style="text-align: left">
	　　可爱过于月　　光明过于日</p>
<p style="text-align: left">
	　　智深过于海　　不动过须弥</p>
<p style="text-align: left">
	　　行胜师子王　　眼瞬胜牛王</p>
<p style="text-align: left">
	　　复次欢喜满心大声而说偈言</p>
<p style="text-align: left">
	　　以心清净业　　今得此妙果</p>
<p style="text-align: left">
	　　以自业所造　　不由他所作</p>
<p style="text-align: left">
	　　无量无数劫　　修净身口业</p>
<p style="text-align: left">
	　　具足行<a>六度</a>　　庄严不障身</p>
<p style="text-align: left">
	　　见者皆欢喜　　怨家亦生爱</p>
<p style="text-align: left">
	　　我今见如来　　云何不欢喜</p>
<p style="text-align: left">
	　　是时优波笈多。思惟念佛故不觉是魔。以一切身礼魔王足。譬如大树根折躄地。尔时魔王惊而说言。长老今者不应乖约。长老答言。云何为约。魔王言。先共作约。若我作佛不应作礼。云何于今而见礼耶。长老从地起。小声答言。我非不知如来涅槃如水灭火。但见如来其色微妙。是故作礼不礼汝也。魔王问言。汝一切身分顶礼我足。云何而言不礼我耶。优波笈多言。我不礼汝。亦不乖约。汝今当听。譬如以土为佛。若礼敬者。但作佛想不作土想。我今见汝。但作佛想不作魔想。尔时魔王即舍佛形。供养优波笈多还归本处。克后四日魔王即自打钟。令一切人悉皆闻知。若欲生天及得涅槃。皆应往优波笈多所咨受<a>正法</a>。若有人未见佛者。当往观优波笈多。于是魔王说偈言</p>
<p style="text-align: left">
	　　若人欲富贵　　不乐于贫穷</p>
<p style="text-align: left">
	　　若乐天上乐　　及大涅槃乐</p>
<p style="text-align: left">
	　　悉当听受法　　思惟其义趣</p>
<p style="text-align: left">
	　　若人未曾见　　最胜两足尊</p>
<p style="text-align: left">
	　　大师有慈悲　　自然得圣法</p>
<p style="text-align: left">
	　　悉皆应当往　　优波笈多所</p>
<p style="text-align: left">
	　　此人为世间　　而作于明灯</p>
<p style="text-align: left">
	　　尔时此声遍满摩偷罗国。优波笈多降伏魔王已。摩偷罗国诸婆罗门等。一切人民皆往优波笈多所。时优波笈多坐师子座为众说法。心无所畏犹如师子。即说偈言</p>
<p style="text-align: left">
	　　若人无有智　　不登师子座</p>
<p style="text-align: left">
	　　如苟登高座　　深生大怖畏</p>
<p style="text-align: left">
	　　如师子<a>无畏</a>　　摧伏外道论</p>
<p style="text-align: left">
	　　若能如是者　　堪登师子座</p>
<p style="text-align: left">
	　　是时优波笈多。初所说法已次第说。所谓四谛。是时无数人有得阿那含果斯陀含果须陀洹果。乃至一万八千人出家思惟坐禅精进<a>修道</a>得阿<a>罗汉</a>果。于大醍醐山有石窟。长十八肘广十二肘。是时诸弟子已作所作竟。长老优波笈多语诸弟子。诸弟子中我已教化证阿罗汉果。得阿罗汉者取四寸筹置石窟中。乃至一日中有万八千阿罗汉。取筹置石窟中。是时乃至海边大地广闻名声。知摩偷罗国有优波笈多。教化第一佛之所记</p>
<p style="text-align: left">
	　　舍那婆私得道因缘</p>
<p style="text-align: left">
	　　尔时舍那婆私与优波笈多出家竟。优波笈多教化降伏魔王已。为摄受众生故。舍那婆私思惟摄受正法已竟。我今欲向罽宾国受三昧乐世尊所记。罽宾国是第一坐禅处。是时舍那婆私即往彼处。入于石窟受三昧乐。有清净凉风以吹其身。即得阿罗汉果受解脱乐。而说偈言</p>
<p style="text-align: left">
	　　着舍那婆衣　　触五种三昧</p>
<p style="text-align: left">
	　　于最胜山中　　端坐入<a>禅定</a></p>
<p style="text-align: left">
	　　令风中出声　　遍告罽宾国</p>
<p style="text-align: left">
	　　是舍那婆私　　今已得道乐</p>
<p style="text-align: left">
	　　以清净自誓　　得无漏解脱</p>
<p style="text-align: left">
	　　今舍那婆私　　自说如是偈</p>
				</div></div><hr><script charset='utf-8' src='../../js/footer.js'></script></body></html>