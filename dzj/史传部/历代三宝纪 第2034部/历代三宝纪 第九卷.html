<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修历代三宝纪 第九卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>历代三宝纪 第九卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>历代三宝纪 第九卷</strong> (译经西秦北凉元魏高齐陈氏)</p>
<p style="text-align: left">
	　　开皇十七年翻经学士臣费长房上</p>
<p style="text-align: left">
	　　西秦北凉魏齐陈五录者。此亦乘时拯世利民宣化君也。乞伏国仁陇西鲜卑。世居苑川为南单于。前秦败后遂称秦王。仍都子城。尊事<a>沙门</a>。时遇圣坚行化达彼。仁加崇敬恩礼甚隆。既播释风仍令翻译。相承五主四十四年。为夏所灭。魏还吞夏。沮渠蒙逊临松卢水胡。世为匈奴左大沮渠。即官为氏因藉前凉。遂便自立。迁治姑臧。遇昙无谶法师译大般<a>涅槃</a>大集经等。二主四十三年。为魏所灭。拓拔圭字涉瑰。云中五原虏为秦护军。符氏败后遂即尊号称魏都恒。至第三主太武帝伏。厘世信纳邪言。毁坏<a>佛法</a>诛僧破寺。涉历七年恶疾灾身。薨后还复。四主在北。至孝文帝宏世。迁京洛阳。改姓称元。始服冠冕。至孝明帝熙平元年。灵太后胡氏造永宁寺起九层木浮图。高九十丈。上有宝刹复高十丈。去地千尺。离京百里即遥见之。初欲筑基掘至黄泉下得金像三十二躯。太后信为法之祥征。是以营造穷极世工。刹上金宝瓶容二十五石。宝瓶下有承露金盘。一十一重周匝轮郭。皆垂金铎。复有铁锁四道引刹向浮图角。四角锁上亦有金铎。大小皆如一石瓮。浮图九级角角皆悬金铜铃铎。合上下有百三十铎。浮图四面面别各有三门六窗。并皆朱漆扇。扇上各有五行金铃。其十二门二十四扇。合有五千四百枚铃。铃下复镂金镮铺首。穷造制之巧极土木之工。庶民子来匪日而作。佛事精妙不可思议。绣柱金铺骇人心目。至于秋月永夜高风。宝铎和鸣声响谐韵。中霄晃朗昱[火*蘥]耀空。铿锵之音闻十余里。浮图北有佛殿一所。形如太极。中有八丈金像一躯。等身金像十躯。编真珠像三躯。金织成像五躯。玉像二躯。作工奇巧冠于当世。僧房楼观一千余间。雕梁粉壁青琐绮疏难得而言。栝柏椿松扶疏檐霤。丛竹香草布护阶庭。是以常景制寺碑云。须弥宝殿兜率净宫莫尚于斯是也。外国所献神异经像。皆在此寺。寺之墙院。皆施[打-丁+豆]椽以瓦覆之。状若宫墙。寺之四面各开一门。其正南门有三重楼通三阁道。去地二十丈。形制似今端门。图以云气画彩仙灵。列钱青锁赫奕华丽。挟门两傍有四力士四师子。饰以金银加之珠玉。庄严焕炳世所未闻。东西两门悉亦如之。所可异者唯楼两重。北门一道上不施屋。似乌头门。其四门外皆树青槐亘以渌水。京邑行人多庇其下。路断车盖。非由淹云之润。清风送凉。岂藉合欢之发。而供养具与祇园等。四事给施七百梵僧。菩提流支为译经首。敕遣李廓撰经录云。至永熙主迁入关中。因成西东南北四魏。合一十六帝。世历一百六十一年。派入周齐高洋武川镇虏。受东魏禅称齐。仍即都邺。王四渎之三九州之五。洋实明敏迹见似狂。遣道士剃头。未从者遂戮。沙门二百余万。寺塔出三十千。相承六主二十八年。为周吞灭。三宝灵迹一时俱泯。陈霸先者。吴兴长成人。因藉侯景倾覆金陵。梁湘东王平景都楚。楚为魏并。先即建康以姓为国。四主三十三年绝嗣。开皇九年己酉六合两仪还一统矣。乞伏之王起晋孝武太元十二年星次娶訾。至今开皇岁在作咢二百三载。其诸译人华戎道俗凡二十七。所出经律论戒毗昙传记集录并及失译。合有二百三部八百五十五卷。总结以为二十七主五代七都世录云尔</p>
<p style="text-align: left">
	　　(乞伏西秦)沙门释圣坚　十四部(二十一卷经)</p>
<p style="text-align: left">
	　　诸失译经　八部(十一卷经)</p>
<p style="text-align: left">
	　　(沮渠北凉)沙门释道龚　二部(十二卷经)</p>
<p style="text-align: left">
	　　沙门释法众　一部(四卷经)</p>
<p style="text-align: left">
	　　沙门昙摩谶　二十四部(一百一十一卷经)</p>
<p style="text-align: left">
	　　沙门<a>僧伽</a>陀　一部(二卷经)</p>
<p style="text-align: left">
	　　安阳侯沮渠京声　一部(二卷禅经)</p>
<p style="text-align: left">
	　　沙门浮陀跋摩　一部(六十卷毗婆沙)</p>
<p style="text-align: left">
	　　沙门释智猛　一部(二十卷经)</p>
<p style="text-align: left">
	　　沙门释昙觉　一部(一十五卷经)</p>
<p style="text-align: left">
	　　诸失译经　五部(一十七卷经佛名)</p>
<p style="text-align: left">
	　　(元魏北台)沙门释昙曜　二部(五卷经传)</p>
<p style="text-align: left">
	　　沙门释昙靖　一部(二卷经)</p>
<p style="text-align: left">
	　　沙门吉迦夜　五部(二十五卷经论)</p>
<p style="text-align: left">
	　　沙门释昙辩　一部(一卷经)</p>
<p style="text-align: left">
	　　(元魏南京)沙门昙摩流支　三部(八卷经)</p>
<p style="text-align: left">
	　　沙门释法场　一部(一卷经)</p>
<p style="text-align: left">
	　　沙门菩提流支　三十九部(一百二十七卷经论录)</p>
<p style="text-align: left">
	　　沙门勒那婆提　六部(二十四卷经论方)</p>
<p style="text-align: left">
	　　沙门<a>佛陀</a>扇多　十部(一十一卷经论)</p>
<p style="text-align: left">
	　　(元魏邺都)<a>婆罗门</a>瞿昙般若流支　(十四部八十五卷经论)</p>
<p style="text-align: left">
	　　越国王子月婆首那　三部(七卷经)</p>
<p style="text-align: left">
	　　期城郡守杨炫之　一部(五卷寺记)</p>
<p style="text-align: left">
	　　清信士李廓　一部(一卷经录)</p>
<p style="text-align: left">
	　　(高齐)沙门那连提耶舍　七部(五十二卷经论)</p>
<p style="text-align: left">
	　　优婆塞万天懿　一部(一卷经)</p>
<p style="text-align: left">
	　　(陈氏)沙门俱那罗陀　四十八部(二百三十二卷经论疏传记)</p>
<p style="text-align: left">
	　　王子月婆首那　一部(七卷经)</p>
<p style="text-align: left">
	　　沙门<a>须菩提</a>　一部(八卷经)</p>
<p style="text-align: left">
	　　(乞伏西秦)方等王<a>虚空</a>藏经八卷(亦云虚空藏所问经。或五卷。六卷第二出。与法贤所译罗摩伽经本同文异。见晋世杂录。出大集经)</p>
<p style="text-align: left">
	　　演道俗业经一卷(第二出与支谦译者小异)　孛经一卷</p>
<p style="text-align: left">
	　　妇人遇辜经一卷(见始兴录)</p>
<p style="text-align: left">
	　　大子须大拏经一卷(于江陵辛寺庾爽笔受。见始兴录及宝唱录。应入晋世随人附秦)</p>
<p style="text-align: left">
	　　睒子经一卷(一名孝子睒经。一名<a>菩萨</a>睒经。一名佛说睒经。一名睒本经一名孝子隐经。凡六名。第二出。与罗什译者小异。见始兴录)</p>
<p style="text-align: left">
	　　无涯际持法门经一卷(一名无际经一名上金光首女所问经见始兴录)</p>
<p style="text-align: left">
	　　除恐灾患经一卷(第二出。与魏世白延出者小异见始兴及宝唱二录)</p>
<p style="text-align: left">
	　　阿难问事佛吉凶经一卷(一名阿难分别经。一名分别经。与<a>弟子</a>慢多为耆域述经同本异出。见始兴录。已上九经并法上录载。亦云出别录未详)</p>
<p style="text-align: left">
	　　菩萨所<a>生地</a>经一卷(一名摩竭所问经。见赵录未知前后赵。逐人附西秦见始兴录)</p>
<p style="text-align: left">
	　　贤首经一卷(一名贤首夫人经。见始兴录)</p>
<p style="text-align: left">
	　　僮迦叶解难经一卷(第二出。与罗什译迦叶经同本异出。庾爽笔受。见始兴王宗宝唱支敏度等四家同载)</p>
<p style="text-align: left">
	　　灌<a>佛经</a>一卷(与别译摩诃刹头经大同小异。见始兴录)</p>
<p style="text-align: left">
	　　七女本经一卷(第二出。与支谦出者大同小异。亦名七女本心明经。亦名七女经。见支敏度都录)</p>
<p style="text-align: left">
	　　右一十四部合二十一卷。晋孝武世。沙门圣坚于河南国为乞伏干归译。或云坚公。或云法坚。未详孰是。故备列之。依验群录。一经江陵出。一经见赵录。十经见始兴录。始兴即南录。或竺道祖晋世杂录。或支敏度都录。或王宗或宝唱。勘诸录名人似游涉随处出经。既适无停所。弗知附见何代。世录为正。今且依法上录总入乞伏西秦世录云</p>
<p style="text-align: left">
	　　萨和萨王经一卷　胡本经四卷(似是长安中出)</p>
<p style="text-align: left">
	　　阿多三昧经一卷(或作阿陀)　陀贤王经一卷</p>
<p style="text-align: left">
	　　颰陀悔过经一卷　<a>沙弥</a>罗经一卷</p>
<p style="text-align: left">
	　　方等决经一卷　<a>比丘</a>二事经一卷</p>
<p style="text-align: left">
	　　右八部合一十一卷。并是沙门僧祐出<a>三藏</a>集录释道安所记关中异经。今还附入三秦世录。总为失译时代处云</p>
<p style="text-align: left">
	　　(沮渠北凉)悲华经十卷(见古录似是先译龚更删改)</p>
<p style="text-align: left">
	　　宝梁经二卷(见竺道祖河西录)</p>
<p style="text-align: left">
	　　右二部合一十二卷。晋安帝世。沙门释道龚。于张掖为河西王沮渠氏出</p>
<p style="text-align: left">
	　　方等檀持陀罗尼经四卷(亦直云方等陀罗尼经)</p>
<p style="text-align: left">
	　　右一部四卷。晋安帝世。高昌郡沙门释法众。于张掖为河西王沮渠氏译。见竺道祖晋世杂录</p>
<p style="text-align: left">
	　　慧上菩萨问大善权经二卷(第二出。与法护译善权方便经同。见始兴录。一名大善权经。一名大乘方便经。一名慧上菩萨经。凡五名本并同)</p>
<p style="text-align: left">
	　　右一经二卷。晋安帝世。西域沙门僧伽陀。凉言饶善。于张掖为河西王沮渠氏出。见法上录</p>
<p style="text-align: left">
	　　大般涅槃经四十卷(玄始三年于姑臧出。至十年方讫。此经凡有三万五千偈。于凉减百万言。今所译者正万余偈。三分始一耳。见竺道祖凉录)</p>
<p style="text-align: left">
	　　大方等大集经三十一卷(第三出与汉世支谶所出二十七卷。秦世罗什所出三十卷。广略小殊。或二十九卷。或三十三。不定者由初出未勘定。即抄写致本不同。今翻验矣见竺道祖录)</p>
<p style="text-align: left">
	　　悲华经十卷(第二出见竺道祖河西录。又古录亦载。此前道龚已出。虽处年不同等是凉世出。疑前译不善精故有两文异似再翻)</p>
<p style="text-align: left">
	　　菩萨地持经十卷(或称论亦八卷。见竺道祖河西录)</p>
<p style="text-align: left">
	　　优婆塞戒经十卷(承玄元年四月二十三日。于凉州城内出。道俗等五百余人同听。沙门道养笔受或六卷七卷大小不定)</p>
<p style="text-align: left">
	　　方等大云经六卷(一名方等无相大云经。一名大云无相经。一名大云密藏经。于凉州内苑寺出。见僧睿二秦及李廓录。吴录亦载)</p>
<p style="text-align: left">
	　　虚空藏经五卷(第二出。与西秦世圣坚译方等王虚空藏经同本异出出大集经)</p>
<p style="text-align: left">
	　　海龙王经四卷(玄始七年出。是第二译。与竺法护出者同本别译。见竺道祖河西录)</p>
<p style="text-align: left">
	　　菩萨戒经八卷　佛本行经五卷(第二出)</p>
<p style="text-align: left">
	　　<a>楞伽经</a>四卷</p>
<p style="text-align: left">
	　　金光明经四卷(第一出。十八品。见竺道祖河西录)</p>
<p style="text-align: left">
	　　无为道经二卷(世注为疑)</p>
<p style="text-align: left">
	　　信善经二卷(或云善信女经。祐云疑)</p>
<p style="text-align: left">
	　　胜鬘经一卷(亦云胜鬘师子吼大乘大方便经)</p>
<p style="text-align: left">
	　　罗摩伽经一卷(第二出。与魏世安法贤者有三卷广略异)</p>
<p style="text-align: left">
	　　须真天子经一卷(见吴录。又云罗什出似再译)</p>
<p style="text-align: left">
	　　<a>居士</a>请僧<a>福田</a>经一卷(见别录祐云疑)</p>
<p style="text-align: left">
	　　文陀竭王经一卷　功德宝光菩萨经一卷</p>
<p style="text-align: left">
	　　腹中女听经一卷(一名不庄校女经)</p>
<p style="text-align: left">
	　　决定罪福经一卷(世注为疑)</p>
<p style="text-align: left">
	　　菩萨戒本一卷(第二出)</p>
<p style="text-align: left">
	　　菩萨戒坛文一卷(亦云优婆塞戒坛文见宝唱录)</p>
<p style="text-align: left">
	　　右二十四部合一百五十一卷。晋安帝世。中<a>天竺</a>国三藏法师昙摩谶。或云无谶。凉言法丰。赍大涅槃前分十卷并菩萨戒等。到姑臧止于传舍。虑失经本枕之而寝。夜有人牵谶堕地上。惊觉谓盗。如此三夕。乃闻空中有声语曰。此是如来<a>解脱</a>之藏。何为枕之。谶乃惭悟。别安高处。果有盗者夜数提举竟不能胜。明旦谶持不以为重。盗谓<a>圣人</a>悉来拜谢。时沮渠蒙逊潜据凉土称河西王。闻谶德名呼与相见。一面交言礼遇甚厚。仍请宣译。凉土英俊沙门慧嵩亲承笔受。西州道俗将数百人。欣睹明能纵横问难。谶释疑滞清辩若流。仍出宝坊诸经戒等六十余万言。涅槃三分之一。前后首尾。来往追寻。涉历八年凡经三度。译乃周讫。虽四十卷所阙尚多。冀弘法王咸令满足。一睹圆教再隆化哉。凉译经竟。当宋武帝永初二年</p>
<p style="text-align: left">
	　　禅法要解二卷</p>
<p style="text-align: left">
	　　右二卷。晋安帝世。蒙逊从弟安阳侯京声。为人博识涉猎书史。因谶弘经乃阅意内典。奉持五禁守摄六情。读谶译经即能讽诵。西至于填从天竺三藏禅师佛驮斯那。凉言佛将。咨问道义。斯那天才聪朗诵半亿偈经明了禅法。故西方诸国号为人中师子。安阳从那受学禅经诸秘要术<a>治病</a>法用。口诵梵本通利东归。于凉土翻传以教示。因尔流行</p>
<p style="text-align: left">
	　　阿毗昙毗婆沙论六十卷</p>
<p style="text-align: left">
	　　右一部六十卷。佛灭度后六百余年。迦旃延<a>罗汉</a>弟子五百人造。见宝唱录。宋文帝世。西域沙门浮陀跋摩。或云佛陀。凉言觉铠。于凉州城内闲预宫寺。永和五年为逊子虔译。沙门道泰笔受。慧嵩道朗与名德僧三百余人。考正文义再周方讫。凡一百轴。沙门道挺制序。属魏灭凉经法被焚失四十卷。至今应有六十卷是。而王宗录云一百。此据本耳。今日见行有一百九卷。当是近代后人分之</p>
<p style="text-align: left">
	　　般泥洹经二十卷</p>
<p style="text-align: left">
	　　右一部合二十卷。宋文帝世。雍州沙门释智猛。游历西域寻访异经。从天竺国赍梵本来。道经玉门于凉州译。元嘉十四年流至杨都与法显同见宋齐录</p>
<p style="text-align: left">
	　　贤愚经十五卷</p>
<p style="text-align: left">
	　　右一部合十五卷。宋文帝世。凉州沙门释昙觉。一云慧觉。共威德于于填得此经梵本来。当元嘉二十二年。于高昌国天安寺译。见宋齐录</p>
<p style="text-align: left">
	　　大忍辱经十卷　不退转经四卷(一名不退转法轮经)</p>
<p style="text-align: left">
	　　金刚三昧经一卷　金轮王经一卷</p>
<p style="text-align: left">
	　　贤劫五百佛名一卷</p>
<p style="text-align: left">
	　　右五部合一十七卷。是沙门僧祐新集释道安凉土异经。今还附入凉世目录为失译源。庶知时代显译有无卷部少多出之处所</p>
<p style="text-align: left">
	　　入大乘论二卷(坚意菩萨造)</p>
<p style="text-align: left">
	　　(元魏北台)净度三昧经一卷(第二出。与宝云译二卷者同。广略异耳。见道祖录)</p>
<p style="text-align: left">
	　　付法藏传四卷(见菩提流支录)</p>
<p style="text-align: left">
	　　右三部合七卷。宋文帝元嘉二十三年丙戌。是北魏太平真君七年。太武皇帝信纳崔皓邪佞谄谀。崇重寇谦号为天师。残害释种毁破浮图。至庚寅年。太武遭病。方始感悟。兼有白足禅师来相启发。生愧悔心。即诛崔皓。到壬辰岁。太武帝崩。子文成立。即起浮图毁经。七年还兴三宝。至和平三年。诏玄统沙门释昙曜。慨前凌废欣今载兴。故于北台石窟寺内集诸僧众。译斯传经<a>流通</a>后贤。庶使法藏住持无绝</p>
<p style="text-align: left">
	　　提谓波利经二卷(见三藏记)</p>
<p style="text-align: left">
	　　右一部合二卷。宋孝武世。元魏沙门释昙静。于北台撰。见其文云。东方太山汉言代岳。阴阳交代故云代岳。于魏世出。只应云魏言。乃曰汉言。不辩时代。一妄。太山即此方言。乃以代岳译之。两语相翻不识梵魏。二妄。其例甚多不可具述。备在两卷。经文旧录别载有提谓经一卷。与诸经语同。但靖加足五万行。用石糅金致成疑耳。今以一卷成者为定</p>
<p style="text-align: left">
	　　杂宝藏经十三卷</p>
<p style="text-align: left">
	　　付法藏因缘传六卷(或四卷。因缘广异曜自出者)</p>
<p style="text-align: left">
	　　称扬诸佛功德经三卷(第三出。一名集华经。一名现在佛名经。一名诸佛华经。凡四名。与秦秦罗什宋跋陀罗译者本同出异)</p>
<p style="text-align: left">
	　　大方广菩萨十地经一卷(第二出与晋世法护所出菩萨十地大同小异见始兴录)</p>
<p style="text-align: left">
	　　方便心论二卷(或一卷凡四品)</p>
<p style="text-align: left">
	　　右五部合二十五卷。宋明帝世。西域沙门吉迦夜。魏言何事。延兴二年。为沙门统释昙曜于北台重译。刘孝标笔受。见道慧宋齐录</p>
<p style="text-align: left">
	　　宝车菩萨经一卷(一名妙好宝车经)</p>
<p style="text-align: left">
	　　右一部一卷。齐武帝世。元魏淮川沙门释昙辩出。后青州沙门道侍改治访无梵本。世多注为疑。见三藏集记及诸别录</p>
<p style="text-align: left">
	　　(元魏南京)信力入印法门经五卷(正始元年出)</p>
<p style="text-align: left">
	　　如来入一切佛境界经二卷(景明二年于白马寺出。一名如来庄严智慧光明入一切诸佛境界经)</p>
<p style="text-align: left">
	　　金色王经一卷(正始四年出。出法上录云。菩提流支后更重勘)</p>
<p style="text-align: left">
	　　右三部合八卷。齐梁间。南天竺国三藏法师昙摩流支。魏云法希。于洛阳为宣武帝译。沙门道宝笔受</p>
<p style="text-align: left">
	　　辩意长者子所问经一卷(一名长者辩意经)</p>
<p style="text-align: left">
	　　右一部一卷。梁武帝世。天监年中元魏沙门释法场。于雒阳出。见沙门法上录</p>
<p style="text-align: left">
	　　佛名经一十二卷(正光年出)</p>
<p style="text-align: left">
	　　入楞伽经一十卷(延昌二年译。是第二出。与宋世跋陀罗四卷楞伽广说为异。沙门僧朗道湛笔受)</p>
<p style="text-align: left">
	　　大萨遮尼干子受记经十卷(正光元年。于洛阳为司州牧汝南王于第二出。或七卷)</p>
<p style="text-align: left">
	　　法集经八卷(延昌四年于雒阳出。僧朗笔受。或六卷见法上录)</p>
<p style="text-align: left">
	　　胜思惟梵天所问经六卷(神龟元年。于洛阳译是第三出。与晋世法护六卷持<a>心经</a>。秦世罗什四卷思益经同本异出。见法上录)</p>
<p style="text-align: left">
	　　深密解脱经五卷(延昌三年。于洛阳出僧辩笔受。见法上录)</p>
<p style="text-align: left">
	　　奋迅王问经二卷(第二译。与秦世罗什<a>自在</a>王经同本异出)</p>
<p style="text-align: left">
	　　不增不减经二卷(正光年于洛阳译。或一卷)</p>
<p style="text-align: left">
	　　<a>金刚般若波罗蜜经</a>一卷(永平二年于胡相国第译。是第二出。僧朗笔受。与秦世罗什出者小异见法上录)</p>
<p style="text-align: left">
	　　差摩波帝受记经一卷(正光年于洛阳出)</p>
<p style="text-align: left">
	　　佛语经一卷(僧朗笔受)　无字宝箧经一卷(僧朗笔受)</p>
<p style="text-align: left">
	　　不必定入印经一卷(觉意笔受)</p>
<p style="text-align: left">
	　　大方等修多罗经一卷(第二出。与转有经同本异译)</p>
<p style="text-align: left">
	　　<a>弥勒</a>菩萨所问经一卷(与大乘要慧经同本别出。于赵欣宅译。觉意笔受)</p>
<p style="text-align: left">
	　　第一义法胜经一卷</p>
<p style="text-align: left">
	　　伽耶顶经一卷(第二译。与秦世罗什菩提经同本别出异名。僧朗笔受)</p>
<p style="text-align: left">
	　　文殊师利巡行经一卷(觉意笔受)</p>
<p style="text-align: left">
	　　一切法高王经一卷(与诸法勇王经同本异出别名)</p>
<p style="text-align: left">
	　　护诸童子陀罗尼咒经一卷</p>
<p style="text-align: left">
	　　宝积经论四卷</p>
<p style="text-align: left">
	　　谤佛经一卷(第二出。与晋世法护决定总持经同本异出别名。亦直云决定总持经)</p>
<p style="text-align: left">
	　　十地经论十二卷(李廓录云。初译宣武皇帝御亲于大殿上一日自笔受。后方付沙门僧辩讫了)</p>
<p style="text-align: left">
	　　胜思惟经论十卷(普太元年。于洛阳元桃阳宅出。僧朗僧辩笔受)</p>
<p style="text-align: left">
	　　弥勒菩萨所问经论十卷(于洛阳赵欣宅出僧朗笔受)</p>
<p style="text-align: left">
	　　实性经论四卷</p>
<p style="text-align: left">
	　　金刚般若经论三卷(永平二年。于胡相国宅出僧朗笔受)</p>
<p style="text-align: left">
	　　伽耶顶经论二卷(天平二年。在邺城般舟寺出一云文殊师利问菩提心经论僧辩道湛笔受)</p>
<p style="text-align: left">
	　　顺中论二卷(侍中崔光笔受)</p>
<p style="text-align: left">
	　　<a>妙法莲华经</a>论二卷(昙林笔受并制序)</p>
<p style="text-align: left">
	　　三具足经论一卷(正始五年译侍中崔光笔受)</p>
<p style="text-align: left">
	　　无量寿优波提舍经论一卷(普太元年出。僧辩笔受)</p>
<p style="text-align: left">
	　　宝髻菩萨四法论一卷</p>
<p style="text-align: left">
	　　转法轮经论一卷(昙琳笔受)</p>
<p style="text-align: left">
	　　<a>十二因缘</a>论一卷　百字论一卷</p>
<p style="text-align: left">
	　　破外道四宗论一卷</p>
<p style="text-align: left">
	　　破外道涅槃论一卷</p>
<p style="text-align: left">
	　　译众经论目录一卷</p>
<p style="text-align: left">
	　　右三十八部合一百二十七卷。梁武帝世。北天竺国三藏法师菩提流支。魏云道希。从魏永平二年至天平年。其间凡历二十余载。在洛及邺译。李廓录称三藏法师房内婆罗门经论。本可有万甲。所翻经论笔受草本满一间屋。然其慧解与勒那相亚而神聪敏。洞善方言兼工杂术。尝坐井口澡瓶内空。弟子未来。无人汲水。三藏乃操柳枝聊撝井口。密心诵咒才始数遍。泉遂涌上平至井唇。三藏即以钵盂酌用。傍僧见之并叹称圣。法师乃曰。斯是术法外国共行。此方不习乃言是圣。惧惑世人。因尔杂法。悉秘不为</p>
<p style="text-align: left">
	　　毗耶娑问经二卷</p>
<p style="text-align: left">
	　　<a>龙树菩萨</a>和香方一卷(凡五十法)</p>
<p style="text-align: left">
	　　十地经论十二卷(初译论时未善魏言。名器<a>世间</a>为盏子世间。后因入殿斋见诸宿德。从弟子索器乃总授钵襆。因悟器是总名。遂改为器世间)</p>
<p style="text-align: left">
	　　宝积经论四卷(已上二论菩提流支并译。且二德争名不相询访其间隐没互有不同。致缀文言亦有异处。后人始合。见宝唱录载)</p>
<p style="text-align: left">
	　　究竟一乘宝性论四卷(亦云宝性分别七乘增上论。或三卷。于赵欣宅出。见宝唱录)</p>
<p style="text-align: left">
	　　<a>法华经</a>论一卷(侍中崔光笔受)</p>
<p style="text-align: left">
	　　右六部合二十四卷。梁武帝世。中天竺国三藏法师勒那摩提。或云婆提。魏言宝意。正始五年来在洛阳殿内译。初菩提流支助传。后以相争因各别译。沙门僧朗觉意侍中崔光等笔受</p>
<p style="text-align: left">
	　　金刚三味陀罗尼经一卷</p>
<p style="text-align: left">
	　　如来师子吼经一卷(上二经正光六年出)　转有经一卷</p>
<p style="text-align: left">
	　　十法经一卷　银色女经一卷</p>
<p style="text-align: left">
	　　<a>正法</a>恭敬经一卷(或无法字。亦云威德陀罗尼中说经)</p>
<p style="text-align: left">
	　　<a>无畏</a>德女经一卷(与阿术达菩萨经同本异出。昙琳笔受)</p>
<p style="text-align: left">
	　　无字宝箧经一卷(右六经。元象二年出)</p>
<p style="text-align: left">
	　　阿难多目佉尼诃离陀罗尼经一卷(与支谦无量微跋密跋持陀罗尼无量门持功德直无量门破魔陀罗尼<a>舍利弗</a>陀罗尼等五经同本别出异名)</p>
<p style="text-align: left">
	　　摄大乘论二卷(普太元年出)</p>
<p style="text-align: left">
	　　右一十部合十一卷。梁武帝世北天竺国三藏法师。佛陀扇多。魏言觉定。从正光六年。至元象二年。于洛阳白马寺及邺都金华寺译(元魏邺都)正法念处经七十卷(兴和元年。于邺城大丞相高澄第译。昙林僧昉等笔受)</p>
<p style="text-align: left">
	　　圣善住意天子所问经三卷(兴和三年。于邺城金华寺出。与竺法护如幻三昧经同本异出别名昙林笔受)</p>
<p style="text-align: left">
	　　八佛经一卷　金色王经一卷(上二经并兴和四年于金华寺出。昙琳笔受)</p>
<p style="text-align: left">
	　　无垢女经一卷(兴和三年出)</p>
<p style="text-align: left">
	　　无垢优婆夷经一卷(兴和四年出)</p>
<p style="text-align: left">
	　　宝意猫儿经一卷(于金华寺为高仲密出)</p>
<p style="text-align: left">
	　　菩萨四法经一卷(金华寺出。昙琳李义希等笔受)</p>
<p style="text-align: left">
	　　解脱戒本一卷(兴和二年出。僧昉笔受。出迦叶毗律)</p>
<p style="text-align: left">
	　　犊子道人问论一卷(于金华寺为高仲蜜出。李义希笔受)</p>
<p style="text-align: left">
	　　回诤论一卷(元象元年出。昙琳笔受)</p>
<p style="text-align: left">
	　　业成就论一卷(兴和三年。于金华寺出。昙林笔受)</p>
<p style="text-align: left">
	　　唯识无境界论一卷(亦云唯识论)</p>
<p style="text-align: left">
	　　伊迦输卢迦论一卷(上二论。并在金华寺出)</p>
<p style="text-align: left">
	　　右一十四部合八十五卷。梁武帝世。东魏南天竺国波罗奈城婆罗门瞿昙般若流支。魏言智希。从元象初至兴和末。在邺都译。时菩提流支。虽复前后亦同出经。而众录目相传抄写。去上菩提及般若字唯云流支译。不知是何流支。迄今群录交涉相参。谬涉相入难得详定。后贤博采幸愿讨之</p>
<p style="text-align: left">
	　　<a>僧伽吒经</a>四卷(元象元年。于司徒公孙胜第出)</p>
<p style="text-align: left">
	　　大迦叶经三卷</p>
<p style="text-align: left">
	　　频婆娑罗王问佛供养经一卷(上二经。并兴和三年出)</p>
<p style="text-align: left">
	　　右三部合八卷。梁武帝世。东魏中天竺优禅尼国王子月婆首那。魏言高空。于邺城译。僧昉笔受</p>
<p style="text-align: left">
	　　洛阳地伽蓝记五卷(或为一大卷)</p>
<p style="text-align: left">
	　　右一部五卷。期城郡太守杨炫之撰。其序述云。三坟五典之记。九流百氏之言。并理在人区而义无天外。至于一乘二谛之源六通三达之旨。西域备详东土靡记。自顷日感梦满月流光。阳门饰毫眉之像。夜高图绀发之形。尔来奔竞其风遂广。至于晋室永嘉唯有寺四十二所。皇魏受图光宅嵩洛。笃信弥繁法教踰盛。王侯贵臣。弃象马如脱屣。庶士豪家。舍资财若遗迹。于是招提栉比宝塔骈罗。争写天上之姿。竞摹山中之影。金刹与云台比高。讲殿共阿房等壮。岂直木衣绨绣土被朱紫而已哉。暨永熙多难皇舆迁邺。诸寺僧尼亦与时徙。至武定元年中。余因行役重览洛阳。墙宇倾毁荆棘成林。野兽穴于荒阶。山鸟聚于庭树。游儿牧竖。踯躅于九逵。农夫耕老。艺黍于双阙。始知麦秀之感非独殷墟。黍离之哀信哉周室。京城内外凡有一千余寺。今日寥廓钟声罕闻。恐后世无传。故撰斯记。然寺数众多不可遍写。今之所录止大伽蓝。其中小者取其祥异世谛俗事因而出之。先以城内为始。次及城外。表列门名以记远近。凡为五篇。余才非注述多有遗漏。后之君子详其阙焉</p>
<p style="text-align: left">
	　　众经录目一卷</p>
<p style="text-align: left">
	　　右一录一卷。武帝世。雒阳信士李廓。魏永平年奉敕撰。廓内外学注述经录甚有条贯</p>
<p style="text-align: left">
	　　大世论三十论一卷(见唐内典录)(高齐)菩萨见实三昧经十四卷(天统四年。天平寺出)</p>
<p style="text-align: left">
	　　月藏经一十二卷(天统二年。于天平寺出)</p>
<p style="text-align: left">
	　　月灯三昧经十一卷(天保八年。于天平寺出)</p>
<p style="text-align: left">
	　　大悲经五卷(天保九年。于天平寺出)</p>
<p style="text-align: left">
	　　须弥藏经二卷</p>
<p style="text-align: left">
	　　然灯经一卷(亦名施灯功德经。上二经并天保九年。于天平寺出)</p>
<p style="text-align: left">
	　　法胜阿毗昙论七卷(河清二年。于天平寺出)</p>
<p style="text-align: left">
	　　右七部合五十二卷周明帝世。高齐沙门统北天竺乌场国三藏法师那连提耶舍。齐言尊称。于邺城译。昭玄沙门都瞿昙般若流支长子达摩阇那。齐言法智。传语</p>
<p style="text-align: left">
	　　尊胜菩萨所问经一卷(一名入无量门陀罗尼经)</p>
<p style="text-align: left">
	　　右一经一卷。周武帝世。高齐居士万俟懿于邺城译。懿元是鲜卑姓万俟氏。少而<a>出家</a>师事婆罗门甚聪哲。善梵书语工咒术医方。故预翻译焉</p>
<p style="text-align: left">
	　　(阵氏)佛阿毗昙经九卷</p>
<p style="text-align: left">
	　　无上依经二卷(永定二年。于南康<a>净土</a>寺出)</p>
<p style="text-align: left">
	　　解节经一卷(此经本有一十八品。今此一卷。止是第四一品。<a>真谛</a>略出以证义耳)</p>
<p style="text-align: left">
	　　金刚般若波罗蜜经一卷(第三译。与秦世罗什魏世菩提流支出者。同本文有广略耳)</p>
<p style="text-align: left">
	　　广义法门经一卷　僧涩多律一卷(陈言总摄)</p>
<p style="text-align: left">
	　　修<a>禅定</a>法一卷　俱舍释论二十一卷</p>
<p style="text-align: left">
	　　俱舍论本一十六卷</p>
<p style="text-align: left">
	　　立世阿毗昙十卷(永定三年出)</p>
<p style="text-align: left">
	　　摄大乘论一十五卷(天嘉四年。于广州制旨寺出慧恺笔受或十二卷)</p>
<p style="text-align: left">
	　　<a>佛性</a>论四卷　<a>四谛</a>论四卷</p>
<p style="text-align: left">
	　　僧伽论三卷</p>
<p style="text-align: left">
	　　摄大乘论本三卷(第二译。与元魏世佛陀扇多出者小异)</p>
<p style="text-align: left">
	　　大空论三卷(于豫章栖隐寺出。唐内典录云十八空)</p>
<p style="text-align: left">
	　　中边分别论三卷(于临川郡出)　金七十论二卷</p>
<p style="text-align: left">
	　　俱舍论偈一卷　金刚般若论一卷</p>
<p style="text-align: left">
	　　律二十二明了论一卷(亦直云明了论)</p>
<p style="text-align: left">
	　　大般涅槃经论一卷　遗教论一卷</p>
<p style="text-align: left">
	　　三无性论一卷　反质论一卷</p>
<p style="text-align: left">
	　　堕负论一卷　求那摩底随相论一卷</p>
<p style="text-align: left">
	　　宝行王正论一卷　成就三乘论一卷</p>
<p style="text-align: left">
	　　正论道理论一卷　意业论一卷</p>
<p style="text-align: left">
	　　执部异论一卷</p>
<p style="text-align: left">
	　　唯识论文义合一卷(第二出。与元魏般若流支译者小异。在临川郡翻)</p>
<p style="text-align: left">
	　　正论释义五卷(于晋安佛力寺出)</p>
<p style="text-align: left">
	　　佛性义三卷　禅定义一卷</p>
<p style="text-align: left">
	　　俱舍论疏十六卷</p>
<p style="text-align: left">
	　　金刚般若疏合十一卷</p>
<p style="text-align: left">
	　　十八部论疏十卷　解节经疏四卷</p>
<p style="text-align: left">
	　　无上依经疏四卷　如实论疏三卷</p>
<p style="text-align: left">
	　　四谛论疏三卷　破我论疏一卷</p>
<p style="text-align: left">
	　　随相论中十六谛疏一卷(于始兴郡出)</p>
<p style="text-align: left">
	　　婆蓃槃豆传一卷　众经通序二卷</p>
<p style="text-align: left">
	　　翻外国语七卷(一名杂事。一名俱舍论因缘事)</p>
<p style="text-align: left">
	　　右四十八部合二百三十二卷。周武帝世。西天竺优禅尼国三藏法师拘那罗陀。陈言亲依。又别云真谛。起陈氏永定元年丙子。至太建初己丑。凡十四年。既怀道游方随在所便译。并见曹毗三藏历传云。阇梨太建元年正月十一日午时迁化。年七十一。遗文并付神足弟子沙门智休。领受三藏寺沙门法海。未集阇梨文本已成部轴云。阇梨外国经论并是多罗树叶书。凡有二百四十缚。若依陈纸墨翻写应得二万余卷。今之所译止是数缚多罗叶书。已得二百余卷。通及梁代减三百卷。是知佛法大海不可思议。其梵本华严涅槃金光明将来。建康已外多在岭南广州制旨王园二寺。冀不思议弘法大士。将来共寻。庶令法灯传照不隐辉于海隅</p>
<p style="text-align: left">
	　　胜天王般若波罗蜜经七卷</p>
<p style="text-align: left">
	　　右一部合七卷。周武帝世。月婆首那。生知俊朗。自魏达齐之梁逮陈。世<a>学佛</a>经尤精义理。洞晓音韵兼善方言。那先在邺齐受魏禅。诸有蕃客去留任情。那请还乡。路经江左。因尔遂被梁武帝留。敕总监知外国使命。太清二年忽遇于填婆罗门僧求那跋陀。陈言德贤。有胜天王般若梵本。那因祈请乞愿弘宣。求那跋陀嘉其雅操豁然授与。那得保持以为希遇。属侯景乱未暇及翻。携负西东讽持供养。到陈天嘉乙酉之岁。始于江州兴业伽蓝方果译出。沙门智昕笔受陈文。凡六十日。江州刺史仪同黄法[((木-(企-止)+昍)/大)*毛]为檀越。越州僧正沙门释慧恭三十德僧监掌始末。具经后序不广烦述。那虽一身而备经涉历魏齐梁陈。相继宣译</p>
<p style="text-align: left">
	　　大乘宝云经八卷(第二出与梁世曼陀罗所出者七卷宝云同本异出)</p>
<p style="text-align: left">
	　　右一部合八卷。周武帝世扶南国沙门须菩提。陈言善吉。于杨都城内至敬寺。为陈主译。见一乘寺藏众经目录</p>
				</div></div><hr><script charset='utf-8' src='../../js/footer.js'></script></body></html>