<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修历代三宝纪 第十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>历代三宝纪 第十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>历代三宝纪 第十卷</strong> (译经宋)</p>
<p style="text-align: left">
	　　开皇十七年翻经学士臣费长房上</p>
<p style="text-align: left">
	　　宋世录者。刘裕字德舆。彭城都乡人。初生之辰神光照室。长七尺六寸。受东晋禅称宋。仍都建康。至第三主元嘉年中。有上事者。云比寺塔修饰过。兴乐福之徒奢竞日甚。文帝以问何侍中曰。范泰及谢灵运皆称六经本是济俗。性灵真要会以<a>佛经</a>为指南。此贤达言实诚有譡。若使率土之滨皆纯此化。则朕垂拱坐致太平。尚之对曰。中朝以远难复尽知。渡江以来王道周顗宰辅之冠盖。王蒙谢尚人伦之羽仪。[邱-丘+吝]超王谧等。或号绝群。或称独步。略数十人靡非英俊。清信之士无乏于时。慧远法师云。释氏之化无施不可。臣谓此说有契理奥何者百家之乡十人持<a>五戒</a>则十人淳谨。千室之邑百人修十善则百人和穆。传此风教已遍寰区。编户亿千则仁人百万。夫能行一善则去一恶。去一恶则息一刑。一刑息于家。万刑息于国。则陛下之言坐致太平是也。故佛图澄入邺。石虎杀戮减半。渑池宝塔放光。符健推锯用息蒙逊。反噬无亲虐如豺虎。末节改悟遂成善人。法逮道人力兼万夫。几乱河渭面缚甘死以赴师厄。此岂非是内化被哉。时吏部郎羊玄保。在坐进曰。臣窃恐秦赵论强兵之术。孙吴尽吞并之计。将无取于此也。帝曰。此非战国之具。良如卿言。尚之曰。夫礼隐逸则战士怠。贵仁德则兵气衰。若以孙吴为心。志在吞噬。亦无取于尧舜之道。岂唯释教而已哉。帝悦曰。释门有卿亦犹孔氏之有季路。所谓恶言不入于耳。准此而谈可谓至矣。法由人显。佛嘱帝王。自是宋朝释教隆盛。名僧智士郁若稻麻。宝刹金轮森如竹苇。相承八主五十九年。其诸译人华戎道俗二十有三。合出修多罗毗尼戒本羯磨优波提舍阿毗昙论传录等。凡二百一十部四百九十卷。结为宋代建康录云</p>
<p style="text-align: left">
	　　宋<a>沙门</a><a>佛陀</a>什　三部(三十六卷律戒羯磨)</p>
<p style="text-align: left">
	　　沙门释智严　一十四部(三十六卷经)</p>
<p style="text-align: left">
	　　沙门释宝云　四部(十五卷经)</p>
<p style="text-align: left">
	　　沙门释慧严　一部(三十六卷经)</p>
<p style="text-align: left">
	　　沙门伊叶波罗　一部(十卷阿毗昙)</p>
<p style="text-align: left">
	　　沙门求那跋摩　七部(三十八卷经论记)</p>
<p style="text-align: left">
	　　沙门<a>僧伽</a>跋摩　五部(二十七卷阿毗昙集偈)</p>
<p style="text-align: left">
	　　沙门求那跋陀罗　七十八部(一百六十一卷经集喻)</p>
<p style="text-align: left">
	　　沙门昙摩蜜多　一十一部(一十二卷经)</p>
<p style="text-align: left">
	　　沙门畺良耶舍　二部(二卷经)</p>
<p style="text-align: left">
	　　沙门昙无竭　二部(六卷经)</p>
<p style="text-align: left">
	　　安阳侯沮渠京声　三十五部(三十六卷经)</p>
<p style="text-align: left">
	　　沙门功德直　二部(七卷经)</p>
<p style="text-align: left">
	　　沙门释惠简　二十五部(二十五卷经)</p>
<p style="text-align: left">
	　　沙门释僧璩　一部(二卷羯磨)</p>
<p style="text-align: left">
	　　沙门释法颖　三部(三卷戒本及羯磨)</p>
<p style="text-align: left">
	　　沙门竺法眷　六部(二十九卷经)</p>
<p style="text-align: left">
	　　沙门释翔公　一部(二卷经)</p>
<p style="text-align: left">
	　　沙门释道严　二部(三卷经)</p>
<p style="text-align: left">
	　　沙门释勇公　四部(四卷经)</p>
<p style="text-align: left">
	　　沙门释法海　二部(二卷经)</p>
<p style="text-align: left">
	　　沙门释先公　一部(一卷经)</p>
<p style="text-align: left">
	　　沙门释道俨　一部(二卷论)</p>
<p style="text-align: left">
	　　宋弥沙塞律三十四卷(见道惠宋齐录。别录云二十四卷此恐误)</p>
<p style="text-align: left">
	　　弥沙塞戒本一卷(见竺道祖录)</p>
<p style="text-align: left">
	　　弥沙塞羯磨一卷(见竺道祖录)</p>
<p style="text-align: left">
	　　右三部合三十六卷。废帝荣阳王世。罽宾<a>三藏</a>毗尼师佛陀什。宋言觉寿。少受业于弥沙塞部。专精律品兼达禅要。寿以景平元年七月到于杨都。先是法显于师子国得弥沙塞律梵本来。未及翻译。而显迁化。京邑诸僧闻佛陀什既善此学。于是众议请令出之。即以其年冬十一月集龙光寺。译为三十四卷。什执梵文。于填沙门智胜传语。龙光寺沙门竺道生。东安寺沙门慧严等。更互笔受。参正文理。仪同侍中琅琊王练为檀越。至二年十二月方讫。仍于大部抄出戒心并羯磨等文。并行于世</p>
<p style="text-align: left">
	　　普曜经八卷(第二译。与蜀出竺法护翻本同文小异。见宋齐录及祐皎传记。或六卷四卷)</p>
<p style="text-align: left">
	　　无尽意<a>菩萨</a>经六卷(亦云阿差末经。见李廓录)</p>
<p style="text-align: left">
	　　生经五卷(见别录)　广博严净经四卷(元嘉四。年出。见宋齐录。亦云广博严净不退转经。亦云不退转法轮经与晋世竺法护所译阿惟越致遮经。同本别译。名异文别)</p>
<p style="text-align: left">
	　　菩萨璎珞本业经二卷</p>
<p style="text-align: left">
	　　毗罗三昧经二卷(明<a>居士</a>入定事。见东录。祐云疑)</p>
<p style="text-align: left">
	　　阿那含经二卷　四天王经一卷</p>
<p style="text-align: left">
	　　善德<a>婆罗门</a>问提婆达多经一卷</p>
<p style="text-align: left">
	　　一音显<a>正法</a>经一卷(或云一音演正法经)</p>
<p style="text-align: left">
	　　调伏众生业经一卷　善德优婆塞经一卷</p>
<p style="text-align: left">
	　　法华三昧经一卷　净度三昧经一卷</p>
<p style="text-align: left">
	　　右一十四部合三十六卷。文帝元嘉四年。凉州沙门释智严。弱冠<a>出家</a>游方博学。遂于西域遇得前经梵本赍来达到杨都。于枳园寺共宝云出。严之神德备高僧传。不复委载</p>
<p style="text-align: left">
	　　付法藏经六卷(见李廓录)</p>
<p style="text-align: left">
	　　佛所行赞经五卷(于六合山寺出。见宝唱录。或云传马鸣撰。见别录唐七十卷)</p>
<p style="text-align: left">
	　　新<a>无量寿经</a>二卷(于道场寺出。是第七译。与支谦康僧铠白延法护罗什法力等出者各不同。见道惠宋齐录及高僧传)</p>
<p style="text-align: left">
	　　净度三昧经二卷(法显赍。梵本来。见竺道祖杂录)</p>
<p style="text-align: left">
	　　右四部合一十五卷。文帝世。凉州沙门宝云。少历西方。善梵书语。<a>天竺</a>诸国字音训释。悉皆备解。后还长安复至江左。晚出诸经多云刊定。华戎兼通言音允正。众咸信服。初时关中有竺佛念善于宣译。符姚二代犹擅其名。领会真文最为称首。其江左翻传译梵为宋莫踰于云。初与智严恒共同出。严既迁化云后浊宣。故不多载</p>
<p style="text-align: left">
	　　大般<a>涅槃</a>经三十六卷(见宝唱录及高僧传)</p>
<p style="text-align: left">
	　　右一部三十六卷。元嘉昙无谶。晋末于姑臧为北凉沮渠氏译。本有四十卷。语小朴质不甚流美。宋文帝世元嘉年。初达于建康。时有豫州沙门范慧严清河沙门崔慧观。共陈郡处士谢灵运等。以谶涅槃品数疏简。初学之者难以厝怀。乃依旧翻泥洹正本加之品目。文有过质颇亦改治。结为三十六卷。始有数本流行未广。严后一时夜忽然梦见有一人形状极伟。乃大厉声而谓严曰。涅槃尊经何以率尔轻加斟酌。严既觉已怀抱惕然。旦乃集僧欲改前本。时有识者咸共止云。此盖欲诫励后人耳。若必苟违乖舛理者。何容即时方始感梦。严以为然。顷之又梦神人告曰。君以弘经精到之力。于后必当得见佛也。恐将来哲不知根元。故复记述</p>
<p style="text-align: left">
	　　杂阿毗昙心十卷(或十一卷)</p>
<p style="text-align: left">
	　　右十卷。文帝世。外国沙门伊叶波罗。宋言<a>自在</a>。于彭城为北徐州刺史王仲德译。至择品缘碍未竟遂辍</p>
<p style="text-align: left">
	　　菩萨善戒经二十卷(于祇洹寺译。第二出与谶所翻八卷者小异。见竺道祖录及高僧传。后<a>弟子</a>于定林寺更出二品。成三十卷)</p>
<p style="text-align: left">
	　　杂阿毗昙心十三卷(初伊叶波罗出至择品停。今续译都讫成三十三卷。见高僧传)</p>
<p style="text-align: left">
	　　四分羯磨一卷(元嘉八年于祇洹寺出。是第二译。与魏昙帝出者同。见高僧传别录宝唱录等)</p>
<p style="text-align: left">
	　　优婆塞五戒略论一卷(元嘉八年于祗洹寺出。亦云五戒相。亦云五戒略论。见高僧传及唱录)</p>
<p style="text-align: left">
	　　善信二十二戒一卷(亦云离欲优婆塞优婆夷具行二十二戒。亦云三归优婆塞戒。见高僧传)</p>
<p style="text-align: left">
	　　<a>沙弥</a>威仪一卷　经律分异记一卷</p>
<p style="text-align: left">
	　　右七部合三十八卷。罽宾国三藏法师求那跋摩。宋言功德铠。元嘉年来达乎建邺。文帝引见劳问殷勤。帝因言曰。弟子常欲持斋不杀。迫以身殉物不获从志。法师既不远万里来化此国。将何以教之。跋摩曰。夫道在心不在事。法由己非由人。且帝王与匹夫所修分异。匹夫身贱名劣言令不威。若不克己苦躬将何为用。帝王以四海为家万民为子。出一嘉言则士女咸悦。布一善政则人神以和。刑不夭命。役无劳力。则使风雨适时寒暖应节。百谷滋繁桑麻郁茂。如此持斋斋亦大矣。不杀亦众矣。宁在减半日之餐全一禽之命然后方为弘济耶。帝乃抚机叹曰。夫俗人迷于远理。沙门滞于近教。迷远理者谓至道虚说。滞近教者则拘挛篇章。至如跋摩法师所言真谓开悟明达。可与谈于<a>天人</a>之际矣。乃敕住祇洹寺供给隆厚。译出前件经论记等常。于定林寺安居。时有信者采华布席。唯摩所坐华采更鲜。众咸惊异。后还祇洹奄然而化。摩未终前预作遗文。偈颂三十六行。自说证第二果。付与弟子阿沙罗云。吾殁之后可以此文示天竺僧并此土人也。又摩亡时徒众并见一物其状若龙。长一匹许。在尸侧直上空。其遗偈云。前顶礼三宝。净戒诸上座。浊世多谄曲。虚伪无诚信。愚惑不识真。怀嫉轻有德。是以诸贤圣。现世晦其迹。我求那跋摩。命行尽时至。所获善功德。今当如实说。不以谄曲心。希望求名利。为劝众<a>懈怠</a>。增长诸<a>佛法</a>。大法力如是。仁者咸谛听。我昔旷野中。初观于死尸。膖胀虫烂坏。臭秽脓血流。系心缘后处。此身性如是。常见此身相。贪蛾不畏火。如是无量种。修习死尸观。放舍余闻慧。依止林树间。是夜专精进。正观常不忘。境界恒在前。犹如对明镜。如彼我亦然。由是心寂靖。转身极明净。清凉止是乐。增长大<a>欢喜</a>。则生无著心。变成骨锁相。白骨现在前。朽坏支节离。白骨悉磨灭。无垢智炽然。调伏思<a>法相</a>。我时得如是。身安极柔软。如是方便修。胜进转增长。微尘念念灭。坏色<a>正念</a>住。是则身究竟。何缘起贪欲。知因诸妄生。如鱼贪钩饵。彼及无量坏。念念观磨灭。知彼所依处。从心猿猴起。业及业报果。依缘念念灭。心所知种种。是不别法相。是则思慧念。次第满足修。观种种法相。其心转明了。我于尔炎中。明见四念处。信行从事境。摄心缘中住。苦如炽然剑。斯由渴爱转。爱尽如涅槃。普见彼<a>三界</a>。死炎所炽然形体极消瘦。喜自乐方便。身还渐充满。胜妙众相生。顶忍亦如是。是于我心起。真实正方便。渐渐略境界。寂灭乐增长。得世第一法。一念缘<a>真谛</a>。次第法忍生。是谓无漏道。妄相及诸境。名字悉远离。境界真谛义。除恼获清凉。成就三昧果。离垢清凉缘。不涌亦不没。慧净如明日。湛然正安住。纯一寂灭相。非我所宣说。唯佛能证知。那波阿毗昙。说五因缘果。实义知<a>修行</a>。名者莫能见。说论各异端。修行理无二。偏执有是非。达者无违诤。修行众妙相。今我不宣说。惧人起<a>妄想</a>。诳惑诸<a>世间</a>。于彼修利相。我已说少分。若彼善知者。善知此缘起。摩罗婆国界。始得初圣果。阿兰若山寺。遁迹修远离。后于师子国。村名劫波利。进修得二果。是名斯陀含。从是多留难。障修离欲道。见我修远离。知是处空闲。咸生希有心。利养竞来臻。我见如火毒。心生大厌离。避乱浮乎海。阇婆及林邑。业行风所飘。<a>随缘</a>之宋境。于是诸国中。随力兴佛法。无问所应问。谛实真实观。今此身灭尽。寂若灯火灭</p>
<p style="text-align: left">
	　　杂阿毗昙毗婆沙十四卷(元嘉十年于长干寺第二重译。与前本大同小异)</p>
<p style="text-align: left">
	　　摩德勒伽毗尼十卷(一云萨婆多毗尼。元嘉十二年于秣陵平乐寺出。见道慧宋齐录)</p>
<p style="text-align: left">
	　　大勇菩萨分别业报集一卷</p>
<p style="text-align: left">
	　　<a>龙树菩萨</a>劝发诸王要偈一卷</p>
<p style="text-align: left">
	　　请圣僧浴文一卷(并见高僧传及别录)</p>
<p style="text-align: left">
	　　右五部合二十七卷。文帝世。天竺三藏法师僧伽跋摩。宋言众铠。元嘉十年届自建邺。善律藏明杂心。彭城王刘义康崇其戒范。请以为师。名重京邑道场。慧观以跋摩妙解杂心讽诵通利。先三藏等虽复译出。未及缮写。更重请翻。宝云传语。观自笔受。一周乃讫。其后相续出摩德勒伽等</p>
<p style="text-align: left">
	　　杂阿含经五十卷(于瓦官寺译。法显赍来。见道慧宋齐录)</p>
<p style="text-align: left">
	　　众事分阿毗昙十二卷(共菩提耶舍译)</p>
<p style="text-align: left">
	　　楞伽阿跋多罗宝经四卷(元嘉二十年。于道场寺译。慧观笔受。见道慧僧祐法上等录)</p>
<p style="text-align: left">
	　　央掘魔罗经四卷(亦道场寺出。见道慧宋齐及僧祐法上别录等)</p>
<p style="text-align: left">
	　　过去现在因果经四卷(于荆州辛寺译。是第三出。与汉世竺大力吴世谦所出本起瑞应等本大同文少异见始兴及僧祐李廓等录)</p>
<p style="text-align: left">
	　　释六十二见经四卷(见别录祐录云一卷)</p>
<p style="text-align: left">
	　　大方广宝箧经三卷(见李廓录)</p>
<p style="text-align: left">
	　　现在佛名经三卷(元嘉二十九年正月七日。于荆州为南谯王刘义宣译。亦名华敷现在佛名。见始兴录及高僧传)</p>
<p style="text-align: left">
	　　菩萨行方便<a>神通</a>变化经三卷(见李廓录)</p>
<p style="text-align: left">
	　　净度三昧经三卷(见李廓录)</p>
<p style="text-align: left">
	　　相续<a>解脱</a>了义经二卷(于东安寺译见道慧僧祐李廓法上等四录)</p>
<p style="text-align: left">
	　　大法鼓经二卷(于东安寺译见道慧僧祐李廓及别录等)</p>
<p style="text-align: left">
	　　阿兰若习禅经二卷(见李廓录)</p>
<p style="text-align: left">
	　　胜鬘师子吼一乘大方便经一卷(于丹阳郡译宝云传语慧观笔受见道慧宋齐录祐廓同)</p>
<p style="text-align: left">
	　　无量寿经一卷(孝建年出是第八译见道慧宋齐录与康僧铠支谦白延竺法护罗什竺法力宝云等所出本大同广略文异)</p>
<p style="text-align: left">
	　　宾头卢突罗阇为优陀延王<a>说法</a>经一卷</p>
<p style="text-align: left">
	　　般泥洹经一卷(孝建元年于辛寺译是第二出或无般字与晋世竺法护双卷泥洹大同小异见道慧宋齐录)</p>
<p style="text-align: left">
	　　八吉祥经一卷(元嘉二十九年于荆州为司空南谯王译是第二出与吴世支谦出者小异见僧祐及宝唱录)</p>
<p style="text-align: left">
	　　无忧王经一卷(于荆州辛寺译见吴录)</p>
<p style="text-align: left">
	　　出无量持门经一卷(见吴录)</p>
<p style="text-align: left">
	　　三小劫经一卷(见别录)　四食经一卷(见别录)</p>
<p style="text-align: left">
	　　十二游经一卷(第二出与晋世迦留陀伽译者小异见旧录)</p>
<p style="text-align: left">
	　　十二头陀经一卷</p>
<p style="text-align: left">
	　　异处七处<a>三观</a>经一卷(第二出出杂阿含或无异处字)</p>
<p style="text-align: left">
	　　三因缘经一卷</p>
<p style="text-align: left">
	　　十一想思念如来经一卷(或云思惟念)</p>
<p style="text-align: left">
	　　十二品<a>生死</a>经一卷</p>
<p style="text-align: left">
	　　十报法三统略经一卷　罪福<a>报应</a>经一卷</p>
<p style="text-align: left">
	　　六斋八戒经一卷　十三头陀经一卷</p>
<p style="text-align: left">
	　　四人出现世间经一卷(出杂阿含)</p>
<p style="text-align: left">
	　　四品<a>学法</a>经一卷</p>
<p style="text-align: left">
	　　佛入涅槃密迹金刚力士哀恋经一卷</p>
<p style="text-align: left">
	　　申兜本经一卷(或申日)</p>
<p style="text-align: left">
	　　舅甥经一卷(出生经)　那先经一卷(异出本)</p>
<p style="text-align: left">
	　　日难经一卷(一云越难经)　君臣经一卷(出生经)</p>
<p style="text-align: left">
	　　鞞摩肃经一卷　鹦鹉经一卷(出中阿含)</p>
<p style="text-align: left">
	　　负债为牛经一卷(出生经)　那赖经一卷(出生经)</p>
<p style="text-align: left">
	　　二侨生经一卷(出出曜经)　释摩男本经一卷</p>
<p style="text-align: left">
	　　阿兰那经一卷　老母经一卷</p>
<p style="text-align: left">
	　　树提伽经一卷　阿速达经一卷</p>
<p style="text-align: left">
	　　大意经一卷　目连降龙王经一卷</p>
<p style="text-align: left">
	　　阿难见伎乐啼哭无常经一卷(出杂阿含)</p>
<p style="text-align: left">
	　　<a>舍利弗</a>等<a>比丘</a>得身作证经一卷</p>
<p style="text-align: left">
	　　佛往慰迦叶病经一卷</p>
<p style="text-align: left">
	　　请般特比丘经一卷(一云时)</p>
<p style="text-align: left">
	　　佛命阿难诣最胜长者经一卷</p>
<p style="text-align: left">
	　　目连弟布施望即报经一卷</p>
<p style="text-align: left">
	　　<a>舍利</a>弗般泥洹经一卷(出生经)</p>
<p style="text-align: left">
	　　摩诃迦叶度贫母经一卷</p>
<p style="text-align: left">
	　　阿那律七念章经一卷</p>
<p style="text-align: left">
	　　杂藏经一卷　<a>虚空藏菩萨</a>经一卷</p>
<p style="text-align: left">
	　　菩萨诃欲经一卷(第二出)　阿弥陀经一卷</p>
<p style="text-align: left">
	　　诸法无行经一卷　贫子须赖经一卷(见李廓录)</p>
<p style="text-align: left">
	　　杀龙济一国经一卷(出<a>六度</a>集)</p>
<p style="text-align: left">
	　　无量义经一卷(见李廓录)</p>
<p style="text-align: left">
	　　无涯际持法门经一卷</p>
<p style="text-align: left">
	　　堕珠着海中经一卷(出生经)</p>
<p style="text-align: left">
	　　当来选择诸恶世界经一卷</p>
<p style="text-align: left">
	　　阿难陀目佉尼呵离陀经一卷</p>
<p style="text-align: left">
	　　佛入<a>甘露</a>调正意经一卷(出大十二门经)</p>
<p style="text-align: left">
	　　过去行檀波罗蜜经一卷</p>
<p style="text-align: left">
	　　本行<a>六波罗蜜</a>经一卷(已上不注诸录者并见别录)</p>
<p style="text-align: left">
	　　第一义五相略集一卷(于东安寺译见僧祐录)</p>
<p style="text-align: left">
	　　二藏法师自述喻一卷(见杂录)</p>
<p style="text-align: left">
	　　右七十八经合一百六十一卷。文帝世。中天竺国三藏法师求那跋陀罗。宋言功德贤。善大乘学。时人亦称为摩诃乘。亦云衍。元嘉十二年来至杨都。帝深崇敬。彭城王刘义康南谯王刘义宣。并师事之。敕住祇洹寺。仍请令译杂阿含等。宝云传语。慧观笔受。后随谯王镇抚荆州。复于辛寺又出无忧王等经。前后所翻凡百余卷。多是弟子法勇传语。谯王尝请讲<a>华严经</a>。跋陀自忖未善宋言心怀愧叹。即专系心旦夕礼忏。请观世音乞求冥应。遂梦有人白服持剑擎一人首来其前曰。何故忧耶。陀因稽颡具以意对。其人答曰。无所多忧。即便以剑易于陀首更安新头。语令回转讫因问曰。得无痛耶。陀答不痛。豁然便觉心神喜悦。旦起道义备领宋言。于是就讲辩注若流。后还杨都。属帝宴会王公毕集。敕见跋陀未及净发白首皓然。帝遥望见顾谓<a>尚书</a>谢庄等曰。摩诃衍师聪明机解。但老期将至。朕试问之。其情必能悟人意也。跋陀上阶。帝迎谓之曰。摩诃乘师今日不负远来之意。自外如何唯有一在摩诃乘。师即应声答曰。贫道慕化远归帝京。蒙供养来垂三十载。天子恩遇衔愧甚深。但今七十老病之人。更无余期唯一死在。帝大赏悦嘉其机辩。敕陀进近御筵而坐。举朝属目荣而美之。兼工咒术。备在僧传。不复委载。祐录止云。贤译出经七十三卷。得知不尽。今案众录悉具列之</p>
<p style="text-align: left">
	　　禅秘要经三卷(亦云禅法要元嘉十八年于祗洹寺译见祐录)</p>
<p style="text-align: left">
	　　五门禅经要用法一卷(见祐及唱录)</p>
<p style="text-align: left">
	　　观<a>普贤菩萨</a>行法经一卷(出深功德经亦云普贤观经。见祐录)</p>
<p style="text-align: left">
	　　<a>虚空</a>藏观经一卷(亦云观虚空藏菩萨经。亦直云虚空藏菩萨经。见道慧及祐等录)</p>
<p style="text-align: left">
	　　诸法勇王经一卷(见李廓录)</p>
<p style="text-align: left">
	　　佛升忉利天为母说法经一卷</p>
<p style="text-align: left">
	　　转女身经一卷　象腋经一卷</p>
<p style="text-align: left">
	　　郁伽长者所问经一卷</p>
<p style="text-align: left">
	　　虚空藏菩萨神咒经一卷(已上六经。并见李廓魏世录)</p>
<p style="text-align: left">
	　　右一十部一十二卷。文帝世。罽宾三藏禅师昙摩蜜多。宋言法秀。生而连眉。为人沉邃甚有慧鉴。常有善神潜形密护。每之国境神必托梦告其王。知去亦如之。誓以游方<a>教化</a>为志。习性清修不拘名利。初到炖煌即立禅阁于闲旷地。植捺千株开园百亩。禅众济济趣者如云。元嘉年初来到建邺届止中寺。晚憩祇洹。即译禅经及以神咒。兼复传画迦毗罗神王像形。迄至于今是其则也</p>
<p style="text-align: left">
	　　观药王药上二菩萨经一卷</p>
<p style="text-align: left">
	　　无量寿观经一卷</p>
<p style="text-align: left">
	　　右二部合二卷。文帝世。西域沙门畺良耶舍。宋言时称。性刚直寡嗜欲。善三藏学。多所识知。尤工禅思。元嘉年初达京邑。帝深加赏。敕住钟山道林精舍以上二经是转障之秘术。<a>净土</a>之洪因。常受持讽诵。故沙门僧含祈请译出。含躬笔受。并见道慧宋齐录及高僧传</p>
<p style="text-align: left">
	　　<a>观世音菩萨</a>受记经一卷(第二出。与晋世竺法护译者小异)</p>
<p style="text-align: left">
	　　外国传五卷(竭自游西域事)</p>
<p style="text-align: left">
	　　右二部合六卷。武帝世。永初元年黄龙国沙门昙无竭。宋言法勇。招集同志释僧猛等二十五人。共游西域二十余年。自外并化。唯竭只还于罽宾国写得前件梵本经来。元嘉末年达于江左。即于杨都自宣译出。见王宋僧祐慧皎李廓法上等录。白着行记五卷</p>
<p style="text-align: left">
	　　治禅病秘要法经二卷(孝建二年于竹园寺出。或无经字。见道祖魏录僧祐宝唱等录又载)</p>
<p style="text-align: left">
	　　净饭王般涅槃经一卷(第二出)</p>
<p style="text-align: left">
	　　八关斋经一卷(异出本)　普明王经一卷</p>
<p style="text-align: left">
	　　佛大僧大经一卷(二儿名)　生死变识经一卷</p>
<p style="text-align: left">
	　　忿和檀王经一卷　长者音悦经一卷</p>
<p style="text-align: left">
	　　贤者律仪经一卷(亦云威仪)　进学经一卷</p>
<p style="text-align: left">
	　　优婆塞五戒经一卷(亦云五相经)</p>
<p style="text-align: left">
	　　耶祗经一卷　摩达经一卷</p>
<p style="text-align: left">
	　　五百梵志经一卷　旃陀越经一卷</p>
<p style="text-align: left">
	　　五反覆大义经一卷　迦叶禁戒经一卷</p>
<p style="text-align: left">
	　　弟子死复生经一卷</p>
<p style="text-align: left">
	　　弟子事佛吉凶经一卷</p>
<p style="text-align: left">
	　　五苦章句经一卷</p>
<p style="text-align: left">
	　　释种问优婆塞经一卷(出杂阿含)</p>
<p style="text-align: left">
	　　波斯匿王丧母经一卷　菩萨誓经一卷</p>
<p style="text-align: left">
	　　中阴经一卷　佛母般泥洹经一卷(孝建二年。于钟山定林上寺出。见祐录。亦云大爱道经)</p>
<p style="text-align: left">
	　　[(序-予+林)/女]夷比丘经一卷　梵摩皇经一卷</p>
<p style="text-align: left">
	　　优婆塞五法经一卷　五恐怖世经一卷</p>
<p style="text-align: left">
	　　末罗王经一卷</p>
<p style="text-align: left">
	　　观<a>弥勒</a>菩萨上生兜率天经一卷(见道慧宋齐录及三藏记)</p>
<p style="text-align: left">
	　　观世音观经一卷(见僧祐录)</p>
<p style="text-align: left">
	　　谏王经一卷</p>
<p style="text-align: left">
	　　清信士阿夷扇经一卷(亦云阿夷扇持父子经)</p>
<p style="text-align: left">
	　　弟子慢为耆域述经一卷(亦云弟子为耆域术慢。或云弟子戏诞经。上来不注见处者。并出别录)</p>
<p style="text-align: left">
	　　右三十五部合三十六卷。孝武帝世。北凉河西王沮渠蒙逊从弟安阳侯京声。属凉运终为元魏灭。京声窜窃南奔建康。晦志卑身不交人世。常游止塔寺以居士自卑。绝妻孥淡荣利。<a>从容</a>法侣宣通正教。是以黑白咸嘉敬焉。所译前件杂要众经。既讽习久对众弘宣。临笔缀文曾无滞碍。丹阳尹孟顗见而善之。深加赏接资赡隆厚见高僧传</p>
<p style="text-align: left">
	　　菩萨<a>念佛</a>三昧经六卷(或直云念佛三昧经。见道慧宋齐录)</p>
<p style="text-align: left">
	　　无量门破魔陀罗尼经一卷(或直云破魔陀罗尼经。见僧祐录)</p>
<p style="text-align: left">
	　　右二部合七卷。孝武帝世。西域沙门功德直。以大明六年。于荆州为沙门释玄畅译。畅刊正文义辞旨婉密。而畅舒手出香掌中流水。莫之测也。后适成都止大石寺。即是阿育王塔。乃手自作金刚密迹等十六神像。传至于今</p>
<p style="text-align: left">
	　　药师琉璃光经一卷(大明元年出。一名拔除过罪生死得度经。一名灌顶经。出大灌顶经。祐录注为疑房勘婆罗门本今有梵本神言小异耳)</p>
<p style="text-align: left">
	　　商人求财经一卷</p>
<p style="text-align: left">
	　　僧王五天使经一卷(疑僧字)</p>
<p style="text-align: left">
	　　善生子经一卷(亦云异出六向拜经)</p>
<p style="text-align: left">
	　　懈怠耕者经一卷(旧录云解怠耕儿经)</p>
<p style="text-align: left">
	　　释迦毕罪经一卷(一本作家字出生经)</p>
<p style="text-align: left">
	　　贫穷老公经一卷(或云贫老)</p>
<p style="text-align: left">
	　　杀身济贾人经一卷(出六度集)</p>
<p style="text-align: left">
	　　舍卫城中人丧子发狂经一卷(出阿含)</p>
<p style="text-align: left">
	　　譬喻经一卷　请宾头卢法经一卷</p>
<p style="text-align: left">
	　　阿难见水光瑞经一卷(一云水光经)</p>
<p style="text-align: left">
	　　咒愿经一卷　瞿昙弥记果经一卷</p>
<p style="text-align: left">
	　　学人乱意经一卷(亦云母子作比丘<a>比丘尼</a>乱意经。出增一阿含)</p>
<p style="text-align: left">
	　　窃为沙门经一卷</p>
<p style="text-align: left">
	　　佛母般泥洹经一卷(与安阳侯出者小异大本同)</p>
<p style="text-align: left">
	　　长者子六过出家经一卷(出出曜经)</p>
<p style="text-align: left">
	　　猎师舍家学道事经一卷(出出曜经)</p>
<p style="text-align: left">
	　　瞿昙弥经一卷</p>
<p style="text-align: left">
	　　旃阇摩梵志谤佛事经一卷(出生经)</p>
<p style="text-align: left">
	　　二老男女见佛出家得道经一卷</p>
<p style="text-align: left">
	　　真伪沙门经一卷(或直云真伪经)</p>
<p style="text-align: left">
	　　佛涅槃后诸比丘经一卷(亦云小般泥洹经。亦云泥洹后变异经。亦云泥洹后比丘世变经)</p>
<p style="text-align: left">
	　　大力士出家得道经一卷(亦云力士跋陀经出杂阿含。自他无注。并见别录)</p>
<p style="text-align: left">
	　　右二十五部合二十五卷孝武帝世沙门释慧简于鹿野寺出</p>
<p style="text-align: left">
	　　十诵僧尼要事羯磨二卷</p>
<p style="text-align: left">
	　　右一部二卷。废帝世。大明七年。律师释僧璩于杨都中兴寺依律撰出。亦云略要羯磨法。见僧祐三藏记</p>
<p style="text-align: left">
	　　十诵律<a>比丘戒</a>本一卷(大明年出)</p>
<p style="text-align: left">
	　　十诵律比丘尼戒本一卷(太姶年出)</p>
<p style="text-align: left">
	　　十诵律羯磨杂事并要用一卷(太始年出)</p>
<p style="text-align: left">
	　　右三部合三卷。明皇帝世。律师释法颖于杨都长干寺依律撰出。盛行江左便见祐三藏记及宝唱录</p>
<p style="text-align: left">
	　　无尽意经十卷　海意经七卷</p>
<p style="text-align: left">
	　　如来恩智不思议经五卷　宝顶经五卷</p>
<p style="text-align: left">
	　　阿述达菩萨经一卷(太始年于广州译第三出与晋世竺法护再出者大同)</p>
<p style="text-align: left">
	　　三密底耶经一卷(亦云贤人明律经)</p>
<p style="text-align: left">
	　　右六部合二十九卷。明皇帝世。天竺沙门竺法眷于广州译。见始兴僧祐出三藏记及宝唱等三录</p>
<p style="text-align: left">
	　　濡首菩萨无上清净分卫经二卷(亦云决了诸法如幻化三昧经)</p>
<p style="text-align: left">
	　　右一经二卷。宋世不显年未详何帝译。群录直注云。沙门翔公于南海郡出。见道安及始兴录。僧祐三藏记亦载</p>
<p style="text-align: left">
	　　璎珞本业经二卷</p>
<p style="text-align: left">
	　　佛藏大方等经一卷(亦名问明显经)</p>
<p style="text-align: left">
	　　右二经合三卷。宋世不显年未详何帝译。群录直注云。沙门释道严出。见始兴录。及法上录并载</p>
<p style="text-align: left">
	　　空净三昧经一卷(亦名空净大感应三昧经)</p>
<p style="text-align: left">
	　　车匿经一卷(亦名车匿本末经)</p>
<p style="text-align: left">
	　　劝进学道经一卷(与梁史共出亦名劝进经)</p>
<p style="text-align: left">
	　　梵女首意经一卷(亦名首意女经)</p>
<p style="text-align: left">
	　　右四部合四卷。宋世不显年未详何帝译。群录直注云。沙门释勇公出。见始兴及赵录。法上录亦载</p>
<p style="text-align: left">
	　　乐璎珞庄严方便经一卷(一名大乘璎珞庄严经。一名转女身菩萨问答经。与晋世竺法护顺权方便经同本异出)</p>
<p style="text-align: left">
	　　寂调音所问经一卷(一名如来所说清净调伏经与晋世竺法护文殊行律同本异出)</p>
<p style="text-align: left">
	　　右二经合二卷。宋世不显年未详何帝译。群录直注云。沙门释法海出。见始兴录。法上录亦载</p>
<p style="text-align: left">
	　　月灯三昧经一卷(一名文殊师利菩萨十事行经一名逮慧三昧经)</p>
<p style="text-align: left">
	　　右一经一卷。宋世不显年未详何帝译。群录直注云。沙门释先公出。见赵录。及法上录亦载</p>
<p style="text-align: left">
	　　决正四部比丘论二卷</p>
<p style="text-align: left">
	　　右一部二卷。升明元年沙门释道俨依诸律撰出</p>
				</div></div><hr><script charset='utf-8' src='../../js/footer.js'></script></body></html>