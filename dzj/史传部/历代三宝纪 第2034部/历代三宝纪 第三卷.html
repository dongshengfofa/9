<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修历代三宝纪 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>历代三宝纪 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>历代三宝纪 第三卷</strong> (帝年下魏晋宋齐梁周大隋)</p>
<p style="text-align: left">
	　　开皇十七年翻经学士臣费长房上</p>
<p style="text-align: left">
	　　帝年下者。始自三皇天唯一主。终乎两汉地无二臣。爰洎魏晋已来逮我大隋驭世。其间京邑将若猬毛。鸱蹲鹤立之都二十有二国。其一吴三秦凉魏齐陈等。此之八国虽曰各保名器。并皆宣译<a>佛经</a>。能使三宝住持。则是四生蒙赖。所以务善者流庆。故致世录相沿焉。而纪目无闻乘。时霸王者十有四国既不阐扬圣教。于事莫知祖修。今各依彼志书粗略标其年世。庶知强弱始末废兴。曹魏文帝黄初二年辛丑。刘备都蜀号汉。二主四十三年。还入魏元帝。西晋惠帝太安元年壬戌。张轨起凉州号凉。是为前凉。七主六十二年。入前秦符永固。晋惠永安元年甲子。刘渊起平阳。初号汉后称赵。是为前赵。四主二十六年。入后赵石勒。同永安元年。李雄起蜀。初号大成。后改称汉。四主四十四年。为晋穆所灭。东晋元帝太兴三年庚辰。石勒初起襄国。后徙都邺号赵。是为后赵。四主通冉闵三十五年。入前燕慕容俊。晋穆永和十一年乙卯。慕容俊创起黄龙。后徙都邺号燕。是为前燕。二主一十九年。入前秦符永固。晋孝武太元十一年丙戌。慕容垂起于中山还袭燕号。是为后燕。徙都黄龙。五主二十六年。入北燕冯跋。至十二年丁亥。吕光起凉州。还号为凉。是曰后凉。四主一十六年。入后秦姚兴。晋安帝隆安元年丁酉。秃发乌狐起于西平。亦号为凉。是曰南凉。三主一十八年。入西秦乞伏叱槃。至二年戊戌慕容德起于广固。亦号为燕。是曰南燕。二主一十三年。还为晋安帝所灭。至四年庚子。李暠起于炖煌。亦号为凉。是曰西凉。二主二十二年。入北凉沮渠蒙逊。晋安帝义熙三年丁未。赫连勃勃起于朔漠。都统万城。号为大夏。三主二十五年。入北魏太武至六年庚戌。冯跋起灭后燕。都于昌黎。号为大燕是为北燕。二主二十八年。亦入北魏太武。至宋文帝元嘉十六年已卯。是北魏太延五年。太武西征遂灭北凉。自是诸国相吞略尽。唯北魏存。至齐明帝隆昌元年甲戌。是北魏太和十八年。孝文南迁都于洛邑。至梁武帝中大通六年甲寅。是南魏永熙三年。武帝元循西迁长安。依周太祖宇文黑泰。齐太祖高欢别立清河王子元善见为主。北都于邺。缘是复分为西东。魏梁孝元帝绎承圣四年乙亥。都在江陵。为西魏灭。自是南朝历数北旋。其年即魏后元二年。萧衍孙察魏赐嗣立绍继梁基。是曰后梁。既为附庸则是影国。周受魏禅因而跱之。仍都江陵。三主三十三年。绝于开皇七年丁未。始魏文帝黄初元年庚子受后汉禅。二年辛丑天下三分。五十九年。至晋武帝咸宁五年己亥。宇宙之内文轨复同。二十三年到晋惠帝永宁元年辛酉。州土幅坼竞建国都。至今开皇九年己酉。其间二百八十八年。故实沈已前天步孔艰。犹二六合。大梁之后王道清泰。还一九州。车书契来已九年矣。化有功被民无得称魏。至大隋四十四。主纪历三百七十八年。七代五都世录云尔魏文帝(七年都雒阳)明帝(十三年)齐帝(十四年)高贵乡公(六年)元帝(五年)(西晋)武帝(二十五年都雒阳)惠帝(十六年)怀帝(六年)愍帝(四年都长安)(东晋)元帝(六年都建康)明帝(三年)成帝(十七年)康帝(二年)穆帝(十七年)哀帝(四年)海西公(五年)简文帝(二年)孝武帝(二十四年)安帝(二十二年)恭帝(一年)宋武帝(三年都建康)前废帝(一年)文帝(三十年)孝武帝(九年)中废帝(一年)明帝(八年)后废帝(五年)顺帝(二年)齐高帝(五年都建康)武帝(十年)废帝(半年)新安王(半年)明帝(四年)东昏侯(二年)南康王(一年)梁武帝(四十八年都建康)简文帝(二年)孝元帝(四年都江陵)周愍帝(一年都长安)明帝(三年)武帝(十八年)宣帝(二年)静帝(一年)大隋开皇来(十七年都大兴)</p>
				</div></div><hr><script charset='utf-8' src='../../js/footer.js'></script></body></html>