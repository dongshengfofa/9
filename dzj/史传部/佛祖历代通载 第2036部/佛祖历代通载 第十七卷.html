<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛祖历代通载 第十七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛祖历代通载 第十七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>佛祖</a>历代通载 第十七卷</strong></p>
<p style="text-align: left">
	　　嘉兴路大中祥符禅寺住持华亭念常集</p>
<p style="text-align: left">
	　　唐</p>
<p style="text-align: left">
	　　(一　庚辰)　懿宗漼(宣宗长子。好声乐游宴。委政群僚。复迎佛骨而曰。生见之死无恨。年三十六崩。葬简陵。在位十四年)改咸通</p>
<p style="text-align: left">
	　　(二　壬午)　杭州大慈山寰中禅师。蒲阪人也。姓卢氏。顶骨圆耸其声如钟。<a>出家</a>于并州童子寺。受心印于百丈禅师。结茅于南岳。一日南泉至。问如何是庵中主。师云。苍天苍天。泉云。苍天且置。如何是庵中主。师云。会即便会。莫忉忉。泉拂袖而出。赵州问。般若以何为体。师云。般若以何为体。赵州大笑而出。师明日见赵州扫地问。般若以何为体。赵州置帚拊掌大笑。师便归方丈。师后住浙江大慈山。上堂示众云。山僧不解答话。只能识病。又云。说得一丈不如行取一尺。说得一尺不如行取一寸。问道者众。山素缺水。师拟飞锡。夜梦神人告之曰。勿他之。诘朝见二虎以爪跑地。泉自涌出。味甘如饴。有僧自岳至。乃曰。童子泉涸矣。移来在此。故东坡题诗云。亭亭石塔东冈上。此老初来百神仰。虎移泉眼趁行脚。龙作浪花供抚掌。至今游人灌濯罢。卧听空阶环玦响。故知此老如此泉。莫作人间去来想。咸通三年二月十五日不疾而逝。寿八十三。腊五十四。僖宗谥性空大师定慧之塔</p>
<p style="text-align: left">
	　　(三　癸未)　制署法师知玄。为悟达国师。总教门事</p>
<p style="text-align: left">
	　　(乙酉)　朗州德山宣鉴禅师。剑南人。姓周氏。博贯<a>三藏</a>。尝讲<a>金刚经</a>。时以周金刚名之。俄慨然曰。穷诸玄辩。若一毫置于太虚。竭世枢机。似一滴投于巨浸。学与无学吾知之矣。乃尽弃其习谒龙潭信禅师。问久向龙潭。及到来潭又不见龙亦不现。信曰。子亲到龙潭。是夕师立侍更深。信曰。何不下去。师曰。暗。信点纸烛与师。师接得信即吹灭。师豁然大悟曰。今后更不疑天下老和尚舌头也。即日便辞。信语其徒曰。可中有个汉。牙如剑树口似血盆。一棒打不回头。他时向孤峰上立吾道去在。师居澧阳。垂三十年。大中初武陵太守薛延望创德山精舍。延请居之。大阐宗风。上堂示众云。于已无事则勿妄求。妄求而得。亦非得也。汝但<a>无心</a>于事。无事于心。则虚而灵寂而妙。若毛端许言之本末者。皆为自欺。毫厘系念三涂业因。瞥尔情生万劫羁锁。圣名凡号尽是虚声。殊相劣形皆为幻色。汝欲求之得无累乎。及其厌之又成大患。终而无益。僧问。如何是菩提。师打云。出去。莫向这里屙。如何是佛。师云。佛是西天老<a>比丘</a>。雪峰问。从上宗乘以何法示人。师云。我宗无语句。亦无一法与人。至是将终。谓众曰。扪空追响劳汝心神。梦觉觉非竟有何事。言讫端坐而逝。阅世八十有六。腊六十有五。时咸通六年十二月三日也。敕谥见性大师(具传灯)</p>
<p style="text-align: left">
	　　(四　丙戌)　镇州临济义玄禅师。曹州南华人。姓邢氏。参黄檗运禅师。问如何是<a>佛法</a>的的大意。声未绝运便打。如是三度致问三度被打。遂辞下山。运指往高安大愚处去。师至大愚。问黄檗近日有何言句。师曰。某甲三度问佛法的的大意三度被打。不知有过无过。愚云。黄檗恁么老婆心。更问有过无过。师于是大悟云。元来黄檗佛法无多子。愚搊住曰。尿床鬼子。适来问有过无过。而今却道黄檗佛法无多子。汝见个甚么。师于大愚肋下筑三拳。愚托开云。汝师黄檗非干我事。师由是再回黄檗师资契会。大机大用卓冠一时。后还乡徇赵人之请。住子城南临济禅苑。学徒奔凑。师示众曰。赤肉团上有一无位真人。常从女等诸人面门出入。未证据者看。时有僧。问如何是无位真人。师下禅床搊住云。道道。其僧拟议。师托开云。无位真人是什么干屎橛。师问乐普云。从上来一人行棒一人行喝。阿那个亲。对曰。总不亲。师曰。亲处作么生。普便喝师乃打。师问木口和上。如何是露地白牛。木口曰吽。师曰哑。木口曰。老兄作么生。师曰。遮畜生。大觉到参。师举拂子。大觉敷坐具。师掷下拂子。大觉收坐具入僧堂。众僧曰。遮莫是和上亲故。不<a>礼拜</a>又不吃棒。师闻令唤新到僧。大觉遂出。师曰。大众道汝未参长老。大觉云。不审。便自归众。麻谷到参敷坐具。问十二面观音阿那面正。师下绳床。一手收坐具一手搊麻谷云。十二面观音向什么处去也。麻谷转身拟坐绳床。师拈拄杖打。麻谷接却相捉入方丈。师上堂云。大众夫为法者不避丧身失命。我于黄檗和上处三度吃棒。如蒿枝拂相似。如今更思一顿吃。谁为我下得手。时有僧曰。某甲下得手。和上合吃多少。师与拄杖。其僧拟接。师便打。僧问。如何是第一句。师曰。三要印开朱点窄。未容拟议主宾分。曰如何是第二句。师曰。妙解岂容无著问。沤和争负截流机。曰如何是第三句。师曰。看取棚头弄傀儡。抽牵全藉裹头人。师又曰。夫一句语须具三玄门。一玄门须具三要。有权有用。汝等诸人作么生会。师唐咸通七年丙戌四月十日将示灭。乃说传法偈曰。沿流不止问如何。真照无边说似他。离相离名如不禀。吹毛用了急须磨。偈毕坐逝。敕谥慧照大师。塔曰澄灵(具如传灯)</p>
<p style="text-align: left">
	　　(五　戊子)　湖南长沙景岑禅师。号招贤。初住鹿苑。其后居无定所。但徇缘接物。尝示众曰。我若一向举扬<a>宗教</a>。法堂里须草深一丈。我不得已向女诸人道。尽十方世界是<a>沙门</a>眼。尽十方世界是沙门全身。尽十方世界是自己光明。尽十方世界在自己光明里。尽十方世界无一人不是自己。我常向女道。三世诸佛共十方法界众生是摩诃般若光。光未发时。女诸人向什么处委。光未发时。尚无佛无众生消息。何处有山河国土来。时有僧问。如何是沙门眼。师云。长长出不得。又云。成佛成祖出不得。<a>六道轮回</a>出不得。僧云。未审出个什么不得。师云。昼见日夜见星僧云。学人不会。师乃云。妙高山色青又青。僧云。如何是佛。师云。众生色身是。僧云。河沙诸佛体皆同。如何有种种名字。师云。从眼根返源名为文殊。耳根返源名为观音。从心返源名为普贤。文殊是佛妙观察智。观音是佛<a>无缘</a>大悲。普贤是佛无为妙行。三圣是佛之妙用。佛是三圣之真体。用则有河沙假名。体则总名一薄伽梵。僧云。色即是空空即是色。此理如何。师偈云。碍处非墙壁。通处勿<a>虚空</a>。若人如是解。心色本来同。问如何是<a>佛性</a>。师偈云。佛性堂堂显现。住相有情难见。苦悟众生<a>无我</a>。我面何殊佛面。问如何是上上人行履处。师云。如死人眼。问上上人相见时如何。师云。如死人手。问善财无量劫来为什么游普贤身中世界不遍。师云。女从无量劫来还曾游得遍不。问如何是普贤身。师云。含元殿里更问长安。问亡僧向什么处去。师有偈云。不识金刚体。却唤作生缘。十方真寂灭。谁在复谁行。师因临济示众赤肉团上有一无位真人。乃有偈曰。万法一如不用拣。一如谁拣谁不拣。即今<a>生死</a>本菩提。三世如来同个眼。仰山问。人人尽有这个事。只是用不得。师云。恰是请女用。伸云。作么生用。师乃踏倒仰山。山曰。直下似个大虫。世因名岑大虫</p>
<p style="text-align: left">
	　　(六　己丑)　洞山良价禅师示寂。师会稽人。姓俞氏。幼出家。年二十一往嵩岳受具。者谒南泉值马祖忌日设斋。泉问众曰。今日设斋。未审马祖还来否。众无对。师乃出对曰。待有伴即来。泉闻之赞曰。此子虽后生却堪雕琢。师曰。和上莫压良为贱。次谒沩山问曰。顷闻忠国师有无情<a>说法</a>。良价未究其微。沩曰。我这里亦有。只是难得其人。曰便请和上道。沩曰。父母所生口终不敢道。曰还有与和上同时慕道者不。沩曰。此去石室相连。有云岩道人。若能拨草瞻风。必为子之所重。师到云岩问。无情说法什么人得闻。岩曰。无情说法无情得闻。曰和上还闻不。岩曰。我若闻。女即不得闻吾说法也。曰若恁么。即良价不闻和上说法。岩曰。我说女尚不闻。何况无情说法耶。师乃述偈曰。也大奇也大奇。无情说法不思议。若将耳听终难会。眼处闻声方始知。遂辞。云岩问。什么处去。曰虽离和上未卜所止。岩曰。早晚却来。曰待和上有住处即来。岩曰。自此一去难得相见。师曰。难得不相见。又问岩曰。和上百年后。忽有人问还邈得师真如何抵对。岩曰。但向伊道。即这是。师良久。岩曰。承当这个事大须细审。师犹涉疑。后因过水睹影大悟前旨。因有偈曰。切忌从他觅。迢迢与我疏。我今独自往。处处得逢渠。渠今正是我。我今不是渠。应须恁么会。方得契如如。大中末于新丰山接诱学徒。其后盛化于高安之洞山。尝因云岩忌日修斋。僧问。和上见南泉发迹。为什么与云岩设斋。曰我不重先师<a>道德</a>。亦不为佛法。只重不为我说破。又僧问。和上还肯先师也无。曰半肯半不肯。曰为什么不全肯。曰若全肯即孤负先师也。师谓众曰。知有佛向上人方有语话分。时有僧问。如何是佛向上人。师曰。非常。师问僧。<a>世间</a>何物最苦。僧曰。<a>地狱</a>最苦。师曰。不然。在此衣线下不明大事最苦。师问僧。名什么。曰某甲。师曰。阿那个是女主人公。曰见秖对次。师曰。苦哉苦哉。今时人例皆如此。只是认得驴前马后将为自己。佛法平沈此之是也。客中辩主尚未分明如何辩得主中主。僧云。如何是主中主。师云。阇黎自道取。曰某甲道得即是客中主。如何是主中主。师曰。恁么道即易。相续也大难。师将示寂。谓众曰。吾有闲名在。谁为吾除得。众皆无对。有<a>沙弥</a>曰。请和上法号。师曰。吾闲名已谢。问和上违和。还有不病者不。曰有。僧曰。不病者还看和上不。曰老僧看他有分。曰和上争得看他。师曰。老僧看他时不见有病。又曰。离此壳漏子向什么处与吾相见。众无对。遂剃发披衣令撞钟湛然而寂。时学徒千余人。号恸移时。师忽开眸曰。夫出家人心不附物是真<a>修行</a>。劳生息死于悲何有。乃召主事僧令辨愚痴斋一中。盖责其徒恋情也。至七日食具方备。师随众斋毕。复谓众曰。僧家无事。大率临行之际勿须諠动。明日浴罢端坐长往。寿六十三。腊四十二。谥悟本禅师。塔曰寂觉</p>
<p style="text-align: left">
	　　(七)　是岁五月。帝幸安国寺。赐国师知玄宝座。高二丈。材用<a>沉香</a>涂髤。缕龙凤葩蔿金钿之。上施复座陈经几其前。四隅立瑞鸟神人。高数赤。磴道以升。前被绣囊锦襜。珍丽绝甚。时宫中日斋万僧。帝自为赞呗。宰相萧仿谏以为<a>天竺</a>法割爱取灭非帝王躬践。今笔梵言口<a>梵音</a>。不若征谬赏滥罚振殃祈福。况佛者可以悟取。不可以相求。懿宗虽不纳然嘉美其言。玄姓陈氏。世号陈<a>菩萨</a>。三学洞贯名盖一时。异迹尤多。及僖宗避巢贼幸城都。遣御史郭遵赍玺书征赴行在。帝素重其名。引对大悦。赐号悟达国师。留行宫久之。辞归九陇。忽定中见菩萨降其室。摩玄顶演深妙音而慰安之。言讫即隐。俄一珠入玄左股。隆起楚甚。上有晃错二字。玄知夙债也。即右胁安卧而逝。著述凡二十余万言。行于世。<a>弟子</a>僧彻。彻弟子觉晖。俱有重名。三世为僧统。或谓玄前身盖汉川三学山知铉法师。铉在世尝讲十地品。感地变金色。及终感病。与玄绝类</p>
<p style="text-align: left">
	　　(八　庚寅)　咸通十一年相国裴休薨。休字公美。孟州人。儿时与兄弟偕隐。昼讲经夜著书。终年不出户。有馈鹿者。诸生荐之。休不食曰。蔬食犹不足。今一啖肉后何以继。擢进士第累更内任。尝出刺洪州。一日入龙兴寺观壁画。叹曰。容仪可观。高僧何在。时有数僧对不惬。休曰。此间莫有禅者么。僧云。近一僧至似禅者。休命召。乃黄檗运禅师。时未显名。休以前问扣之。运高声曰。裴休。休应诺。运曰。在什么处。休豁然从此契入。遂迎入府第旦夕问法。及移镇宛陵。亦命与俱。由是深彻法源。复与圭峰密禅师道缘尤密。大中时执政六年。次历诸镇节度。薨年七十有四。休能文章。书揩遒媚有体法。为人酝藉。操守严正进止雍闲。宣宗尝曰。休真儒者。居常不御酒肉。着释氏文数万言。其圭峰禅源诸诠序曰。禅师集禅源诸诠为禅藏而都序之。休曰。未尝有也。自如来现世随机立教。菩萨间生随病指药。故一代时教。开深浅之三门。一真如心。演性相之别法。马龙二士。皆弘调御之说。而空性异宗。能秀二师俱传达磨之心。而顿渐殊禀。<a>天台</a>专依<a>三观</a>。牛头无有一法。江西举体全真。荷泽直指知见。其他空有相破真妄相攻。反夺顺取密指显说。故西域中夏其宗实繁。良以病有千源药生多品。投机随器不得一同。虽俱为证悟之门。尽是正真之道。然诸宗门下通少局多。故数十年来师法益坏。以承禀为门户。各自开张。以经论为戈矛。互相攻击。情随函矢而迁变。法逐人我以高低。是非纷拏莫能辨析。则向者<a>世尊</a>菩萨诸方教宗。适足以起诤后人增烦恼病。何利益之有哉。圭峰禅师久而叹曰。予丁此时不可默矣。于是以如来三种教义。印<a>禅宗</a>三种法门。融瓶槃钗钏为一金。搅酥酪醍醐为一味。振纲领而举者皆顺。据会要而来者同趋。尚恐学者之难明也。又复直示宗源之本末。真妄之和合。空性之隐显。法义之差殊。顿渐之同异。遮表之回互。权实之浅深。通局之是非。莫不提耳而告之。指掌而示之。嚬呻以吼之。柔和以诱之。乳而药之。恐性命之夭殇也。保而护之。念水火之漂焚也。挥而散之。悲斗诤之牢固也。大明不能破长夜之昏。慈父不能保身后之子。若吾师者。捧佛日而委曲回照。疑曀尽除。顺佛心而横亘大悲。穷劫蒙益。是则世尊为阐教之主。吾师为会教之人。本末相符远近相照。可谓毕一代时教之能事矣。或曰。自如来灭后。未尝大都而通之。今一旦违宗趣而不守。废关防而不据。无乃乖秘藏密契之道乎。答曰。佛于<a>法华经</a><a>涅槃</a>会上。亦以融为一味。但昧者不觉。故涅槃经云。迦叶菩萨曰。诸佛有露语而无密藏。世尊赞叹曰。如来之言开发显露清净无翳。愚人不解谓之秘藏。智者了达则不名藏。此其证也。故王道兴则外户不闭而守在夷狄。佛道备则诸法总持而防在外魔。不当复执情攘臂于其间也。呜呼后学当取信于佛。无取信于人。当取证于本法。无取证于末习。能如是则可以报圭峰之劬劳德矣</p>
<p style="text-align: left">
	　　(九　癸巳)　咸通十四年三月庚午。诏两街僧于凤翔<a>法门寺</a>迎佛骨。于是以金银为刹珠玉为帐。孔鹬周饰之。小者寻丈。高者倍之。刻檀为檐柱。陛墄涂黄金。每一刹数百人举之。香舆前后系道。缀玉琴瑟幡盖殊彩以为幢旌。费不赀。限以四月八日至京师。彩观夹道。天子御安福门楼迎拜。引入内道场。三日后出京城诸寺。诏赐两街僧金帛。京师耆老及见元和事者悉厚赐。所过乡聚皆裒土为刹。相望于途光景昼见。京城高赀相与集大衢。作僧台缦阙。注水银为池。金玉为树。集桑门罗像设。考鼓鸣螺继日夜。下诏曰。朕以寡德缵承洪业十有四年。顷值寇兴王师未息。朕忧勤在位爱育生灵。遂尊崇释教至重玄门。迎请真身为百姓祈福。今人陷之众隘塞路岐。载念狴牢寝兴在虑。嗟我黎人陷于刑辟。况渐当暑毒系于缧绁。京畿及天下诸州府见禁囚。递减死一等。明年四月诏送佛骨归于凤翔。都人耆耋辞饯皆鸣咽流涕</p>
<p style="text-align: left">
	　　新史赞曰。人之惑怪神也甚哉。若佛者特西域一槁人耳。裸顶露足。以乞食自资。臞辱其身。屏营山樊。行一概之苦。本无求于人。徒属稍稍从之。然其言荒茫漫靡夷幻变现。善推不验无实之事。以鬼神死生贯为一条。据之不疑。掊嗜欲弃亲属。大抵与黄老相出入。至汉十四叶书入中国。迹夫生人之情。以耳目不际为奇。以不可知为神。以物理之外为畏。以变化无方为圣。以生而死。死而复生。回复偿报歆艳其间为或。然以贱近贵远为喜。鞮译差舛不可研诘。华人之谲诞者。又攘庄周列御寇之说佐其高。层累架腾直出其表。以无上不可加为胜。妄相夸协而唱其风。于是自天子逮庶人。皆震动而奉祀之。初宰相王缙以缘业事佐代宗。始作内道场。昼夜梵呗冀禳寇戎。大作盂兰肖祖宗像分供寺塔。为贱臣嘻笑。至宪宗遂迎佛骨于凤翔。内之宫中。韩愈指言其弊。帝怒窜愈。濒死。宪亦弗克天年幸福而祸。无乃左乎。懿宗不君精爽夺迷。复蹈前车而覆之。兴哀无知之场。丐庇百解之胾。以死自誓无有顾籍。流涕拜伏。虽事宗庙上帝无以进焉。屈万乘之贵。自等于古胡。数千载而远以身为殉。呜呼运痑祚殚。天告之矣。懿不三月而殂。唐德之不竞。厥有来哉</p>
<p style="text-align: left">
	　　论曰。甚矣宋景文公诋毁吾先师之厚也。屡欲直其辞而为之解嘲。及得大颠对退之之论。李节赠疏言之叙。凡予所欲言者彼既言矣。故不别论。且宪懿二宗诚为崇奉太过。至于高祖沙汰三教。诏下而位移。武宗大灭释氏。未逾岁而被祸。此亦不得不惧也。虽然真佛也者圣凡之大本也。体与太虚等遍。用与众庶同功。无为而无所不为。无在而无所不在。然则心外见佛而过奉之者。非<a>正见</a>也。昧乎大本而故毁之者。即自毁也。景文斥其奉之之弊。而匿其毁之之失。岂良史之谓哉</p>
<p style="text-align: left">
	　　(十　甲午)　僖宗俨。懿第五子。十一即位。年二十七崩。葬靖陵。改乾符○(是岁并州民生子二头四手○濮贼玉仙芝聚众于长垣)</p>
<p style="text-align: left">
	　　(乙未)　○(高骈破南诏○玉仙芝作乱黄巢应之)</p>
<p style="text-align: left">
	　　(己亥)　是岁十一月两日并出而斗</p>
<p style="text-align: left">
	　　(庚子)　改广明○(田令孜奉天子西走○巢贼入长安国号大齐建元金统○李克用奔达旦)</p>
<p style="text-align: left">
	　　(辛丑)　改中和(上自兴元入蜀)○拓拔思恭以兵赴难以之权夏绥</p>
<p style="text-align: left">
	　　(西夏始此)　节度使</p>
<p style="text-align: left">
	　　(十一)　澧州夹山善会禅师。广州岘亭人也。姓廖氏。九岁于潭州龙牙山出家。依年<a>受戒</a>。往江陵听习经论该练三学。遂参禅会励力参承。初住京口。一夕道吾策杖而至。遇师上堂。僧问。如何是法身。师曰。法身无相。曰如何是<a>法眼</a>。师曰。法眼无瑕。师又曰。目前无法。意在目前。不是目前法非耳目所到。道吾乃笑。师乃生疑问吾何笑。吾曰。和上一等出世未有师。可往浙中华亭县参船子和上去。师曰。访得获否道吾曰。彼师上无片瓦遮头。下无卓锥之地。师遂易服直诣华亭。会船子鼓棹而至。资师道契微眹不留(语见船子章)师比欲遁世忘机。寻以学者交凑。庐室星布晓夕参依。唐咸通十一年庚寅。海众卜于夹山遽成院宇。师上堂示众曰。夫有祖以来。时人错会相承至今。以佛祖句为人师范。如此却成狂人无智人去。他只指示汝无法本是道。道无一法无佛可成。无道可得无法可舍。故云。目前无法意在目前。他不是目前法。若向佛祖边学。此人未有眼目。皆属所依之法。不得<a>自在</a>。本只为生死茫茫识性无自由分。千里万里求善知识。须有正眼永脱虚谬之见定取目前生死。为复实有。为复实无。若有人定得许女出头。上根之人言下明道。中下<a>根器</a>波波浪走。何不向生死中定当取。何处更疑佛疑祖替汝生死。有智人笑女。偈曰。劳持生死法。唯向佛边求。目前迷正理。拨火觅浮沤。僧问。从上立祖意教意。和上此间为什么言无。师曰。三年不食饭。目前无饥人。曰既无饥人。某甲为什么不悟。师曰。只为悟迷却阇黎。师说颂曰明明无悟法。悟法却迷人。长舒两脚睡。无伪亦无真。僧问。如何是夹山境。师曰。猿抱子归青嶂里。鸟衘花落碧岩前。师再辟玄枢迨于一纪。唐中和元年辛丑十一月七日。召主事曰。吾与众僧话道累岁。佛法深旨各应自知。吾今幻质时尽即去。女等善保护如吾在日。勿得雷同世人辄生惆怅。言讫至于夜奄然而逝。其月二十九日塔于本山。寿七十七。腊五十七。敕谥传明大师。塔曰永济</p>
<p style="text-align: left">
	　　(壬寅)　○(八月巢所署同州防御使朱温来降。赐名全忠)</p>
<p style="text-align: left">
	　　(癸卯)　(四月李克用等与巢战于渭桥。败之。复京都)</p>
<p style="text-align: left">
	　　(甲辰)　(七月李师悦追黄巢于狼虎谷。其甥林言斩巢首降)</p>
<p style="text-align: left">
	　　(乙巳)　光启三月帝归于京师○(十二月中宦田令孜讨王重荣败绩帝奔于凤翔。沙陀之兵入于京师。剽掠焚荡。遂为兵墟焉。自是天下崩裂大乱)</p>
<p style="text-align: left">
	　　(十二　丁未)　是岁岩头豁禅师示寂。师泉州人。姓柯氏。少落发。抵长安受具。游讲席习经律。次与雪峰钦山结伴优游禅苑。初造临济。值济迁化见仰山才入门提起坐具云。和上。仰山拟取拂子举之。师曰。不妨好手。次见德山执坐具上法堂瞻视。山曰。作什么。师咄之。山曰。老僧罪过在什么处。师曰。两重公案。便下参堂。山曰。这个阿师稍似个行脚人。至来日上问讯。山曰。阇黎什么处学得这个虚头来。师曰。全豁终不自谩。山曰。向后不得辜负老僧。雪峰在德山作饭头。一日饭迟。德山托钵至法堂上。峰晒饭巾次。见德山云。这老汉钟未鸣鼓未响托钵向什么处去。德山便归方丈。峰举似师。师云。大小德山不会末后句。山闻差侍者唤师至方丈。问汝不肯老僧那。师密启其意。德山至来日上堂。与寻常不同。师到僧堂前抚掌大笑云。且喜得老汉会末后句。他后天下人不柰何。虽然如此也只得三年。德山果三年后迁化。问古帆未挂时如何。答后园驴吃草。上堂谓众曰。吾尝究涅槃经见三段文。似衲僧说话。又曰。休休。有僧礼拜请益。师曰。经云。吾教意如伊字三点。第一向东方下一点。点开诸菩萨眼。第二向西方下一点。点诸菩萨命根。第三向上方下一点。点诸菩萨顶。此是第一段义。又曰。吾教意如摩醯首罗劈开面门竖亚一只眼。此是第二段义。又曰。吾教意犹涂毒鼓击一声。远近闻者皆丧。是第三段义。时小岩上座问。如何是涂毒鼓。师以两手按膝亚身曰。韩信临朝底。问浩浩尘中如何辩王。师曰。铜沙锣里满盛油。问如何是道。师曰。破草鞋抛向湖里着。或问佛问法问道问禅者。师皆作嘘声。尝谓众曰。老汉去时大吼一声了去。其后中原盗起。众皆辟地。师端居自如。一日贼大至。责以无供馈。遂剚刃焉。师神色不动。大叫一声而终。寿六十有一。后唐追谥清严大师。有嗣法罗山。能世其高风云</p>
<p style="text-align: left">
	　　(十三　戊申)　改文德。三月帝崩</p>
<p style="text-align: left">
	　　(己酉)　昭宗晔。懿第七子。为君俊颖有兴复志。而外患已成内无贤佐。虽有智勇而不能为。年三十八为朱全忠等弑于御幄。葬和陵。在位十六年。改龙纪</p>
<p style="text-align: left">
	　　(庚戌)　改大顺○此下随所在十三处霸(附唐末并五代年纪)</p>
<p style="text-align: left">
	　　雷氏曰</p>
<p style="text-align: left">
	　　西秦茂贞　茂贞号秦凤翔<a>三七</a></p>
<p style="text-align: left">
	　　吴行蜜　扬吴淮南四主四六</p>
<p style="text-align: left">
	　　吴越镠　钱杭吴越五主八四</p>
<p style="text-align: left">
	　　燕守光　守光僭燕一十九年</p>
<p style="text-align: left">
	　　楚殷　马楚湖南五主五七</p>
<p style="text-align: left">
	　　蜀建　王建前蜀二主三五</p>
<p style="text-align: left">
	　　荆季兴　季兴荆南五主五七</p>
<p style="text-align: left">
	　　闽审知　王闽福建五主五五</p>
<p style="text-align: left">
	　　南汉隐　南汉隐广五主六七</p>
<p style="text-align: left">
	　　蜀知祥　知祥后蜀二主四一</p>
<p style="text-align: left">
	　　南唐升　李唐江南三主三九</p>
<p style="text-align: left">
	　　殷延改　延改号殷建州三年</p>
<p style="text-align: left">
	　　东汉旻　东汉崇原四主二八</p>
<p style="text-align: left">
	　　西秦茂贞(字正臣。本姓宋。名文通。深州博野人。祖铎父端。皆隶博野军为小校。广明中破巢功大。僖幸兴元。赐姓李氏名茂贞。明年天子归宫。封凤翔节度。进封陇西郡王。自此蚕食河西有山南十四州地。据凤翔二十七年。同光二年卒矣)</p>
<p style="text-align: left">
	　　(十四)　是年仰山惠寂禅师示寂。韶州怀化人也。姓叶氏。年十五欲出家。父母不许。后二载师断手二指。跪致父母前。誓求<a>正法</a>以答劬劳。遂依南华寺通禅师落发。未登具即游方。初谒耽源已悟玄旨。后参沩山遂升堂奥。祐问曰。女是有主沙弥无主沙弥。曰有主。曰在什么处。师从西过东立。沩知是异人。便垂开示。师问。如何是真佛住处。沩曰。以思无思之妙。返思灵焰之无穷。思尽还源性相<a>常住</a>。事理不二真佛如如。师于言下顿悟。自此执侍十有五载。凡有言句皆为后世宗范。一日师问沩山曰。和上浮沤识近来宁未。沩山云。我无来经五年也。仰曰。若恁么和上如今身前应普超三昧顶。沩山云。未在。仰曰。性地浮沤尚宁。然灯身前何故未。沩山云。理则如是。我未敢保任仰曰。如何是未敢保任处。沩山云。女莫口<a>解脱</a>。女岂不闻安秀二师被则天试。入水始知有长人。到这里铁佛也须汗出。寂子女大须修行。莫终日口密。及领众住王莽山。一日禅床陷入地中。地神告以此山不任和上居止东南有大仰山乃人间福地。遂迁止仰山。示众曰。女等诸人各自回光返照。莫记吾言。女无始劫来背明投暗。<a>妄想</a>根深卒难顿拔。所以假说方便夺女粗识。如将黄叶止啼。有什么是处。亦如人将百种货物与金宝作一铺货。卖柢拟轻重来机。所以道石头是真金铺。我这里是杂货铺。有人来觅鼠粪。我亦拈与他。来觅真金。我亦拈与他。时有僧问。鼠粪即不要。请和上真金。师云。啮镞拟开口。驴年亦未会。师云。索唤则有交易。不索唤则无。我若说禅宗。身边要一人相伴亦无。岂况五百七百众耶。我若东说西说。则争头向前采拾。如将空拳诳小儿。都无实处。我今分明向女说圣边事。且莫将心凑泊。但向己性海如实而修。不要三明六通。何以故。此是圣末边事。如今且要识心达本。但得其本不愁其末。他时后日自具去在。若未得本。纵饶将情学。他亦不得。岂不见沩山和上道。凡圣情尽体露真常。事理不二即如如佛。师因归沩山省觐。祐问。子既称善知识。争辨得诸方来者知有不知有有师承无师承是义学是玄学。子试说看。师曰。惠寂有验处。但见诸方僧来。便竖起拂子问伊。诸方还说这个不说。又曰。这个且置。诸方老宿意作么生。祐叹曰。此是从上宗门爪牙。祐问。大地众生业识茫茫。无本可据。子作么生知他有之与无。师曰。惠寂有验处。时有一僧从面前过。师召云。阇黎。僧回首。师曰。和上这个便是业识茫茫无本可据。祐曰。此是师子一滴乳。能散六斛驴乳。郑愚相公问。不断烦恼而入涅槃时如何。师竖起佛子。公云。入之一字不要亦得。师云。入之一字不为相公。师问双峰。师弟近日见处如何。对曰。据某甲见处。实无一法可当情。师曰。汝解犹在境双峰曰。某甲只如此。师兄如何。师曰。汝岂无能知无一法当情者。沩山闻云。寂子一句疑杀天下人。僧问。禅宗顿悟毕竟入门的意如何。师曰。此意极难。若是祖宗门下上根上智。一闻千悟得大总持此根人难得。其有根微智劣。所以古德道。若不安禅静虑到这里总须茫然。僧曰。除此格外。还别有方便令学人得入也无。师曰。别有别无令女心不安。汝是什么处人。曰幽州人。曰女还思彼处不。曰常思。师曰。彼处楼台林苑人马骈阗。女反思思底还有许多般也无。曰某甲到这里一切不见有。师曰。女解犹在境。信位即是。人位即未是。据女所解只得一玄。得坐披衣向后自看。沩山一日复问师曰。女向后记得人不。师曰。若记只记见解。沩曰。何以如此。师曰。西竺般若多罗谶二千年事。至时毫发不移。曹溪亦谶身后有难。及至亦无爽。今时还得不。沩曰。此是行通。我是自宗通。亦是学禅未问六通。师曰。某谓见解宗通语绝渗漏属语密。行解照用自辨清浊业属意密。某未齐曹溪与般若多罗。不敢辄记。沩山深然之。先是师预示偈曰。吾年七十七老去是今日。任性自浮沉。两手攀膝屈。至是两手抱膝而逝。师之异迹及垂谶记。具存本山实录</p>
<p style="text-align: left">
	　　(壬子)　改景福</p>
<p style="text-align: left">
	　　(甲寅)　改乾宁</p>
<p style="text-align: left">
	　　(丁巳)　○吴行密(字化源。姓杨氏。庐州合肥人。家世微贱。有膂力能举千斤。日行三百里。为本州步健破巢功大。昭宗封淮南王。进封楚王。梁祖封吴王卒。是年始封。至梁祖二年。据庐州十二年。寿五十。四子渥据淮南)</p>
<p style="text-align: left">
	　　(十五)　乾宁四年赵州从谂禅师示寂阅岁一百二十。师曹州人。姓郝氏。落发未具戒。便造南泉。泉一见深器之。一日问。如何是道。泉云。<a>平常心是道</a>。师曰。还可趣向不。曰拟向即乖。师曰。不拟如何知是道。泉云。道不属知不属不知。知是妄觉。不知是无记。若真达不疑之地。犹如太虚廓然虚豁。岂可强是非耶。师于言下大悟。自是周旋南泉之门。凡二十年。次遍历诸方。后归北地。众请住赵州观音古刹。示众曰。如明珠在掌。胡来胡现。汉来汉现。老僧有时将一枝草作丈六金身用。有时把丈六金身作一枝草用。佛是烦恼。烦恼是佛。问曰。未审佛是谁家烦恼。师曰。与一切人烦恼。僧云。如何免得。师云。用免作么。问师还入地狱不。答云。老僧末上入。僧云。大善知识为什么却入地狱。师云。若不入阿谁<a>教化</a>女。真定帅王公携诸子入院。师坐而问曰。大王会么。王云。不会。师云。自小持斋今已老。见人无力下禅床。王公加礼而去。一日示众曰。金佛不度炉。木佛不度火。泥佛不度水。真佛屋里坐。菩提涅槃真如佛性尽是贴体衣服。亦名烦恼。不问即无烦恼。且实际理地什么处着得。一心不生万法无咎。女但究理坐看三二十年。若不会道截取老僧头去。梦幻空花何劳把捉。心若无异万境一如。既不从外得。更拘执作什么。如羊相似。拾物安向口里。老僧见药山和上道。有人问着便交合取狗口。老僧亦交合却口。师之玄言天下推为宗门妙唱云</p>
<p style="text-align: left">
	　　(戊午)　改光化○圣胄集成(华岳玄伟禅师。编次贞元已来宗师机缘。行于世)</p>
<p style="text-align: left">
	　　(庚申)　上与崔胤谋诛宦官(刘季述等。以禁军劫天子。幽于少阳院。矫诏立太子即帝位)</p>
<p style="text-align: left">
	　　(辛酉)　改天复○(韩全诲等。劫帝幸凤翔○是年进钱镠爵越王)</p>
<p style="text-align: left">
	　　(十六)　云居道膺禅师示寂。师幽州玉田人。参洞山价公契悟宗旨。价深可之曰。此子已后千万人把不住。一日问曰。昔南泉问讲<a>弥勒</a>下生经僧云。弥勒什么时下。生僧曰。见在天宫。当来下生。南泉云。天上无弥勒。地下无弥勒。师问。只如天上无弥勒地下无弥勒。未审谁与安名。洞山直得禅床震动。乃曰。膺阇黎。及结庵于后洞。日感天厨奉供。洞山勉令随方接人。遂登云居。学徒奔凑。至一千五百众。尝示众曰。古人云。地狱未是苦。若向此衣单下不明大事。却是最苦。女等既在这个行流。十分去九不较多也。更着些子精彩。便是上座不屈平生行脚。不辜负<a>丛林</a>。古人道。欲得保任此事。须向高高峰顶立。深深海底行。方有些子气力。汝若大事未办。须履践玄途。又曰。汝等师僧家。发言吐气须有来由。凡问事须识好恶尊卑良贱。信口无益。傍家到处觅相似语言。所以寻常向兄弟道。莫怪不相似。恐同学太多去。第一莫将来。不相似。八十老人出场屋。不是小儿戏。一言参差千里万里难为收摄。直至敲骨打髓。须有来由。言语如钳夹钩锁相续不断。始得头头上具物物上新。可不是精得妙底事。道女知有的人终不取次。十度拟发言。九度却休去。为什么如此。恐怕无利益。体得的人心如腊月扇。口边直得醭出。不是汝强为。任运如此。欲得恁么事。须是恁么人。既是恁么人。何愁恁么事。<a>学佛</a>边事是错用心。假饶解得千经万论。讲得天华落石点头。亦不干自己事。况乎其余有何用处。若将有限心识。作无限中用。如将方木逗圆孔。多少差讹。设使攒花簇锦事事及得尽一切事。亦只唤作了事人无过人。终不唤作尊贵。将知尊贵边着得什么物。不见从门入者非宝。捧上不成龙知么。又曰。如好猎狗。只解寻有踪迹底。忽遇羚羊挂角。莫道迹气亦不识。僧问。羚羊挂角时如何。师曰。六六三十六。曰不会。师云。不见道无踪迹。一僧在房内看经。师隔窗问。阇黎念者是什么经。对曰。维摩经。曰不问维摩经。念者是什么经。其僧有省。师临终前期五日。为众开最后方便。序出世始末。众皆怆然。至时端坐而化。后唐谥曰弘觉禅师</p>
<p style="text-align: left">
	　　(十六　甲子)　改天祐(正月朱全忠。奉天子迁洛阳。八月弑之。而立少子祝。年十二)</p>
<p style="text-align: left">
	　　(乙丑)　哀帝祝天祐二年○(彗竟天○昭第九子。朱全忠弑昭立帝。时年十三。军国之政禀全忠。年十七岁。梁王使刘[栗-木+(革*月)]害焉。葬温陵。谥景宗。在位三年)</p>
<p style="text-align: left">
	　　(丙寅)　濮王紃(昭之子。少帝遇鸩暴崩。梁王与百僚号恸。众议即位。如周公故事。天祐四年禅位于梁。遇鸩而卒)右唐十九帝(不与武后)凡二百九十年(而朱温篡之)</p>
<p style="text-align: left">
	　　五代</p>
<p style="text-align: left">
	　　(十七)　叙曰。后梁朱氏篡唐。阅五朝八姓。十有三君。五十三载。欧阳文忠公泫春秋着为五代史。古所谓春秋作而乱臣贼子惧。然自秦汉而下。祸起萧墙变生肘腋。君臣父子之际。所不忍愿闻者。奚更不惧之多乎。予尝以唐新旧本纪参校。粗见文忠师仰春秋。略例纪事褒贬之妙。非他史所及。因采数十端着新唐史本纪。略例一篇。及得五代史。阅其自发述作之意。与予言亦颇合。然举春秋宗王之作裁正唐史可也。以之致虚名盛礼。而歆艳五代之君。不几于枉设乎。朱全忠弑昭宗灭唐祚。虽王莽刘曜之恶。不足以比之。及其有国。父父子子。更相屠僇。不殊犬豕之死。正吾教<a>善恶</a>因果之效也。文忠篾视而不取。特假春秋峨巍位号朝仪。以贲之。卒无一辞深诛痛责。使世忠良阅之。曷以泄胸中之不平乎。荆国王文公尝叹惜文公不修<a>晋书</a>而修五代史。予之言盖文公叹惜之意也。至于李克用石敬瑭刘知远。皆突厥沙陀夷狄之种。朱全忠郭威乃中国人。反不若三夷狄近人类也。郭威代汉及养子世宗。颇有声。然议者概见而未知详夫</p>
<p style="text-align: left">
	　　(十八　丁卯)　梁太祖温。改开平○僖宗赐姓全忠。禅唐之后更名晃字匡圣。本宋州砀山午沟里人。父曰诚。以五经教之。果篡唐祚。年六十一。为子友圭弑矣。在位六年。都汴迁洛○雷氏曰(梁祖失温庶人。末帝三主十七)</p>
<p style="text-align: left">
	　　○吴越镠(字具美。姓钱氏。杭州临安人。少无赖闲散。僖宗时为董昌偏将。以弩射死黄巢先锋。斩首数百。巢不敢犯临安。昌以为都指挥。昌亦叛。镠以状闻昭宗。昭以镠为淅东招讨使。既下昌。进封天下兵马都元帅。至梁进封吴越王。后唐庄入洛。赐玉册金印。因称吴越王。寿八十一。立杭州。二十一年)○雷氏曰(钱杭吴越五主八四)</p>
<p style="text-align: left">
	　　燕守光(姓刘氏。深州乐寿人。父仁恭事幽州李可有大勋烈光亦如之。八月自号大燕皇帝。改元应天。立幽州十九年)○雷氏曰(守元僭燕一十九年)</p>
<p style="text-align: left">
	　　(十九　戊辰)　五月雪峰义存禅师示寂。师泉州人。姓曾氏。十七落发。往幽州受具。绵历禅会缘契德山。咸通中登象骨山。雪峰创院玄侣奔萃。懿宗赐号真觉大师。上堂僧问。拈[袖-由+追]竖拂不当宗乘。和尚如何指示。师竖起拂子。其僧抱头而出。师乃不顾。道怤问。只如古德岂不是以心传心。师曰。兼不立文字语句。怤曰。只如不立文字语句。师如何传。师良久。怤礼拜。师曰。更问我一转岂不好。怤曰。就和上请一转话头。师曰。只恁么唯别有商量。曰和上恁么即得。长庆问。从上诸圣传受一路。请师垂示。师默然。长庆礼拜而退。师莞尔而笑。师有时谓众曰。堂堂密密地道。怤出问曰。是什么堂堂密密。师起立曰。道什么。怤退步而立。师垂语曰。此事得恁么尊贵。得恁么绵密。怤对曰。某甲到来数年不问和上恁么示诲。师曰。我向前虽无如今已有。莫有妨么。曰不敢。如此和上不已而已。师曰。致使我如此。怤从此信入。因普请次。师举沩山见色便见心语问怤。还有过也无。怤曰。古人为什么事。师曰。虽然如此要共女商量。曰恁么即不如道。怤锄地去又尝普请次。师问皎然曰。古人道谁知席帽下元是昔愁人。古人意作么生。皎然侧戴笠子曰。这个是什么人语。又问曰。持经者能荷担如来。然乃捧师向禅床上着。一日绍卿随师经行次。见芋叶动。师指动叶示之。卿曰。某甲怕怖。师曰。是汝屋里底怕怖什么。绍卿从此开悟。安国弘瑫参师。师曰。甚处来。曰江西。师曰。什么处见达磨。曰分明向和上道。师曰。道什么。瑫曰。什么处去来。一日师见瑫忽搊住云。尽大地是解脱门。把手教伊入不肯入。曰和上怪弘瑫不得。师曰。虽然如此争柰背后许多师僧何。太原孚上座参师。礼拜讫立于座右。师才顾视。孚便下看主事。异日师见孚指日示之孚摇手而出。师曰。汝不肯我。孚曰。和上摇头某甲摆尾。什么处不肯和上。师曰。到处也须讳却。一日众僧晚参。师在中底卧。孚曰。五州管内只有这和上较些子。师便起去。师居闽川四十余年。法席之盛卓冠天下。常不下一千五百众。临终出游蓝田莫归浴毕中夜示寂。寿八十有七</p>
<p style="text-align: left">
	　　(二十)　十一月玄沙师备禅师示寂。师少为渔家子。年甫三十。始出家具戒习头陀行与雪峰师资道契。雪峰每叹曰。备头陀再来人也。阅<a>楞严经</a>发明心地。由是应机敏捷。与修多罗冥契。诸方玄学者有所未决。必从之请益。师上堂时久。众谓不说法。一时各归。师乃呵之曰。看总是一样底。无一个有智慧但见我开两片皮。尽来簇着。觅言语意度。是我真实为他却总不知。看恁么大难大难。十方诸佛把女向顶上着。不敢错误着一分子。只道此事唯我能知。会么。如今相绍继尽道承释迦。我道释迦与我同参。汝道参阿谁。会么。汝今欲得出他<a>五蕴</a>身田主宰。但识取汝秘密金刚体。古人向汝道。圆成正遍周沙界。我今少分为汝智者。可以譬喻得解。汝见此阎浮提日么。世间人所作兴营养身活命种种作业。莫非承他日光成立。只如日体还有多般及心行么。还有不周遍处么。欲识此金刚体亦如是。只如今山河大地十方国土色空明暗及汝身心。莫非尽承汝圆成威光所现。直是<a>天人</a>群生类所作业次受生果报有性无情。莫非承女威光。乃至诸佛成<a>道果</a>接物利生。莫非尽承女威光。只如金刚体。还有凡夫诸佛么。有女心行么。不可道无便当去。女既有如是奇特。会么。努力珍重。师初住梅溪。后居玄沙。一时天下丛林海众。皆望风钦服。闽帅王公待以师礼。学徒垂千人。室户不闭。师应机接物垂二十年。所演法要有大录行于世。没年七十有五。闽帅赐号宗一禅师</p>
<p style="text-align: left">
	　　○楚殷(字霸图。姓马氏。许州鄢陵人。世为农家。事梁。征伐有功。封为楚王。至末帝贞明丙子。始建国立郡州。十四年。寿七十九)雷氏曰(马楚湖南五主五七)</p>
<p style="text-align: left">
	　　蜀建(字光图。姓王氏。许州武阳人。佐唐有功。封西平王。进封蜀王。遂有鼎分之志。昭宗遇弑。少帝禅梁。举哭哀恸。文武劝进。遂立成都。号蜀。十二年卒。寿七十二。改武成)○雷氏曰(王建前蜀二主三五)</p>
<p style="text-align: left">
	　　荆季兴(字贻孙。陕州硖石人。本名李昌。少为汴州李让家童。梁祖初镇宣武。让入赀养为子。易姓朱氏。兴因让故得见梁祖。祖见奇之。亦命为子。因姓朱氏。后拜宋州刺史。破青州徙颖阳防御。进封渤海王。复姓高氏。唐庄开蜀有功。封南平王。吴人册之。立荆南二十年。寿五十四)○雷氏曰(季兴荆南五主五七)</p>
<p style="text-align: left">
	　　吴渥(字承天。蜜长子。蜜病出镇宣州。嗣立淮南一年。寿二十三。为温灏杀之○隆演。字鸿源。蜜次子。温灏杀渥。演遂即位。十二年改年武元。寿二十四卒。弟溥又立)</p>
<p style="text-align: left">
	　　闽审知(字信通。姓王氏。光州固始人。兄朝唐封福州观察。既卒。知代征伐有功。昭宗进封琅琊王。至梁祖加拜为知书令。封闽王。遂立福建。十八年。寿六十四)雷氏曰(王闽福建五主五五)</p>
<p style="text-align: left">
	　　(廿一　庚午)　南岳山惟劲头陀。集光化以来出世宗师机缘。为续宝林传</p>
<p style="text-align: left">
	　　(辛未)　改乾化</p>
<p style="text-align: left">
	　　南汉隐(姓刘氏。上蔡人也。其祖安仁。后徙闽中。商贾南海。因家焉。父谦为广州牙将。破巢为封州刺史。既卒。州人表隐代之事唐勋烈。昭宗封为南海王。天祐二年进封安南都护。三年封南平王。今梁又封南海王。后贞明三年卒。寿三十八)雷氏曰(南海隐广五主六七)</p>
<p style="text-align: left">
	　　(壬申)　梁祖疾甚。郢王友圭。左迁菜州刺史。不行乃微行诣左龙虎统军韩勍。谋入伏禁中。友圭仆夫冯廷锷刺帝于寝殿。矫诏友圭权主军国之务。发丧即帝位。初梁祖温略地于宋亳间。偶与逆旅妇人野合而生。立未一年。友贞贬为庶人。改年元凤</p>
<p style="text-align: left">
	　　(廿二　癸酉)　末帝友贞。一名瑱。温第三子。闻友圭乱起兵讨之。既杀友圭。命赵[((中-〡)@〡)/品]传国宝。至汴迎王即位。更名锽。且都汴。盖祖地矣。唐使皇甫麟灭之。在位十年。复称乾化</p>
<p style="text-align: left">
	　　(乙亥)　改贞明</p>
<p style="text-align: left">
	　　(丙子)　晋兵七万来伐○辽主阿保机称帝。立国号大。契丹改元天赞。辽之始也(中国简册所不载。远夷草昧无可考。故其年代不可得而详也。其父斡里。为夷离中。犹中国刺史主。生而拓落。多智雄健。有胆略好骑射。铁厚一寸而洞之。夜寝则有光。左右莫不惊。诸部畏服之。有宋相安。至天祚为金灭之。治国十一年)</p>
<p style="text-align: left">
	　　(廿三)　明州奉化县布袋和尚者。未详氏族。自称名契此。形裁腲脮蹙额皤腹。出语无定寝卧随处。常以杖荷一布囊。凡供身之具尽贮囊中。入[邱-丘+(序-予+墨)]肆聚落。见物则乞。或醯醢鱼俎。才接入口。分少许投囊中。时号长汀子布袋师也。尝雪中卧。雪不沾身。人以此奇之。或就人乞。其货则售。示人吉凶必应期无忒。天将雨。即着湿草屦途中骤行。遇亢阳。即曳高齿木履。市桥上竖膝而眠。居民以此验知。有一僧在师前行。师乃拊僧背一下。僧回头。师曰。乞我一文钱。曰道得即与汝一文。师放下布袋叉手而立。白鹿和上问。如何是布袋。师便放下布袋。又问。如何是布袋下事。师负之而去。先保福和上问。如何是佛法大意。师放下布袋叉手。保福曰。为只如此。为更有向上事。师负之而去。师在街衢立。有僧问。和上在遮里作什么。师曰。等个人。曰来也来也(归宗柔和上别云归去来)师曰。女不是遮个人。曰如何是遮个人。师曰。乞我一文钱。师有歌曰。只个心心心是佛。十方世界最灵物。纵横妙用可怜生。一切不如心真实。腾腾自在无所为。闲闲究竟出家儿。若睹目前真大道。不见纤毫也大奇。万法何殊心何异。何劳更用寻经义。心王本自绝多知。智者只明无学地。非圣非凡复若乎。不疆分别圣情孤。无价心珠本圆净。凡是异相妄空呼。人能弘道道分明。无量清高称道情。携锡若登故国路。莫愁诸处不闻声。又有偈曰。一钵千家饭。孤身万里游。青目睹人少。问路白云头。梁贞明二年丙子三月师将示灭。于岳林寺东廊下端坐磐石而说偈曰。弥勒真弥勒。分身千百亿。时时示时人。时人自不识。偈毕安然而化。其后他州有人见师亦负布袋而行。于是四众竞图其像。今岳林寺大殿东堂全身见存</p>
<p style="text-align: left">
	　　(丁丑)　汉龑(初名岩隐之庶子。生于外舍。身长七尺。承父袭封南海王。是年建国。号越。二年更号汉。寿五十四卒。立三十一年。龑者盖采<a>周易</a>飞龙在天之义尔)</p>
<p style="text-align: left">
	　　(戊寅)　蜀衍(字化源。建之第十一子。母曰徐贤妃。以宠得立为太子。建亡即位。荒淫自恣。委政宦者。改大光。立六年。唐郭崇韬伐之)</p>
<p style="text-align: left">
	　　(庚辰)　吴溥(蜜第四子。立不改号。治十七年。寿二十八。南唐升灭之)</p>
<p style="text-align: left">
	　　(辛巳)　改龙德</p>
<p style="text-align: left">
	　　(癸未)　上闻李嗣源兵至。令皇甫麟杀己。嗣源兵入城国亡</p>
<p style="text-align: left">
	　　右朱梁二主共一十七年(晋李存勖灭之)</p>
<p style="text-align: left">
	　　(廿四)　后唐(姓李氏王土德。都汴洛起太原)雷氏曰(唐武克用庄明闵末四主十五)</p>
<p style="text-align: left">
	　　武皇帝克用(世号朱耶。出于突厥后。自号沙陀。以朱耶为姓。烈考朱耶赤心。以徐州功大。懿宗赐姓李氏。俾定天下。庄宗即位。天祐五年薨。葬陵雁门界)</p>
<p style="text-align: left">
	　　庄宗存勖(太祖嫡子。母曹后。帝英武善战。灭梁代之。自梁祖二年立。至同光三年。四十三岁崩。葬河南雍陵)改同光</p>
<p style="text-align: left">
	　　(甲申)　朝廷封李茂贞为秦王○高季兴为南平王</p>
<p style="text-align: left">
	　　(廿五)　魏府兴化存奖禅师。诏入内庭。帝问禅要。御赐马一疋。不惯坠马伤足。至次年示疾。帝一日谓师曰。朕收大梁得一颗无价明珠。未有人酬价。师曰。请陛下珠看。帝以手展开襆头脚。师曰。君王之宝谁敢酬价。师化后。敕谥广济大师。塔曰通济。师尝问僧。什么处来。曰崔禅处来。师曰。将得崔禅喝来否。曰不将得来。师曰。恁么即不从崔禅来。僧便喝。师遂打。师示众曰。我只闻长廊下也喝。后架里也喝。诸子汝莫盲喝乱喝。直饶喝得兴化向半天里。住却扑下来气欲绝。待兴化苏息起来。向汝道未在。何故。我未曾向紫罗帐里撒真珠与汝诸人。虚空里乱喝作什么。师勘克宾。语具传灯</p>
<p style="text-align: left">
	　　(乙酉)　朝廷遣周德威执刘守光至雁门(令存霸刺心血祭祖已斩之于市)</p>
<p style="text-align: left">
	　　吴溥(于石头城上。建清凉寺。请悟空住持)</p>
<p style="text-align: left">
	　　前蜀(改咸康来降。敕孟知祥镇蜀。前蜀二主。共三十五年)</p>
<p style="text-align: left">
	　　钱镠封吴越国王(仍请署群臣百官诏许之)</p>
<p style="text-align: left">
	　　闽延翰(字子逸。审知长子。同光四年庄宗遇弑。建国称王。禀唐正朔。立一年)</p>
<p style="text-align: left">
	　　(廿六　丙戌)　改天成。明宗嗣源立(世本夷狄无姓。父电为雁门步将生子邈佶烈。太祖克用养为子。姓李名嗣源。初帝至邺都。军俄大噪曰。请令公帝河北石敬瑭康义诚劝进嗣源。乃令安重诲移激会兵。军势大盛。嗣源据大梁。时从马直都指麾。使郭从谦。不知睦王存人已死。欲奉之作乱庄宗中流失殂于缝霄殿庑下。善友敛庑下乐器。覆庄尸焚之。及嗣源即位。拾庄宗骨。石殡之。时年已六十矣。每夕宫中焚香告天。愿早生<a>圣人</a>为生民主。在位八年。后为臣朱弘昭等杀之。葬徽陵)</p>
<p style="text-align: left">
	　　闽鏻(先名延铃。审知次子。初延禀与鏻谋杀翰。禀推鏻立之。禀还建州。临决别云。善继先志。无烦老兄重来。至长兴二年。与鏻击不胜。为鏻杀之。鏻好事鬼神。道士刘守元以左道惑之。建宝皇后宫居焉。后帝为李仿杀之)改元天宝</p>
<p style="text-align: left">
	　　(丁亥)　辽主德光名耀屈之(姓刘氏。阿保机第二子。诞于大部落东牙帐。未时黑云覆帐。火光照耀。有声如雷。及长雄杰有大志。精骑射平奚渤海二国。治廿一年。于所居大部落。建天雄寺。有契丹太祖像存焉。大赦。改元天显)</p>
<p style="text-align: left">
	　　(己丑)　荆从诲(字遵圣。兴之长子。立二十一年。寿五十八)</p>
<p style="text-align: left">
	　　(庚寅)　改长兴。秦王李茂贞入朝。去建国之制</p>
<p style="text-align: left">
	　　楚希声(字若讷。殷次子。判内外诸军事。殷卒。立之三年)</p>
<p style="text-align: left">
	　　(壬辰)　楚希范(字子矩。殷之第四子。兄弟十人。嫡子希振。最长仁贤其声范同母而生。声母袁氏。色美得宠而先立。振弃官为道士。声卒绝立。改年应顺。立十五年。寿四十九)</p>
<p style="text-align: left">
	　　孟知祥(是年封为蜀王)○初令雕九经印板(冯道监造)</p>
<p style="text-align: left">
	　　栴檀瑞像自下。二十一年复在江南</p>
<p style="text-align: left">
	　　(廿七)　福州长庆惠棱禅师示寂。杭之盐官人。姓孙氏。幼岁禀性淳淡。年十三于苏州通玄寺出家登戒。历参禅肆。唐乾符五年入闽中。谒西院访灵云。尚有凝滞。乃之雪峰。因问。从上诸圣传受一路。请垂指示。峰默然。师设礼而退。峰莞尔而笑。异日雪峰谓师曰。我寻常向师僧道。南山有一条鳖鼻蛇。汝诸人好看取。对曰。今日大有人丧身失命。峰然之。师入方丈参。雪峰曰。是什么。师曰。今日天晴好普请。自此酬问未尝爽于玄旨。乃述颂曰。万象之中独露身。唯人自肯乃方亲。昔时谬向途中觅。今日看如火里冰。师来往雪峰二十九载。至天祐三年。受泉州刺史王延彬请。住招庆。后闽帅请居长乐府之西院。奏额曰长庆。号超觉大师。上堂良久谓众曰。还有人相悉么。若不相悉欺谩兄弟去。只今有什么事。莫要窒塞也无。复是谁家屋里事。不肯当荷更待何时。若是利根参学。不到这里来。会么。如今有一般行脚人。耳里总满也假饶收拾底还当诸人行脚事么。广说具如传灯录。师两处开法。徒众一千五百。化行闽越二十七载。后唐长兴三年壬辰五月十七日归寂。寿七十有九。腊六十</p>
<p style="text-align: left">
	　　(癸巳)　吴越钱传[璀-山+六](字文宝。钱镠长子。从父征伐而有大功。为群臣请立九年)</p>
<p style="text-align: left">
	　　闽改龙启</p>
<p style="text-align: left">
	　　闵帝存厚(明帝第六子。帝疾笃。秦王从荣作乱。孟汉琼斩之。十一月诏征宋王存厚。一名从厚。入权天雄军府事。帝殂。秘丧六日。群臣自邺迎之。即位于柩前。甲午改元应顺。帝从朱弘昭等言。徙潞王存珂镇河东王。不受命。命兵讨之。王整众而东。帝奔魏州至卫依刺史玉弘贽。潞王入谒。太后命王即位。废闵为鄂王。遣弘贽子殿直。亦往鸩帝。帝不饮。峦缢杀之。后追谥闵帝。在位五月)</p>
<p style="text-align: left">
	　　(甲午)　四月改清泰。末帝存珂(明宗养子。本镇州平山人。姓王氏。家世微贱。母曰魏氏。明宗为骑将。过平山掠得有子阿三。已年十余岁。明养为己子。号存珂。长能骑射。封潞王。即位二年。为石敬瑭外结契丹主攻之。帝举室自焚。寿五十一。在位二年)</p>
<p style="text-align: left">
	　　○蜀孟知祥(字宝胤。姓孟氏。荆州龙冈人。祖察秉昭义节旄。父巘磁州刺史。其母王氏。梦日月生于太原。后事唐封为蜀王。明宗崩。祥乃立国号蜀。改年明德。立一年。六月有疾。遂付于昶监国)</p>
<p style="text-align: left">
	　　(廿八)　是年二月功德司奏。每年帝诞节诸州府。奏荐僧尼欲立讲经科<a>禅定</a>科持念科文章议论科以试其能不。帝从奏(出系年录)</p>
<p style="text-align: left">
	　　(乙未)　许王(明宗幼子。为契丹立之。不逾月王遇害)</p>
<p style="text-align: left">
	　　蜀昶(知祥第三子。初名赞。祥卒昶立。不改号。治三十一年○雷氏曰知祥后蜀二主四一)</p>
<p style="text-align: left">
	　　(廿九)　石晋(姓石氏王金德)雷氏曰(晋高敬瑭少帝丹主二姓三主一十一年)</p>
<p style="text-align: left">
	　　(丙申)　改天福高祖敬瑭(晋阳人。父臬捩鸡。本出西夷。自朱耶归唐。从居山阴。后随克用征伐有功。官至洛州刺史。生帝。姓石。不知因。始明宗爱之。以女妻之。是为永宁公主。为太原节度。唐室既乱。末帝徙敬瑭镇天平不行。命兵讨之。石与桑维翰刘知远等。假兵契丹。光破唐兵。缘先父事光。因乃灭唐。筑檀柳林。即帝位。改长兴。七年为天福元年。十月兵至。帝自焚。十一月敬瑭入洛阳。立八年崩。寿五十一。葬新安陵)</p>
<p style="text-align: left">
	　　闽昶(鏻之长子。名继鹏。既立奉道。乃杀李仿。改元通文。立四年。为延羲子杀之)</p>
<p style="text-align: left">
	　　(丁酉)　晋岁用金帛三十万遗大辽</p>
<p style="text-align: left">
	　　南唐升(字正伦。徐州人。世本微贱。父荣唐乱不知所终。有姊出家为尼。出入徐温宅。与温妻李氏同姓。升身长七尺。为人温。厚灭吴溥而立之。年改升元。寿五十六。据江南金陵)雷氏曰(李唐金陵三主三九)</p>
<p style="text-align: left">
	　　(戊戌)　蜀(改年广政)○大辽(年改会同国号大辽)</p>
<p style="text-align: left">
	　　(庚子)　闽延曦(审知少子。既立铸大钱。以一当十。因出醉还连重遇等使壮士马上杀之。立四年。改元永隆。汉度民万一千人为僧)</p>
<p style="text-align: left">
	　　(辛丑)　吴越王佐(字右。立[璀-山+六]之子。立七年。寿二十)</p>
<p style="text-align: left">
	　　(壬寅)　南汉玢(初名洪度。龚之子。耀枢龟图皆早死。玢立二年。改元光天。后为道庠陈思潮等杀之)</p>
<p style="text-align: left">
	　　(癸卯)　南汉晟(初名洪熙。既杀玢自立。封思潮等为功臣。改元乾和。立二十年。酒太过卒。寿三十九)</p>
<p style="text-align: left">
	　　(甲辰)　改开运。少帝重贵(高祖犹子。祖有六子。皆亡。帝父敬儒祖之兄也。早卒。高祖养帝为子。故得立位。后三年为契丹主耶休德光长驱过河入汴攻之。帝出降封。负义侯送至和龙府。不知何年卒。在位三年)</p>
<p style="text-align: left">
	　　右晋二主凡十一年(而汉继之)</p>
<p style="text-align: left">
	　　南唐璟(升长子。立二十四年。改元保大。寿六十四)</p>
<p style="text-align: left">
	　　是年旧唐史成。刘喣撰。授司空平章事(并载佛祖异迹)</p>
<p style="text-align: left">
	　　(三十)　江南上元县一民暴死。三日复苏。诣唐主具奏。入冥见先帝言。为宋齐丘所误杀。和州降卒千余人。冤诉仗汝。归语嗣君。凡寺观鸣钟可延久其声。吾受苦唯闻钟则暂休。或能为造一钟尤善。吾在位日尝以于阗国遗我玉天王像。藏于瓦棺寺佛左膝。人无知者。汝以此为验。唐主遂诣瓦棺寺。佛膝得天王像。感泣造一钟于清凉寺。镌其上曰。荐烈祖考高皇帝。脱幽出厄。以玉像建塔。葬蒋山(出法范)</p>
<p style="text-align: left">
	　　殷延政(亦审知子。延曦湎淫虐政。数贻书谏之。曦怒遣杜建崇举兵攻政。为政败之。乃立建州。改国号殷。改年天德。止三年)雷氏曰(延政号殷建州三年)</p>
<p style="text-align: left">
	　　(卅一　乙巳)　契丹(怒帝不上表称臣。乃大举兵入。少帝迎于澶州)</p>
<p style="text-align: left">
	　　(丙午)　正月辽主德光入晋不一年(获民皆黥其面祖威李守真宋彦筠降于契丹。张彦泽斩关而入。帝惧迎拜于门。契丹不礼。命左右执之。彦泽传辽主书与太后慰抚之。降晋帝为负义侯安置黄龙府即慕容氏和龙城也。契丹御汴宫受朝贺。以国舅麻剌萧翰留守汴。以天时向暑发大梁。自白马渡河。尽驱百僚赴常山。至滦城得疾。至杀胡林卒。国人剖其腹实盐。数斗载之。北晋人谓之帝羓)</p>
<p style="text-align: left">
	　　汉(姓刘氏王水德都汴)○雷氏曰(汉祖知远隐帝承祐二主四年)</p>
<p style="text-align: left">
	　　(卅二　丁未)　高祖知远。后更名暠(其先沙沱部人。移居太原。帝生于晋阳。业农。威重。后与敬瑭同侍明宗为偏将。及立石晋于太原。以帝为侍卫亲军都虞侯。少帝进封太原王。契丹临京师。少帝被俘。乃图义举。二月即位于太原。自称汉王。拥兵入于汴。杀许王与太妃兼晋。二年春卒。在位一年)乃晋开运四年也</p>
<p style="text-align: left">
	　　辽世宗立(讳阮番。名元欲。太祖孙。东丹王突欲之子。改元天禄。治五年)</p>
<p style="text-align: left">
	　　楚希广(字德丕。范同母弟。既立。三年后为兄萼兵伐而缢)</p>
<p style="text-align: left">
	　　(戊申)　改乾祐○吴越倧(瓘子佐弟。立一年。为胡进思疑之。废囚于义和院。迎俶立迁倧东府)</p>
<p style="text-align: left">
	　　(己酉)　隐帝承佑(高祖二弟。曰崇。曰信。崇子曰赟。皆仕宦也。高祖三子曰承训。承佑。承勋。嫡子训亡。诸子尚幼。以佑绍立信任倡优疏远大臣。时年十八。时李业等状申于广政殿。因朝王章杨邠史弘肇。又使人杀郭威于邺。威乃举兵犯宫。帝出城南赵村。为伶人郭允明刺杀之。寿二十。就乾祐年号)</p>
<p style="text-align: left">
	　　吴越王俶(佐之弟。字文德。胡进思立之。在位三十年)</p>
<p style="text-align: left">
	　　荆保融(字德长。诲第三子。立十年。寿四十一岁)</p>
<p style="text-align: left">
	　　楚希萼(广之兄。杀广而立。明年隐帝崩。京师大乱。萼遂臣于李璟降封楚王。以军政事任弟希崇。崇亦臣璟。璟使边镐入楚。迁马氏于金陵)</p>
<p style="text-align: left">
	　　(卅三)　云门文偃禅师示寂。师姑苏嘉兴人。姓张氏。初参睦州踪禅师。州见来便闭却门。师三扣门。问谁。师云。某甲。州云。作什么。师云。己事未明。乞师指示。州才开门。师拶入。州擒住云。速道速道。师拟议。州托开云。秦时[车*度]轹钻。师从此悟入。州即指师见雪峰。师至雪峰庄。遇僧上山即教之云。汝到山头见和上。上堂众才集。便出握腕立地云。这老汉项上铁枷。何不脱却。其僧如教致问。峰下座搊住云。速道速道。僧无对。峰云。适来不是尔语。僧云。是某甲语。峰云。侍者将绳棒来。僧云。某在庄上。见一浙中上座。教来恁么问。峰云。大众去庄上。迎取五百人善知识来。师上山才见雪峰。便问。因什么得到与么地。师乃低头。从此契合。决择久之。遍访诸方。晚游广中。灵树知圣禅师久迟师来。比至亦率众门迎。命居第一座。树将终遗书嘱广主。请师继踵住持。师上堂。僧问。如何是一代时教。师云。对一说。问如何是法眼。师云普。问如何是诸佛出身处。师云。东山水上行。问乞师指个入路。师云。吃粥吃饭。问如何是透法身句。师云。北斗里藏身。问如何是不挂唇吻一句。师云。合取狗口。问如何转动即得不落阶级。曰南斗七北斗八。师乃云。眼睫横亘十方。眉毛上透乾坤。下透黄泉。须弥山塞却尔咽喉。还有会处么。若会得拽取占波国与新罗国斗额。又云。尽乾坤一时将来着女眼睫上。尔诸人闻恁么道。不敢望尔出来性懆把老僧打一掴。且缓缓子细看。是有是无。是个什么道理。直饶向这里明得。若遇衲僧门下。好槌脚折。汝若是个人闻说道什么处有老宿出世。便蓦面唾污我耳目。汝若不是个脚手。才闻人举便当荷得。早落第二机。又曰。直得触目无滞。达得名身句身一切法空山河大地是名名亦不可得。唤作三昧性海俱备。犹是无风匝匝之波。直得忘知与觉觉即佛性矣。唤作无事人。更须知有向上一窍在。又曰。弹指謦咳扬眉瞬目。拈槌竖拂或作圆相。尽是撩钩搭索。佛法二字未曾道着。道着即撒屎撒尿。又曰。光不透脱有两般病。一切处不明面前有物是一。又透得一切法空。隐隐似有个物相似。亦是光不透脱。又法身亦有两般病。得到法身。为法执不忘己见犹存。坐在法身边是一。直饶透得法身去。放过即不可。子细检点来有什么气息。亦是病。又曰。直得乾坤大地无纤毫过患。犹是转句。不见一色始是半提。直得如此。更须知有全提时节。师居灵树久之迁韶阳云门。广主屡请入内问法。待以师礼。往来学徒不下千人。临终以表辞广主。垂戒学徒端坐而逝。遗命塔全身于方丈。后一十七年。至宋乾德三年。雄武军节度推官院绍庄梦师。以拂子招之曰。为吾寄语秀华宫使特进李托。奏请开塔。吾久蔽塔中。宜令暂出。李得其语即以奏闻。寻有旨。令韶州刺史同诣云门开塔。果见师真容如生。髭发皆长。李复上其事。广主迎真身赴阙。留内庭供养。逾月送归封塔。谥大慈匡真宏明禅师。有法嗣澄远焉</p>
<p style="text-align: left">
	　　(庚戌)　十一月(郭威兵至上为诸兵所杀)右汉二主四年(郭威篡之)</p>
<p style="text-align: left">
	　　(卅四)　周(姓郭氏王水德三主都汴)雷氏曰(周祖郭威世宗恭帝三主九年)</p>
<p style="text-align: left">
	　　(辛亥)　太祖威更名广(刑州唐山人。父简事晋。为顺州刺史。帝少孤贫。落魄无拘。年十八有权勇。尝杀人路徒因李继韬惜其勇而纵之。后汉祖命为枢密使。隐帝听李业赞。遣供奉孟业赍密诏杀帝。帝乃举兵。隐出宿七里寨众溃。隐回至玄化门。刘铢在门上。问隐。左右兵马何在。因射左右。隐回辔西北至赵村。为伶人郭允明刺杀之。帝迎刘旻子赟立之。未至兵士冯道等拥帝而立。太后废赟为湘阴公。以威监国受汉太后诰即位。出汉宫器碎于庭。诏曰。自今纷华之物毋得入宫帝尝屡戒晋王曰。我死当衣以纸衣。殓以瓦棺。至甲寅正月卒。在位三年)改元广顺○辽穆宗璟番名兀律(太宗长子。是年九月世宗兀欲为燕王述轨等弑于新州火神泛。遂即位。改元应历。至戊辰即宋太祖。开宝元年九月为庖人弑于黑山下。治十八年)</p>
<p style="text-align: left">
	　　东汉旻(姓刘氏。汉祖母弟。初名崇为太原守。乾德四年。立三年)</p>
<p style="text-align: left">
	　　世尊示灭一千九百年矣</p>
<p style="text-align: left">
	　　(卅五　壬子)　汝州宝应南院颙禅师示寂。师系河北人嗣兴化奖禅师。上堂示众曰。赤肉团上壁立千仞。时有僧问。赤肉团上壁立千仞。岂不是和上语。师曰是。其僧乃掀倒禅床。南院曰。这瞎驴便棒。又云。诸方只具[吭-几+(坐-工+十)]啄同时眼。不具[吭-几+(坐-工+十)]啄同时用。有僧便问。如何是[吭-几+(坐-工+十)]啄同时用。云作家不[吭-几+(坐-工+十)]啄。同时失。僧云。此犹未是某甲问处。云汝问处作么生。僧云。失。师乃打。僧不肯后于云门会下闻二僧举前因缘。一僧云。当时南院。棒折那。僧闻此语忽然大悟。方见南院答话处。僧却回汝州省觐。值师迁化乃访风穴。穴认得便问。上座是当时问南院[吭-几+(坐-工+十)]啄同时话底么。僧云是。穴云。会也未。僧云。会也。穴云。尔当时作么生会。僧云。某甲当时如灯影中行相似。穴云。女会也</p>
<p style="text-align: left">
	　　(卅六　癸丑)　旃檀瑞像此下一百七十七年在汴京(九经印板方成印行之)</p>
<p style="text-align: left">
	　　(甲寅)　世宗荣字茂先(太祖犹子。本姓柴氏。亦唐山人。太祖妻兄守礼之子。后从姑养太祖家。遂命为子。官至澶州节度使。祖崩秘丧迎帝立于柩前。威震夷夏。废诸寺宇。年三十而崩。葬庆陵。治六年)改显德○(赵匡胤为宿卫将)</p>
<p style="text-align: left">
	　　东汉承钧(旻之次子。去年旻崩。遂立。拜<a>五台山</a>僧继颙为鸿胪卿。在位三年。不改号)</p>
<p style="text-align: left">
	　　(卅七)　二月诏废天下无敕额寺院。凡三万三百三十六所。存者二千七百所。废铜像为钱。时镇州铜大悲像感应异常。州之士民愿以钱贷。制不许。及毁其背群力皆堕腕而死。遂停其半○制出家者必俟父母命。郡国岁造僧帐。凡死亡<a>还俗</a>者。以时关落之。僧帐自此始(通监)</p>
<p style="text-align: left">
	　　(丙辰)　诏(筑大梁城行钦天历)○诏华山隐士陈抟入见。问以飞升黄白之术。抟答曰。天子富有四海。不应问遣还山</p>
<p style="text-align: left">
	　　(丁巳)　东汉年改天会</p>
<p style="text-align: left">
	　　(卅八　戊午)　显德五年七月十七。清凉文益禅师示疾。江南国主亲降候问。越旬有五日沐浴辞众。端坐而逝。停龛三七颜貌如生。公卿李建勋而下。素服奉全身建塔。谥曰大法眼禅师。余杭人。姓鲁氏。初究教乘傍探儒典。游方遇<a>罗汉</a>琛禅师顿明大事。久之卓庵而居。次历江外至临川。州牧请住崇寿。开堂示众曰。诸人既尽在这里。山僧不可无言与大众举一古人方便。珍重。便下座。时有僧出礼拜。师曰。好问着。僧拟伸问。师曰。长老未开堂不答话。有僧自长庆来。师举先长庆偈问曰。作么生是万象之中独露身。僧举一指。师曰。恁么会又争辩。曰如和尚尊意如何。师曰。唤什么作万象。曰古人不拨万象。师曰。万象之中独露身。说什么拨不拨。僧豁然大悟。述偈投诚。自是诸方会下有知解者龛然而至。始则行行如也。师微以激发。皆渐而服膺。海参之众常不下千计。上堂大众立久。师乃谓曰。只如便散去。还有佛法也无。试说看。若无又来这里作么。若有大市里人聚处亦有。何须到这里。诸人各曾看还源观百门义海华严论涅槃经诸多册子。阿那个教中有这个时节。若有试举看。莫是恁么经里有恁么语是此时节么。有甚交涉。所以微言滞于心首。皆为缘虑之场。实际居于目前。翻为名相之境。又作么生得翻去。若也翻去又作么生得正去还会么。莫只恁么念册子。有什么用处。未几道行闻于江表。金陵国主重师之道迎居报恩。号净惠禅师。次迁清凉朝夕开法。诸方丛林咸仰风化。致异域有慕其法者涉远而至。嗣子德韶国师。文遂江南国导师。惠炬高丽国师。传化焉。师调机顺物斥滞磨昏。凡举古德三昧。或呈解请益。皆应病与药。随根悟入者不可胜纪。寻以韶国师等化旺东南。遂创<a>法眼宗</a>旨</p>
<p style="text-align: left">
	　　杭州永明寺道潜禅师。河中府人也。姓武氏。初谒临川净惠禅师。一见异之。便容入室一日净惠问。子于参请外明什么经。师曰。<a>华严经</a>。惠曰。总别同异成坏是何门摄属。师曰。文在十地品中。据理则世出世间一切法皆具六相。惠曰。空还具六相也无。师懵然无对。惠曰。子却问吾。师乃问。空还具六相也无。净惠曰。空。师于是开悟踊跃礼谢。曰子作么生会。师曰。空。净惠然之。异日因四众士女入院。净惠问师曰。律中道。隔壁闻钗钏声。即名<a>破戒</a>。见睹金银合杂朱紫骈阗。是破戒不是破戒。师曰。好个入路。惠曰。子向后有五百毳徒而为王侯所重在。师寻礼谢辞。驻锡于衢州古寺。阅<a>大藏经</a>而已。忠懿王命入府受菩萨戒。署慈化定惠禅师。建大伽蓝。号惠日永明。请居之。师曰。欲请塔下罗汉铜像过新寺供养。王曰。善。予昨梦十六尊者乞随师入寺。何昭应之若是。仍于师号加应真二字。师坐永明大道场。常五百众。师上堂曰。佛法显然。因什么却不会去。诸上座欲问佛法。但问取张三李四。欲会世法则参取古佛丛林。无事久立。僧问。至道无难借言显道。如何是显道之言。师曰。切忌拣择。问如何是惠日祥光。师曰。此去报慈不远。曰恁么则亲蒙照烛也。师曰。且喜没交涉</p>
<p style="text-align: left">
	　　(戊午)　春帝欲济江南唐璟(大惧遣兵部陈觉非奉表割江北十四州地用周正翔而降)</p>
<p style="text-align: left">
	　　荆保勖(字省躬诲之第十子。在位四年。寿五十九矣)</p>
<p style="text-align: left">
	　　(己未)　赵太祖光胤(连年征讨有功。授归德节度使。殿前都点检)</p>
<p style="text-align: left">
	　　六月世宗北伐。病背痈縻溃而崩于道</p>
<p style="text-align: left">
	　　恭帝崇训。世宗第四子。七岁即位。命宋太祖赵光胤讨河东。军情忽变有飞语云。不如扶点检为天子。遂立宋祖。降封帝为郑王。立不一年</p>
<p style="text-align: left">
	　　右周三主凡十一年</p>
				</div></div><hr><script charset='utf-8' src='../../js/footer.js'></script></body></html>