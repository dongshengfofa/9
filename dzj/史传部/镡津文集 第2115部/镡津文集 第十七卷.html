<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修镡津文集 第十七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>镡津文集 第十七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>镡津文集 第十七卷</strong></p>
<p style="text-align: left">
	　　藤州镡津东山<a>沙门</a>契嵩撰</p>
<p style="text-align: left">
	　　古律诗共六十首</p>
<p style="text-align: left">
	　　三高僧诗(并叙)</p>
<p style="text-align: left">
	　　唐僧皎然灵彻道标。以道称于吴越。故谚美之曰。霅之昼能清秀。越之澈如冰雪。杭之标摩云霄。吾闻风而慕其人。因谚所谓。遂为诗三章。以广其意也</p>
<p style="text-align: left">
	　　霅之昼能清秀</p>
<p style="text-align: left">
	　　昼公文章清复秀。天与其能不可斗。僧攻文什自古有。出拔须尊昼为首。造化虽移神不迁。昼公作诗心亦然。上跨骚雅下沉宋。俊思纵横道自全。禅伯修文(修或挥字)岂徒尔。诱引人心通佛理。缙绅先生鲁公辈。早蹑清游慕方外。斯人已殁斯言在。<a>护法</a>当应垂万代</p>
<p style="text-align: left">
	　　越之澈如冰雪</p>
<p style="text-align: left">
	　　澈公之清若冰雪。高僧天资与人别。三十能诗名已出。名在诗流心在律。不殊惠远殊惠休。皎然未合谁与俦。白云萧散何定止。忽入关中访包李。孤清难立众所沮。到底无辜中非语。木秀于林风必摧。澈公怀德成祸胎。古人已往不复叹。为尔为诗遗后来</p>
<p style="text-align: left">
	　　杭之标摩云霄</p>
<p style="text-align: left">
	　　标师之高摩云霄。在德岂在于沉寥。一庵岭底寄幽独。抗迹萧然不入俗。有时虚陟层崖眺。不闻其语闻清啸。当时陆羽事幽讨。曾入青云预闻道。取雨救旱驱神龙。此与人间事岂同。冥机感异心之苗。此公所以称道标</p>
<p style="text-align: left">
	　　送章表民秘书</p>
<p style="text-align: left">
	　　一日夫子来山陲。来言去别将何之。清尘旧尉亦皆至(时周感之同来)鲜车轻佩光陆离。入门顾我颜色好。林下把袂相追随。笑傲恣肆意气豪。举首不觉白日欹。拂榻乃留岩宇宿。纸衾蒲席诚可嗤。不计丰约但适美。唯唯无语相拒违。是时春和二月半。永夜耿耿轻寒微。高谈交发雅兴合。如瓶注泉争淋漓。须臾促席命言志。直吐胸臆撝淳词。人心不同有如面。平生各自有所为。表民卒然趋席端。曰吾有志人不知。末俗浅近乌足语。含哺未吐长嗟咨。少从先生学经典。不探枝叶穷根基。帝王之道断可识。殷盘周诰无复疑。古今事业贵适用。文意述作须有规。岂类童稚空琢刻。画饼不能疗朝饥。十五孜孜事文字。磨砻笔砚精神罢。长篇大轴浩无数。慷慨但欲扶政治。前年补吏来浙右。局务冗俗不可窥。倾怀欲效王霸略。骐骥捕鼠非宜宜。钱唐大府多达官。品秩相较我最卑。孟轲独负浩然气。谁能敛袂长低眉。丈夫所重以道进。青云万里须自驰。咄嗟顾我胡为者。甘以门荫为身资。遂为谢病远引去。遽与簪组相差池。胶西董生苟可慕。下帷克苦穷书诗。闲居落莫多感激。所感时政生瑕玼。贱臣抱节私自效。作书万字投丹墀。天阍深岩在西北。引领一望云[雨/斯][雨/斯]。德音毕竟不下报。漫陈肝胆空涕洟。嗟嗟吾生时命谬。不遇当时甘佚遗。龙蛇之蛰尺蠖屈。万物不时须自怡。我家田园在南国。亦有溪山名武夷。泉甘壤黑堪稼穑。归与老农事镃基。余与感之闻此语。精神飞动惊支颐。深谋远虑不可测。沧溟无底天无涯。阊阖门前无限客。摩肩踏足争前词。暖衣饱食恣气艳。几辈卓荦能如斯。请君更前与君语。何必轻沮烦孜孜。嘉谷冬收槿朝发。众物荣茂有疾迟。不闻伊尹五干汤。尧舜之道方得施。贤杰轻身重天下。岂使汲汲营其私。况当夷狄侮中国。蹂践二鄙翻地皮。将军诛讨苦未克。百万师老劳旌旗。凶年乐岁复间作。风雨霜雪犹不时。天子勤政不暇食。亦待才能相补裨。庙堂之上有君子。聪明岂肯饶皋夔。执秉公道尊大匠。裁度杞梓宁参差。爱君为人性疏达。不以其教交相訾。临风明月千里别。祝祠岂惮倾肝脾。俗人好毁寡乐善。嘉名清节慎莫亏。朝廷若问平津策。贤良第一非君谁</p>
<p style="text-align: left">
	　　古意(五首)</p>
<p style="text-align: left">
	　　风吹一点云。散漫为春雨。洒余松柏林。青葱枝可取。持此岁寒操。手中空楚楚。幽谷无人来。日暮意谁与</p>
<p style="text-align: left">
	　　二</p>
<p style="text-align: left">
	　　君莫笑支许。寂寞非愚懵。君莫轻稽阮。山林有清兴。人生徒百岁。乐少忧还剩。万事漫短长。无如使道胜。尔非傲世士。高蹈钓名称。但谢区中缘。甘心栖石磴。澄空白日飞。世事终无应。不如省尔诚。自言还自赠</p>
<p style="text-align: left">
	　　三</p>
<p style="text-align: left">
	　　云中见双鸟。高飞揭日月。毛羽贲文章。翱翔异鹰鹘。翛然邈千里。竟不顾林樾。春风漫飘扬。劲翮更超忽。陌上游侠子。窥尔徒仓卒。虽有金弹丸。睥睨不敢发。因知奇异资。自保长超越。回视黄雀群。胡为恋尘[土*孛]</p>
<p style="text-align: left">
	　　四</p>
<p style="text-align: left">
	　　堪笑浮云高。凌虚翳日星(凌虚或作扶摇)宁作兰蕙幽。草中自芳馨。自足乃天分。未需尔虚灵。掩翳之所恶。胡为久亭亭。古来旷达士。浪迹多晦暝。山林惜长往。藏用亦藏形。愚谷不可及。窅然还自宁。嗟余亦羡此。岑寂养颓龄</p>
<p style="text-align: left">
	　　五</p>
<p style="text-align: left">
	　　穷品偶真叟。授我一卷书。深林值幽人。遗我斧与锄。斧锄亦奚为。教养材与蔬。荒秽必须剪。使之蔼自如。授书欲胡为。教尔心与躯。学必先正己。自治乃及余。此意有嘉训。佩之未始除。如何悠悠人。自谬欲是渠。相习成薄俗。鲜德怀蘧篨。吾裁此俚语。凭君为传诸</p>
<p style="text-align: left">
	　　游龙山访道士李仙师</p>
<p style="text-align: left">
	　　日出野旷明。肃然访道生。杳渺湖外去。散诞云边行。秋高天宇净。脱叶飞纵横。乘风度林岭。转觉衣屦轻。时闻缥缈间。微颷传鹤声。知与仙家近。逸思泠然清。须臾转幽谷。紫府芝田平。仙童走脚报。松子来门迎。接袂语且笑。所欢非俗情。丹脸人未老。道貌天已成。开筵罗玉粒。盘餐馐紫英。绸缪似交旧。洒落怀抱倾。薄暮忍云去。徘徊倚山楹。欲有重寻约。还忧变高名</p>
<p style="text-align: left">
	　　感遇(九首)</p>
<p style="text-align: left">
	　　海水晦夜清。秋色涵蓬壶。有叟双龙公。铁网罗珊瑚。风云浩容与。怅恨何所图。欲问天上人。可换明月无</p>
<p style="text-align: left">
	　　二</p>
<p style="text-align: left">
	　　仙人白玉京。去去何缥缈。琼楼十二层。玲珑泛云表。银湟月为波。万顷即池沼。秋来宫殿光。逗落人间晓。空际时澄明。烟霞眇青鸟。可见不可到。所思空杳杳</p>
<p style="text-align: left">
	　　三</p>
<p style="text-align: left">
	　　悠哉杨执戟。识远才绝奇。初提草玄笔。颇为人所嗤。卓卓孔孟道。谢尔平崄巇。玉鉴含幽光。千载方葳蕤。寄语旷怀士。未达休嗟咨。心期道自贵。俗态势焉随。青山保长往。白日贞可窥。高标谢松柏。孤芳操弗移</p>
<p style="text-align: left">
	　　四</p>
<p style="text-align: left">
	　　天威不到处。干戈动边鄙。将军奋威猛。英雄势随起。纷纷出榆关。肃肃秋色里。白马冒黄云。清霜厉严旨。少壮羽林儿。务能莫多喜。好武匪君心。用兵不得已。寄言飞将军。妙略应无比。志在报君恩。岂为黄金死。丈夫身许国。慷慨当如此。宁教太史书。轻笑鲁连子</p>
<p style="text-align: left">
	　　五</p>
<p style="text-align: left">
	　　苍茫天地间。流光一何遽。曾闻太古人。未见曦轮驻。才沈崦嵫云。还上浮桑树。山色愁里暝。天形梦中曙。安知穆天子。龙马神为御。万里速乘风。又向瑶台去。超遥侣神仙。此理当何故。不向尧年长。永使人间住</p>
<p style="text-align: left">
	　　六</p>
<p style="text-align: left">
	　　冠盖何处客。凌云意气骄。旦旦趋双阙。冲冲过渭桥。金珂云外响。画烛月中烧缥缈行天路。升腾在玉霄。如何区宇内。顿与人间遥。长拂罗裳去。明光殿下朝。一俯复一仰。荣多忧亦饶。白发领边长。朱颜镜里凋。岂知松桧下。幽人长寂寥。万事淡无虑。恣卧时长谣。浩荡天地间。孰问牺黄尧。临风一清啸。胡为王子乔</p>
<p style="text-align: left">
	　　七</p>
<p style="text-align: left">
	　　空虚澄远烟。霁色含秋景。思君每盘桓。驻目千峰顶(驻目或作独往)明月初团圞可照美人影美人来不来云霞渺林岭</p>
<p style="text-align: left">
	　　八</p>
<p style="text-align: left">
	　　松柏地之灵。草莽亦同茂。愿得区域中。人心复纯素。苍梧会稽阴。罔复有陵墓。六合无知音。青山有归路。人生惜朱颜。贤照长相顾。昨夜露华台。谁不怨秋暮</p>
<p style="text-align: left">
	　　九</p>
<p style="text-align: left">
	　　悠然严子陵。远大寥廓器。故人贵为君。白驹要不至。耽闲恋渌潭。高超弄芳饵。青山泛白云。万古寄高意。侯霸不知道。初亦嫌傲志。何事卑王侯。其心越天地。因悲娄护辈。胡为附权势。流游绛灌间。折节蹁跹例。皇皇古皇道。劳生自拘系。不如归去来。乘风拂长袂</p>
<p style="text-align: left">
	　　怀越中兼示山阴诸开士</p>
<p style="text-align: left">
	　　厌见人境喧。清游忆灵越。东南千万山。浮青满寥沈。从来鉴中景。形胜人间绝。月湛换鹅溪。云起藏书穴。客子若飘蓬。遽与故人别。尺素未及通。芳草已云歇。所悲行路难。俯仰损名节。鸣雁欲东飞。寄语谢明月</p>
<p style="text-align: left">
	　　早秋吟</p>
<p style="text-align: left">
	　　山家昨夜房栊冷。梧桐一叶飘金井。长天如水净藏云。明月含晖变秋景。桂枝花拆风飘飘。谁在高楼吹玉箫。人间不见槎升汉。天上将看鹊作桥。年少征人在何处。白露沾衣未归去。海畔今无漂母家。江南谁与王孙遇。徘徊月下空长吟。吾徒自古难知音。欲上高台问明月。明月何不照人心</p>
<p style="text-align: left">
	　　群贤宿山赋得暮云岩下宿</p>
<p style="text-align: left">
	　　微风静林杪。红日下岩阿。明月出已满。白云归未多。高应伴猿鹤。深不暗松萝。若弗为霖去。其如旱岁何。</p>
<p style="text-align: left">
	　　浙江晚望</p>
<p style="text-align: left">
	　　暮色看无际。秋空水混天。片帆飞鸟外。新月落潮边。隔越山形小。吞吴地势偏。几人来往老。早晚渡头船。</p>
<p style="text-align: left">
	　　题径山寺</p>
<p style="text-align: left">
	　　翠拔群山外。连天势未休。云迷飞鸟道。雨出古龙湫。僧在深云定。香和杳霭浮。人间游不到。台殿自清秋。</p>
<p style="text-align: left">
	　　郎侍郎致仕</p>
<p style="text-align: left">
	　　平时独高谢。道胜欲韬光。白发辞明主。青山恋故乡。药畦容鹤到。吟径恐云藏。更爱禅林卧。时来拂石床。</p>
<p style="text-align: left">
	　　山中早梅</p>
<p style="text-align: left">
	　　亭亭映晚景。皎皎出林端。小圃连云淡。孤芳冒雪寒。人间殊未见。物外最先看。但欲方琼玉。宁将胜牡丹。</p>
<p style="text-align: left">
	　　泛若耶溪</p>
<p style="text-align: left">
	　　越水乘春泛。船窗掩又开。好山沿岸去。骤雨落花来。岸影樵人渡。歌声浣女回。沧浪无限意。日暮更悠哉。</p>
<p style="text-align: left">
	　　书毛有章园亭</p>
<p style="text-align: left">
	　　爱此园林好。重来花木滋。游人醉不去。幽鸟语无时。烟郭连芳草。春湖泛渌池。松篁非俗韵。游子漫相期</p>
<p style="text-align: left">
	　　山亭晚春</p>
<p style="text-align: left">
	　　山庭晚来静。林石自巉岩。犬去吠人语。花飞恣鸟[衔-金+缶]。晴烟熏茂草。煦日霭高杉。更喜团圆月。清光下碧岩。</p>
<p style="text-align: left">
	　　自赠</p>
<p style="text-align: left">
	　　<a>静坐</a>还看竹。闲行亦合樵。道心应有在。生事合无憀。客去清谈少。年来白发饶。漫将支遁笔。闲且赋逍遥。</p>
<p style="text-align: left">
	　　夏日无雨</p>
<p style="text-align: left">
	　　山中苦无雨。日日望云霓。小暑复大暑。深溪成浅溪。泉枯连井底。地热亢蔬畦。无以问天意。空思水鸟啼(俗谓水鸟啼则天下雨焉)</p>
<p style="text-align: left">
	　　岁暮书怀</p>
<p style="text-align: left">
	　　朔风适变寒。晓日将含煦。南国殊未还。东山岁云暮。浮生奄忽往。芳颜安得驻。寄谢人<a>世间</a>。纷华尤可悟</p>
<p style="text-align: left">
	　　山中早行</p>
<p style="text-align: left">
	　　前山经夜雨。独往步春泥。天岸日将出。田家鸡更啼。孤烟行处起。旷野望中低。犹喜逢樵客。相将过数溪</p>
<p style="text-align: left">
	　　湖上晚归</p>
<p style="text-align: left">
	　　人间薄游罢。归兴寻旧隐。春岸行未穷。夕阳看欲尽。岚光山际淡。天影水边近。自怜幽趣真。清吟更长引</p>
<p style="text-align: left">
	　　季春寄友生</p>
<p style="text-align: left">
	　　湖上无烟昼。人间寒食时。阴晴春易变。花月候难齐。未畏青蛙乱。先愁紫蕨衰。云山向渐热。相访勿应迟</p>
<p style="text-align: left">
	　　寄怀泐潭山月禅师</p>
<p style="text-align: left">
	　　闻道安禅处。深萝杳隔溪。清猿定中发。幽鸟坐边栖。云影朝晡别。山峰远近齐。不知谁问法。雪夜立江西</p>
<p style="text-align: left">
	　　送客还北阙道中作</p>
<p style="text-align: left">
	　　北郭送阳子。日斜归旧居。路泥侵晓润。晦月逼春余。桑柘雨中绿。人烟关外疏。依然见风俗。归兴混樵渔</p>
<p style="text-align: left">
	　　次韵无[(工*几)/言]赴承天再命</p>
<p style="text-align: left">
	　　载命还高让。知君所趣深。青山当隐处。白发欲栖心。更俟逢梅雨。何妨过虎林。潺湲合涧水。六月足清音</p>
<p style="text-align: left">
	　　山舍晚归</p>
<p style="text-align: left">
	　　薄暮还精庐。徐行无所并。日入月还清。山空水更静。仿佛闻疏钟。翛然在西岭。寄语高世流。来兹谢尘境</p>
<p style="text-align: left">
	　　读书</p>
<p style="text-align: left">
	　　读书老何为。更读聊遮眼。此意虽等闲。高情寄无限。错磨千古心。翻覆几忘饭。不知白云去。春静山中晚</p>
<p style="text-align: left">
	　　送庐隐士归庐山</p>
<p style="text-align: left">
	　　世事如循环。是非终莫尽。羡尔归深山。任他讥小隐。黄鹄举已高。白云去非近。天籁归寂寞。何峰弄清轸</p>
<p style="text-align: left">
	　　还南屏山即事</p>
<p style="text-align: left">
	　　岁晚归来石室寒。松萝岑寂自盘桓。但知林下一年过。不见人间万事难。招隐有诗题石记。解嘲无说与时看。此心已共空生合。身似浮云不必观</p>
<p style="text-align: left">
	　　入石壁山</p>
<p style="text-align: left">
	　　身似浮云年似流。人间扰攘只宜休。老来已习青萝子。隐去应追白道猷。直入乱山宁计路。定看落叶始知秋。他时谷口人相遇。莫问裁诗谢五侯</p>
<p style="text-align: left">
	　　山中自怡谢所知</p>
<p style="text-align: left">
	　　万事随宜勿强攀。暂过朝市即归山。劳生未必浮名好。称性应须到处闲。都似梦中休问影。只堪吟里更怡颜。襄阳道者宁知尔。猿鹤萧然石室间</p>
<p style="text-align: left">
	　　寄承天元老</p>
<p style="text-align: left">
	　　清散年来事益闲。不论林下与人间。禅心至了非喧静。默客何妨更往还。奇石清轩增胜趣。流泉碧座照衰颜。支形脱略时机甚。应笑归来别买山。</p>
<p style="text-align: left">
	　　诫题(因事)</p>
<p style="text-align: left">
	　　高吟远瞩倚云梯。往事经心尽可题。<a>道德</a>二篇徒自辩。是非一马岂能齐。晖山真玉伤惊火。失水灵蛇畏在泥。寄语冥鸿上天去。凌云羽翼莫思低</p>
<p style="text-align: left">
	　　元日</p>
<p style="text-align: left">
	　　暗里春催曙色明。百鸡迎晓报新声。宿寒尚在龙蛇蛰。藏历初传日月迎。萱叶四时今始发。梅花一旦占先荣。山家也祝尧天寿。漫学牛山报太平</p>
<p style="text-align: left">
	　　著书罢思南还复会客自番禺来因赋此诗</p>
<p style="text-align: left">
	　　平昔著书今粗毕。南还终欲隐罗浮。初春况遇故乡子。终夜更夸沧海游。但贵羊城风物好。岂辞梅岭路岐修。应须相与葛洪辈。抗迹山林送白头</p>
<p style="text-align: left">
	　　冷泉独赏寄冲晦上人</p>
<p style="text-align: left">
	　　南风掠波溪水满。山中幽人来洗浣。独立溪傍清兴款。更爱泉流芳草短。平生幽讨贵萧散。世道纷纭何足算。人间五月夏云烦。相约归来君莫缓</p>
<p style="text-align: left">
	　　遣兴三绝</p>
<p style="text-align: left">
	　　逸兴应须效皎然。此生潇洒老诗禅。何妨剩得惊人句。咏遍江山一万篇</p>
<p style="text-align: left">
	　　吾道陵迟事事讹。而今无计遏颓波。徇人玩法成流俗。但泣金书柰尔何</p>
<p style="text-align: left">
	　　去年聊驻江头寺。今寄林僧岩下扃。莫谓此身无定迹。人生都类一浮萍</p>
<p style="text-align: left">
	　　书南山<a>六和</a>寺</p>
<p style="text-align: left">
	　　青葱玉树接溪岑。台阁凌虚地布金。行到白云重叠处。水声松韵淡人心</p>
<p style="text-align: left">
	　　寒食日雨中</p>
<p style="text-align: left">
	　　漠漠行云晴复阴。野花垂湿晚沉沉。游人莫怨天多雨。况在东皋春已深</p>
<p style="text-align: left">
	　　早起</p>
<p style="text-align: left">
	　　天窗月过星疏渺。檐际冥分云窈窕。山家深处勿鸡啼。时有寒鸦来报晓</p>
<p style="text-align: left">
	　　对喜鹊</p>
<p style="text-align: left">
	　　静卧时惊鹊喜多。须臾果有故人过。山中明度还无事。问尔绵蛮更语么</p>
<p style="text-align: left">
	　　寄晤冲晦</p>
<p style="text-align: left">
	　　年老相看眼倍青。念君诗思苦劳形。人间更有无穷感。好把禅关护性灵</p>
<p style="text-align: left">
	　　洗笔</p>
<p style="text-align: left">
	　　古人信文字。字字从此出。天下心不欺。尔亦有阴搿ｅ??湃孀印Ｄ钭任从κ				</div></div><hr><script charset='utf-8' src='../../js/footer.js'></script></body></html>