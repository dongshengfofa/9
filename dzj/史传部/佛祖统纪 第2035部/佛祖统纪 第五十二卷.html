<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛祖统纪 第五十二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛祖统纪 第五十二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>佛祖</a>统纪 第五十二卷</strong></p>
<p style="text-align: left">
	　　宋咸淳四明福泉<a>沙门</a>志磐撰</p>
<p style="text-align: left">
	　　历代会要志第十九之二</p>
<p style="text-align: left">
	　　<a>宿命</a>前身　　<a>放生</a>禁杀　　祈祷灾异</p>
<p style="text-align: left">
	　　国朝典故　　诸国朝贡</p>
<p style="text-align: left">
	　　宿命前身</p>
<p style="text-align: left">
	　　晋武帝。羊祐前身造武当山寺。今供给偏重(云云)</p>
<p style="text-align: left">
	　　梁武帝。岳阳王萧察镇越。知前身是许询与昙彦造塔(云云)</p>
<p style="text-align: left">
	　　北齐文宣。使人乘驼出城。奄然如梦。至山腹寺取经函。群<a>沙弥</a>曰。高洋驼来。引见老僧。问曰。高洋作天子何如(云云)</p>
<p style="text-align: left">
	　　唐太宗。威禅师前身是陈徐陵。听智者讲经立五愿。后生缙云朱氏。投章安为师○栽松道者。托生周氏女。遇四祖<a>出家</a>。是为五祖忍○玄宗。房琯与道士邢和璞过夏。入废寺使人掘地。得瓮中所藏娄师德与永禅师书。悦然悟前身为永○沙门法秀有异僧引入终南山。见朱门榜曰回向。老宿指宫房曰。此唐天子旧室。命侍者取玉箫曰。向居此好声乐。谪为人间主</p>
<p style="text-align: left">
	　　○德宗。西川节度韦皋初生。有梵僧曰。此诸葛武侯后身</p>
<p style="text-align: left">
	　　○宪宗。齐君佐梵僧与一枣食之。即悟前身是讲经僧。乃投灵隐出家名鉴空</p>
<p style="text-align: left">
	　　○僖宗。知玄国师见一珠入左股痛甚。上有晁错二字。玄知宿业即右胁而逝。世称玄是袁盎后身(云云)</p>
<p style="text-align: left">
	　　宋仁宗。参政张方平出知滁州。至僧舍见<a>楞伽经</a>。手迹宛然。知前身为书经僧○宰相曾公亮。前身是禅门青草堂○颖州官妓。口作莲华香。蜀僧曰。此女前为尼。诵法华三十年○哲宗。苏轼前身五祖戒禅师</p>
<p style="text-align: left">
	　　○放生禁杀</p>
<p style="text-align: left">
	　　隋文帝。诏天下正五九月及六斋日。不得<a>杀生</a>命○智者禅师至岳州讲金光明经。化一郡五县。一千余所咸舍渔捕</p>
<p style="text-align: left">
	　　梁武帝。敕太医不得以生类为药。郊庙牲牷。皆代以面。宗庙用蔬果</p>
<p style="text-align: left">
	　　北魏献文。敕祭天地宗社勿用牲。岁活七万五千牲命</p>
<p style="text-align: left">
	　　北齐文宣。<a>受戒</a>不食肉。禁境内屠杀</p>
<p style="text-align: left">
	　　唐高祖。诏正五九及月十斋日。不得行刑屠钓○武后。敕断天下屠钓○肃宗。诏天下立放生池。凡八十一所。颜真卿撰碑</p>
<p style="text-align: left">
	　　宋太祖。诏民间二月至九月。不许采捕弹射。着于令○真宗。诏天下州郡放生池悉与兴复。无池之处沿江淮州郡近城五里。并禁渔捕○诸暨令潘华。依普贤忏法不令捕江湖间鱼。及奉诏还阙。梦鱼为人形者数万。号哭沸天。皆云长者去矣。吾辈不免烹矣。云云○<a>天竺</a>慈云法师奏请西湖为放生池。每岁四月八日。郡人会湖上纵鱼鸟。为主上祝寿。仁宗。四明延庆法智法师。每岁佛生日放鱼鸟祝圣寿。郡以上闻。敕枢密刘筠撰碑立于寺门</p>
<p style="text-align: left">
	　　祈祷灾异</p>
<p style="text-align: left">
	　　晋简文。有乌巢太极殿。召尼道容授八关斋戒。乌运巢而去○妖星为变。召沙门法旷行忏。星为之没○孝武。西天涉公至长安。常咒龙致雨。秦主尊事之</p>
<p style="text-align: left">
	　　齐武帝不豫。召诸沙门祈佛。感天香满殿圣僧振锡　北魏节闵国子博士卢景祐通<a>佛法</a>。从兄作乱累及景祐。至心诵经枷锁自脱</p>
<p style="text-align: left">
	　　隋文帝。亢旱。昙延法师升御座。帝及群臣受八关斋戒。俄而雨注</p>
<p style="text-align: left">
	　　唐太宗。诏京城诸郡僧道。转经行道七日夜。祈保秋成。每岁正七月为式○诏京城沙门。每月二十七日行道。转仁王经。为国祈福○诏净禅师至京祈雨。感白虹昼见。大雨通济○中宗。诏菩提流志结坛祈雨。三日大澍</p>
<p style="text-align: left">
	　　玄宗。康居入寇安西。诏不空诵仁王咒。感北天王子神兵现。五国奔溃○代宗。吐蕃逼京师。内出仁王经。诏不空置百高座讲经。寇平○敕灌顶道场。选沙门二七员。为国长诵佛顶咒○彗星见于东方。诏不空行法。星为殒。春夏不雨。建坛祈祷。大雨沾足○当阳节度张昭。请沙门<a>自觉</a>曰。闻龙神依师听经忘其行雨。愿起大悲。师焚香遥祝。云起大雨</p>
<p style="text-align: left">
	　　宋太祖。幸相国寺祈雨。设千僧斋○上幸相国寺祈雨。进蔬食雨大济○将郊天雨不止。遣使祷<a>无畏</a>真身塔。及期而霁○真宗。亢旱梵僧于金明池立坛咒龙。须臾雨至○神宗。夏旱。上于禁中斋祷。梦神僧空中吐雾。觉而大雨。敕求其像。得之相国寺阁第十三尊<a>罗汉</a>○哲宗升法师居兴福。赵清献公帅越。亢旱大疫。迎大士恳祷。一夕雨注疫病亦息。因奏所居曰圆通○高宗。孟后去国南向。奉摩利支天像以护身○李珏避虏遇乘车人。教持摩利支天尊号。获免兵厄○金虏入杭。上亲诣上竺大士殿恭祷。为战没者修水陆供。有梦战死者相庆得生善趣○大旱。诏道法师祈雨。师咒四鲜鲫投诸江。雨大洽○淫雨不止。遣内侍祷上竺大士。施玉器七宝冠</p>
<p style="text-align: left">
	　　国朝典故(圣节　内道场　功德院　国讳)</p>
<p style="text-align: left">
	　　北魏太武。诞生之节。始诏天下佛寺建祝寿道场</p>
<p style="text-align: left">
	　　唐玄宗。诏天下寺观建天长节祝寿道场</p>
<p style="text-align: left">
	　　敕僧道遇千秋节。开元寺行道散斋○德宗诞节。诏澄观法师。入内殿讲经○文宗。诏圣节宰臣百僚诣寺设千僧斋○昭宗。圣节。敕两街僧道。入内殿谈论○景宗圣节。敕寺观设斋禁屠钓</p>
<p style="text-align: left">
	　　梁太祖大明节。敕百官诣寺行香祝寿</p>
<p style="text-align: left">
	　　唐庄宗圣节。敕僧录云辩与道士入内谈论</p>
<p style="text-align: left">
	　　周太祖圣节。宰臣百僚诣寺观建祝寿道场</p>
<p style="text-align: left">
	　　宋太祖长春节。宰相范质制祝寿斋疏云云</p>
<p style="text-align: left">
	　　长春节。诏沙门殿试经律论义十条○钦宗诏道君圣节仍就道观。若乾龙节仍就佛寺。一依祖宗旧法</p>
<p style="text-align: left">
	　　晋孝武内殿奉佛。召沙门居中行道</p>
<p style="text-align: left">
	　　唐代宗。敕百沙门于禁中念诵。谓之内道场○敕大明宫建道场。感<a>佛光</a>现</p>
<p style="text-align: left">
	　　宋太宗。赞宁僧统入见滋福殿。其处安佛像经藏。立刹声钟。即内道场○诏两街供奉僧于内殿建道场为民祈福○孝宗建<a>内观</a>堂。诏上竺讷法师。领五十僧入修金光明忏。岁以为常</p>
<p style="text-align: left">
	　　唐睿宗。敕贵妃公主。始建功德院○代宗诏辅相大臣。始建功德院</p>
<p style="text-align: left">
	　　宋徽宗。敕照祖宗旧法。应勋臣戚里功德坟寺自造屋置田。止赐额蠲免科敷。听本家请住持。不许指占有额寺院○高宗。司谏陈公辅上疏。应臣僚前曾陈乞有额寺院充坟寺功德者。乞照祖宗成法。并与改正○理宗。臣僚言。乞将宰执指占有额寺院。并与追正</p>
<p style="text-align: left">
	　　宋孝武。敕文帝忌日。于中兴寺建八关斋。从臣袁敏孙更进鱼肉。帝怒免官</p>
<p style="text-align: left">
	　　唐太宗。敕先朝忌辰。于章敬寺行香设斋中宗。诏七朝忌辰。于内殿设斋行香○玄宗。敕僧道遇国忌。就龙兴寺行道散斋○宣宗。敕列圣忌辰。并诣僧寺行香如旧典(时当武宗沙汰之后)○敕州郡国忌行香。不得携酒肉入寺</p>
<p style="text-align: left">
	　　晋天福。敕国忌。宰臣百僚诣寺行香饭僧</p>
<p style="text-align: left">
	　　宋太宗。诏国忌。宰相已下。诣寺观行香禁腥酒</p>
<p style="text-align: left">
	　　诸国朝贡</p>
<p style="text-align: left">
	　　晋武帝。扶南国遣使。进金佛象牙塔○安帝。师子国进玉佛像。高四尺二寸</p>
<p style="text-align: left">
	　　宋文帝。迦毗罗国。师子国。诃罗陀国诃罗单国。阇婆国。五国咸遣使入贡</p>
<p style="text-align: left">
	　　齐东昏侯。扶桑国僧惠深来京师</p>
<p style="text-align: left">
	　　梁武帝。于陀利国入贡云。东土有圣王出○扶南国沙门进珊瑚佛像○盘盘国遣使进佛牙○丹丹国遣使进佛像○扶南国遣使朝贡。请佛像经论○百济国遣使朝贡请经论○于阗国遣使贡玉佛像</p>
<p style="text-align: left">
	　　唐太宗。高丽三国沙门僧愿。入中国<a>学佛</a>法</p>
<p style="text-align: left">
	　　德宗。吐蕃遣使乞赐沙门善讲佛理者。上令良琇往赴</p>
<p style="text-align: left">
	　　宋太祖。高丽沙门谛观。持<a>天台</a>论疏。至中国谒螺溪法师○高丽国君遣三十六僧来中国。学永明寿禅师。至今<a>法眼</a>一宗盛行海外○西天沙门可智等来朝○西天沙门苏葛陀来贡<a>佛舍利</a>文殊华○西天沙门弥罗来贡梵经○于阗国沙门善名七人来○高昌国遣僧法渊。贡辟支佛牙○太宗。西天沙门吉祥来进梵经○沙门继纵自西天还。贡梵经<a>舍利塔</a>○中天竺沙门钵纳摩来。贡<a>舍利</a>塔○天竺沙门护罗来贡梵经○沙门光远游西天还。进西竺王子表。贡释迦舍利○沙门法遇自西天还。贡佛顶舍利梵经○沙门重达自西天还。进佛舍利梵经○中天竺沙门补陀来。进舍利梵经○占城国沙门净戒诣阙贡金铜铃杵○高丽国王遣使。乞赐大经藏御制佛乘文集。诏给○日本国沙门奝然来朝。言其国传袭六十四世。隋开皇中。遣使入中国求<a>法华经</a>。唐永徽四年。遣僧道照。入中国从奘法师传法(云云备在通塞志)。奝然归国。乞赐藏经。诏给○日本国法济大师奝然。遣<a>弟子</a>嘉因祈干来朝○真宗祥符九年。北天竺沙门天觉。南天竺沙门妙德。西天竺沙门等。各进舍利梵经。中天竺沙门童寿来进梵经。东天竺沙门普积来进梵经。一岁之中五竺咸贡○日本国沙门寂照来。进无量寿佛像金字法华经○中天竺沙门儞尾抳来。进舍利梵经○西天竺沙门佛护来进梵经○西天<a>三藏</a>法护来。进舍利梵经○北天沙门戒贤来进梵经○迦湿弥罗国沙门目罗失稽来进梵经○西天沙门达磨波来进梵经○西天沙门众德来朝。进舍利梵经○中天竺沙门觉称法戒来。进舍利梵经金刚座真容○般尼国沙门寂贤来进梵经○西天沙门知贤来。进舍利梵经○东女真国入贡。乞赐藏经○西天沙门爱贤进舍利梵经○西天沙门智吉祥来进梵经○西夏国奏。国内新建伽蓝。乞赐藏经○神宗。日本国沙门成寻来朝○哲宗。高丽王子僧统义天来朝。苏轼馆伴。敕杨杰送往钱唐。受法于源法师。传天台教于天竺谏法师。传律于<a>灵芝</a>照律师○孝宗。日本国遣使致书。四明郡庭栖心维那对使宣读。斥其文义疏缪者。凡七处</p>
<p style="text-align: left">
	　　圣祖开先</p>
<p style="text-align: left">
	　　宋大宗天神降张守真家云。国祚延永过于有唐。诏封翊圣保德真君。○真宗方士王中立遇道人姓赵。自称司命真君。九有瑞异。必先告中立○天神降于寝殿谓上曰。天书将降宜斋戒以受之。皇城司奏右承天门有帛书曳鸱吻上。内侍捧取视其文云。赵受命兴于宋世七百九九。启封宣文。其名大中祥符。凡三篇○登封泰山毕。诏司命真君为九天司命保生天尊。○昭三司使丁谓起玉清昭应宫。前殿曰太初。以奉玉皇。建阁以奉天书。后殿曰明庆。以奉圣祖(即九天司命天尊)。○诏天下建天庆观。以奉三清玉皇及增设圣祖殿。○天神降于禁中谓上曰。吾人皇九人之一。是赵姓之始祖再降。乃轩辕黄帝。吾以后唐时下降。总治下方生赵氏之族今已百年。皇帝善抚育群生。乃乘黄云而去。是月大赦。上尊号圣祖上灵高道九天司命保生天尊。圣祖后曰元天大圣后。圣祖讳玄朗。诏中外不得斥犯。敕诸郡天庆观增建圣祖殿。○遣李溥于建安军监铸玉皇圣祖二像。诏丁谓奉迎至京。奉安玉清昭应宫。○舍利见于玉清昭应宫圣祖明庆殿。○诏于大内丙地建景灵宫。以奉圣祖</p>
<p style="text-align: left">
	　　历朝谶瑞</p>
<p style="text-align: left">
	　　北齐<a>居士</a>陆法和。尝题壁云。十年天子犹尚可(文宣十年)百日天子急如火(废帝百日)。周年天子递代坐(孝昭□及二人)</p>
<p style="text-align: left">
	　　惧涂削之不能灭</p>
<p style="text-align: left">
	　　隋文帝西天阇提斯那来上言。天竺获石碑说。东方震旦国名大隋。城名大兴。王名坚意。建立三宝</p>
<p style="text-align: left">
	　　唐大宗。原州奏。鸿池谷有五石。青质白文曰。太平天子李世民太子李治七佛八<a>菩萨</a>。敕遣使祭谢○帝得秘谶云。唐三世后。女主武王代有天下。太史令李淳风曰。其兆已成今在宫中。上曰疑似者杀之。对曰。天命不可易。遂止○肃宗诏沙门元皎建药师道场。忽生李树四十九茎○尼真如升天见天帝。授天宝十三枚。以镇下方。乃改元宝应(自肃宗至昭宗为十三代)○睿宗为相王。每出万回告人曰。天子来矣。玄宗在藩谒之。抚其背曰。五十年太平天子</p>
<p style="text-align: left">
	　　宋太祖。生于洛阳。神光满室。金色被体。尝过长寿寺枕殿砥寝。僧守严见赤蛇出入上鼻。宋城有异僧指州地曰。不二十年当有帝王。由此建号○大宗太平四年。嘉州夹江县民得玄石二。皆丹文。一曰君王万岁。一曰赵二十一帝。缄其石来献(本朝通鉴)○太平七年舒州奏贡端石。刻梁志公记云。吾观四五朝后次丙子年赵号太平二十一帝。忽一日志公降禁中。上亲闻训语。乃遣使诣钟山奉斋。赐号道林真觉菩萨。○真宗取瑞石志公记以示近臣。宰相王且曰。国家启运在梁陈隋唐及五代后。太宗即位岁在丙子。今天尊临降事皆符合。则知天命我宋其来久矣。上说○日本国入贡称。国东祥光见中国天子圣明则应此瑞。诏日本建神光寺。○驻辇国来贡言。四十年海无风涛。意中国有<a>圣人</a>出</p>
<p style="text-align: left">
	　　先圣出家</p>
<p style="text-align: left">
	　　汉高祖。过鲁祠<a>孔子</a>。封九代孙腾为奉祠君。○元帝封孔子后霸为褒成君。○平帝封孔子后孔均为褒成侯○光武幸鲁祠孔子。封其后志为褒成侯。○明帝幸阙里祠孔子。封十九代孙僖为褒成侯。○幸鲁祠孔子。拜孔僖为郎中</p>
<p style="text-align: left">
	　　魏文帝封孔子二十一代孙羡为崇圣侯唐太宗诏以孔子为先圣。封其后为褒圣侯</p>
<p style="text-align: left">
	　　宋太宗。诏封孔子四十四代孙宣袭封文宣公。○真宗诏孔圣佑袭封文宣公。○仁宗诏孔宗愿龚封文宣公。○敕封四十六代孙宗愿为愆圣公。○神宗诏四十七代孙若蒙封愆圣公。○徽宗诏四十八代孙端友封愆圣公。○高宗诏寓衢州四十九代孙衍圣公[王*斤]卒。子搢袭封衍圣公是为五十代</p>
<p style="text-align: left">
	　　大儒名世</p>
<p style="text-align: left">
	　　周曾子。名参。学孔子。为<a>孝经</a>。○子思孔子之孙。名伋。学于曾子。作中庸。○孟子。名轲。学于子思著书七篇。述尧舜之道。距杨墨言人性善。○荀卿。名况。著书名荀子。尊王黜霸。言人性恶</p>
<p style="text-align: left">
	　　汉哀帝。杨雄放易作太玄。放<a>论语</a>作法言。言人性<a>善恶</a>混</p>
<p style="text-align: left">
	　　隋文帝。王通续六经。门人谥曰文中子。弟子集问答之言。名曰中说</p>
<p style="text-align: left">
	　　唐太宗正观二十一年。诏孟轲(元礼七年以邹国公陪亨先圣庙。令不在从祀之列)左丘明(鲁太史。孔子同时。用鲁史为春秋。作传。及作国语)谷梁赤(周鲁人传春秋)公羊高(周齐人传春秋。赤高皆子夏门人)伏胜(秦二世博士。汉文帝时年九十。口授<a>尚书</a>于晁错。初伏生值秦禁书。以尚书壁藏之。汉已定得二十九篇。以教济南张生及欧阳生)毛莨(汉河间献王傅士。师子夏。作毛诗故训)高堂生(汉初为傅士。鲁人。传士礼十七篇)孔安国(汉武帝临淮太守。孔子十一世孙。作尚书传。古文孝经传。论语训解。)戴圣(汉九江太守。学礼于后仓。)刘向(汉成帝中垒校尉。着别录新序说苑)何休(后汉献帝时治公羊传。作公羊墨守。左氏膏肓。谷梁废疾)郑众(后汉司农卿。传父兴业。郑康成注周礼。引司农者郑众也)马融(后汉南郡太守注孝经。论语。诗易。尚书三礼)卢植(后汉中郎尚书师马融。作尚书章句。三礼解诂)郑康成(后汉司农卿。师马融注易尚书三礼论语尚书大传五经纬侯笺毛诗。破许悼五经异义。针何休左氏膏肓。发公羊墨守。起谷梁废疾)服虔(后汉九江大守作春秋传)贾达(后汉侍中明左氏传作义诂。肃宗诏入讲。奏曰。左氏义于君父。公羊多任权变。又五经家皆无以证)杜子春(后汉郑康成注周礼。引郑大夫者杜子春也)范宁(晋豫章太守。注谷梁传)杜预(晋镇南大将军富阳侯注左氏传)王肃(魏卫将军兰亭侯。注尚书礼丧服论语孔子家语。述诗注作圣证论。难郑康成)王弼(魏尚书郎注<a>周易</a>)二十二人皆从祝先圣庙</p>
<p style="text-align: left">
	　　宋神宗元丰六年。诏封孟子邹国公。七年诏以邹国公陪享至圣文宣王。位于兖国公之次。苟况杨雄韩愈皆发明先圣之道。以世次从祀于二十二贤之间</p>
<p style="text-align: left">
	　　兴建儒学</p>
<p style="text-align: left">
	　　汉武帝。议立明堂。遣使者安车蒲轮征鲁申公置五经博士。○鲁共主坏孔子旧宅。于壁中得所藏古文虞夏商周之书论语孝经。皆科斗文字○宣帝诏诸儒论五经同异。○成帝使谒者陈农求遗书于天下。○诏刘歆典领五经。叙诸子为九流。○明帝上幸辟雍。尊养三老五更。上自为说。诸儒执经问难。观听者亿万计。皇太子诸侯王功臣子弟外戚莫不受经。期门羽林之士悉通孝经。匈奴亦遣子入学○章帝诏校定东观五经诸子传记。○灵帝诏诸儒正五经文字。刻石太学</p>
<p style="text-align: left">
	　　唐太宗幸国子监。命孔颖达讲孝经。大征名儒。增筑学舍。学生至三千二百六十员。自屯营飞骑亦给博士授经。高丽吐蕃皆遣子弟入学。升讲筵者八千人。命颖达撰定五经疏。宋仁宗诏天下立郡学</p>
<p style="text-align: left">
	　　天师世次</p>
<p style="text-align: left">
	　　后汉永寿二年。天师张道陵在阆州云台山。老君遣使授正一真人。与夫人雍氏弟子王长赵升同升天。陵本居余杭天目山。七岁能诵<a>道德</a>经。后入嵩山得九鼎丹经。乃入蜀隐鹤鸣山。炼丹三年。丹成乃摄伏魔鬼。夺二十四治化为福庭。老君授以天师印绶。雌雄二釰。正一盟威秘箓。众经符图。人有受其道者。出米五斗。陵传子衡。衡传子鲁。拜镇夷中郎将。汉宁太守封阆中侯。卒子富嗣○献帝时嗣天师第四代张盛至鄱阳。炼丹解化。人名其居曰龙虎山</p>
<p style="text-align: left">
	　　宋真宗。召二十五代嗣天师张乾曜至京师。传箓度人○仁宗召嗣天师张乾曜赴阙。赐号澄素先生。○诏二十六代嗣天师张嗣宗赐号冲静先生。○征宗诏三十代嗣天师张继先至阙。赐号虚静先生○敕封汉天师正一静应真君。○高宗敕三十二代嗣天师张守真赐号正应先生</p>
<p style="text-align: left">
	　　仙真显迹</p>
<p style="text-align: left">
	　　周穆王。驾八骏升昆仑。西王母觞于瑶池之上。○灵王太子王子乔吹笙作凤鸣。道士浮丘公接上嵩山。○宋大夫墨翟服朱英丹为地仙。著书十篇。○显圣王庄周著书十余万言。服北育火丹白日升天</p>
<p style="text-align: left">
	　　秦始皇。茅盈得道。治江南句曲山。二弟固衷从兄亦成真。老君遣使拜盈为司命真君。固为定录君。衷为保命君。世号三茅君。○始皇闻鬼谷先生云。东海祖洲有不死草。之遣除福将童男童女三千人入海。寻祖洲不返</p>
<p style="text-align: left">
	　　汉高祖。商山四皓从太子游○文帝从河上公受<a>老子道德经</a>章句。○武帝时淮南王刘安著书号淮南子。与八公登山。白日升天○上登嵩高起道宫。西王母至赐五岳真形图六甲灵飞符。奉安柏梁台。常<a>朝拜</a>之○东方朔至吉云泽。得五色<a>甘露</a>。以献武帝。遍赐群臣</p>
<p style="text-align: left">
	　　○昭帝。郴人苏耽得仙道。辞母曰。明年郡有疫。可取庭前井水橘叶以救人。言毕升天。世称苏仙君○安帝阴长生师马明生学道。煮黄土为金。作黄金数十万斤。以施穷乏。白日升天○顺帝上虞魏伯阳作参同契五将类论。作丹后服丹而化○桓帝王远过吴召麻姑。进行厨金槃王杯璧麟晡。姑云。见东海三变桑田。○献帝左慈入天柱山学道。与弟子葛玄入霍山。合丹仙去</p>
<p style="text-align: left">
	　　魏明帝。葛玄委衣在床尸解而去。老君赐金简。命为太极左仙公</p>
<p style="text-align: left">
	　　晋成帝。葛洪止罗浮山炼丹。著书号抱朴子。尸解得仙○穆帝许迈入余杭西山。与弟谧男玉斧皆得道登天○哀帝南岳魏夫人授杨羲上清真经太洞黄庭十余篇。○孝武西山许真君受天诏四十二口。拔宅升天</p>
<p style="text-align: left">
	　　梁武帝。陶弘景告化香气不散。著书曰真诰○桓闿修默朝上帝法太上召升天</p>
<p style="text-align: left">
	　　北魏太武道士冠谦之遇太上老君。命继张陵为天师。又遇李普文授图[竺-二+禄]</p>
<p style="text-align: left">
	　　唐玄宗。叶法善见老君。入西山<a>修道</a>。尸解仙去○李筌遇骊山老母为说阴符经义。后入名山访道○召方士张果入见。与董汁三卮(<a>附子</a>酒也)。醺然如醉曰。非嘉酒也。后入恒山○司马承祯上遣使迎至京。受法[竺-二+禄]。有仙女谓焦静曰。子可谒东华青童君受三皇法。归而谒之。先生欣然以授○敬宗崔元亮修黄箓道场。有鹤三百六十五只。翔集坛所。一朱顶皓白竟集虚皇座。后元亮入室。诵黄庭经而化○宣宗召罗浮轩辕集入见。问临天下之数。集横书四十。乃十四年也○懿宗钟离权自称。汉时遇王玄得长生之道。吕岩者遇权授露宝毕法。谓曰。吾朝元有期。即有仙人迎之升天。洞宾客游江淮。度何仙姑郭上窖施肩吾。○景宗吕洞宾过鄂州黄龙山见机禅师述偈(云云)</p>
<p style="text-align: left">
	　　周世宗。召华山隐士陈抟。问飞升之术(云云)○隐士谭景升与陈抟为友。着化书百十篇。久之仙去(宋齐丘窃用此书作自名行世)</p>
<p style="text-align: left">
	　　宋太祖。陈抟闻太祖即位大笑曰。天下自此定矣○陈抟受易于麻衣道者。得正易心法河图洛书之诀。○钱若水谒陈抟见老僧云。但可作贵公卿。于急流勇退耳○大宗诏陈抟入见(云云)○仁宗召蓝元道馆于芳林园。赐号养素先生。蓝师刘海蟾○何仙姑逢洞宾(云云)。焦浚明见仙姑。姑言受金枉杀事○神宗天台张平叔遇异人得金丹之诀。着悟真篇。传于世。读雪窦祖英集顿明心地。后坐化。焚之得舍利千百。平叔传丹法于石泰。泰传薛道源。○吕仙见净慈本禅师师曰。黄龙旧话何不举似(云云)○徽宗召海陵除神翁入见○上与林灵素讲道。有青巾升殿留诗。上知洞宾之来为之叹息○孝宗赐何蘘衣为通神先生。上将立谢妃为后。遣内侍求一语。何曰。为天下母。妃遂位中宫○唐仙姑逢吕仙与之丹。上皇召入赐寂静先生号</p>
<p style="text-align: left">
	　　道流知名</p>
<p style="text-align: left">
	　　周灵王。太子晋道士浮丘公接上嵩山(此称道士之始)</p>
<p style="text-align: left">
	　　汉明帝。五岳八山道士褚善信等</p>
<p style="text-align: left">
	　　宋明帝。召庐山道士陆修静问道</p>
<p style="text-align: left">
	　　北魏太武。道士寇谦之(云云)</p>
<p style="text-align: left">
	　　唐高宗。道士潘师正上问所须对曰。茂松青泉山中不乏○玄宗秘书监贺知章请为道士以宅为千秋观</p>
<p style="text-align: left">
	　　宋太祖。敕道士刘若拙充右街道录试道士事业。未至者罢之○仁宗召道士朱自英诣阙。赐号观妙先生。○徽宗道士林灵素入见(云云)</p>
<p style="text-align: left">
	　　修学道科</p>
<p style="text-align: left">
	　　唐玄宗。诏诸州习道德经<a>列子</a><a>庄子</a><a>文子</a>。置助教一人。时姚子彦试策入第○诏封庄子南华真人列子文子庚桑子四真人。四子书为真经。置博士助教各一员。学生百人</p>
<p style="text-align: left">
	　　宋太宗。命徐铉王禹称校正道经。删去重复。为三千三百三十七卷。○真宗命王钦若定罗天醮仪。选道士十人。校录道藏经御制序。○神宗诏道门职事试道德南华度人三经。○徽宗诏老君名字士庶不得犯○诏列子庄子陪享太上。○诏建道学科。治老庄列子书。置道阶十士。○诏封庄子列子为真君。○诏罢黄老学</p>
				</div></div><hr><script charset='utf-8' src='../../js/footer.js'></script></body></html>