<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛祖统纪 第三十三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛祖统纪 第三十三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>佛祖</a>统纪 第三十三卷</strong></p>
<p style="text-align: left">
	　　宋景定四明东湖<a>沙门</a>志磐撰</p>
<p style="text-align: left">
	　　法门光显志第十六</p>
<p style="text-align: left">
	　　<a>佛法</a>不思议。且将两冥于真俗不二之际。至若示之以建化之门。则必凭借佛事。以助明住持三宝之相。即事而真。撰法门光显志</p>
<p style="text-align: left">
	　　雕像　帝释请佛升忉利天。为母<a>说法</a>。优填王(拘琰弥国王)思睹如来。即以旃檀作如来像。高五尺(增一阿含○案西域记。优填王请目连。以神力接工人上天。亲观妙相。用旃檀雕像。高至五尺)</p>
<p style="text-align: left">
	　　铸像　波斯匿王闻优填王雕像。乃以紫磨黄金铸作佛像。亦高五尺。时阎浮提内始有二像(增一阿含○观佛三昧经云。优填王铸金像)</p>
<p style="text-align: left">
	　　画像　汉明帝使秦景往月氏国。得优填王雕像师第四画样(此西土画像始)敕图于洛阳西阳城门及显节陵上供养(东土画始)</p>
<p style="text-align: left">
	　　<a>舍利塔</a>　佛入灭。帝释于善见大城起四塔。城东照明园发塔。城南初涩园衣塔。城西<a>欢喜</a>园钵塔。城北驾御园牙塔名忉利四塔。又迦维卫国生处塔。摩竭提成道塔。波罗柰鹿野转法轮塔。拘尸那城双树间<a>涅槃</a>塔。谓之人中四塔(增一阿含)。佛灭度后百年。阿育王取<a>佛舍利</a>。夜役鬼神碎七宝末造八万四千塔。尊者耶舍舒指放光。八万四千道。令羽飞鬼各随一光尽处安立一塔。于一日中遍赡部界。在震旦国者一十九所(阿育王传○十九塔可知者有五处。洛阳白马寺东圣冡。建康长干寺塔。四明阿育王塔。临淄成都。并有阿育王塔。刘萨诃于梦中闻观音说)</p>
<p style="text-align: left">
	　　浴佛　四月八日是佛生日。人民<a>念佛</a>浴佛形像(摩诃刹头经)浴像时诵偈云。我今灌沐诸如来。净智庄严功德聚。五浊众生令离垢。愿证如来净法身(浴<a>佛经</a>)</p>
<p style="text-align: left">
	　　浴僧　首陀会天请佛及僧洗浴供养。佛告阿难。此天由此福行未来得佛。号曰净身(贤愚经○首陀会天子名也。凡称天而非六欲十八梵之名者皆天子也。如耆婆毗首羯磨等。皆忉利天子也)许数数浴生世善故(四分律)</p>
<p style="text-align: left">
	　　轮藏　梁傅大士愍世人多故不暇诵经及不识字。乃于双林道场创转轮藏。以奉经卷。其誓有曰。有三登吾藏门者。生生不失人身。有能<a>信心</a>推之一匝。则与诵经其功正等。有能旋转不计数者。所获功德即与读诵一<a>大藏经</a>正等无异。藏前相承列大士像。备儒道释冠服之相者。以大士常作此状也(佛印为王荆公赞其像曰。道冠儒履释<a>袈裟</a>。和会三家作一家。忘却率陀天上路。双林痴坐待龙华)列八大神将者。八部天神也。保境将军者。在日乌伤宰。发誓护藏者也(义乌县。旧名乌伤。详见傅大士传)</p>
<p style="text-align: left">
	　　大士签　<a>天竺</a>百签。越圆通百三十签。以决吉凶。其应如响。相传是大士<a>化身</a>所述(释门正统)</p>
<p style="text-align: left">
	　　供灯　佛告<a>舍利弗</a>。有人于塔庙形像奉施灯明。乃至以少灯炬。如此福德唯佛能知(施灯经)</p>
<p style="text-align: left">
	　　身灯　佛言。我昔于阎浮提作国王。剜身出肉深如大钱。以苏油灌中作千灯炷。语<a>婆罗门</a>。请说经法。求无上道(<a>菩萨</a>本行经)菩萨为法因缘剜身为灯(涅槃经)</p>
<p style="text-align: left">
	　　无尽灯　贤首法藏师。为则天以十镜置八隅中安佛像。然灯照之则镜镜现像。以表刹海重重无尽之意(诸宗立教志)</p>
<p style="text-align: left">
	　　放灯　<a>佛教</a>初来与道士角试。烧经放光而卷帙无损。时当正月十五日。明帝乃令每于此日烧灯以表佛法大明。自是历朝每当上元必放灯。本朝太平兴国六年。敕下元亦放灯三夜。为军民祈福(僧史略)</p>
<p style="text-align: left">
	　　无尽财　供养佛华多听转卖买香油。犹多者转卖无尽财中(僧祇律○释氏要览云。世言长生钱者是也。子母滋生故称无尽)</p>
<p style="text-align: left">
	　　讲忏仪　僧传称。汉魏以来请僧设供同于祠祀。起坐威仪略无规矩。至晋朝安法师。始依经律作赴请礼赞等仪。立为三例。一行香定座上讲。二六时礼忏。三布萨等法。其后远法师复立法社节度(有文在卢山集)唐宣律师。立分五众物仪章服仪归敬仪鸣钟犍度。照律师作落发仪。皆附时傍教以为法也(释门正统)</p>
<p style="text-align: left">
	　　诸经行法　智者制法华三昧仪(国清百录载)荆溪述补助仪以资观想。法智撰大悲心咒行法。金光明忏法。慈云撰金光明护国仪。依百录述补助。及撰<a>净土</a>忏仪。弥陀忏仪。请观音忏仪。炽盛光忏仪。神照撰仁王忏仪。净觉撰楞严忏仪。如意轮课。法智涌撰功德天忏仪。皆诸祖依四三昧自行化他之法也</p>
<p style="text-align: left">
	　　供佛　诸如来者。皆是法身。若在世若灭后。所有供养福无有异(宝积经)供养佛者。得大福德速成菩提(不思议境界经)若施畜生得百倍报。施<a>破戒</a>者得千倍报。施持戒者。得万倍报。乃至施佛得无量报。我今分别诸<a>福田</a>故作是说(优婆塞戒经此言敬田胜)若人供养十方佛诸菩萨声闻。不如有人施畜生一口饮食。乃至施饿狗蚁子。悲田最胜(像法决疑经此言悲田胜)一分施难胜如来。一分与最下乞人。福田无二(维摩经此言悲敬不二)世言供三千佛者。过去庄严劫。始华光佛终毗舍浮佛。一千佛。现在贤劫。始<a>拘留孙佛</a>终楼至佛。一千佛。未来星宿劫。始日光佛终须弥相佛。一千佛(三劫各有经一卷)言供千佛者。现在贤劫千尊也</p>
<p style="text-align: left">
	　　供知识　文殊南游至福城东际。为善财童子说法令求菩提近善知识。从此经历一百十城。参五十三善知识。入普贤道场。得微尘数三昧门(<a>华严经</a>入法界品)</p>
<p style="text-align: left">
	　　供<a>罗汉</a>　佛灭时。付嘱十六阿罗汉。与诸施主作真福田。时阿罗汉咸承佛敕。以<a>神通</a>力延自寿量。若请四方僧设无遮施。或所住处。或诣寺中。此诸尊者及诸眷属。分散往赴。蔽隐圣仪密受供具。令诸施主得胜果报(法住记。始宾度罗终半托迦。凡十六位)除四大罗汉十六罗汉。余皆入灭。四大罗汉者。<a>弥勒</a>下生经云。迦叶。宾头卢。罗云。军徒钵叹。十六罗汉出宝云经。然宾头卢罗云已在十六之数。今有言十八者。即加迦叶军徒(妙乐○宾头卢此云不动。有于十六加宾头卢者。即是宾度罗。加庆友者。自是佛灭百年造法住记者。述十六罗汉受嘱住世。则知庆友不在住世之列。今欲论十八住者。当以妙乐为证。净觉撰礼赞文。亦撮妙乐)</p>
<p style="text-align: left">
	　　佛祖忌斋　如来于周穆王五十三年(壬申)二月十五日入灭。凡在伽蓝必修供设礼。谓之佛忌(北涧简禅师撰斋忌疏。净觉法师撰礼赞文)○南岳禅师。陈大建九年六月二十二日忌(志磐为南湖述斋忌疏)○智者禅师。隋开皇十七年十一月二十四日忌(孤山撰斋忌疏。北涧慈云撰礼赞文)○章安禅师。唐正观二年八月七日忌○法华禅师。唐永隆元年十一月二十八日忌○天宫禅师。唐高宗朝(志磐撰斋忌疏不知岁月)○左溪禅师。唐天宝十三载九月十九日忌(志磐撰斋忌疏)○荆溪禅师。唐建中三年二月五日忌(志磐撰斋忌疏)○螺溪法师。宋雍熙四年十一月四日忌(志磐撰斋忌疏)○宝云法师。宋端栱元年十月二十一日忌(志磐撰斋忌疏)○法智法师。宋天圣元年正月五日忌○慈云法师。宋明道元年十月十日忌○神照法师。宋皇祐三年五月十八日忌○庐山法师。晋义熙十二年八月六日忌(志磐撰斋忌疏。葛天民述礼赞文)○达磨禅师。北魏大统元年十月五日忌○南山律师。唐干封二年十月三日忌(净觉撰礼赞文。照律师撰斋忌疏)○大智律师。宋政和六年九月一日忌(则律师撰礼赞文。颜圣徒撰斋忌疏)</p>
<p style="text-align: left">
	　　僧斋　佛言。持食施僧有五种福德。色力命安辩。上座施食应诵偈曰。施者受者俱获五常。色力命安得无碍辩(五福德经)佛言。施食有五福。施命施色施力施安施辩。何谓施命。人不得食七日寿终。智者施食则为施命。其施命者。世世长寿<a>财富</a>无量。何谓施色。人不得食颜色憔悴。智者施食则为施色。其施色者。世世端正颜色暐晔。何谓施力。人不得食所作不能。智者施食则为施力。其施力者。生<a>天人</a>间力无等双。何谓施安。人不得食心愁身危不能自安。智者施食则为施安。其施安者。世世安隐不遇众殃。何谓施辩。人不得食身羸意弱口不能言。智者施食则为施辩。其施辩者。慧辩通达闻者欢喜。是为五福(施食五福经)施有三法。一送食至寺名上。就舍供养名中。造舍乞施发心供养名下(增一阿含经)若檀越设食召请众僧。遣人防门。遮障<a>比丘</a>老病贫乞不听入会。徒丧饮食了无善分(像法决疑经)四辈<a>弟子</a>若行斋戒。心当存想。请十方僧不择<a>善恶</a>持戒毁戒高下之行。到诸塔寺请僧之时。僧次供养其福最多(普广经)檀越来请众僧。客僧有利养分。僧坊主应次第差(又)世人别请五百罗汉菩萨僧。不如僧次一凡夫僧(梵网经)佛入舍婆提城乞食。有婆罗门以佛数数到其家。心作是念。是沙门何以来数数如负其债。佛时说偈曰。时雨数数堕。五谷数数成。数数修福业。数数受果报。婆罗门闻已。惭愧取钵盛食奉佛。忏悔<a>出家</a>得阿罗汉(大智度论)若人能日日立要先施僧食。然后自食。如是施中最上(优波塞戒经○今城市施饭盏者。事起于此)</p>
<p style="text-align: left">
	　　设粥　舍卫国。难陀母作釜饭。逼上汁自饮。觉身中风除食消。便作念。阇黎是一食人。应当食粥。乃取多水少米。煎去二分。入<a>胡椒</a>荜[廿/(乏-之+友)]。持诣佛所白言。愿<a>世尊</a>听诸比丘食粥。佛许之。为说偈曰。持戒清净人所奉恭敬随时以粥施。十利<a>饶益</a>于<a>行者</a>。色力寿乐辞清辩宿食风除饥渴消。是名为药佛所说欲得人天长寿乐。应当以粥施众僧(僧祇律○辞辩是二义)粥出釜画不成字名不正食(僧祇律)明相出始得食粥。余皆非时(四分律)日照剡部树天作白色。舒手见掌文分明。是为明相(婆沙论)粥名小食(增辉记)</p>
<p style="text-align: left">
	　　乞食　梵语分卫。此云乞食(善见论)凡乞食为四分。一奉同梵行。一与穷乞。一与鬼神。一分自食(宝云经)行乞食者破一切憍慢(法集经)食有三种。一受请食。二众僧食。三常乞食。前二食起诸陋因缘。若得请便言我有德。若不请则嫌恨彼。或自鄙薄是贪法。则能遮道。若僧食者。当随众法。断事摈人。料理僧事心则散乱妨废行道。有如是恼乱。应受乞食法(十二头陀经)</p>
<p style="text-align: left">
	　　持斋　佛言。日中三世佛食(毗罗三昧经○今言中食是也)时食若午时。日影过一发一瞬。即是非时(僧祇律)若比丘非时食者。波逸提(四分戒本○十诵律。波逸提义翻为堕。堕在烧煮<a>地狱</a>)斋者以过中不食为体(毗婆沙论)佛言。一日持斋有六十万岁粮。复有五福。少病身安少睡少淫得生天识<a>宿命</a>(杂譬喻经)斋者齐也。齐身口业也。齐者秪是中道。后不得食者。表中道法界外更无别法也(请观音疏)</p>
<p style="text-align: left">
	　　出生饭　此有二缘。一者涅槃经。令施旷野鬼。毗奈耶律。令施鬼子母等。此曹本食肉啖人。佛化之<a>受戒</a>不杀。乃嘱弟子随处施食。今斋堂各各出众生食是也。此唯出家人行之。二者焰口经。托阿难为缘。令施饿鬼食。今斋堂别具小斛。于食毕众作法施之。或各具小生斛。夜间咒施。此通道族行之</p>
<p style="text-align: left">
	　　三长斋　佛谓提谓长者曰。四时交代岁终。三覆以校。一月六奏。诸天帝释太子使者阎罗鬼神。俱用正月五月九月旦日。案行王民龙鬼鸟兽为善恶者。与四王一月六奏。使无枉错。覆校众生罪福多少。福多者敕司命下阎罗五官除罪增禄。故使持是三长斋(提谓经)若佛子于六斋日年三长斋月作<a>杀生</a>劫盗破斋犯戒者。犯轻垢罪(梵网戒经○世人以此三月忌上任者。避行刑故尔)</p>
<p style="text-align: left">
	　　六斋　帝释敕四王各治一方。白月八日遣使者案察众生善恶。十四日遣太子。十五日王亲临。黑月三日亦如是。若王亲下。星宿鬼神俱时随从。如遇<a>修行</a>斋戒。诸天相庆即为注禄增算(四天王经)若国王大臣。于六斋日敕诸境内令行不杀(普贤观经)</p>
<p style="text-align: left">
	　　十斋　每月十斋日。持佛菩萨号乞福灭罪(一斋经。于六斋日明月旦十八二十四二十八四日也。今国律令。诸州十直日不得行刑。正据此义)</p>
<p style="text-align: left">
	　　七七斋　人死中有身若未得生缘。极七日住。死而复生。如是展转<a>生死</a>至七七日。决定得生。若有生缘即不定。今寻经旨。极善恶无中有(瑜伽论○中有亦名中阴。极善即生净土。其次生人天。极恶即入地狱或生三恶道。即日死亡不经中阴)今人亡每七日必营斋追福。谓之斋七者。令中有种子不<a>转生</a>恶趣也(释氏要览)</p>
<p style="text-align: left">
	　　述曰。<a>孔子</a>曰。子生三年然后免于父母之怀。故报以三年之丧。佛经云。人死七七。然后免于中阴之趣。故备乎斋七之法。至于今人百日小祥大祥。有举行佛事者。虽因儒家丧制之文。而能修释门奉严之福。可不信哉</p>
<p style="text-align: left">
	　　预修斋　普广菩萨白佛言。若善男女未终之时。逆修生七然灯悬旛请僧(即僧次请供也)转经(略举此四为例)得福多否。佛言。其福无量。又言。父母亲族命终受苦。为其修福得福多否。佛言。七分获一。缘前生不信<a>道德</a>故。若以亡者严身之具屋宅园林。以施三宝。可拔地狱之苦(随愿往生经)</p>
<p style="text-align: left">
	　　述曰。案夷坚志载。鄂渚王媪。常买纸钱作寄库。令仆李大代书押。媪亡李忽得疾仆地。三日苏云。为阴府逮捕。至库所令认押字。李曰。此我代主母所书也。引见金紫官。问答如初。官曰。但追证此事可令回。将出。媪至大喜曰。荷汝来我寄库钱。方有归也。今人好营预修寄库者。当以往生经为据。以夷坚志为验</p>
<p style="text-align: left">
	　　毗婆尸佛。遗法之中有诸比丘。四衢道上施座置钵。作是言曰。谁有人能举财着此坚牢藏中。若入此藏王贼水火所不能夺(杂宝藏经)</p>
<p style="text-align: left">
	　　供天　焕法师以天位失序。尝述天传。谓梵释四王皆有君主号令之权。功德则寄于北天。大辩则寄于山泽。此为有主客义也。功德大辩为女。梵释之天为男。此为男女义也。密迹眷属皆大菩萨。是为本。现居神像。是为迹。此有本迹义也。功德大辩处客天示女质。而能对扬佛化。则谓之显。余虽影响而言行不扬。则谓之晦。此有显晦义也。知此四端可与言天矣</p>
<p style="text-align: left">
	　　述曰。磐尝案焕师义述供天礼文(板在东湖尊教寺塔局)定十六位。先梵释次北天。法智谓。经家先标北方者。西土以北方为上。次东南西天。次功德大辩。若摩利支韦驮二天。是明智住南湖日加入之(事见本传)次密迹散脂树神地神鬼母。二十八部。共十六位。以此为定。诃利帝此翻恶贼。盖是鬼子母。未受戒时食王城男女。居人怨之故作此目。今既<a>护法</a>须当削去。焕师天传。晓石芝光明助解。并云。经中双举秖目一人(净无住。居月波日。每当岁旦修忏。必于天位删去诃利帝南一匀不令称唱。谓祖师但顺经文失于删削。然哉)旧立十二位者。依忏仪也。十四位者。后人加树神地神也。十六位者。加摩利支韦驮也。或加日月娑竭罗龙等。或为十八。或为二十。虽据经文。实为泛滥。世有霆师天传者。正堕此弊也(详见诸天礼文)</p>
<p style="text-align: left">
	　　<a>盂兰盆</a>供　经言。是<a>佛弟子</a>修<a>孝顺</a>者。应念念中常忆父母乃至七世父母。年年七月十五日以百味饮食安盂兰盆中。施佛及僧。以报父母长养慈爱之恩(<a>盂兰盆经</a>○此翻解倒悬。言奉盆供于三宝福田。用以解饥虚倒悬之急)</p>
<p style="text-align: left">
	　　述曰。目连托救母以兴缘。如来示奉盆以垂法。所以教人道以报重恩也。自大教东流。古今帝王所以奉盆供者为多矣(事见会要志)然今之寺舍。多于此日施斛供亡。如常法者。虽无奉盆之仪。而不失盂兰之意</p>
<p style="text-align: left">
	　　水陆斋　梁武帝。梦神僧告之曰。<a>六道</a>四生受苦无量。何不作水陆大斋以拔济之。帝以问诸沙门无知之者。唯志公劝帝。广寻经论必有因缘。帝即遣迎大藏。积日披览。创立仪文。三年而后成。乃建道场。于夜分时亲捧仪文悉停灯烛。而白佛曰。若此仪文理协圣凡。愿拜起灯烛自明。或体式未详。烛暗如故。言讫一礼灯烛皆明。再礼宫殿震动。三礼天上雨华。天监四年二月十五日。就金山寺依仪修设。帝亲临地席。诏祐律师宣文。当时灵响不能备录。周隋之际此仪不行。至唐咸亨中。西京法海寺英禅师。梦泰山府君召往说法。后独坐方丈。见一异人前告之曰。向于泰山府君处窃睹尊容。闻世有水陆大斋可以利益幽品。其文是梁武所集。今大觉寺吴僧义济得之。愿师往求<a>如法</a>修设。师寻诣大觉。果得其文。遂于月望修斋已毕。复见向异人与徒属十数前至谢曰。弟子即秦庄襄王也(庄襄是秦始皇父。至唐咸享九百四十年)又指其徒曰。此范睢穰侯白起王翦张仪陈轸。皆秦臣也。咸坐本罪幽囚阴府。昔梁武金山设会前代纣王之臣皆得脱免。弟子是时亦暂息苦。但以狱情未决故未获脱。今蒙斋忏弟子与此辈并列国君臣。皆承法力得生人间。言讫而隐。自是英公常设此斋流行天下(东川杨谔水陆仪○蜀中有杨推官仪文。盛行于世)</p>
<p style="text-align: left">
	　　述曰。昔真隐史越王。尝过金山慕水陆斋法之盛。乃施田百亩。于月波山专建四时水陆。以为报天地君亲之举。且亲制疏辞刻石殿壁。撰集仪文刊板于寺。既而孝庙闻而嘉之。赐以水陆无碍道场宸翰扁于殿。逮今百年修供惟谨。去月波里所有梵苑曰尊教。师徒济济率沙门族姓三千人。施财置田。一遵月波四时普度之法。先是尊教同人有谓。越王疏旨之辞。专为平昔仕官报。效君亲之举。美则美矣。而于贵贱贫富未见平等修供之意。乃力挽志磐续成新仪六卷。推广斋法之盛。而刻其板。复依准名位。绘像[巾*(穴/登)]者二十六轴。及今创立斋会。于是仪文像轴皆得其用。时主其事者。寺沙门处谦清节文学师竑。以法施者。月波住山宗净也。以文字施者。则志磐也。当愿十方伽蓝。视此为法。大兴普度之道</p>
<p style="text-align: left">
	　　六道斛　净名经云。以一食施一切(言一切则全收六道)供养诸佛及众贤圣。然后可食。南岳随自意三昧云。凡得食应云。此食色香味。上供十方佛。中奉诸贤圣。下及六道品。等施无差(楚宜反不齐也)别。<a>天台</a>观心食法。鸣钟后敛手供养一体三宝。次出生饭称施六道。此皆等供十界。即是今人施六道修水陆供之明证也</p>
<p style="text-align: left">
	　　述曰。妙乐云。世人设六道者。是梁武见江东多淫祀(杀生命祭邪鬼)乃以相似佛法。权宜替之。此盖荆溪一往以祭祀恶法对佛法论之。将以止天下之杀。故未论十界等供之义。焰口经。令供养三宝即是四圣。供婆罗门仙即是人道。供焰口众即是鬼道。余四道虽不备。盖是当时赴机未普。故经文隐略耳。若大乘行人。圆观法界。则当依净名经中义。若慈云谓鬼道得食余五道不得者。此等意亦是用婆沙论云若因祭祀唯鬼神得之余趣不可尽得。此是约人世祭祀言之耳。若依出世法。用平等心修无碍供。则当仰观净名南岳天台三处之文。则理无不在。今有营小斛曰散洒者。或一巨斛者。或至四十九斛者。皆所以等供六道群品也。可不信哉</p>
<p style="text-align: left">
	　　十王供　世传。唐道明和上。神游地府见十王分治亡人。因传名<a>世间</a>。人终多设此供。十王名字。藏典传记可考者六。阎罗五官(二名见三长斋引提谓经)平等(华严感应传。郭神亮为使者。追至平等王所。因诵若人欲了知四句偈得放回)泰山(译经图纪。沙门法炬译金贡泰山赎罪经<a>孝经</a>援神契泰山天帝孙主召人魂)初江(夷坚志。池州郭生梦入冥府。王揖坐谓曰。我是西门王郎。冥司录我忠孝正直不害物。得作初江王。一纪)秦广(夷坚志。南剑陈生既死。其弟之女见二鬼导至宫殿曰秦广王也。王谓女曰。欲救伯若。可转八师经。女寤家人来得经。请僧诵千遍。兄梦弟来谢曰。已获生天)欧阳修梦十王(见通塞志嘉祐六年)无常钟　智者临终语维那言。人命终时得闻钟磬增其<a>正念</a>。惟长惟久气尽为期(见本纪此言临终之功)南山事钞云。病者将终打无常磬。增一阿含经云若打钟时一切恶道诸苦并得停止(本经有鸣钟法度)付法藏经云。罽宾王以好杀死作千头鱼。剑轮绕身随斫随生。有罗汉充维那。依时打钟。闻声之时剑轮住空遣信白令长打。过七日已受苦即止(此言终后之验)南唐先主。因杀降人囚阴狱。唯闻钟声则暂息苦。入冥者见之。以报后主。乃为造一钟于清凉寺。镌其上云荐孝高皇帝脱幽出厄(通塞志晋少帝时)斯为近证</p>
<p style="text-align: left">
	　　挂旛　若四辈弟子男女命终。造作黄旛悬着刹上。离八难苦得生十方净土。随风一转转轮王位。乃至吹尘小王之位。其报无量至成菩提(大灌顶十一卷○世有书药师如来十二誓愿者。此是别缘。非经本事)</p>
<p style="text-align: left">
	　　寓钱　事祖云。唐明皇使王玙为祠祭使。自汉世葬者有瘗钱。后世稍以纸寓钱为鬼事。至玙乃用之以禳祓。冥报记云。鬼所用钱即纸钱也。若彩绢者。亦纸为之。银即锡。涂金即黄涂也</p>
<p style="text-align: left">
	　　述曰唐以前无纸钱为用者。自王玙盛行此法。于是冥中藏积缗镪金银缯彩。与世间所用无少异。由心法之能变造故。天府冥关亦随人心而转。世有用纸镪寄库者。有鬼神用纸镪入人间买物者。有见泰山堆积蜡钱无用云人间化财用油注度火为污者。此等显验不一。心生则种种法生。不特纸钱一法而已也</p>
<p style="text-align: left">
	　　<a>放生</a>　光明经述流水长者救鱼十千天子报德。此缘起也。智者买断[竺-二+(一/尸/邑)]梁悉罢江上采捕。此立法也。赴计诩狱中之难。报修禅堂上之恩。此显验也(此三事并见智者纪)唐肃宗乾元二年。诏天下置放生池凡八十一所(颜真卿为碑)本朝真宗天禧元年诏复天下放生池。沿江淮州郡上下水五里。并禁采捕(二事详见通塞志)慈云奏西湖为放生池。以四月八日会郡人纵鱼鸟。法智于南湖以佛生日放鱼鸟。祝<a>圣人</a>寿。枢密刘均奉敕撰碑。此皆放生之梗概也</p>
<p style="text-align: left">
	　　改祭　佛为旷野鬼神鬼子母等。改弃血食而受僧众出生之食。此缘起也(二事并见晓石芝施食通览。具引藏经)梁武皇魏献文。敕郊庙不用牲牷。唯荐蔬面。此人主立法也(二事见通塞志)智者为关王授戒。慈云为白鹤授戒。皆令禁断荤血。专事蔬食。此沙门立法也(慈云有改祭文。并决疑十颂。备引证验)</p>
<p style="text-align: left">
	　　戒五辛　佛戒五辛。以其臭秽能障圣道。食之者必招无间之业耳。今人不能戒。是不欲见圣道。而甘为无间之罪辈。可不哀哉。兹用备录经律。为世告劝。粲然五章。幸思遵奉</p>
<p style="text-align: left">
	　　一名体会异。夫言荤辛。是为二义(荤臭辛辣)荤而非辛。如臭菜阿魏是也。辛而非荤。芥姜是也。是荤是辛。五辛是也。梵网云大蒜(天台疏云。葫菱广韵作胡荽)茖葱(薤也音格广韵山葱)慈葱(葱之正名)兰葱(小蒜)兴渠(葱蒺也。生熟皆臭。叶如蔓菁。其臭如蒜。经音义云。生于阗国。应法师云。乌荼国人常食。即阿魏)杂阿含云革葱(茖同)慈葱(葱)木葱(非小蒜即韭)蒜(大蒜)兴渠(此五出梵网也)涅槃经葱韭薤(但列三名)<a>楞伽经</a>葱韭薤蒜(但列四名。不出兴渠而加以韭若蒜分大小则仍有五名)此方言五辛。当云葱韭薤大蒜小蒜如楞伽所列云</p>
<p style="text-align: left">
	　　二大乘永制。楞伽经云。臭秽不净能障圣道。亦障人间人天净处。何况诸佛净土。梵网云。若佛子不得食五辛。故食者犯轻垢罪(石壁注。体非重过故轻。点污净行名垢)楞严云。熟食发淫生啖增恚。十方天仙嫌臭远离。诸饿鬼等舐其唇吻。常与鬼住。福德日销长无利益。大力魔王现作佛身来为说法。非毁禁戒赞淫怒痴。命终为魔眷属。永堕无间。涅槃云。食者当生苦处污秽不净。金棺敬福经云。饮酒食肉五辛之人。虽造经像劳而少功。主匠无益诸天不祐</p>
<p style="text-align: left">
	　　三小乘病开。<a>报应</a>经云。七众不得食肉荤辛。有病开。在伽蓝外白衣家。服满四十九日。香汤澡浴。然后读诵不犯罪。杂阿含云。食五辛人触秽三宝。死堕屎粪地狱。出作野狐猪狗。若得人身其体腥臭。僧祇律开病比丘服蒜。听七日在一边小房。不得卧僧床褥。讲堂处大小便处皆不得到。不得僧中食。不得就佛<a>礼拜</a>。得下风遥礼。七日满澡浴熏衣。方得入众</p>
<p style="text-align: left">
	　　四方便救过。楞严云。持此咒时众破戒罪。无问轻重一时销灭。纵经饮酒食啖五辛。佛菩萨天仙不将为过。观世音陀罗尼经。灌顶印咒二大母指屈掌中。捻无名指以无名指相背。二小指头相拄。二中指直竖头相拄。二头指屈各捻中指背上。咒曰。唵步三末啰苏摩监莎诃。诵二十一遍。自灌其顶。每旦于盆上结印诵之。持咒之人。犯欲及五辛。诵此咒解之云云。此二咒法以备误犯之用。若恃此术数犯数解。则是重增渎法之罪。咒部神王反生嗔谴。适足以速无间之业也。可不谨哉</p>
<p style="text-align: left">
	　　五三教事证。竺昙猷礼天台。石梁遇圣僧谓曰。汝母怀妊时行经葱园。胎气犯秽不可住寺(僧镜录)天竺沙门觉称云。吾国食肉五辛者驱出城外。故国中无货此。道藏云。诵黄庭经忌食五辛。又云。道士受法忌淹秽五辛。仙传云。乐子苌举家饮仙酒升天。独从子坠地。天神言。此人茹蒜故不得往。司马公祭仪云。凡祭虽得饮酒而不至乱(谓改常度)食肉不茹荤(谓葱韭蒜有臭气之物)</p>
<p style="text-align: left">
	　　述曰。为不急之物。而自招无间之报者。世人啖五辛是也。今诸师家多忽此事。岂不痛哉。昔樝庵食三白。正避此过耳。非故为是矫世之行也。因撰述斯文。忿今时知法者。遂发其愿曰。愿十方诸佛菩萨天仙。闻我祈请咸起加护。愿使禅林教黉律苑三宗法门。若主若伴。咸知思护净戒。不于清净伽蓝种葱薤之臭草。不于清净斋供而和葱薤之臭味。不以清净身器而啖葱薤之秽食。当知其人与境。若不清净则凡斋戒禅诵<a>法事</a>之所。岂复可得感佛天而降神祇乎。岂复可得却灾殃而来嘉祥乎。岂复可得动幽冥而拔沉滞乎当愿普天之下。凡僧蓝道观斋厨之内。不用葱薤调和众食及私自煮啖。凡官府第宅斋醮之际。于十日前严行禁断不蹈非法。僧道赴请受斋俗舍。常须自检不得故食误食自取秽染。庶乎人心交劝共隆圣道。将俾事佛事天清净谨严自行化他二俱有益。毋忘今日立愿之本。伏惟佛眼照之天心监之。决意禁断用逃苦报</p>
<p style="text-align: left">
	　　丧服　释氏之论丧服。涅槃诸律并无其制。智者临终诫曰。世间哭泣丧服皆不应为。今案远师丧仪云。受业和上同于父母。皆三年服。若依止师随师丧暂为服。应师五杉集云。师服但用布。稍粗纯染黄褐(据此未尝许用白布)</p>
<p style="text-align: left">
	　　述曰。今人无识多用白布为直掇坐具。违失僧仪最为非法。今请于黑布偏衫之下。着白布衫裤以表制服。二师父母皆同此制。若义家父母亦可例此。随俗稍用纻布。上不违涅槃诸律之无文。下不弃远应二师之义开。随方护法当用中道</p>
<p style="text-align: left">
	　　戒焚亡僧不塔袈裟　律明三衣唯许传受。未闻佛祖被亡躯而从火焚也。末代无知多行非法。有识之士尚须辨明。若坐逝不坏。结塔以葬者。犹可以被于真体。若从荼毗火化之法者。则不当披搭自取烧衣违律之过。或谓亡僧无衣者。则当如冥祥记僧妙施衣之法。云南宋江陵龙华寺僧妙既亡之后。一夕归房灵语。弟子可宗问。和上今生何处。妙曰。粗可耳。但应受小谪。二年得免。欲诉所司为无袈裟。可急为制请僧设供以衣施之我可得也。宗如教饭僧嚫衣。既毕。比丘道猛即见妙身披衣入堂依僧次坐听经。至散乃不复见</p>
<p style="text-align: left">
	　　述曰。磐自闻。此适子侄真视真诰真亢。不幸早世。焚龛之日皆不披袈裟。唯用布偏衫裙而已。设斋之前以平时所服七条。作[阄-龟+?]拈法于僧中施。且复嘱后人。当力行于自身必坏之际也。敢告知识共崇此法</p>
				</div></div><hr><script charset='utf-8' src='../../js/footer.js'></script></body></html>