<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛祖统纪 第五十三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛祖统纪 第五十三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>佛祖</a>统纪 第五十三卷</strong></p>
<p style="text-align: left">
	　　宋咸淳四明福泉<a>沙门</a>志磐撰</p>
<p style="text-align: left">
	　　历代会要志第十九之三</p>
<p style="text-align: left">
	　　北天佛牙　　鄮山<a>舍利</a>　　凤翔佛骨</p>
<p style="text-align: left">
	　　陈留佛指　　瑞像应世　　圣贤出化</p>
<p style="text-align: left">
	　　立坛<a>受戒</a>　　设像置经　　建寺造塔</p>
<p style="text-align: left">
	　　西天求法　　东土译经　　经目僧数</p>
<p style="text-align: left">
	　　<a>天台</a>传教　　禅苑传灯　　律宗垂范</p>
<p style="text-align: left">
	　　神尼异行　　名山胜迹　　圣教感通</p>
<p style="text-align: left">
	　　持诵功深　　西游乐国</p>
<p style="text-align: left">
	　　北天佛牙</p>
<p style="text-align: left">
	　　唐高宗。宣律师在西明寺行道。北天王太子以佛牙上于师○代宗。敕问文纲律师。亲传先师宣律师释迦佛牙。宜诣右门进上。副朕瞻礼</p>
<p style="text-align: left">
	　　宋太宗。建启圣禅寺。奉优填圣瑞像释迦佛牙。大祖亲缄银塔中。初太祖疑佛牙非真。取自洛以火煆之。色不变。遂制发愿文。太宗复验以火。亲制偈赞。真宗迎供瞻礼。神光洞发。遂制赞。仁宗以三朝敬事。迎置禁中。于穴中得一舍利。因为制赞。庆历三年久旱。迎佛牙入内殿祈祷。须臾雨大注。复制发愿文○英宗敕大相国寺造三朝御制佛牙赞碑。学士王圭撰文○徽宗敕迎三朝御赞佛牙入内供养。隔水晶匣舍利出如雨。因为制赞</p>
<p style="text-align: left">
	　　鄮山舍利</p>
<p style="text-align: left">
	　　周厉王。佛灭后百年。中<a>天竺</a>阿育王。取释迦舍利作八万四千宝塔。敕鬼神于阎浮提城邑。满一亿家为立一塔</p>
<p style="text-align: left">
	　　汉明帝问摩腾曰。白马寺东有光怪。民呼圣冢。腾曰。昔阿育王藏舍利八万四千塔。震旦之境有十九处。此其一也。帝俱往<a>礼拜</a>。诏造塔其上。九层二百尺</p>
<p style="text-align: left">
	　　晋武帝。刘萨诃入<a>地狱</a>。见观音大士谓曰。可往洛阳(圣[冢-豖+(一/豖)]舍利)临淄建邺(建康长干塔)鄮阴(今育王山舍利)成都五处有阿育王塔。顶礼悔罪。既苏<a>出家</a>名惠达。至鄮县乌石山闻钟声。斲土求之。得舍利宝塔。飞至一山。乃即其地建刹奉塔(今阿育王山舍利殿。即其处也)○安帝敕鄮山造塔亭禅室。度二七僧住持守护</p>
<p style="text-align: left">
	　　宋文帝。遣僧道祐广兴创建。凿基得大石函。颇黎钟。金合银罂。安三法身舍利</p>
<p style="text-align: left">
	　　梁武帝。敕造木浮图。堂殿房廊。赐额阿育王寺○岳阳王萧察。修木浮图为五层。铸金铜像五百躯</p>
<p style="text-align: left">
	　　陈宣帝。遥敬宝塔。度二七僧</p>
<p style="text-align: left">
	　　唐中宗。敬仰宝塔。敕送供施。委沙门栖旷<a>如法</a>香火○国清智晞至寺礼八万四千拜。忽感紫文印右臂。终身不没○肃宗内供奉子璘母亡。岳神令往鄮山礼塔。可免母罪。璘至寺礼至四万拜。母现身塔前曰。吾承汝力已生忉利○宣宗。四明道俗八千人。于育王寺供<a>舍利塔</a>。天花纷坠放五色光○懿宗。观察使杨严奏舍利宝塔灵异。敕度三十七僧。严奉香火</p>
<p style="text-align: left">
	　　梁末帝。吴越王钱镠遣弟铧。往迎育王山舍利塔。夜放光明。浙江如昼</p>
<p style="text-align: left">
	　　周世宗。敕翰林承旨陶毂。入寺礼敬。见舍利红色</p>
<p style="text-align: left">
	　　宋太宗。吴越王入朝。僧统赞宁奉释迦舍利塔。入见滋福殿○高宗。亲洒宸翰赐佛顶光明之塔○孝宗遣内侍李裕文。至育王山迎<a>佛舍利</a>塔。诣行在所奉安观堂。焚香瞻礼。见塔上有月轮相及水晶珠。皇太子请至东宫瞻礼。见相轮累累然如水晶珠。上书妙胜之殿。以安塔所○皇子魏王来镇四明。往寺瞻礼宝塔。见豪光青赤交眩。因造金塔奉安舍利塔。于中作赞四章。刻于塔之四旁○寺东一里有圣井灵鳗。欲出则有二红蟹若前躯者。钱武肃王迎塔至钱唐。梦一<a>菩萨</a>首戴结缦华冠。两掖挟蟹云。是育王圣井灵鳗。来护塔耳(已上并见宁僧统所作舍利塔传灵鳗传)</p>
<p style="text-align: left">
	　　凤翔佛骨</p>
<p style="text-align: left">
	　　唐高宗。诏迎岐州<a>法门寺</a>护国真身塔释迦佛指骨。至洛阳大内供养。皇后以金函九重。命宣律师送还岐山○肃宗。诏迎法门寺佛骨。至禁中礼敬。传至诸寺瞻礼○德宗。诏迎法门寺佛骨。入禁中礼敬。历送京城十寺。世传三十年当一开。则岁丰人安。韩愈上表谏。贬潮州○文宗。岐山法门寺佛骨塔。庆云见</p>
<p style="text-align: left">
	　　懿宗。诏迎佛骨。三百里间车马不绝。公私音乐。仪卫之盛。过于南郊。上降楼迎拜</p>
<p style="text-align: left">
	　　陈留佛指</p>
<p style="text-align: left">
	　　宋仁宗。敕迎陈留佛指入内。试以烈火击以金锤。了无所损。俄而舍利流出。乃制发愿文送还本寺。初是有梵僧来陈留阐教寺。施天竺佛指。瑞光屡发○徽宗。方士盛言。陈留佛指乃海狗骨。诏取验之火焚铁捶十余日。色不变。乃加礼送还</p>
<p style="text-align: left">
	　　瑞像应世</p>
<p style="text-align: left">
	　　晋愍帝。吴朱膺于松江得二石像。铭曰维卫佛。<a>迦叶佛</a>。迎至通玄。后渔者得二石钵。见佛像在钵际。遂送寺中○明帝。海上网得文殊金像。陶侃迎至江州溺水中。后远法师起东林神运阁。至江祷之得其像</p>
<p style="text-align: left">
	　　成帝。高悝望江浦五色光。得金像置长干寺。后网得铜华趺。梵书云。阿育王第四女造○孝武。沙门昙翼见江陵城北五色光。得一铜像。题云阿育王造</p>
<p style="text-align: left">
	　　宋高祖。司徒王谧见东掖门地有光得金佛。高七尺二寸○文帝都人孙彦曾妾王惠称。见江浦有光。得金佛一躯○孝武。卢陵太守周湛进金像高九尺三寸。言僧法均至三曲江。见光浮水面。因获此像</p>
<p style="text-align: left">
	　　梁武帝。梦释迦檀像入国。乃遣郝骞等西行求像至舍卫国。天监十年负像东还。帝率百僚迎入太极殿○西天沙门自图形于吴中<a>灵岩寺</a>。像夜起行道。梵僧云。是智积菩萨</p>
<p style="text-align: left">
	　　唐宣宗。会昌毁寺。二僧负东林文殊像藏锦绣谷峰顶寺。复访像不获。忽圆光涌于空表。自是峰顶天池常见圣灯百千文殊出没</p>
<p style="text-align: left">
	　　宋太宗。陆泽人王绪。见白兔逐之入穴。见石佛五十身。敕就邑寺奉之○通利军建城掘地得大石佛十身。诏建淳化寺奉其像○真宗。诏送金栏加沙往罗浮中阁寺。奉释迦瑞像。此像来自西天○神宗。诏迎衡州玉塔入京师。阿育王所造第九塔也○哲宗。袁州仰山舍利石塔。自然出现○袁州木平山舍利石塔出现。夏旱。太守王古祷于木平塔。白衣大士出现。复往仰山塔。泗州大士维摩<a>居士</a>出现○袁州东山<a>罗汉</a>像出现○徽宗。金州奏。获石罗汉大放光明</p>
<p style="text-align: left">
	　　圣贤出化</p>
<p style="text-align: left">
	　　室利房。秦始皇时自西域赍<a>佛经</a>来化。帝以异俗囚之(云云)○摩腾竺法兰。汉明帝时。以白马驮经自天竺来(后人有经来白马寺之句)○宋真宗。瞻摩腾真身制赞○康僧会。魏齐王时。自西域至吴(后人有僧到赤乌年之句)唐高宗时(云云)○只域。晋武帝。自西域至洛阳○佛图澄。晋怀帝时。自西竺至洛阳。石勒奉之○单道开。晋穆帝时○杯渡。宋文帝时○志公观音<a>化身</a>。始宋明帝十一年终梁武天监十三年○达磨观音化身。梁武大通元年。自南天竺来○北魏文帝大统元年。自梁入魏○傅大士<a>弥勒</a>化身。出婺州乌伤县。梁武帝中大通六年(云云)大同元年(云云)○陈文帝。天嘉二年(云云)○宣帝。大建年间(云云)○陆法和。梁武太清(云云)○北齐天保(云云)○稠禅师。北齐天保(云云)○法喜。隋炀帝(云云)○丰干弥陀化现。寒山文殊化现。拾得普贤化现。唐太宗正观七年(云云)○杜顺文殊化现。唐正观年(云云)○宝掌。高宗显庆○万回观音化身。高宗咸亨○中宗神龙○睿宗景云○泗州观音化身。中宗神龙○代宗大历○僖宗四年○宋太宗。<a>僧伽</a>塔放光○真宗。谥普照明觉大师○徽宗。京师大水。僧伽立空中。旁侍慧岸木叉。一白衣跪于前。既而水退○一行。玄宗开元三年九年○万山李长者。玄宗开元七年○宋哲宗。张商英至万山昭化院。得华严决疑论○<a>无畏</a>。玄宗开元四年○宋真宗。瞻无畏塔制赞○金刚智。玄宗开元七年○不空。玄宗开元八年○韦老师。玄宗开元八年○马郎妇。宪宗元和。普贤化身○随洪大圣。文宗太和○宋仁宗。祈雨加封○草衣。德宗建中○懒残。德宗贞元○傅大士。宣宗曾志愿开塔○晋少帝。吴越王问塔○湘山无量寿。懿宗八年。湘山全真禅师阿弥陀佛化身○龟洋二真身。僖宗三年。泉州无了禅师及<a>弟子</a>惠忠二塔○鰕子。昭宗天复○岳林布袋弥勒化现。五代梁○道贤。五代唐○扣冰古佛。五代唐○麻衣。周太祖广顺○宋太祖建隆○娄道者。宋太宗。淳化蹈宝华佛化身○真宗召见○四世界。娄道者云。是日光菩萨化身。言法华。宋太宗○仁宗。默祝请斋○峨眉茂贞。真宗召见○南安岩主。真宗时。定光佛化身○龟山智悟。真宗时祈雨断臂。云是五百罗汉中一○戒香哑女。仁宗时。四明戒香维卫古佛○李士宁。仁宗时。于洛阳谓卫开曰。戒香哑女是维卫佛○蔡君谟。病目梦龙树○潘盎。神宗时。言法华云。是日光佛○赵棠。神宗时。从潘盎游○<a>佛陀</a>波利。哲宗时。颍州太守苏轼乞赐塔院额曰光梵</p>
<p style="text-align: left">
	　　立坛受戒</p>
<p style="text-align: left">
	　　汉明帝。司空刘峻等并求出家(此时但受三归)魏齐王西天昙摩迦罗至洛阳译僧祇律立大僧羯磨受戒○高贵卿公昙摩迦罗乞行受法戒沙门朱士行为受戒之始(此受具足戒始)</p>
<p style="text-align: left">
	　　晋康帝。尼净检于本法得戒(此但从<a>比丘尼</a>众受戒)</p>
<p style="text-align: left">
	　　宋文帝。僧伽跋摩至建康。为沙门惠照等于船中再受具戒(此开重受戒)○求那跋摩。于南林寺立戒坛。为僧尼受戒。尼惠果等。于戒坛依二众重受具戒(十僧十尼为二众)</p>
<p style="text-align: left">
	　　宁僧统僧史略云。汉度阿潘受三归也。晋度净检从一众也。二众得戒慧果始也</p>
<p style="text-align: left">
	　　梁武帝。从约法师受具足戒。太子公卿道俗。从师受戒者四万八千人(此应受菩萨戒)沙门耆艾亦重受戒法(此受具足戒)</p>
<p style="text-align: left">
	　　唐高宗。宣律师于净业寺建石戒坛。为岳渎沙门再受具戒。撰坛经○代宗。敕大兴善寺建方等戒坛○穆宗。中书令王智兴。于泗州建方等戒坛。请遇圣诞度僧○敬宗。敕两街建方等戒坛。左街安国寺。右街兴福寺。○宣宗。以会昌沙汰。敕上都荆扬汴益。立方等戒坛。为僧尼再度者重受戒法○懿宗。敕两街四寺。各建戒坛度僧</p>
<p style="text-align: left">
	　　宋太祖。以僧尼无间。敕尼寺置坛受戒。尼大德主之○真宗。升州崇胜寺。赐名<a>甘露</a>戒坛○诏京师立奉先甘露戒坛。天下诸路皆立戒坛。凡七十二所。京师别立大乘戒坛</p>
<p style="text-align: left">
	　　设像置经</p>
<p style="text-align: left">
	　　周穆王子于沁水石窟造迦叶佛像</p>
<p style="text-align: left">
	　　秦缪公。造佛铜像</p>
<p style="text-align: left">
	　　汉桓帝。铸黄金浮图老子像</p>
<p style="text-align: left">
	　　晋武帝。侍中荀勖。于洛阳造金像十二○孝武。安法师于檀溪寺造铜像。能自起行。放光烛天○处士戴逵。自造无量寿佛像置灵宝寺。郄超撮香作礼。勃然烟上○安帝。江夷托戴颙造观音。夜梦人令改造弥勒。触手成妙○恭帝。诏瓦官寺铸丈六金像。放光满寺○宋文帝。徐州造丈六金佛。有寇难则像身流汗○孝武。路太后于中兴寺造普贤像</p>
<p style="text-align: left">
	　　梁武帝。幸同泰寺铸十方佛金铜像</p>
<p style="text-align: left">
	　　北魏献文。敕为太祖下五帝。铸丈六释迦佛五躯○孝明。为太后胡氏建永宁寺丈六金像浮图九层高九十丈。诏诸郡立五级浮图○孝庄。孟仲晖造夹纻佛。每夜绕座行道○孝武。于平等寺建浮图设万僧斋。石佛俯首终日</p>
<p style="text-align: left">
	　　唐高祖。为太祖下造等身佛三身○太宗梦虞世南。敕造佛像一躯。以资冥福○高宗。敕洛阳龙门山镌石龛卢舍那佛高八十五尺。沙门智运于龙门山凿石佛一万五千身○武后。敛天下僧尼日一钱。作大像于白司马阪○玄宗。敕诸郡开元寺。铸皇帝等身金铜佛像○沙门海通。于嘉州大江凿石为弥勒佛高三百六十尺。覆阁九层</p>
<p style="text-align: left">
	　　晋天福。天竺沙门道翊。获奇木造观音像。持古佛舍利置豪相中。白光焕发○宣徽将朱崇。掘地得大石佛。舍家为寺○开运初。敕为高祖写<a>大藏经</a>。奉安明圣寺</p>
<p style="text-align: left">
	　　汉高祖。上柱国郭令威。立石碑<a>金刚经</a>于寿春</p>
<p style="text-align: left">
	　　宋太祖。敕益州雕大藏经板○敕往<a>峨眉山</a>妆饰佛像○真宗封泰山。诏修众像三十二身。御制修像记○敕沙门栖演修龙门山石龛佛一万七千身○哲宗。敕往东林妆神运五殿佛像○苏轼绘水陆像。作赞十六篇○苏轼得张氏画十八罗汉为赞。以授弟辙○高宗。给事中凭楫造大藏经四十八所</p>
<p style="text-align: left">
	　　建寺造塔</p>
<p style="text-align: left">
	　　周穆王子于鼓山建竹林寺</p>
<p style="text-align: left">
	　　汉明帝。始造白马寺。雒阳京城内外十寺。白马寺东造佛舍利塔</p>
<p style="text-align: left">
	　　魏吴王孙权。武昌造昌乐寺。潘夫人。造惠宝寺。<a>尚书</a>令阚泽。舍宅为德润寺(今普济寺是)</p>
<p style="text-align: left">
	　　晋惠帝。会稽诸葛氏造灵宝寺○成帝。尚书令李邈。以句容宅灵耀寺王羲之庐山寺为归宗寺○许询建塔四层乏相轮。一朝风雨轮盘自备○康帝。中书令何充舍宅为建福寺○哀帝。诏建瓦官寺○废帝。诏为支遁法师建沃州寺○简文帝。诏为尼道容建新林寺。敕长干寺造三级塔○孝武帝。浔阳刺史陶范。舍所居为永法师建西林寺。九江刺史桓伊。为远法师建<a>东林寺</a>○荆州牧桓冲。命昙翼法师建东西二寺。常及万僧</p>
<p style="text-align: left">
	　　宋高祖。范秦建祇洹寺。谢灵运建招提寺○文帝。为高祖建报恩寺○敕沙门道祜。往鄮县建浮图三级○沙门昙摩密多。于鄮县建阿育王塔</p>
<p style="text-align: left">
	　　齐高帝。沙门玄畅建齐隆寺。感青衣神人绕山守护○武帝。居士明僧绍。以摄山宅为栖霞寺</p>
<p style="text-align: left">
	　　梁武帝。旧宅七夜放光。敕建光宅寺○诏修长干塔。得琉璃瓶盛舍利爪发○同泰寺浮图灾。更建十二层浮图○华阳真人陶弘景。于三茅山建浮图白塔○岳阳王萧察镇越州。重修甎木二塔。知前身是许询</p>
<p style="text-align: left">
	　　北魏文成。大复<a>佛法</a>。诏郡县各建浮图一区○敕建鹿野寺。与禅僧数百习学<a>禅定</a>○孝文。为太后建报德寺。为罗释法师。旧居草堂建三级浮图○宣武。洛阳段辉闻地下钟声得金佛一菩萨二。遂舍宅为寺○北周。常念寺藏舍利。光明自瓶出。建浮图奉安之○隋文帝。诏相州战地。为军士死事者建寺荐福○辛彦之立十五层浮图。张元神游天上见一堂。<a>天人</a>曰。辛刺史当居此○诏天下名藩建灵塔。奉藏舍利。凡百十一塔。灵瑞之迹备在僧传○唐公李渊。舍宅为清禅寺○诏建禅定寺。召昙迁法师。集名德百二十人居之○智者禅师至玉泉。感关王役神兵造寺○真观禅师于虎林山建天竺寺○炀帝。智者遗言。于天台山造国清寺</p>
<p style="text-align: left">
	　　唐高祖。为沙门景晖立胜业寺。为沙门昙献立慈悲寺。为并州起义立义兴寺○太宗。诏以皇家旧宅为兴圣寺○诏于建义以来交兵之处各建寺。破刘武周于汾州立弘济寺。李百药撰碑(廿七寺云云)○诏以庆善宫为穆太后建慈德寺。为皇太子承干建普光寺○诏以洛阳旧宅为天宫寺○诏为穆太后建弘福寺○皇太子为文德皇后建慈恩寺○高宗。敕建西明寺大殿十三所○睿宗。诏以沙门惠云所造汴州建国寺为大相国寺(帝从相王龙飞故以为名)○玄宗。敕以寝殿材建安国寺弥勒殿○敕天下诸郡建开元寺龙兴寺○肃宗。上皇幸成都。沙门英干施粥救贫馁。愿国运再清。敕建大圣慈寺九十六院八千五百区○尚书右丞王维与弟缙奉佛。母丧以辋川第为寺○代宗梦游山寺。翌日琅琊山建刹进图。赐名宝应寺○帝梦牛首山辟支佛来见。敕山中建七级浮图○淮西兵马使李重倩。舍宅为佛经坊赐名宝应○宣宗。敕天下诸寺修治诸祖师塔○昭宗敕罗什译经处重建草堂寺</p>
<p style="text-align: left">
	　　晋曹山有梵僧群集山顶。飞行而去。敕建荷玉禅寺○宋太祖。吴越王俶。造金铜八万四千塔。布散国内○太宗。周废龙兴寺为官仓。寺僧击鼓求复。敕复为寺○赐天下无名寺额。曰太平兴国。曰乾明○敕往五台造金铜文殊万菩萨像○诏建开圣禅寺。奉天竺栴檀瑞像释迦佛牙志公真身○敕往天台山重建寿昌寺。造罗汉像五百十六身○开宝寺建塔。十一层三十六丈。上手藏舍利塔。放光照天地○真宗。诏赐金修峨眉普贤寺○沙门继全自西天还。得佛舍利建塔扬州○敕江宁府长干寺塔。赐名圣感○诏并州建资圣院。为将士战亡追福○仁宗。敕京师建慈化寺。为先帝荐福○敕再建灵感塔○内侍李允宁奏。以第宅创十方净因寺。诏琏禅师居之</p>
<p style="text-align: left">
	　　英宗。敕天下私造寺院。并赐寿圣之额○神宗。敕开宝寺灵感塔。御篆鸿福圆成之塔○哲宗。四明延庆沙门介然创十六观堂。陈瓘为记○徽宗。云居祐禅师作三塔。白云端禅师建祖堂。洪觉范论之曰。云居白云识度高远。斯可为天下法○高宗。敕天下州郡立报恩寺。为徽宗追严○敕西湖北山建天申万寿圆觉寺○孝宗。赐内帑于上竺建藏殿○敕赐钱于上竺建十六观堂。内翰楼钥记○敕于禁中建<a>内观</a>堂。一遵上竺制度</p>
<p style="text-align: left">
	　　西天求法</p>
<p style="text-align: left">
	　　魏高贵乡公。沙门朱士。西游于阗得放光般若</p>
<p style="text-align: left">
	　　晋安帝。沙门法显。自西域往五天竺得经像。泛南海而还</p>
<p style="text-align: left">
	　　宋高祖。昙无竭往西竺。二十年还。扬都译经○后废帝。沙门法献西游于阗。得提婆品○梁沙门智宣。往西竺得梵经还</p>
<p style="text-align: left">
	　　陈宣帝。沙门智圆往西竺。隋文帝时得梵经还</p>
<p style="text-align: left">
	　　北魏孝明。遣使者宋云沙门法力。往西天。得梵经百七十部还</p>
<p style="text-align: left">
	　　北齐后主。沙门宝暹等往西天。得梵本还</p>
<p style="text-align: left">
	　　隋文帝。陈朝沙门智周等。西竺求经还</p>
<p style="text-align: left">
	　　唐太宗。敕李义表王元策使西竺。登耆山刻碑。纪唐威德○玄奘<a>三藏</a>自西天求经还。召见。诏撰西域记。○武后。初义净三藏自南海附舶。往西竺求法。至是将梵本寄佛逝国。述南海寄归传。求法高僧传○玄宗。沙门惠日往西天还。召见<a>说法</a>。赐号慈愍三藏法师○梁太祖。沙门智宣往西竺求经还。进佛骨梵经。○宋太祖。沙门道圆游五天竺还。进舍利梵经○沙门行勤等。应诏往西竺求法。所经诸国并赐诏书。令遣人前导○沙门建盛自西竺还。进贝叶梵经○真宗。开封府陈恕言。沙门往西天取经者。宜察人材○仁宗。沙门怀问乞往西竺。为今上建塔于佛金刚座侧○沙门怀问得济永定等自中天竺还。进<a>佛骨舍利</a>贝叶梵经西天碑十九本</p>
<p style="text-align: left">
	　　东土译经</p>
<p style="text-align: left">
	　　汉明帝。摩腾竺法兰至。始译<a>四十二章经</a>。法兰又译佛本行经五部○桓帝。支谶译般舟三昧经等二十一部○灵帝。竺佛朔译道行般若经。终汉之世。译经三百余部○信士严佛调。译古维摩经</p>
<p style="text-align: left">
	　　魏齐王。昙摩迦罗译僧祇律。昙无德译四分戒本</p>
<p style="text-align: left">
	　　康僧铠译<a>无量寿经</a>○高贵乡公沙门帛延至洛阳。译无量清净平等觉经</p>
<p style="text-align: left">
	　　○沙门朱士行。至于阗得放光般若经</p>
<p style="text-align: left">
	　　晋武帝。竺法护译<a>正法</a>华<a>涅槃</a>经等○孝武。鸠摩罗释至秦。译大品般若经○安帝。罗释在秦。译妙<a>法华经</a>遗教经维摩经大智度论○昙无谶至凉。译悲华经大般涅槃经(四十卷)○佛陀耶舍在秦。译四分律○佛陀跋陀罗。于建康译<a>华严经</a>(六十卷)惠严惠观笔受</p>
<p style="text-align: left">
	　　○宋少帝。佛陀释译五分律○文帝。昙摩密多译普贤行法经。畺良耶舍译无量寿佛经</p>
<p style="text-align: left">
	　　齐高帝。昙摩耶舍译无量义经</p>
<p style="text-align: left">
	　　梁武帝。沙门众善译文殊般若经。帝亲笔受○<a>真谛</a>译金光明经○简文帝。真谛译起信论俱舍论</p>
<p style="text-align: left">
	　　北魏宣武。菩提流支于紫极殿译经。帝亲笔受</p>
<p style="text-align: left">
	　　陈文帝。阇那崛多译佛本行经三十二部。学士费长房笔受</p>
<p style="text-align: left">
	　　隋文帝。笈多崛多重译法华经(八卷者名添品)</p>
<p style="text-align: left">
	　　唐太宗。玄奘三藏上新译菩萨藏经显扬圣教论等○奘法师译<a>瑜伽师地论</a>。敕颁赐九道总管。御制圣教序○高宗。佛陀多罗译<a>圆觉经</a>。敕左仆射于志宁。吏部尚书来济。兼译经润文○诏玄奘三藏译大般若经六百卷○沙门会宁泛海至诃陵国。遇智贤对译涅槃后分经二卷○敕三藏日照杜行顗。共译佛顶尊胜咒。敕不避国讳○武后。遣使往于阗国迎实叉难陀。至东都。重译华严经八十卷(此第二次译)○中宗。宰相房融至南海。遇般刺密谛译首<a>楞严经</a>。融亲笔受○诏义净三藏译药师七佛经。上亲笔受○诏菩提流志。于<a>佛光</a>殿译经。上亲笔受。百僚侍坐○菩提流志译宝积经。修文馆学士武平一充翻经使。卢藏用等润文○菩提流志进新译经。赐斋林光殿。敕画工图翻经大德于殿壁○睿宗。菩提流志译宝积经。宰相张说。侍郎陆象先。博士贺知章等润文○德宗。菩提流志进宝积经百二十卷。御制圣教序○般若三藏译乌荼国进本华严净行品。帝亲预译场。临文裁正○般若三藏澄观法师进新译华严经四十卷(此第三次译)○宪宗。敕谏议孟简等。于醴泉宫监护译经润文</p>
<p style="text-align: left">
	　　宋太祖。天竺沙门法天译圣无量寿经。王龟从润文○太宗召法天入京师。始兴译事○三藏天息灾施护至。敕赴阙召见○诏建译经院。令天息灾等居之。述译经仪式。自译主至润文。凡九位。车驾亲幸。赐坐尉谕○真宗。上幸译经院观译经○知制诰朱子昂兼译经润文官○侍郎陈恕言。译经院久费供亿。乞罢之。上以先朝盛典不许○宰相王钦若兼译经润文使○宰相丁谓兼译经润文使。翰林学士晁迥李维兼润文官○仁宗。三藏惟净乞停罢译经。上曰。三圣旧典焉敢即废。且琛贡之籍非鸿胪则不可识○宰相章得象兼译经润文使○宰相文彦博兼译经润文使○翰林夏竦等。进新译经音义七十卷○右仆射译经润文使吕夷简。参知政事润文官宋绶。奉诏修法宝录○宰相富弼兼译经润文使○徽宗。译经三藏金总持。南游江浙</p>
<p style="text-align: left">
	　　经目僧数</p>
<p style="text-align: left">
	　　唐玄宗。沙门智升撰开元释教录。凡五千四十八卷。宋仁宗。三藏惟净进天圣释教录。凡六千一百九十七卷</p>
<p style="text-align: left">
	　　北魏孝静。僧尼二百万人。寺三万所</p>
<p style="text-align: left">
	　　北齐文宣。僧尼四百万人。寺四万所</p>
<p style="text-align: left">
	　　宋真宗。僧三十九万七千六百十五人。尼六万一千二百四十人○仁宗。僧三十八万五千五百二十人。尼四万八千七百四十人○神宗。僧二十二万六百六十人。尼三万四千三十人○高宗。僧二十万</p>
<p style="text-align: left">
	　　天台传教</p>
<p style="text-align: left">
	　　北齐。河南文禅师悟龙树一心三智之旨。为思禅师说<a>三观</a>口诀</p>
<p style="text-align: left">
	　　陈文帝。思禅师于大苏山为顗禅师说四安乐行。示普贤道场○废帝。思禅师来居南岳。为岳君授戒法○宣帝。顗禅师于金陵瓦官寺。为仪同沈君理等开法华经题○少帝。诏瓦官禅师赴太极殿。开大智度论题仁王般若经题○诏瓦官禅师居光宅寺。帝幸寺听讲仁王经○光宅禅师讲法华经。章安顶禅师预听</p>
<p style="text-align: left">
	　　隋文帝。晋王广于扬州迎禅师授菩萨戒。上师号曰智者○智者禅师。于玉泉山为关王父子授菩萨戒○智者于玉泉山说法华玄义。章安预听○智者于玉泉山说摩诃止观。章安预听○恭帝。章安于天台国清为法华威禅师说止观</p>
<p style="text-align: left">
	　　唐高宗。法华为天宫威禅师说止观○武后。天宫为左溪朗禅师说止观○玄宗。左溪为荆溪然禅师说止观○代宗。荆溪于佛陇为邃法师说止观○德宗。邃法师于国清为修法师说止观○文宗。修法师于禅林为外法师说止观○僖宗。外法师于国清为琇法师说止观○昭宗。琇法师于国清为竦法师说止观</p>
<p style="text-align: left">
	　　晋高祖。竦法师于国清为寂法师说止观</p>
<p style="text-align: left">
	　　宋太祖。寂法师于螺溪为通法师说止观诸法门</p>
<p style="text-align: left">
	　　太宗。通法师于宝云为礼法师说止观诸法门</p>
<p style="text-align: left">
	　　真宗。礼法师于南湖保恩答日本源信法师问目。赐保恩额为延庆。同异闻师作诫誓辞二篇。俾为长讲天台教法之地○礼法师结十僧。修法华忏三年。焚身供法。翰林杨亿贻书劝请住世○诏赐东掖山智者教文印本四千六百二十卷○都尉李遵勖奏。四明礼法师高行遗身。上嘉叹。赐号法智○诏遣内侍俞源清。往四明延庆请法智领众修忏祈福。为述修忏要旨○章懿太后遣使诣天竺。请式法师。为国行忏。师上金光明护国仪。因奏天台教卷乞入大藏○仁宗。敕内侍杨怀古诣天竺。为国祈福。式法师复乞天台教文入藏○延庆法智。于佛生日纵鱼鸟。述<a>放生</a>文。郡守曾会以闻。敕枢密刘筠撰文立石寺门○延庆法智。策试生徒名开帏。四十二章至今为法○诏赐天台教文入藏。饭<a>灵山</a>千众○东掖山如法师集百僧修长忏。都尉马遵勖闻于朝。赐号神照。与郡守章得象诸贤。结白莲社○神宗。海月大师惠辨居天竺灵山。郡补都僧正。凡管内寺院虚席。会诸刹英俊开问义科场。糊名考校○孝宗。敕福州东禅。依天圣二年降旨。天台教部镂板入藏○宁宗。荆门军乞加封玉泉智者。敕赐灵惠大师○理宗。灵山守愚奏。法智大师所著记钞二百余卷乞入藏。制可</p>
<p style="text-align: left">
	　　禅苑传灯</p>
<p style="text-align: left">
	　　梁武帝大通元年。菩提达磨泛海至广州。诏入见。问如何是圣谛第一义。师云。廓然无圣。帝曰。对朕者谁。师云。不识。帝不契。师渡江入魏</p>
<p style="text-align: left">
	　　北魏孝明武泰元年。达磨自梁入魏。止嵩高山少林面壁。三诏不至○文帝大统元年。达磨传法及<a>袈裟</a>于惠可。端坐示灭。葬熊耳山定林寺</p>
<p style="text-align: left">
	　　隋文帝。二祖惠可先传法于僧粲。往正敕寺说法。有和法师谤於邑加以非法。先谓粲曰。吾有宿累今当偿之○炀帝。三祖僧粲居皖公山。传法于<a>沙弥</a>道信。俨立而化</p>
<p style="text-align: left">
	　　唐太宗。四祖道信居黄梅山。四征不起○四祖居破头山。有老僧号栽松道者。寄生周氏女。见四祖令出家。是为弘忍○四祖望破头山。紫气如盖。下有白气横分<a>六道</a>。忍曰。莫是和上他日横出一枝佛法否。祖曰。如是○高宗。五祖弘忍见<a>行者</a>惠能壁间书偈。夜召能告之曰。佛以正<a>法眼</a>藏展转传授。吾今授汝并所传袈裟。用以表信。能通夕南迈。明上座追至庾岭。能掷衣钵于石上。明举之不动(云云)○高宗。牛头融禅师得法于五祖。应横出一枝佛法之记○慧能至广州值印宗禅师。为其落发受戒。大开东山法门。明年归曹溪○中宗。遣使迎六祖入京行道。表辞以疾○肃宗。敕使往韶州迎六祖衣钵。入内供养○代宗。梦六祖请衣钵还山。敕刘景顶戴送还。○诏忠国师入见。问太白山人。识山识地。识字善算(云云)○宪宗。江州刺史李渤问归宗常禅师。如何是芥子纳须弥(云云)○居士庞蕴问马祖云。不与万法为侣是什么人(云云)○庞公谓州牧于頔曰。但愿空诸所有。谨勿实诸所无○百丈海禅师。始创禅居。称长老上堂升座主宾问酬(云云)。后世广之名禅苑清规○穆宗。侍郎白居易见归宗。值师泥壁(云云)○白居易知杭州。问道鸟窠禅师(云云)○文宗。观察使陆亘。请南泉入郡问道(云云)○宣宗。敕盐官齐安禅师。以师礼召。力辞○召弘辩禅师。入见问道○懿宗。雪峰存禅师。居山四十年。法席冠天下(云云)○昭宗。仰山寂禅师禀法于沩山。世称沩仰宗。○赵王见赵州谂禅师(云云)</p>
<p style="text-align: left">
	　　梁太祖。玄沙备禅师。闽王待以师礼</p>
<p style="text-align: left">
	　　唐庄宗。召三圣惠然禅师。入内殿问禅法(云云)</p>
<p style="text-align: left">
	　　周世宗。江南唐后主。以师礼待益禅师。谥大法眼</p>
<p style="text-align: left">
	　　宋太祖。敕韶州开视云门塔。真身如生。迎赴阙供养○仁宗。眉山苏洵。谒祖印讷禅师问法○大觉琏禅师乞归老山中进颂(云云)○英宗。琏禅师乞归育王山。建宸奎阁。奉先<a>朝圣</a>制。苏轼作记○神宗。诏革庐山东林为禅席。命总禅师居之。应远公七百年之谶○哲宗。韶阳南华重辩。请苏轼书柳宗元六祖碑(云云)○四明大梅山英禅师称。照律师分慈愍三藏集谤<a>禅宗</a>为异见着空。作解谤以诘之○徽宗。知和禅师至四明正言陈禾招居东湖二灵山。一虎为侍者(云云)</p>
<p style="text-align: left">
	　　律宗垂范</p>
<p style="text-align: left">
	　　梁武帝。度律师众圣点记</p>
<p style="text-align: left">
	　　陈宣帝。文律师上书。免<a>僧侣</a>转输之役○瑗律师。敕总知国内初受戒者参律五夏</p>
<p style="text-align: left">
	　　北魏孝文。法聪律师专讲四分律。门人道覆。录为义疏</p>
<p style="text-align: left">
	　　隋文帝。灵藏律师。帝手敕曰。弟子是俗人天子。律师是道人天子。由是度人至数万</p>
<p style="text-align: left">
	　　唐高宗。宣律师在西明寺行道足跌。有圣者扶其足曰。北天王太子那吒奉命来卫。及献佛。师与天人广问律相西天胜迹。作天人感通传○智光律师。于广州与行者惠能授满分戒○中宗。敕文纲律师入大内。安居行道○诏道岸律师入宫。为妃主授归戒。命图形林光宫。制御赞○玄宗。日本国沙门荣睿至扬州。律师鉴真与睿附舶而去。王迎劳之馆毗卢殿。请授归戒。日本律学始此</p>
<p style="text-align: left">
	　　宋仁宗。杭州允堪律师。述会正记。释南山律文○徽宗。杭州元照律师。约法华开显。作资持记。释南山律文○理宗。明庆思律师奏。南山大智律文乞入藏。制可</p>
<p style="text-align: left">
	　　神尼异行</p>
<p style="text-align: left">
	　　晋康帝。<a>比丘</a>尼净检。于本法得戒。有天女下庭。忻然携手。蹑光升天○废帝。洛阳东寺尼道馨说法华维摩。听者如市○简文帝。召乌江寺尼道容授八关斋戒○孝武帝。桓温在姑熟。有异尼来见求浴。以刀破腹断两足。谓温曰。卿若作天子。亦当如是(云云)</p>
<p style="text-align: left">
	　　宋文帝。尼道寿诵法华。有宝盖垂覆顶上。明帝。尼净秀感龙王诸天驱使</p>
<p style="text-align: left">
	　　梁武帝。剡川尼法宣诵法华。见帐盖覆其上。郡守请为越城母师</p>
<p style="text-align: left">
	　　陈武帝。高邮尼诵法华。十爪生华。号华手尼</p>
<p style="text-align: left">
	　　隋文帝。始生。般若寺尼智仙视育之。及长密告之曰。汝当大贵。佛法暂废。赖汝而兴</p>
<p style="text-align: left">
	　　唐武后。缝州二女亡。旦诣坟号哭。忽生莲花五茎。后闻召一女。亲为落发○德宗。安国寺二尼持法惠忍。同修法华三昧。忽有尼号空姑。来止宿。中夜身光赫然。人谓是普贤</p>
<p style="text-align: left">
	　　名山胜迹</p>
<p style="text-align: left">
	　　阿育王山。晋武帝时。刘萨诃至鄮山求舍利塔。始建精含。因号阿育王山○太白山。晋惠帝。沙门义兴庐于山中。太白化童子给侍。因号天童太白山○唐玄宗。高僧法睿案故迹。立精舍诵法华。太白化童子送供。因号太白禅师。名其山曰天童○天竺山。晋成帝。沙门竺惠理至虎林山(唐时避讳改为武林)惊曰。中天竺灵鹫小岭。何年飞来。因名天竺山飞来峰灵隐寺○石城山。齐武帝。沙门僧护于剡县石城山凿石造弥勒佛。后有僧淑僧祐相继凿成。高十一丈。天神谓宣律师。即护淑祐后身。世称为三生石佛○唐昭宗。吴越王建瑞相寺。以奉石像○罗浮山。唐玄宗。敕罗净山是华首菩萨住处。特立延祥寺○<a>五台山</a>。记云。山形五峙周五百里。中台高四十里。上有文殊弥勒石像。东南有清凉寺。文殊所居(宋太宗太平五年所引)唐高宗。敕沙门会赜诣五台。见金光满殿。空声善哉○罽宾沙门佛陀波利至五台遇老人。令还西土取佛顶尊胜咒。(云云)○代宗。沙门法照谒五台。见金门楼观文殊普贤分座说法。因建竹林寺○宪宗。无著禅师入五台。见山翁牵牛随入一寺。呼均提童子进玳瑁杯。对饮酥酪○穆宗。裴度奏。五台文殊见从者万众○宋太宗。敕内侍往五台。造金铜文殊万菩萨像。重修真容华严十寺○太洪山。唐文宗善信大师断足而化。张武陵父子侍立亦解化。人称大圣二圣云○峨眉山志云。昔蒲翁入山。见普贤大士真相。自兹显迹○宋太祖。敕往峨眉山庄严佛像。因嘉州奏。普贤见相○太宗。敕往成都铸金铜普贤像。安峨眉山白水寺。三峨高出五岳。秀甲九州为震旦第一山○通判王衮往峨眉。见瓦屋山皆变金色中有普贤○敕送宝冠袈裟往峨眉普贤寺。见大士乘紫云行空中○雁荡山。山顶大池相传为雁荡。下二潭为龙湫。诺矩罗尊者所居(见真宗祥符初)○补陀山。唐宣宗。补陀山在大海中。去鄞城东南水道六百里。大悲经所谓补陀落迦山观世音宫殿。山有潮音洞。洞前石桥。瞻礼者或见大士善财净瓶频伽。(云云)(天下名山不止于此。今但取通塞志所引故尔)</p>
<p style="text-align: left">
	　　圣教感通</p>
<p style="text-align: left">
	　　魏正始。康居沙门康僧会入吴。吴主令求舍利。洁斋恳求<a>三七</a>日。铿然有声(云云)</p>
<p style="text-align: left">
	　　晋成帝。苏峻乱焚烧宫室。独乐贤堂所画释迦像不坏</p>
<p style="text-align: left">
	　　宋文帝。将军王玄谟将刑。梦人教念十句观音经。遂得免。北齐武成。孙敬德有罪当死。梦僧教诵经千遍。临刑刀三折。宋嘉祐龙学梅挚妻失目。梦白衣教诵十句观音经。双目复明(此经前后三验)</p>
<p style="text-align: left">
	　　齐武帝。刘霁母疾。诵观音数万。梦僧曰。夫人算尽。当为申延六十日○竟陵王。梦中作维摩一契咏之群鹤飞舞○晋安王七岁母病。请僧行道。铜罂莲花鲜红七日○明帝。滕昙恭五岁母病思瓜。俄有僧遗一瓜</p>
<p style="text-align: left">
	　　北魏文成。疏勒国进佛袈裟长二丈帝命焚试。终日不然○孝庄。永宁寺浮图灾。东莱人见在海中</p>
<p style="text-align: left">
	　　隋炀帝。为智者设千僧斋。嚫溢一人。咸谓化身来受国供。开视灵塔。唯空床虚帐</p>
<p style="text-align: left">
	　　唐高祖。李录事亡往余法师处听法。与人言曰。人头以上便是鬼神诸天充满○高宗。英禅师修设梁武水陆。感秦庄襄王张仪等致谢(云云)○宪宗。法师智辩炊饭散郊外。祝之曰。食吾饭者愿为法侣。后二十年往邺城开讲。座下千众皆年少○官军与吴元济战。邓隐峰振锡飞空。两军仰观叹异○懿宗。禁中设万僧斋。有长眉僧。来应供受嚫毕。陵空而去○昭宗。文矩禅师。谒西院时。五百僧俱染时疾。师以杖点之。随杖而起</p>
<p style="text-align: left">
	　　宋太祖。至相国寺见僧醉呕。密令小珰取吐物。则真乳香○上亲征扬州。以固拒欲坑之。有沙门称清范。来乞恩宥。翌日幸龙兴寺。见殿上罗汉手擎草表○真宗。开宝寺金色光见。上幸敬观地上。获舍利五千粒○仁宗。梦龙蟠景德寺地。遣使视之。僧道隆卧门外。召见为建院(云云)相州发塔基得佛发舍利。引之甚长。人从中过往来不断○神宗。雷峰才法师为<a>灵芝</a>元照等授菩萨戒。见观音像放光○朱寿昌刺血书经。求母五十年。得于同州○哲宗。张商英游五台。见文殊在金光中○杨杰诣双林礼大士。轮藏自转○登封令楼异修少林道场。产芝草十二本。雨甘露。夜有光属天○徽宗。杨州奏。泗州大圣见于普慧塔○诏移释迦像至御容殿。像俯首过横梁。又持纸度像足○道法师流道州。郡守梦佛像荷枷入城。守知其异。令善待之○孝宗。魏公史浩。初摄昌国盐监谒补陀山。见大士金色双齿。有长身僧来见。语公历官至太师</p>
<p style="text-align: left">
	　　持诵功深</p>
<p style="text-align: left">
	　　晋安帝。沙门昙翼诵法华。感普贤来试。(云云)○沙门法庄诵法华。房门神兵卫护○沙门昙邃。赴曰坞神祠。请讲法华九十日</p>
<p style="text-align: left">
	　　宋孝武。沙门僧瑜。常持法华。是年入柴龛焚身。所居生双桐树○沙门惠益诵法华焚身。帝驾往劝止。不从。诏焚处建药王寺</p>
<p style="text-align: left">
	　　梁武帝。庾诜诵法华。举家闻上行先生已生<a>净土</a></p>
<p style="text-align: left">
	　　元帝。琰法师诵般若经获延年</p>
<p style="text-align: left">
	　　北魏。博士卢景祐系狱。至心诵经枷锁自脱</p>
<p style="text-align: left">
	　　隋文帝。沙门惠盈讲法华。五道大神请授戒法</p>
<p style="text-align: left">
	　　唐高祖。书生苟倩。空中书金刚经曰。拟诸天读诵。后大雨。其地丈余不湿。异僧曰。此地空中有经。诸天以宝盖覆之○太宗。岑文本常念<a>普门品</a>。乘舟吴江。舟覆随波至岸。后于家设斋。一僧曰。天下方乱。君幸不预。灾终至富贵。太宗朝为中书令○玄宗。沙门楚金诵法华经。至宝塔品。塔忽现前○遂州任善病亡。同一僧至阎王所。僧曰。常诵金刚经。忽有五色云迎僧升天。冥官谓善曰。汝亦曾诵。即令放还。涟水赵壁路逢亡妻言。今受苦。可取衣装造金刚经。一部将毕。因过墓所。老人云。汝妻已生天○苏圭合家常诵金刚经。姜崔氏以瘦瘁窃食肉。为骨骾气绝见阎王。责曰。汝夫是<a>肉身菩萨</a>。汝何为食肉。赖有诵经功延寿二十年。遂苏○肃宗。沙门抱玉入京受戒。帝梦吴僧诵法华。口出五色光(云云)○代宗。沙门道遵置法华经院。举高行十四人常持法华。以烛继昼○别驾周伯达常持金刚经。忽见梵僧自称<a>须菩提</a>。谓曰。汝诵经何不断肉。伯达竦惧。即蔬素。祥感屡见○文宗。尚食厨烹鸡子。忽群卵呼<a>观音菩萨</a>。敕不得用鸡子。又一日食蛤蜊。有擘不开者。俄变为大士形。因诏天下寺院皆立观音像</p>
<p style="text-align: left">
	　　宋太祖。诏沈义伦以金银字写金刚经。召沙门崇蕴入内讲演○孝宗。四明沃承璋。行雪月大师般若经关(云云)○光宗。都官陆沅日诵法华三部。及殓莲花香气自口鼻而出</p>
<p style="text-align: left">
	　　西游乐国</p>
<p style="text-align: left">
	　　晋庐山东林远法师。与西林永法师刘遗民宗炳雷次宗十八贤。结社<a>念佛</a></p>
<p style="text-align: left">
	　　梁武帝。庾诜家人闻空声云。上行先生已生净土</p>
<p style="text-align: left">
	　　北魏太武。缢沙门玄高惠崇杀之。弟子法进号呼。即见高于空中。问和上与崇公当生何所。高曰。我往恶处度生。崇公已归净土</p>
<p style="text-align: left">
	　　唐太宗。善导法师至京师造弥陀经十余万卷。画净土变相三百余壁。满长安中并从其化(云云)○德宗。法照法师于并州行五会。教人念佛。帝闻东北方有念佛声。遣使寻至太原。乃迎入禁中。教宫人念佛。亦及五会○沙门少康往新定化郡人念佛。每升座唱佛。众见一佛从口出。连唱十声。则见十佛。后放异光数道而逝○宣宗。白居易画西方净土一部。昼夜供养。一夕念佛而化○懿宗。湘山全真禅师坐亡。世称无量寿佛化现</p>
<p style="text-align: left">
	　　宋太祖。吴越王钱氏。请寿禅师居永明。日暮往别峰念佛。后焚香告众加趺而化○仁宗。文彦博在京师。与严禅师结僧俗十万人念佛○哲宗。杨杰绘丈六阿弥陀佛随身观念。感佛来迎○苏轼尝携阿弥陀佛一轴曰。此轼往生西方公据也○高宗。金虏破四明逼湖心肇律师北行。至京口谓人曰。否西归矣。即闻笙歌之声。一时军民咸见师西望念佛而化○侍郎吴秉信被召至萧山驿舍。闻天乐声即曰。金台已至。言讫而化○孝宗。龙舒王日休念佛。日千拜。一夕云。佛来接我也。屹然立化。为净土文行于世(若欲知古今往生事迹。常寻净土立教志四卷观之)</p>
				</div></div><hr><script charset='utf-8' src='../../js/footer.js'></script></body></html>