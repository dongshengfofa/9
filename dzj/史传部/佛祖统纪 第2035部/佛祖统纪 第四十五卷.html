<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛祖统纪 第四十五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛祖统纪 第四十五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>佛祖</a>统纪 第四十五卷</strong></p>
<p style="text-align: left">
	　　宋咸淳四明东湖<a>沙门</a>志磐撰</p>
<p style="text-align: left">
	　　法运通塞志十七之十二仁宗(真宗第六子。母宸妃李氏。梦二日在天其一忽坠以裾承之遂娠。四月十四日为乾元节。葬永昭陵)</p>
<p style="text-align: left">
	　　天圣元年。上常顶玉冠。上琢观音像。左右以玉重请易之。上曰。三公百官揖于下者。皆天下英贤。岂朕所敢当。特君臣之分不得不尔。朕冠此冠将令回礼于大士也(郑氏家集)○敕内侍杨怀古降香入<a>天竺</a><a>灵山</a>为国祈福。慈云式法师。复以<a>天台</a>教文入藏为请。怀古为奏上知○南海驻辇国遣使进金叶天竺梵经。诏<a>三藏</a>法护译之○四明延庆法智法师。出教义策试生徒名开帏四十二章至今以为法</p>
<p style="text-align: left">
	　　二年。诏赐天台教文入藏。及赐白金百两。饭灵山千众。慈云撰教藏随函目录。述诸部著作大义○四明名儒卫开游学至洛阳。遇道人李士宁于逆旅。谓开曰君乡城戒香有哑女者。过去维卫佛也。若归可往<a>礼拜</a>。问其状。则曰。缩臂扫地者是也。开既妇亟往寺访之。一老尼曰。圣姑坐化年余矣。因示以画像。炷香作礼。自以不睹尊容为之愧恨。明年过钱唐客书吏陈式家。忽见小儿十数拥一尼童入门。哗传云。哑女哑女。开方惊顾。遽索纸书偈曰。大地山河是阿谁。了无一法可思惟。夜来处处鸣钟鼓。敲破髑髅人不知。复于偈后书无去来。开前礼足。略述戒香得瞻遗像之意。复书偈云。须弥山上摆铎。大洋海底摇铃。若问哑女姓字。秖此便是真名。出门竟去。追问小儿。哑女何人。儿曰。维卫佛也。问儿何人。曰问取哑女。忽俱不见</p>
<p style="text-align: left">
	　　志磐顷过甬东。栖心元妙得旧文于书箧。念哑女古佛。世无知者。因为述戒香维卫古佛记。既而元妙以遗寺。王师亮俾刻石寺中。以题名胜。案藏经维卫或称毗婆尸。此翻胜观。所谓以胜妙<a>三观</a>观一切诸法无非三谛之理也</p>
<p style="text-align: left">
	　　蜀人李士宁有道之士。得轩辕古镜洞见远近。学士蔡君谟。闻而恶之。一夕梦为虎逼。有人救之。谓君谟曰。公贵人也。但头骨未正。乃以手按之。梦觉头尚痛。明日士宁往谒焉。即梦中所见者。后出守闽中。士宁复往见君谟告曰。久患目疾。夜梦<a>龙树菩萨</a>何也。士宁即袖中出画像宛如梦中。两目明视如故(见李壁注荆公诗。士宁神异甚多。荆公欧阳公皆有歌诗。以记述其事)○西天沙门爱贤护贤来进贝叶梵经。赐紫服</p>
<p style="text-align: left">
	　　三年。先是天禧初诏天下复<a>放生</a>池。四明南湖法智法师。每于佛生日集众行法。放鱼鸟以祝圣。是年郡以事闻。敕枢密刘均撰文以纪。郡守曾会立碑寺门(文见光教志)师一夕梦伽蓝神告曰。明日相公至。已而曾会领子公亮入寺。师告以梦。母夫人谢曰。后贵无敢忘。及公亮入相。乃买田辟屋。岁度其徒(有曾相公舍田帖载教行录)○翰林学士夏竦同三藏惟净等。进新译经音义七十卷○判都省马亮言。佛道贵重人天所师。请无得收度曾犯真刑及文身者。诏从之</p>
<p style="text-align: left">
	　　五年。三藏惟净进<a>大藏经</a>目录二袠。赐名天圣释教录。凡六千一百九十七卷○杭州天竺寺。七月八月望日之夕天雨桂子。慈云法师播种于土。作诗以记</p>
<p style="text-align: left">
	　　六年。御制三宝赞以赐宰辅及译经院○四明南湖法智法师。于元旦建光明忏。期至五日。趺坐<a>说法</a>。骤称阿弥陀佛数百声。奄然而化。露龛七日。颜貌如生爪发俱长。阇维之日异香芬郁。<a>舍利</a>无数舌根不坏若莲华然</p>
<p style="text-align: left">
	　　七年。敕于京师大建慈化寺。谓宰臣曰。此盖为先帝荐福之举。今后毋得无故擅兴力役</p>
<p style="text-align: left">
	　　九年。敕韶州守臣诣宝林山南华寺迎六祖衣钵。入京阙供养。及至奉安大内清净堂。敕兵部侍郎晏殊撰六祖衣钵记○传法院言。沙门怀问尝往天竺。为真宗皇帝建塔于佛金刚座之侧。今欲再往为皇太后今上更建二塔。乞赐先<a>朝圣</a>教序皇太后发愿文圣上三宝赞。刊石塔下。及制<a>袈裟</a>奉释迦像。诏可。仍令词臣撰沙门怀问三往西天记○初太祖疑宣律师佛牙非真。遣使取自洛烈火煆之色不变。心敬神异。遂制发愿文。太宗朝复取验以火。制偈赞以申敬(见三朝御制碑)因奉安大相国寺法华院。真宗尝迎供开宝寺灵感塔下。瞻拜之夕神光洞发。遂制偈赞(见三朝御制碑)上以三朝敬事。遂迎置禁中。以蔷薇水灌之(出南海三佛齐国。香气芬郁异常)忽于穴中得舍利一。五色映人。因为制赞。以金[豕/皿]二重藏之。奉以还寺。其赞云。三皇掩质皆归土。五帝潜形已化尘。夫子域中夸是圣。老君世上亦言真。埋躯秖见空遗冢。何处将身示后人。唯有吾师金骨在。曾经百炼色长新([豕/皿]徒回切。音隤。器似盂。本纪错为[盝-(彖-豕)+?]。今改正)</p>
<p style="text-align: left">
	　　述曰。佛道大道也。佛身真身也。言大道则法界无遗。不同孔老之有方域。言真身则<a>常住</a>不灭。不同孔老之有<a>生死</a>。其所谓<a>佛牙舍利</a>者。此盖真身应物示化之一法也。岂<a>世间</a>水火所能沮坏之耶。仁宗以三朝归敬特制赞文。而且历诋帝皇儒道之宗祖者。诚以仁义之道清净之化。所以教域中之人致人天之福耳。非如佛道有化人出世之能。然则在儒在道不离此身。皆可以从事。释学以为未来出世之本。恭览宸制。知言近而指远</p>
<p style="text-align: left">
	　　明道元年十月一日。天竺慈云法师说法坐逝。人见大星殒于鹫峰红光赫然。师于前朝进金光明护国仪。上因阅视至发愿文有诸天威神护持我国圣帝仁王慈临无际。抚几叹曰。朕得此人可以致治。亟宣召之则师入灭矣</p>
<p style="text-align: left">
	　　二年七月。四明南湖奉法智法师舍利。葬于南城崇法院之祖关</p>
<p style="text-align: left">
	　　景祐元年。参知政事王随。删景德传灯录为十五卷。传法院编录入藏○诏试天下童行诵<a>法华经</a>。中选者得度。命参政宋绶夏竦同监。试有童行诵经不过问习业几年。对曰。十年矣。二公笑且闵之。约归各取经诵。绶十日竦七日。不遗一字(归田录)○是岁天下僧三十八万五千五百二十人。尼四万八千七百四十人</p>
<p style="text-align: left">
	　　二年。上御制天竺字源序赐译经院。是书即法护惟净。以华梵对翻为七卷。声明之学实肇于兹。其所序云。翻宣表率则有天息灾等三藏五人(西土四人天息灾。施护。法贤。法护。东土一人。则惟净耳)笔受缀文证义。则自法进至慧灯七十九人。五竺贡梵经僧。自法军至法称八十人。此土取经僧得还者。自辞浣至栖秘百三十八人。梵本一千四百二十八。译成五百六十四卷○十一月诏孔宗愿袭封文宣公</p>
<p style="text-align: left">
	　　三年。驸马都尉李遵勖。广传灯为三十卷进上。赐名天圣广灯录。御制序○右仆射译经润文使吕夷简。参知政事润文官宋绶言。奉诏续修法宝录。自祥符四年至今景祐三年。编成一百六十一卷。乞依旧式赐序四年。御制景祐新修法宝录序。赐入大藏</p>
<p style="text-align: left">
	　　宝元二年五月。三往西天怀问同沙门得济永定得安。自中天竺摩竭陀国还。进<a>佛骨舍利</a>贝叶梵经贝多子菩提树叶无忧树叶菩<a>提子</a><a>念珠</a>西天碑十九本。召见尉劳。赐号显教大师紫衣金币</p>
<p style="text-align: left">
	　　庆历元年。三藏法师惟净言。西土进经新旧万轴。鸿胪之设有费廪禄(鸿胪卿主四方宾客。后世兼领西域梵僧)欲乞停罢译经。上曰。三圣旧模焉敢即废。且琛贡之藉非鸿胪则不可识。未几中丞孔辅道上疏。请罢译经。上出净疏示之。谕以先朝盛典不可辄废(湘山野录)○范仲淹宣抚河东。寓宿保德传舍获故经一卷。名十六<a>罗汉</a>因果识见颂。藏经所未录也。仲淹遂为之序云。此颂文一尊者七首。皆悟本成佛之言也。余读之。一颂一悟。方知尘世有无边圣法。大藏有遗落真文。因以传江陵。沙门慧哲。俾行于世(家集)○谏议大夫欧阳修慕韩愈斥佛老。着本论三篇。其略曰。<a>佛法</a>为中国患千余岁。世之卓然不惑而有力者。莫不欲去之。已去矣而复大集。遂至于无可柰何。云云。尧舜三代之际。王政修明。礼义之教充于天下。于此之世虽有佛无由而入。及三代衰王政缺礼义废。后二百余年而佛至乎中国。由是言之佛所以为吾患者。乘其缺废之时而来。此其受患之本也。云云。礼义者胜佛之本也。搜狩昏姻丧祭乡射之礼。凡教民之具无不备。则佛无由而入(欧阳氏以礼义为本。求胜于佛。故曰本论)又曰。今佛之法可谓奸邪。又曰。千年佛老贼中国(并见六一<a>居士</a>集)○二年。初东掖山本<a>如法</a>师结百僧修法华长忏一年。是年七月。驸马都尉李遵勖以闻于朝。赐号神照紫方袍。尝于山西南见一虎卧。以杖击之曰。非汝住处也。虎俯首而去。后于虎卧处结屋为庵。以是年归闲此中。慕庐山之风。与郇公章得象诸贤结白莲社。六七年间寖成巨刹。主上素闻道风。因赐白莲之额。三年六月久旱。诏迎相国寺佛牙入内殿躬祷。须臾雨大注。乃作金殿四门以象天宫。用以奉藏。复制发愿文以见归敬○宰相章得象兼译经润文使</p>
<p style="text-align: left">
	　　四年</p>
<p style="text-align: left">
	　　○六月开宝寺灵感塔灾。敕中使取塔基所藏<a>舍利塔</a>入内供养。将事再建。谏臣余靖力谏。上不说○谏议欧阳修。为言事者所中。下诏狱穷治。左迁滁州。明年将归庐陵。舟次九江。因托意游庐山。入东林圆通谒祖印禅师居讷。与之论道。师出入百家而折衷于佛法(<a>史记</a><a>孔子</a>世家。折衷于夫子。折断也。衷当也。无音汉杨雄传。折衷乎重华颜师古)修肃然心服。耸听忘倦至夜分不能已。默默首肯。平时排佛为之内销。迟回踰旬不忍去。或谓此与退之见大颠正相类。修初至师揖就座曰。足下远临岂以西竺<a>圣人</a>之道有合于心乎。修盛气以答曰。修学孔孟之道。窃有慕于韩子之攘斥佛老者。西竺之法何所取焉。师正色而诘曰。退之排佛老。自比孟子之距杨墨。佛老大圣非杨墨比。退之尚不可排。况今欲慕之者。昔者文中子之言佛圣人也。而退之斥为夷鬼。此大慢之言也。修曰。学者废中说史家不立传。退之绝口而弗称。今师援之。谓佛圣人者。天下孰从之乎。师曰。文中子醇儒也。其得佐太宗当不愧三代之治。其职居修史。必能列佛老于圣人。昔陈叔达撰隋史。避嫌于当世。而司马君实作传以补之。退之蔽贤而弗称。岂天下之公心。皮日休谓。孟子荀卿翼传孔道。至于文中子司空图。谓天生文中子以致圣人之用。故房杜之徒。恢张文武以济正观之治。此皆足以知文中子也。荀卿之徒。韩非尚刑名以害世。李斯焚诗书以亡秦。杨墨之祸未至是也。文中子之门人。能以仁义之道。辅成唐家以致治平。若子云退之徒立空言。不闻其徒有佐汉兴唐之效者。然则文中子之道。岂不愈于荀杨韩子。而后世学者顾不之知耶(文中子之弟王绩。奏候君集无君事连长孙无忌叔达避嫌故。弗与立传)</p>
<p style="text-align: left">
	　　修曰。韩子之与道文中子不合者鲜矣。使其遇太宗。必大发所蕴。师曰。宪宗中兴之君也。退之不闻此时有所裨赞。乃以排佛老为己功。欲自比于孟子之距杨墨。其好胜取名。若是之甚。且退之斥佛为夷鬼者。请略辨之。佛圣人降自兜率天。托生中天竺圣王之家。何以夷称。佛圣人不生不灭旷劫常存。人天之宗仰。何以鬼称。此非退之大慢语乎。退之七世祖韩耆。当后魏永兴。自赫连屈丐来降拓跋(赫连氏。匈奴左贤王。后据朔方号大夏。后魏道武拓跋氏。起自北狄)。由西戎归北狄。独不为祖讳。而反敢讪佛圣人乎。退之畏修史褒贬之过(答刘秀才书。夫为史者。不有人祸必有天刑)而不思贬佛之过为尤可畏。排老子为己任。而兄事毛仙服其丹。卒疽发而殂(退之言韩与毛同姓)子昶校书不材(校<a>汉书</a>。改金根车为金银车)卒黜归。未数世而绝灭。其亦天刑人祸之不能免乎。退之倡排佛老。足下今又和之。将使后世好名之士。援韩氏欧阳氏以为法。岂不为盛德之累。谚言。善骂者人亦善骂之。足下旧着本论。孜孜以毁佛为务。安得众口不毁公于天听之前乎。足下之言。以搜狩丧祭乡射之礼为胜佛之本。是犹退之原道而实未知道也。修大惊赧。为之谢曰。修胸中已释然。将何以见教。师曰。佛道以悟心为本。足下屡生体道。特以失念生东华为名儒。偏执世教故忘其本。诚能运圣凡平等之心。默默体会。顿祛我慢悉悔昨非。观荣辱之本空。了死生于一致。则净念当明天真独露。始可问津于此道耳。修自此颇有省发。及后入参大政。每誉于公卿之前。岁时书问未尝绝(蜀沙门祖秀。纪欧阳子见讷禅师事。作欧阳外传。后湖居士苏庠养直魏公张浚为序。秀住潭州上封。得法于黄龙新禅师。自号藏六庵)</p>
<p style="text-align: left">
	　　述曰。孔子文中子皆谓佛为圣人。韩氏则曰。佛者夷狄。欧阳作本论曰。佛法为中国患。二子不知佛为圣。不知天地之广大故。不知奚为夷奚为中国。不知佛法之妙故。不知奚为本奚为患。儒宗有欲排佛者。倘未能览其典籍质诸学者熟复其义理之所归。则吾恐轻肆慢易。如韩欧一时之失言也。然退之问道于大颠。自云得入处。故鲁直有云。退之见大颠后。作文理胜。而排佛亦少沮。欧阳见祖印。肃然心服。故东坡有云。永叔不喜佛。然其聪明之所照了。德力之所成就。真佛法也。今人徒知诵前时之抵排。而不能察后来之信服。以故二子终受斥佛之名。其不幸乎</p>
<p style="text-align: left">
	　　敕封孔子四十六代孙宗愿为衍圣公。仙源县差庙户五十人。充洒扫</p>
<p style="text-align: left">
	　　五年。眉山苏洵赴汴京举进士不中。溯江至浔阳。登庐山谒祖印讷禅师问法(东坡云。庆历丁亥。先君问法于圆通。讷公得其旨)</p>
<p style="text-align: left">
	　　六年丙戌。江宁府正觉禅院住持守暹。重建泗州大圣砖塔。天禧寺住持普庄撰葬舍利记</p>
<p style="text-align: left">
	　　七年。春不雨。遣使往随州大洪山祈雨。使人晨兴叩殿遇紫服神僧。以目视之。翌日大雨。诏封慈忍灵济大师○太子太保张方平。尝为滁州。至一僧舍偶见<a>楞伽经</a>。入手恍然如获旧物。开卷未终宿障冰解。细视笔画手迹宛然。从是悟入。常以经首四偈发明心要。苏轼为题经后云。先佛所说。微妙第一。真实了义。故谓之佛语心品。祖师达磨以付二祖。曰吾观震旦所有经教。唯楞伽四卷可以印心。祖祖相授以为心法。如医之有难经。句句皆理。字字皆法。后世达者神而明之。如槃走珠。如珠走槃。无不可者云云。轼游公之门三十年矣。今年过南都见公于私第。公时七十九。幻灭都尽。慧光浑圆。轼亦老于忧患。百念灰冷。公以为可教者。乃授此经。旦以三十万钱使印施江淮间。金山佛印元禅师。谓印施有限。书而刻之则无尽。乃为书而刻之板。以为金山常住云○御制译经颂赐三藏法护</p>
<p style="text-align: left">
	　　八年。谏臣司马光屡疏乞立储嗣。上闻开宝寺言法华有异行夜焚香默祝。翌日请法华大士于化成殿斋。暨旦上道衣凝伫。俄内侍奏言。法华自右掖门趋入。将至寝殿。诃不能止。上笑曰。朕召之耳。至则径升御榻趺坐受斋。上问储嗣事。索纸连书十三十三字。后英宗继统。乃濮王第十三子(濮王为仁宗兄)○知制诰曾公亮丁母夫人忧告归。乡僧元达附舟至钱唐。入天竺礼大士。入门见素衣女谓曰。曾舍人五十七。入中书上座。是年亦受师号。已而不见。至是年果拜相。而达以曾公恩补大师。公亮前身为青草堂。年九十余。曾氏妇入寺设斋。以衣物施之。青感其意。及妇人生子青正坐化○参知政事欧阳修知杨州。庐山祖印讷禅师遣僧问讯。修与对食。偶曰。高丽遣使问。魏武注孙子三处要义无注说。廷中诸贤无敢答者。有诏问修。亦未知其答。僧曰。山中老师必知此义。修欣然饰郡庭仪从乘急传往迓之。师谓使者曰。兵者机密之事不可以示人。使反命。即以其言应诏(东林录)修后为注孙子作序。有云孙武以不穷为奇。其文略而意深。又为钱忠懿王赞曰。中有樗里不以示人。皆有得于祖印之意也</p>
<p style="text-align: left">
	　　述曰。磐儿时侍师袁先生(名机。为郡学录絜斋正献公侄)见与乡士阅孙吴兵书。闻其论曰。儒者之兵合于常道。爱养士卒不妄戮一人。仁也救时赴难不忘君主。义也。两陈相抗遣使往来。礼也。保境息民各守盟约。信也。至于曲在彼直在我。以正出师以奇制胜。智也。夫智者不滞一隅。有先事预算而胜者。有临机制变而胜者。智用不定通于神明。父子至亲不能以告。然则纸上之语。岂足以尽其意耶。闻此语四十五年。今观东林录所载。益信袁公之言与祖印同其旨</p>
<p style="text-align: left">
	　　(欧阳外传云。公至圆通。范文正公以书抵永叔。问孙子阙疑。魏武不注。师就览毕。即取别幅释之。公惊汗永夕)</p>
<p style="text-align: left">
	　　九年。欧阳修知颖州。官妓卢媚善谈笑。口作莲华香。有蜀沙门知人前事。修以问之。僧曰。此女前为尼诵法华三十年。一念之差遂至于此。修问妓曰。曾读法华经否。妓曰。失身于此何能<a>读经</a>。修令左右教之。一闻即诵。经他经则不能(遁斋闲览)皇祐元年。诏再建灵感塔奉藏舍利(庆历四年灾毁故重建)○敕中使往陈留入关寺迎<a>佛指舍利</a>。或以为伪。上命试以烈火击以金椎。了无所损。俄而舍利流迸光照西方。上曰功德。欲归阐教乎。乃以水晶宝匣盛之。御制发愿文。奉迎归寺。初是陈留邑人为沙门义津建寺请额为阐教。俄有梵僧至曰。我自天竺携佛指舍利。欲求吉祥处奉安。非师不能护。施之而去。既而瑞光屡发。祈祷频应([糸*阳]杰撰碑)○自周朝毁寺。建隆兴复。京师两街。唯南山律部。贤首慈恩义学而已。士夫聪明超轶者。皆厌闻名相之谈。而天台止观达磨<a>禅宗</a>未之能行。淳化以来四明天竺行道。东南观心宗眼。照映天下。杨亿晁迥有以发之。真宗嘉奖锡以法智慈云之号。虽一时朝野为之景慕。而终未能行其说于京邑。至是内侍李允宁奏。以汴京第宅创兴禅席。因赐额为十方净因。上方留意空宗。诏求有道者居之。欧阳修等请以圆通居讷应命。讷以疾辞。因举怀琏以为代(欧阳外传)</p>
<p style="text-align: left">
	　　二年。宰相文彦博兼译经润文使。彦博在京师与净严禅师。结僧俗十万人<a>念佛</a>。为往生<a>净土</a>之愿○诏左街净因禅寺怀琏禅师。入对化成殿升座。右街僧录智林等问话。奏对称旨。赐号大觉○初舜老夫住庐山栖贤。南康守以私忿民其衣。大觉迎至净因。居以正室。上每召师入内。未尝言之。一日嘉王至寺。见大觉侍立舜旁甚恭。怪问左右。知大觉曾入舜室。归以奏上。上召对便殿。道貌奇伟。敬之曰。山林之高人也。即于扇上书赐晓舜。依旧为僧。再住栖贤寺。赐紫衣银钵</p>
<p style="text-align: left">
	　　五年。西天沙门智吉祥等来朝进梵经。赐紫服。○诏欧阳修同宋祈范镇修唐书。如高僧玄奘神秀诸传及方技传乃至正观为战士建寺荐福之文。并削去之。有净因<a>自觉</a>禅师。初学于司马光。尝闻其言。曰永叔不喜佛。旧唐史有涉其事者必去之。尝取二本对校。去之者千余条。因曰。驾性命<a>道德</a>之空言者。韩文也。泯治乱成败之实效者。新书也。范祖禹闻光言。乃更着唐鉴。阴补新书之阙(欧阳外传)○司马光尝读文中子。谓佛为圣人。乃曰。审如是则佛之心可见矣。乃作禅偈六首。其卒章云。言为百世师。行为天下法。为贤为大圣。是名佛<a>菩萨</a>。暇日游洛阳诸寺。廊庑寂寂。忽声钟伐鼓至斋堂。见沙门端坐默默方进七箸。光欣然谓左右曰。不谓三代礼乐在缁衣中。至和元年。敕三藏法护戒德高胜。可特赐六字师号。曰普明慈觉传梵大师○上梦至景德寺门。见龙蟠地上。惊而寤遣使往视之。见一僧卧门外。其名道隆。明日召见。奏对详敏。赐号明悟禅师。敕曹门外。建华严院以居之。二年。净因大觉禅师怀琏上书。乞归老山中。上曰。山即如如体也。将安归乎。师乃进颂曰。千蔟云山万壑流。闲身归老此峰头。殷勤愿祝如天寿。一炷清香满石楼。上尝赐龙脑钵。师对使者焚之曰。吾法已坏色衣以瓦铁食此钵非法。使者归奏。上益嘉叹</p>
<p style="text-align: left">
	　　嘉祐元年。乾元节敕开宝寺福圣塔院建大斋。施僧袈裟○相州太守李复圭。发龙兴寺塔基。得佛发舍利。旋转如螺。引之甚长。人从中过往来不断。宰相韩琦即其地建殿藏之。三年译经三藏银青光禄大夫试光禄卿普明慈觉传梵大师法护亡。寿九十六○西夏国奏。国内新建伽蓝。乞赐大藏经典。诏许之。五年。同中书门下平章事富弼兼译经润文使○富郑公。请颙华严住洛阳招提。邀司马温公从迓之。忽见数十担过温公问之。曰新招提长老行李也。温公即命归谓郑公曰。已见之矣</p>
<p style="text-align: left">
	　　述曰。学道之士以贫为德。此世人之常所知敬也。招提数十担。卒为温公见薄。一眚掩大德。可不戒之哉</p>
<p style="text-align: left">
	　　六年。文彦博以使相镇魏府。请文慧禅师重元居天钵寺。一日来别曰。入灭去。彦博遣子往候之。果坐脱。暑中香风袭人。焚龛之时烟色正白。舍利如雨。彦博亲临视。手执流离瓶祝之。烟入瓶中舍利填满</p>
<p style="text-align: left">
	　　○杭州智圆律师允堪示寂。塔于西湖菩提寺。尝述会正记。以消释南山律宗诸文。行于世</p>
<p style="text-align: left">
	　　七年。藤州沙门契嵩。初得法于洞山聪禅师。至钱唐灵隐闭户著书。既成入京师。见内翰王素进辅教编。定祖图。正宗记。上读其书。至为法不为身。嘉叹其诚。敕以其书入大藏。赐明教大师。及送中书宰相韩琦。以视参政欧阳修。修览文叹曰。不意僧中有此郎。黎明同琦往净因见之。语终日。自宰相以下莫不争延致。名振海内。及东下吴门大觉琏禅师作白云谣以送之(石门文字禅)</p>
<p style="text-align: left">
	　　述曰。晁以道言。予尝怪韩文公欧阳力排浮图。而其门多浮图之雄。如澄观契嵩辈。虽自能传于后世。而士夫至今喜称道之者。二公之力也</p>
<p style="text-align: left">
	　　洛阳沙门鉴聿。深于易述韵总五篇。欧阳修为之序曰。推子母轻重之法。以定四声。考求前儒之失。辨正五方之讹。儒之学者莫能难也</p>
<p style="text-align: left">
	　　述曰。夫人在孩提时便知学字。师不知字故所学多非。及长又以是教人非。传非故皆不疑。不知字而为文。文欲学古。而字不知古。何文哉。汉先君中郎<a>尚书</a>(后汉卢植字子干。至磐已身为十二世。备见家谍)尝上书。乞正五经文字。有云。古文近实而流俗。降在小学此伤之也(班固汉书列字书为小学)磐幼从师学。年五十始悟字多非。因发愤取诸字书订正之。益知世人书字讹谬为尤多。如陈阵华花历历奉俸。反主俗字而违失经史之正(<a>论语</a>战陈之事。诸典皆作陈。今韵略却出阵字。于下注云。亦作陈○<a>礼记</a>。菊有黄华。诗隰有荷华。魏曹植诗。朱华冒绿池。今韵略先出花字。于下注云。亦作华○易治历明时。汉书律历志皆作历。今韵略历历并出○汉书餐钱奉邑。又光武诏。增百官奉。扶用反。秩禄也。今韵略先出俸字。下注云。亦作奉。此皆以俗字为主)岩岩槀[葶-丁+呆]台[台-吉+(其-(六-(〦-一)))]船舡。此造作不典。而正通俗三者之所不收。冈岗暴曝刍刍然燃。是为山山火火重加之缪(暴音仆。孟子一日暴之。史记。暴其所长于燕。又暴露于野。并音仆。号字韵者。非曝浴)况况宜宜羁羁场场是为增减点画之不成字也。至于正月之音征。昭穆之音韶。异代不必讳。而述音义者。讳之何也(书正月上日音政。又音征。诗正月如字。世谓秦始皇讳政。故避者音征。今去秦远矣。尚不闻避政事之政。何独正月之避耶。礼记王制。三昭三穆无明音。周礼呼昭穆而进之。注上昭反。此因避晋文帝讳昭故音韶。然昭穆正取昭明之义。朱晦庵经解并用如字。此征韶二音皆陆德明释文。不知改削之过。已亡不令之君。能与避讳。而孔圣万世之师。不知避讳。古今儒宗不能无愧也)。佛与禅出释典而不收。僧与梵亦释典而置之篇韵。何也(梵语<a>佛陀</a>此言觉者。梵语禅那此云静虑。此二字不收。梵语<a>僧伽</a>此云众。梵者清净离欲。今韵中收二字)是知孙强之增玉篇(梁顾野王撰玉篇。唐孙强增字。多取俗书)孙愐之增广韵(唐孙愐撰广韵多收俗字)与夫本朝丁度之撰集韵。皆泛引俗书杂揉正体。俾经史古意黯然不明。此字书之大阨。而有待于志士以矫正之乎。今观欧阳序韵总。谓能正五方之讹。儒者莫能难。于私心窃有感焉。特无由见此书耳(见六一居士集)黄太史曰。魏晋人取字势易工。不复问字之根源。如桥[桥-(夭/口)+(友-又+(ㄇ@人))]直[匕/且]皆不成字。思陵翰墨志有云。书字之弊无如本朝。至哉。圣学之深识也(高宗陵号永思)</p>
<p style="text-align: left">
	　　英宗(仁宗兄。濮王第十三子。正月二日为寿圣节)葬永原陵</p>
<p style="text-align: left">
	　　治平二年。敕大相国寺造三朝御制佛牙赞碑。翰林学士臣王圭撰文。左仆射魏国公臣贾昌朝书。右仆射兼译经润文使卫国公臣韩琦立石。太宗御制曰。功成积劫印文端。不是南山得恐难。眼睹数重金色润。手擎一片玉光寒。炼时百火精神透。藏处千年莹采完。定果熏修真秘密。正心莫作等闲看。真宗御制曰。西方大圣号迦文。接物垂慈世所尊。常愿进修增妙果。庶期<a>饶益</a>在黎元。仁宗御制。三皇掩质皆归土。五帝潜形已化尘。夫子域中夸是圣。老君世上亦言真。埋躯秖见空遗冡。何处将身示后人。唯有吾师金骨在。曾经百炼色长新</p>
<p style="text-align: left">
	　　三年。净因琏禅师乞归四明阿育王山。上赐手诏曰。天下寺院任性住持。师遂建宸奎阁以奉先朝圣制(仁宗诗颂凡十七篇)学士苏轼为作记。移书问手诏中语。师答以无。此后示寂得之笥中。轼闻之曰。有道之士也</p>
<p style="text-align: left">
	　　四年。敕天下私造寺院。及三十间者。并赐寿圣之额</p>
<p style="text-align: left">
	　　神宗(英宗长子。母宣仁圣烈皇后高氏。四月十日为同天节)葬永裕陵</p>
<p style="text-align: left">
	　　熙宁元年</p>
<p style="text-align: left">
	　　七月司谏钱公辅言。祠部遇岁饥河决。乞鬻度牒以佐一时之急。自今圣节恩赐。并与裁损。鬻牒自此始</p>
<p style="text-align: left">
	　　述曰。古者<a>出家</a>之士。自汉明以来。并从国恩而为得度。如隋文一岁至五十万。唐太宗感奘三藏弘法须人之言。即度僧至万七千人。睿宗度三万人。本朝太宗普度十七万人至二十四万人。此特恩蒙度之大略也。唐中宗始诏天下试经度僧。是犹汉家以科举取士。最可尚也。我太宗真宗仁宗。并举试经之科。于兹为盛。未闻货取于山林高尚之士也。自唐肃宗用宰相裴冕之请。以时方用兵始鬻度牒。犹汉世纳粟助边以得爵也。从恩犹可择人。试经是为得才。至于纳訾为僧。则富者可以逞欲(汉书訾眦同)长污杂亏精进。法门之不幸也。公辅以时艰。始劝上裁恩赐以就买卖。利源一开。逮今不可复塞。律言。余方有清净。虽非我制不得不行。盖此义也</p>
<p style="text-align: left">
	　　是岁天下僧二十二万六百六十人。尼三万四千三十人</p>
<p style="text-align: left">
	　　四年。明教大师契嵩终于钱唐之灵隐。火浴之鼻舌眼睛耳豪数珠五物不坏。时众欲验之。烈火再锻。五物愈坚</p>
<p style="text-align: left">
	　　五年。敕钱唐天竺观音院。岁度一僧以奉香火(上竺纪胜)○七月欧阳永叔自致仕居颖上。日与沙门游。因自号六一居士。名其文曰居士集(欧公自作传云。吾家藏书一万卷。集录三代以来金石遗文一千卷。有琴一张。有棋一局。而常置酒一壶。以吾一身老此五物)息心危坐屏却酒肴。临终数日令往近寺。借<a>华严经</a>读至八卷。倏然而逝(见外传)永叔初登政府苦于多病。尝梦至一所见十人冠冕列坐。一人曰。参政安得至此。永叔问曰。公等非释氏所谓冥府十王乎。曰然。因问。世人饭僧造经。果有益否。曰安得无益。既寤病良已。自是益知敬佛(枢密副使吴充撰行状云。此事得于公之孙曰恕)</p>
<p style="text-align: left">
	　　述曰。居士者西竺<a>学佛</a>道者之称。永叔见祖印。排佛之心已消。故心会其旨。而能以居士自号。又以名其文集。信道之笃于兹可见。然其传六一。谓以一身老五物之间。五物者身外之余物。岂足以寓诸道。则知居士之称。或近于滥。盖好名而失其实者也。良渚曰。欧阳氏号称大儒而无通识。以故立论时有乖戾。而为当时君子之所见攻。如议追尊濮王为皇考误。英宗承大统无人子礼(英宗本生父濮王。及继仁宗。王圭议宜称皇伯。欧阳修请如汉宣帝光武称皇考。范镇奏。既考仁宗。又考濮王。非是宜。从圭议。司马光奏。欧阳修巧说误听。宜从圭议。吕诲十一奏。乞依王圭。不报。乃与范纯臣吕大防合奏。欧阳修首开邪议。韩琦[饥-几+希]非传会。乞下修于理正其罪。上竟从修议。其后神宗以追尊事与汉宣帝异。以问吴奎。对曰。此诚牵于私恩耳。神宗曰。当时为欧阳修所误。奎曰。韩琦于此事亦失众心)谓见在佛不拜过去佛。诬太祖真宗不为佛敬(欧阳归田录载。太祖入寺问赞宁。佛当拜否。答曰。见在佛不拜过去佛。今详赞宁随吴越王归京师。在太宗朝未尝及见太祖。归田所载妄也。会要国史也。称真宗每上元诣寺观三十处百拜以上。欧阳岂不知之。而妄载归田录中。上诬两朝。下诬赞宁。其为过不少矣)削唐太宗战士建刹之诏。失史官记事之实(太宗正观三年。诏建义以来陨身戎陈者。为建寺荐福。四年战场七处建寺成。命虞世南岑文本七人为七寺撰碑。事载旧史。欧阳并删去之。本朝建隆二年。韶于杨州置建隆寺。为死事者荐福。如唐正观四年故事。其后王禹偁撰碑。建隆之诏。既指唐朝故事。考之新书则无所可据。使后世有欧阳子修宋史。则将并除建隆之诏矣)谓河图洛书为怪妄不足信。与易系辞论语相反(见居士集论易篇)至若着本论。斥佛法为中国患。而晚年敬明教服圆通。称居士。读华严竟自畔其前说。犹韩退之始排佛而终信服。至哉子瞻之论曰。韩愈之于圣人之道。盖亦好其名而不乐其实也。其论至于理而不精。往往自畔其说而不知今观欧阳之始卒。当亦不逃子瞻之论</p>
<p style="text-align: left">
	　　诏衡州迎常宁资福寺玉塔入京师。塔高一寻。累以玉石。阿育王所造第九塔也。或夜中腾光明。且往瞻敬者。必获舍利○日本国沙门成寻来朝</p>
<p style="text-align: left">
	　　六年七月。天竺灵山海月大师慧辩合掌坐亡。遗言。须东坡至方阖龛。四日坡至见趺坐如生。乃作三诗以吊之(欲寻遗迹强沾裳。本自无生可得亡。今夜生公讲堂月。满庭依旧冷如霜。集中但录其一)初是学士沈遇治杭。以师有重德补为都僧正。通守苏轼为之序曰。钱唐佛僧之盛。盖甲天下。道德材智之士。与妄庸巧伪之人杂处其间。号为难齐。故僧正副之外。别补都僧正一员。簿书案牒。奔走将迎之劳专责副正以下。而都师总领要略。实以行解。表众而已。师既莅职。凡管内寺院虚席者。涓日会诸刹。及座下英俊。开问义科场。糊名考校。十问五中为中选。不及三者为降等。然后随院等差(楚宜反不齐也)以次补名。由是诸山仰之咸以为则</p>
<p style="text-align: left">
	　　八年七月。公卿朝士建<a>盂兰盆</a>会于开宝寺。自月五日始至十五日毕。主客扬杰为之记</p>
<p style="text-align: left">
	　　九年。敕开宝寺灵感塔。建庆寿崇因之阁。中建木塔。御篆鸿福圆成之塔</p>
<p style="text-align: left">
	　　十年。夏旱。上于禁中斋祷甚虔。夜梦神僧驰马空中口吐云雾。觉而雨大霔。敕求其像得之相国寺阁第十三尊罗汉。诏迎入内供养。宰相王圭以诗称贺曰。良弼为霖孤宿望。神僧作雾应精求(东轩笔录)</p>
<p style="text-align: left">
	　　元丰元年三月。杭州雷峰慧才法师。为<a>灵芝</a>元照道俗千人授菩萨戒。羯磨之际见观音像放光讲堂大明。净慈法真禅师守一作戒光记。米芾书。辩才法师立石于龙井</p>
<p style="text-align: left">
	　　二年。初驾部郎中朱寿昌。七岁时不<a>知母</a>所在。乃刺血写<a>佛经</a>。行四方求之。五十年复弃官入秦。得母于同州。年已七十。苏轼时谪居黄州。寄诗以为贺。时称寿昌孝感所致</p>
<p style="text-align: left">
	　　三年正月。敕大内设千僧斋。施袈裟<a>金刚经</a>。为慈圣太后追福○诏详定官制朝议。以自唐至本朝。译经僧官皆授试光禄卿或鸿胪卿。今后改赐译经三藏法师。试少卿者。赐三藏法师(洪容斋三笔)○诏革江州东林律院为禅席。命常总禅师居之。寺人相谓曰。远公谶记。吾灭七百年。当有肉身大士革居道场。今总公实应之矣。东坡过东林。赠以诗曰。溪声便是广长舌。山色岂非清净身。夜来八万四千偈。今日如何举似人○荆公王安石问文定张方平曰。孔子去世百年生孟子。后绝无人。或有之而非醇儒。方平曰。岂为无人。亦有过孟子者。安石曰。何人。方平曰。马祖汾阳雪峰岩头丹霞云门。安石意未解。方平曰。儒门淡薄收拾不住。皆归释氏。安石欣然叹服。后以语张商英。抚几赏之曰。至哉此论也○祁公杜衍以张方平佞佛常笑怪之。有医者朱生游二公间。一日祁公呼朱生胗脉。生谓使者曰。往白公。但言看楞严未了。及至揖坐。谓曰。老夫以君疏通不意。近亦阘茸。圣人微言无出孔孟。所谓楞严者何等语耶。生曰。公未读此经。何知不及孔孟。因袖中出其卷。祁公观之。不觉终轴。大惊曰。安道知之而不以告我。即命驾就见之(方平字安道)安道曰。譬如失物忽已得之。但当喜其得不必悔其晚也○张商英初仕。因入僧寺见藏经严整。怫然曰。吾孔圣之教不如胡人之书耶。夜坐长思。冯纸阁笔。妻向氏曰何不睡去。商英曰。吾正此着无佛论。向曰。既言无佛何论之有。当著有佛论可耳。商英默而止。后诣同列见<a>佛龛</a>前维摩诘经。信手开视有云。此病非地大亦不离地大。倏然会心。因借归细读。向曰。读此经始可着无佛论。商英闻而大悟。由是深信其道。后为漕于江西谒东林总禅师。遂蒙印可。因按部过分宁。诸禅迓之。最后见兜率悦公。商英见其短小。易之遽曰。闻公聪明善文章。悦大笑曰。运使何至失言。从悦临济九世孙。对运使论文章。正如运使对从悦论禅也。商英内惭。佯不领曰。师是临济九世耶。是夜宿兜率。语及宗门事。至更深悦焚香。请十方诸佛作证。谓商英曰。东林既印可明公。公于佛祖言教有少疑否。商英曰。香林独脚颂。德山托钵话。未能无疑。悦曰。秖如末后句是有耶是无耶。商英曰。岂不是有。悦大笑归丈室。闭门而寝。商英展转无寐。五更下榻触翻踏床。忽然有省。为之颂曰。鼓寂钟沈托钵回。岩头一拶语如雷。果然秖得三年活。莫是遭他授记来。遂扣门曰。商英已捉得贼。悦曰。赃在甚处。商英无语。翌日复举前颂。悦曰。参禅只为命根不断依语生解。如是之说公已深悟。然至极微细处使人不觉不知堕在区宇。悦后作颂证之云。等闲行处步步皆如。虽居声色宁滞有无。一心靡异万法非殊。休分体用莫择精粗。临机不碍应物无拘。是非情尽凡圣皆除。谁得谁失何亲何疏。拈头作尾指实为虚。翻身魔界转脚邪涂。了非逆顺不犯工夫。商英邀至建昌。途中一一伺察有十颂叙其事。悦亦酬十颂。法门传提以为盛事(已上三事见宗门武库)商英既达禅道。尝谓人曰。吾学然后知儒○杭州净慈宗本禅师。夏中定起。有道人卉衣至堂上。本视之曰。黄龙旧话何不举似。其人笑曰。钱大安用饶舌。遽御风疾去。卉衣者吕洞宾也。钱大者本前身也(普灯录)○八月馆职文同(字与可)沐浴。冠带正坐而化。同馆崔公度闻之。惊谓人曰。昨别与可于州南曰。明日复来乎。及再往与可徐曰。经言。人不妄语者舌覆面上。即吐舌引至眉上。三叠之如饼状。公度大骇。今闻其亡又异。信得道人也。与可梓潼人。文行高洁。画竹得妙趣(东都事略及文艺传)</p>
<p style="text-align: left">
	　　四年。苏轼在黄州。作赵先生舍利记言。南海有潘冕者阳狂不测。人谓之潘盎。盖俚人谓心风为盎也。盎与京师言法华偈颂往来。言云。盎即日光佛也。有赵棠者。初为幕官。因弃仕从盎游。盎谓尽得我道。盎既隐去。棠亦坐化。焚其尸得舍利数升。轼与棠子昶游。得四十八粒</p>
<p style="text-align: left">
	　　五年。诏相国寺辟六十四院为八禅二律。以东西序为慧林智海二巨刹。诏净慈宗本禅师住慧林。东林常总禅师住智海。总固辞。许之。本入对延和殿。山呼。即就榻加趺。侍卫惊顾。师方自若。赐茶举盏撼荡之。上问受业。对曰。承天永安(姑苏承天寺永安院)上大喜。语论久之既退。上目之曰。僧中宝也。侍者问主上何语。曰吃茶闲话耳</p>
<p style="text-align: left">
	　　七年。太子少师赵挕＞捎敕ㄈ??ξ?酵庥选＜爸?嘀荽又卦??ξ市囊				</div></div><hr><script charset='utf-8' src='../../js/footer.js'></script></body></html>