<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛祖统纪 第三十五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛祖统纪 第三十五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>佛祖</a>统纪 第三十五卷</strong></p>
<p style="text-align: left">
	　　宋咸淳四明东湖<a>沙门</a>志磐撰</p>
<p style="text-align: left">
	　　法运通塞志第十七之二西汉(都长安)武帝(自高祖受命至此为四世)</p>
<p style="text-align: left">
	　　元光二年。十三祖龙树。于南<a>天竺</a>以法藏付迦那提婆。入月轮三昧蝉蜕而去。寿三百岁</p>
<p style="text-align: left">
	　　元狩元年。初博望侯张骞自月氏还(西域国名)言臣在大夏时(音下国名)见卬竹杖蜀布。问安得此。国人曰。吾贾人市之身毒(即天竺音[虔-文+ㄆ]笃)身毒在大夏东南可数千里。此其去蜀不远。乃令骞因蜀犍为(犍音[虔-文+ㄆ]今嘉州)发间使王然于等指之身毒(间谍之义。又间岁遣使。言不一)四岁余皆闭昆明莫能通(为昆夷所闭)</p>
<p style="text-align: left">
	　　四年。骠骑将军霍去病。讨匈奴过焉耆山(音烟支)千余里。得休屠王祭天金人(骠频妙反。屠音储。匈奴部中贵王也)○霍去病获金人长丈余。帝以为大神。列于甘泉宫。焚香礼敬(魏书佛老志)</p>
<p style="text-align: left">
	　　成帝(惊元帝子)</p>
<p style="text-align: left">
	　　建始元年。十四祖提婆。至迦毗罗国。以法藏付罗睺罗多</p>
<p style="text-align: left">
	　　河平三年。使谒者陈农求遗书于天下</p>
<p style="text-align: left">
	　　鸿嘉二年。光禄大夫刘向。校书天禄阁。往往见有<a>佛经</a>。向着列仙传云。吾搜检藏书。缅寻太史撰列仙图。自黄帝已下迄至于今得仙道者七百余人。检定虚实得一百四十六人。其七十四人已见佛经矣</p>
<p style="text-align: left">
	　　述曰。洪兴祖有云。梁孝标注新语。引列仙传序言。七十四人已见佛经。今书肆板<a>行者</a>。乃云七十四人已在仙经。盖是道流擅改之耳。然天禄有佛经此语可证</p>
<p style="text-align: left">
	　　哀帝(欣宣帝孙)</p>
<p style="text-align: left">
	　　元寿元年。遣景宪使大月氏。得其王口授浮图经还。当时稍有行赍戒者(魏书佛老志。浮图亦<a>佛陀</a>。此云觉者)</p>
<p style="text-align: left">
	　　述曰。苏由对昭王。扈多对穆。<a>孔子</a>答商太宰。皆言西方<a>圣人</a>。而不明言为佛。霍去病获金人亦不知为佛。化人劝穆王造<a>迦叶佛</a>像。由余对秦缪公。则曰佛神。室利房赍佛经化始皇。刘向校书天禄见有佛经。景宪使月氏得浮图经。此则已言佛而未行其教。皆在汉明帝感梦求佛之前。天下答南山。苏由扈多傅毅。皆佛所使也。至言刘向见有佛经者。意张骞使大夏。去病获金人必有佛经与之俱至。特时人弗行。国史弗录耳。不然则不应天禄有其书也</p>
<p style="text-align: left">
	　　东汉(都洛阳)明帝(庄光武子)</p>
<p style="text-align: left">
	　　永平元年。十五祖罗多。至室罗伐城。以法藏付僧佉难提。当佛灭一千年出</p>
<p style="text-align: left">
	　　七年。帝梦金人丈六项佩日光飞行殿庭。旦问群臣莫能对。太史傅毅进曰。臣闻周昭之时。西方有圣人者出。其名曰佛。帝乃遣中郎将蔡愔秦景博士王遵十八人。使西域访求佛道</p>
<p style="text-align: left">
	　　十年。蔡愔等于中天竺大月氏。遇迦叶摩腾竺法兰。得佛倚像梵本经六十万言(倚即立也)载以白马。达雒阳(火德王故改洛为雒)腾兰以沙门服谒见。馆于鸿胪寺(胡广释曰。鸿声也。胪传也。所以传声赞导九宾。唐改为司宾寺)</p>
<p style="text-align: left">
	　　十一年。敕雒阳城西雍门外立白马寺。摩腾始译<a>四十二章经</a>(译经图纪。其经元出大部。以大法初传故。撮引要义以导时俗)藏梵本于兰台石室。图佛像于西阳城门及显节陵上(明帝寿藏)帝问摩腾曰。佛出世后何以化不及此。腾曰。天竺迦毗罗卫国者。三千<a>大千世界</a>百亿日月之中。三世诸佛皆于此出。<a>天人</a>龙鬼有愿力者。皆来生彼受化悟道。余处佛虽不往。然光相及处。千年五百。皆有圣人传佛声教。而往化之。帝大说</p>
<p style="text-align: left">
	　　十四年正月十一日。五岳八山道士[示*者]善信六百九十人上表。请与西域佛道角试优劣。敕<a>尚书</a>令宋庠。以十五日大集白马寺。帝设行殿于寺南门立三坛。道士于东坛置经子符箓。摩腾于道西置坛安经像<a>舍利</a>。中坛奉馔食奠祀百神。道士绕坛泣曰。主上信邪玄风失绪。敢延经义于坛以火取验。即纵火焚经。悉成灰烬。道士相顾愧赧。所试咒术入火履水皆不得行。及焚佛经。光明五色上彻天表。烈火既息经像俨然。摩腾踊身飞空现诸神变。法兰出大<a>梵音</a>宣明<a>佛法</a>。天雨宝华。大众欣说。太傅张衍谓道士曰。卿等无验宜从<a>佛教</a>。道士费叔才自感而死。司空刘峻等二百六十人京师士庶张子尚等三百九十人。后宫阴夫人王倢伃宫人等一百九十人。五岳道士吕惠通等六百二十人。并求<a>出家</a>。帝可之。敕于雒阳创十寺。七寺城外安僧。三寺城内安尼。并给供物。帝尝幸白马寺。摩腾进曰。寺东何馆也。帝曰。昔有阜。夷之复起。有光怪。民呼圣冡。腾曰。昔阿育王藏<a>佛舍利</a>八万四千塔。震旦之境有十九处。此其一也(震旦。又真丹。又支那。此云汉地。东方文物之国也)。帝大惊。即与俱往<a>礼拜</a>。见圆光涌冡上光中有三佛。侍卫欢呼皆称万岁。帝大说曰。不有二大士。焉知大圣遗祐哉。乃诏造塔其上。高九层二百尺。明年有光见于塔。有金色手出塔顶。天香郁然。帝驾幸瞻礼。光随步武(法本内传。塔婆。此云高显处。又云方坟)</p>
<p style="text-align: left">
	　　案翻译名义云。唐道士尹文操。谓法本内传是罗什门人造。意欲所述汉明梦金人道家焚经事悉是虚伪。殊不思明帝感梦出自<a>汉书</a>。阚泽对吴主。亦言释道焚经角试费叔才自感而死。见之吴志。以此推之。则内传真是汉时非晋人造。文操之妄论败矣。此与夫列仙传加化胡字。同一谬诈。是亦文操之所加乎</p>
<p style="text-align: left">
	　　摩腾既卒。竺法兰译佛本行经等五部(已上并旧传)</p>
<p style="text-align: left">
	　　述曰。或言内传无作者名为疑者。今观此传。备录腾兰角法之事。岂后人所能知。必法兰译经时。诸<a>弟子</a>之所记耳</p>
<p style="text-align: left">
	　　楚王英。奉黄白纨诣相国曰。托在蕃辅过恶累积。奉送缣帛以赎罪愆。相国以闻。诏报曰。楚王诵黄老之微言。尚浮图之仁祠。何嫌何疑。当有悔吝其还赎。以助伊蒲塞桑门之盛馔(梵语伊蒲塞即优婆塞。此云清信男。今受<a>五戒</a>称僧童者。桑门即沙门。此云息心。今受具足戒称僧者。世人未学相传。指伊蒲便为供食。其谬误不知义若此)</p>
<p style="text-align: left">
	　　初帝闻西域有神其名曰佛。因遣使之天竺。求其道得其书及沙门以来。其书大氐以虚无为宗。贵慈悲不杀。以为人死精神不灭。随复受形。生时所行<a>善恶</a>皆有<a>报应</a>。故所贵修练精神以至为佛。善为宏阔胜大之言。以劝诱愚俗。精于其道者。号曰沙门。于是中国始传其术图其形像。而王公贵人。独楚王英最先好之(通鉴引西域传及楚王英传注)范晔西域传。论曰。佛道神化兴自身毒。而西汉方志莫有称焉(<a>礼记</a>文武之政。布在方册。注方版出策简也。汉张苍为御史。主柱下方书。又云。谨连其事于左方。皆木今言方志。志于木方也)张骞但着地多暑湿乘象而战。班超唯列其奉浮图不杀伐。而精文善法导幸之功靡所传述。子闻之后说。其国殷乎中土。玉烛和气灵圣之所降集。贤懿之所挺生。神迹诡异。则理绝人区。感验明显。则事出天外。而骞超无闻。岂非道闭往运而数开叔叶乎(云云)</p>
<p style="text-align: left">
	　　袁宏汉纪云。西域天竺有佛道焉。佛者汉言觉也。将<a>觉悟</a>群生也。其教以修善慈心为主。专务清净。其精者号沙门。汉言息心。盖息意去欲而归于无为也。又以为人死精神不灭随复受形。生时所行善恶皆有报应。故所贵行善<a>修道</a>以练精神以至为佛也。佛身长一丈六尺。身黄金色。项佩日光。变化无所不入。故能化通万物。而大济群生。明帝感梦。乃遣使天竺问道。图其像而还。有经数千卷以虚无为宗。包罗精粗无所不统。善为宏阔远大之言。所求在一体之内。所明在视听之外。世俗之人或以为虚诞。然归于玄微深远难得而测。故王公大人视<a>生死</a>报应之际。莫不矍然而自失焉(矍厥缚反惊遽)</p>
<p style="text-align: left">
	　　述曰。袁氏汉纪言。天竺有佛道。佛身丈六金色日光。化通万物大济群生。明帝感梦。遣使问道得其经像。此佛法来东之时。与法本内传相为表里。苏子瞻为之跋云。此殆中国始知有佛时。语虽浅近大略具足矣</p>
<p style="text-align: left">
	　　安帝(祐章帝孙)</p>
<p style="text-align: left">
	　　永初元年。十六祖难提。至摩提国以法藏付僧佉耶舍</p>
<p style="text-align: left">
	　　顺帝(保安帝子)</p>
<p style="text-align: left">
	　　永和元年。十七祖耶舍。至月氏国以法藏付鸠摩罗驮。佛记灭后一千年出</p>
<p style="text-align: left">
	　　桓帝(志章帝曾孙)</p>
<p style="text-align: left">
	　　建和元年。月氏国沙门支谶至雒阳。译般舟三昧阿閦佛经等二十一部</p>
<p style="text-align: left">
	　　二年。安息国沙门安世高至雒阳。译五十校计等百七十六部</p>
<p style="text-align: left">
	　　三年。十八祖罗驮。至北天竺以法藏付阇夜多</p>
<p style="text-align: left">
	　　九年。自永平以来臣民虽有习浮图者。天子未之好。至帝始笃好之。于禁中铸黄金浮图老子像(佛像与老子像)亲于濯龙宫设华盖之座。用郊天之乐</p>
<p style="text-align: left">
	　　灵帝(宏章帝玄孙)</p>
<p style="text-align: left">
	　　三年。安息沙门安世高。有同学死为共亭湖神(共音恭即彭蠡湖属南康)能使过船分风上下。世高至庙神谓之曰。我家此湖千里以昔布施。今大有珍宝以多嗔今受蟒身。幸取我缯宝。为造一塔祈生善处。世高遂于豫章建寺造塔。后蟒死山中。首尾数里(今大安寺)</p>
<p style="text-align: left">
	　　熹平元年。十九祖阇夜多。至罗阅国以法藏付婆修槃驮</p>
<p style="text-align: left">
	　　光和三年。西天沙门竺佛朔至雒阳。译道行般若经。中平五年清信士严佛调译古维摩经等</p>
<p style="text-align: left">
	　　六年。宦者张让。诈以大后诏大将军何进斩之。中军校尉袁绍引兵捕诸宦者。杀二千人。张让投河死</p>
<p style="text-align: left">
	　　述曰。儒学之厄时常有之。其始自秦李斯。斯坑诸生为郎者七百人。汉宦官禁锢寔范滂等二百人。杀天下儒贤。廷中宰辅陈蕃窦武李膺及钩党死者百余人。废徙禁锢者七百人。及矫诏斩大臣何进。而袁绍乘怨杀宦者二千人。虽为一快。然君子小人俱于死。玉石俱焚。亦何足为儒门幸。大氐天有定<a>命运</a>有通塞。厄会之来所不容免。唐朱温杀朝贤三十人投尸于河。亦一厄也。悲夫。如释氏之厄三武皆此类也</p>
<p style="text-align: left">
	　　献帝(协灵帝中子)</p>
<p style="text-align: left">
	　　初平元年。二十祖槃驮。至那提国以法藏付摩拏罗</p>
<p style="text-align: left">
	　　二年。苍梧儒生牟子因世乱。无仕官意锐志佛道。而世多非之。乃制理惑论以为劝。其辞有云。佛者觉也。犹三皇神五帝圣也(文见大藏弘明集)</p>
<p style="text-align: left">
	　　述曰。牟子不得其名。当佛道未大行之日。而能为论。援三家之事义比决优劣。以祛世惑。以御外侮。是殆大士示迹。如来之使也</p>
<p style="text-align: left">
	　　兴平二年。下邳相笮融(侧格切)起佛祠。课人诵经浴佛设斋。时会者五千余人</p>
<p style="text-align: left">
	　　述曰。汉世人间建佛祠行佛事者。始见之笮氏。尝与一儒老共观此文。笑之曰。为士夫而使后世书为<a>学佛</a>。岂不耻哉。磐应之曰。学佛者岂不是为善之人乎。为士夫而使作史者指为奸佞贪酷甚至于不忠不孝者。斯可为耻。学佛为善尚何耻哉。儒老笑颔之</p>
<p style="text-align: left">
	　　建安元年。二十一祖摩拏罗。至月氏国以法藏付鹤勒那</p>
<p style="text-align: left">
	　　十四年。二十二祖鹤勒那。于月氏国以法藏付师子尊者。先是鹤勒那弟子竺大力等来雒阳。与康猛同译兴起本行经。忽于馆所有白光见。大力敛容。有间曰。此我师入灭之相。大力康猛支曜康巨等。皆善方言。终汉之世译经三百余部</p>
<p style="text-align: left">
	　　魏(都洛阳时天下分魏吴蜀三国)文帝(丕太祖子受汉禅)</p>
<p style="text-align: left">
	　　黄初元年吴主孙权于武昌建昌乐寺</p>
<p style="text-align: left">
	　　五年。月氏国优婆塞支谦来雒阳。谦受业于支亮。亮受业于支谶。世称天下博知无出三支。谦细长黑瘦眼白睛黄。时人语曰。支郎眼中黄。形躯虽细是智囊。后避地归吴。拜为博士○西天沙门维只难。同竺律炎来吴。译经五部</p>
<p style="text-align: left">
	　　六年。陈思王曹植(文帝弟字子建)每读佛经。辄留连嗟玩以为至道之宗极。尝游渔山闻空中梵天之响。乃摹其声节写为梵呗(音败此云赞叹)撰文制音凡六契(经音义云犹一节也)传为后式</p>
<p style="text-align: left">
	　　明帝(睿文帝子)</p>
<p style="text-align: left">
	　　太和三年。吴潘夫人于武昌建慧宝寺</p>
<p style="text-align: left">
	　　齐王(芳明帝养子)</p>
<p style="text-align: left">
	　　正始二年。吴赤乌四年。康居国沙门康僧会来吴国。人初见咸惊异之。吴主曰。是汉明所梦佛神之遗风乎。乃召问之。会曰。如来迁化已逾千载。灵骨舍利神应无方。吴主曰。舍利可得当为立塔。若其无验国有常刑。会谓其徒曰。大法废兴在此一举。当洁斋以恳求。七日无验展至<a>三七</a>日。众且惧。忽铿然有声。视瓶中舍利五色。吴主自执瓶泻铜盘中。盘即破裂。火烧锤击一无所损。因起浮图置建初寺。名其地曰佛陀里</p>
<p style="text-align: left">
	　　三年。吴尚书令阚泽。舍宅为德润寺(在四明慈溪县。今名普济。泽字德润。故名)吴主问曰。孔子<a>教化</a>世俗。老庄放荡山林。何事佛为。泽对曰。孔老法天制用不敢违天。诸天奉行佛教不敢违佛。以此言之实非比对。吴主曰。佛教入中国何缘不及东方。泽曰。永明十四年。五岳道士[示*者]善信费叔才等与西僧角法。费叔才自感而死。至今百七十年。离乱岁深方至于此</p>
<p style="text-align: left">
	　　述曰。三国之时各务战守。而于此道未之能弘。然吴之君臣稍有知者。故建寺译经奉舍利。论佛教班班可见。魏之境独陈思王能知之。蜀则蔑闻。意战国遐阻未便能至耳</p>
<p style="text-align: left">
	　　嘉平二年。中天竺<a>三藏</a>昙摩迦罗。至洛阳译僧祇戒。立大僧羯磨<a>受戒</a>。先是<a>比丘</a>出家。特剪发而已。未有律仪。凡斋忏<a>法事</a>如祠祀状。及迦罗至始出戒本。遂为日用</p>
<p style="text-align: left">
	　　四年。中天竺沙门康僧铠。至洛阳译<a>无量寿经</a></p>
<p style="text-align: left">
	　　高贵乡公(髦文帝孙)</p>
<p style="text-align: left">
	　　正元元年。汉魏以来二众唯受三归。大僧<a>沙弥</a>曾无区别。昙摩迦罗乃上书乞行受戒法。与安息国沙门昙谛同在洛。出昙无德部四分戒本。十人受戒羯磨法。沙门朱士行为受戒之始(迦罗此云法时。昙无德此云法正。今资持律宗用法正。为四分部主。尊为始祖。法时至此土传四分行十人受戒法为二祖。至南山广述疏钞行于世为九祖)</p>
<p style="text-align: left">
	　　<a>甘露</a>元年。天竺沙门白延。至洛阳译无量清净平等觉经等六部。<a>无畏</a>三藏。至交州译法华三昧经○吴主孙皓不敬佛法毁废寺宇。诘康僧会曰。佛言善恶报应可得闻乎。会曰。明主以<a>孝道</a>治天下。则赤乌翔老人见(汉书。南极老人星见则治安)以仁德育万物。则醴泉涌嘉禾生。善既有征恶亦如之。他日宿卫治圃得金像。皓使置秽处灌以不洁。俄得肿疾。占者云。坐犯大神。皓悟迎像供事。请会<a>说法</a>礼拜悔罪。受五戒疾获愈。奉会为师。复营立塔寺</p>
<p style="text-align: left">
	　　四年。二十三祖师子尊者。游化至罽宾国。有外道诈为僧形。以幻术入王宫奸犯妃后。王怒曰。吾信事三宝。而沙门何多辱我。即毁寺害僧。自秉剑至尊者所斩师。白乳涌高数尺。王臂寻堕。七日暴死(自迦叶始祖至师子事迹之详。备在西上二十四祖纪)</p>
<p style="text-align: left">
	　　五年。颖川朱士行(时存俗姓)讲道行般若经(讲经之始)每叹译理未周。乃发迹长安。至于阗国(沙门西游之始)得梵本般若。国禁不传东土。士行请验以火无损。王信异乃许其传。士行即寄经东归。因名放光般若</p>
<p style="text-align: left">
	　　佛祖统纪第三十五卷(终)</p>
<p style="text-align: left">
	　　定王(瑜匡王子)</p>
<p style="text-align: left">
	　　三年九月十四日。老子生于楚陈郡苦县厉乡曲仁里(苦音厉音赖)。姓李氏。名耳。字伯阳。谥曰聃(他甘反。耳漫无轮故号曰聃)在母胎八十一年。剖左胁而生。生即皓然故号老子。生于李树下故姓李。黄色美眉。长耳大目。鼻有双柱。耳有三门(<a>史记</a>及神仙传)。老子内传。老子先天而生。在伏羲时号郁华子。在轩辕时号广成子。至周文武凡为十二帝师。汉刘向列仙传。晋皇甫谧高士传。皆生于商末。唐尹文操圣纪。老子于太清境托孕于玄妙玉女。在母胎八十一年。商高宗九年降生。四十三年乘白鹿登庭桧飞升(桧今在毫州太清宫)。商纣二十一年降于岐山。世本曰。在商为守藏史。在周为柱下史(周文王为西伯尚服事商。故守藏时未称为周)。昭王二十三年。老子驾青牛薄板车。西度函谷关。授关令尹子<a>道德</a>经。二十五年复降于蜀李太官家。二十七年与尹子会于成都青羊之肆。往西域化胡毕于于阗升天(内传所引。降生不一。附见于此。)</p>
<p style="text-align: left">
	　　简王(夷定王子)</p>
<p style="text-align: left">
	　　四年。老子为周守藏史(三皇五帝之书藏之于室故曰藏)</p>
<p style="text-align: left">
	　　十三年。老子为周柱下史(柱下史官所立之处。记言记事常在君前)</p>
<p style="text-align: left">
	　　○王子乔者。灵王太子晋也。好吹笙作凤皇呜。道士浮丘公接上嵩山三十年。谓桓良曰。告我家。七月七日待我缑氏山。果乘白鹤举手谢时人而去</p>
<p style="text-align: left">
	　　二十一年十月庚子(鲁襄公二十二年)孔子生于鲁陬邑。父叔梁纥(下没反)母颜氏。祷尼丘而生。首上圩顶故名丘(尼丘鲁山名。圩音乌。中氐四旁高)。字仲尼。长九尺六寸(史记)</p>
<p style="text-align: left">
	　　史记(孔子世家)商帝乙子。微子始封于宋。十三世孔防叔徙居于鲁。防叔子伯夏。伯夏子叔梁纥。是生孔子。阙里记云。诞生之夕。二龙绕室。五老降庭。颜氏之房闻钧天之乐。月角日准河目海口。眉有十二采。目有六十四理</p>
<p style="text-align: left">
	　　景王(贵灵王子)</p>
<p style="text-align: left">
	　　十年孔子朝周(时十七岁)。问礼于老子。访乐于苌弘。自周反鲁(周音长。周大夫)</p>
<p style="text-align: left">
	　　考异曰。老子圣迹出有入无。固难以内传实录诸文定于一。然孔子问礼老聃。老子之子宗为魏将。此司马史记所录。尤可为同时之证。不必远取前古数数降生也</p>
<p style="text-align: left">
	　　敬王(丐悼王子)</p>
<p style="text-align: left">
	　　元年老子西入函谷关。关令尹喜见紫云西迈。知有道人当度。迎设礼。老子为着道德经五千言与尹子。西之流沙。莫知所终。尹喜著书九篇号关令子</p>
<p style="text-align: left">
	　　考异曰。史记老子传注引神仙传云。老子与尹喜俱之流沙。今刊行列仙传乃云。俱之流沙化胡。盖是道士家私增化胡两字。欲以成化胡成佛之证耳。谬哉</p>
<p style="text-align: left">
	　　十九年孔子为中都宰。为养生送死之节。长幼异食。强弱异任。一年而四方诸候则焉。定公曰。以此法治鲁何如。子曰虽天下可也</p>
<p style="text-align: left">
	　　二十一年孔子为司空。立五土之性而物各得其所生之宜</p>
<p style="text-align: left">
	　　二十二年定公与齐景公会于夹谷。孔子摄相事。齐归所侵郓汶阳龟阴之田以谢过○孔子为大司寇。七日而诛少正卯(大夫之乱政者)。隳三都之城(郈费成)。强公室弱私家。尊君卑臣。政化盛行。三月大治粥羔豚者弗饰贾(粥鬻同贾价同)。男女别于涂。道不拾遗。四方之客至乎邑者不求有司。定公受齐女乐。三日不听政。郊不致膰俎(音烦祭肉)。孔子遂行适卫</p>
<p style="text-align: left">
	　　二十三年孔子自卫适陈过匡。匡人以孔子状貌类阳虎询焉。适宋与弟子习礼大树下。司马桓魋欲害之拔其树</p>
<p style="text-align: left">
	　　三十二年孔子至陈</p>
<p style="text-align: left">
	　　三十五年楚攻陈。孔子在陈绝粮。从者病莫能兴。复去陈反卫</p>
<p style="text-align: left">
	　　三十六年孔子自卫反鲁。然后乐正雅颂各得其所。乃删诗。定书。系<a>周易</a>。作春秋。七十子之畴。会集夫子所言。以为<a>论语</a></p>
<p style="text-align: left">
	　　三十九年(哀公十四年)鲁哀公西狩获麟(仁兽一角)。孔子伤麟之出非其时。遂绝笔于春秋</p>
<p style="text-align: left">
	　　四十一年四月己丑(哀公十六年)孔子卒。孔子蚤作负手曳杖消摇于门歌曰。泰山其颓乎。梁木其坏乎。哲人其萎乎。子贡闻之曰。夫子殆将病也趋而入。夫子曰。予畴昔之夜梦奠于两楹之间。明王不兴而天下其孰能宗予。予殆将死也。盖寝疾七日而没。年七十二葬鲁城北泗水上。弟子皆服三年。三年心丧毕相诀而去。唯子贡庐于冡六年。弟子及鲁人往从冡而家者百余室。因命曰孔里。孔子以诗书礼乐教弟子盖三千人。身通六艺者七十有二人。孔子曰。<a>德行</a>颜渊．闵子骞．冉伯牛．仲弓。言语宰我．子贡。政事冉有．季路。文学子游．子夏(孔门四科十哲)孔子娶上官氏生鲤(伯鱼)。鲤生仍(子思)。学于曾子。尝困于宋作中庸</p>
<p style="text-align: left">
	　　述曰。智者荆溪之论曰。若众生根性薄弱不堪深化。但授世药。如周孔制礼作乐。五德行世。边表根性不感佛兴。我遣三圣化彼真丹。礼乐前驱真道后启。清净法行经云。月光<a>菩萨</a>彼称颜回(别引法行经本称光净菩萨)。光净菩萨彼称孔子(别本称儒童菩萨)。迦叶菩萨彼称老子(别本云。迦叶应生震旦示号老子。设无外之教以治国。假神仙之术以治身)。此止观辅行二处之证也。又据藏本冡墓因缘经云。阎浮界内有振旦国。我遣三圣在中。化导人民慈哀礼义具足(本文)。是知此土圣贤前后施化。皆我佛之所使。然而昧者不足以知。览此二经可不增信善哉。李商隐(唐时)之赞佛曰。吾儒之师曰鲁仲尼。仲尼师聃龙吾不知(史记孔子谓弟子曰。至于龙吾不知其乘风云而上天。吾今目见老子其犹龙耶)。聃师竺干善入无为(尹子西升经老子云。盖闻竺干有古皇先生。不生不灭善入无为。又云。古先生者即吾之师。尝化乎竺干。又符子云。老氏之师名释迦文)。稽首大觉吾师师师(三师者。言我师仲尼仲尼师老师释也)</p>
<p style="text-align: left">
	　　○宋大夫墨翟著书十篇号墨子。外治经典。内修道术。与儒家分涂。务尚俭约。颇毁孔子。世多学之。年八十二入山精思至道。有神人授以<a>素书</a>。合朱英丹。服之为地仙。乃述五行记着其事。隐居以避战国(见列仙传)</p>
<p style="text-align: left">
	　　案。葛洪神仙传。汉武帝遣使聘墨子。不至。后有刘政。治五行记。服朱英丹。色如童子。变化隐形。日行数千里。汉书艺文志。墨子七十一篇。颜师古注。有节用兼爱上贤明鬼神非命上同诸篇</p>
<p style="text-align: left">
	　　三十三年。孟子邹人。名轲。师孔子之孙子思治儒术之道。通五经。尤长于诗书(是诗未有礼记)。孟子见梁惠王。王曰。叟不远千里。而来。亦将有以利吾国乎。孟子曰。王何必曰利。亦有仁义而已矣。孟子与高第弟子公孙丑万章之徒难疑答问。著书七篇。述尧舜之道。孟子曰。圣王不作。诸侯放恣。处士横议。杨朱墨翟之言盈天下。天下之言不归杨则归墨。杨氏为我是无君也。墨子兼爱是无父也。无父无君是禽兽也。孟子曰。能言距杨墨者圣人之徒。孟子曰。杨子取为我拔一毛而利天下不为也。墨子兼爱摩顶放踵。利天下为之(放方往反至也)。孟子曰。逃墨必归于杨。逃杨必归于儒。归斯受之而已矣(墨子兼爱无亲疏之别。最为违礼。杨朱为己爱身。虽违礼尚得不敢毁伤之义。逃者去也。去邪归正故曰归。去墨归杨。去杨归儒。则当受而安之)</p>
<p style="text-align: left">
	　　○<a>庄子</a>。名周。梁国蒙人。为漆园吏。当梁惠王时其学无所不窥。然其要本归于老子之言。著书十余万言。大抵率宇言也。楚威王闻周贤。使使厚弊迎之。许以为相。周笑谓使者曰。千金重利也。卿相尊位也。子独不见郊祭之牺牛乎。养食之数岁。衣以文绣入于太庙。当是之时虽欲为孤豚可得乎。子亟去无污我。庄子师长桑公子。隐抱犊山。服北育火丹。白日升天</p>
<p style="text-align: left">
	　　四十年荀卿名况。善诗礼易春秋。齐襄王时三为祭酒。适楚为兰陵令。因家焉。著书三十二篇。名荀子。尊王黜霸。贵仁义而贱功利。李斯韩非浮丘伯皆受业。为名儒</p>
<p style="text-align: left">
	　　韩退之读荀子云。得荀氏书考其辞。时若不醇要其归与孔子异者鲜矣。抑犹在轲雄之间乎。孟氏醇乎醇者也。荀与杨大醇而小疵</p>
<p style="text-align: left">
	　　苏子瞻论曰。李斯事荀卿。既而焚灭其书。大变古先圣王之法。于其师之道不啻若寇仇。今观荀卿之书。然后知李斯之所以事秦者皆出于荀卿。而不足怪也。荀卿者喜为异说而不让。敢为高论而不顾。其言愚人之所惊。小人之所喜也。子思孟子世之所谓贤人君子也。荀卿独曰。乱天下者子思孟轲也。天下之人如此其众也。仁人义士如此其多也。荀卿独曰。人性恶。桀纣性也。尧舜伪也。由是言之意。其为人必刚愎不逊。而自许太过也。彼李斯者又特甚者耳。今夫小人之为不善。犹必有所顾忌。是以夏商之亡桀纣之残暴。而先王之法度礼乐刑政。犹未至于绝灭而不可考。是桀纣犹有所存而不敢废也。彼李斯者独能奋而不顾。焚烧夫子之五经烹灭三代之诸侯。破坏周公之井田。此亦必有所恃者矣。彼见其师历诋天下之贤人。以自是其愚以为古代圣王皆无足法者。由荀卿高谈异论有以激之也</p>
<p style="text-align: left">
	　　三十一年。改腊为嘉平。初茅蒙学道丹成乘龙升天。有童谣曰。神仙得者茅初成(蒙之字)。驾龙上天升太清。时下玄洲戏赤城。继世而能在我盈。帝若学之腊嘉平。始皇方求神仙。闻谣言。遂诏改腊为嘉平。望祀蓬莱。使徐福将童男童女入海求仙药。有茅盈者视蒙为高祖父。入常山学道。二弟固衷仕汉为二千石。茅君治江南句曲山。山下人为立庙。君或来时音乐导从自天而下。人因呼其处曰茅山。后二弟弃官寻兄亦得成真。老君遣使持节。以白玉板黄金刻书加九锡之命。拜君为司命真君。主吴越生死之籍。拜固为定录君。衷为保命君故号三茅君。每十二月二日三月十八日。三君各乘白鹤。集于峰顶○大宛多枉死横道。有鸟衔草覆死人面。皆登时活。始皇使使以问鬼谷先生云。是东海祖洲不死草生琼田一株可活千人。始皇因遣徐福及童男童女各三千人。乘楼船入海。寻祖洲不返</p>
<p style="text-align: left">
	　　高祖(刘邦)</p>
<p style="text-align: left">
	　　十二年上过鲁祠孔子封九代孙腾为奉嗣君</p>
<p style="text-align: left">
	　　述曰。周秦以来为儒者。尊孔子为宗师。而在上之君曾未知所以褒称而尊事之。高皇帝当干戈甫定之日。过鲁祠之。且封其后以奉嗣焉。所以教人以武定文守之义。后代人主尊称先圣。通祀天下。为万世师儒之法者。自汉家始。岂不盛哉</p>
<p style="text-align: left">
	　　初吕后子为太子。戚夫人子如意上爱之。尝欲易之。留侯张良谏不听。吕后要良画计。良曰。上所不能致者四人耳。乃令太子为书厚礼以请之。上燕置酒。太子侍四人从太子。须眉皓白衣冠甚伟。上大惊谓四人曰。幸卒调护太子。召戚夫人谓曰。彼四人辅之羽翼已成矣。竟不易太子。留候本招此四人之力也(陈留志东园公者唐宣明居园中。夏黄公者崔少通隐居夏里。角里先生者周元道绮里季不知姓。避秦乱隐居商山称四皓。角音禄)○韩人张良尝游下邳圯上(邳音丕。圯音怡。楚人谓桥为圯)。有老父堕履圯下。顾良下取之。父以足受去。里所复还曰。孺子可教矣。出一编书曰。读此则为王者师。十三年见我济北谷城山下黄石即我矣。旦日视其书。乃太公兵法也。后从帝过济北。果见谷城山下黄石。取而葆祠之(葆即宝字)。留侯曰。家世相韩。及韩灭不爱万金之资。为韩报仇。强秦天下振动。今以三寸舌为帝者师。封万户位列侯。此布衣之极于良足矣。愿弃人间事。欲从赤松子游耳。乃学辟谷道引轻身(辟音壁道导同)</p>
<p style="text-align: left">
	　　惠帝(盈高祖子)</p>
<p style="text-align: left">
	　　四年除挟书律。秦律有挟书者族故今除之(挟藏也。族诛及九族)</p>
<p style="text-align: left">
	　　文帝(恒高祖中子)</p>
<p style="text-align: left">
	　　元年上读老子。有疑义。闻河上公结草为庵于河滨常读老子。遣使问之。公曰。道尊德贵非可遥问。帝即驾车幸之。公授素书章句二卷曰。余注此经以来千七百年。凡传三人。今子四矣。帝拜跪受经。失公所在</p>
<p style="text-align: left">
	　　元封元年。上东巡狩见老父。头上白光数尺。面有童色。上问何道。对曰。臣年八十五垂死。有道士教臣绝谷服术饮水。今日行三百里。年百八十矣。帝受其方。老父后入岱山○上登嵩高起道宫。斋七日西南有白云起。径趋宫庭。群仙数千从西王母乘紫云之辇。命帝坐。侍女进桃四枚。帝收其核欲种之。母曰。此桃三千年一实。中国土薄不能生也。母命侍女王子登。弹八琅之璈。董双成吹云和之笙。许飞琼鼓震虚之簧。段安香作九天之钧。帝叩头问长生之道。母曰。汝性淫乱奢侈杀伐非法。欲以<a>解脱</a>三尸全身永久不可得也。乃命上元夫人。出八会之书五岳真形图六甲灵飞符。凡十二事以授帝。王母与夫人同乘。向西南而去。帝以灵文安柏梁台。常<a>朝拜</a>之(武帝内传)</p>
<p style="text-align: left">
	　　太初元年始正历以正月为岁首</p>
<p style="text-align: left">
	　　述曰。汉因秦以十月建亥为正。虽文景之盛不能革。正月建寅用夏正也。孔子所谓行夏之时。至汉武始能行之。正音政。旧音征。今不用。书怠弃三正。诗正月。左传春王正月。汉书改正朔。并无音文。书正月上日。音征又如字。此盖陆德明顺古避始皇讳故音征至今。人间犹作征音。殊不知去秦既远自合削去。今人尚不知避孔圣讳。岂有读其书行其教而不知避。此儒生君子所当闻诸　朝着于令为可也</p>
<p style="text-align: left">
	　　冬十一月天火柏梁台。真形图录十二事并飞入太空。帝自受法不修至德。劳弊万民远征夷狄。不从王母训故天见戒(内传)</p>
<p style="text-align: left">
	　　二年齐人东方朔仕为太中大夫。上好仙术。朔从西那国得声风木。上以遍赐群臣。人有疾则汗死则折。又东至吉云之泽。得五色甘露。帝遍赐群臣服之。老者少。疾者愈。朔少时游鸿蒙之泽。遇老母采桑。有黄眉翁。指母语朔曰。昔为我妻。托形太白之精。今汝亦此星之精。吾却食吞气已九千余年。三千年一返骨洗髓。二千年一剥皮代毛。吾生来已三洗髓。五代毛矣(涧冥记及朔传)</p>
<p style="text-align: left">
	　　征和元年鲁共王(景帝子共恭同)好治宫室。坏孔子旧宅以广其居。闻金石丝竹之声。乃不敢坏于壁中得所藏古文虞夏商周之书及传论语<a>孝经</a>。皆科斗文字。悉以书还孔子。更以竹简写之。诏博士孔安国作传。初秦末孔子襄于壁中藏其家书也(襄孔子六世孙。惠帝时为博士。安国之曾祖也。坏古话反。毁之曰坏。科斗虾蟆子。书形似之。传直恋反。今尚书大传是也)</p>
<p style="text-align: left">
	　　昭帝(弗武帝子)</p>
<p style="text-align: left">
	　　始元元年郴人苏耽感神仙。授以道术。一日忽扫洒庭除曰。仙侣至矣。俄紫气氤氲。白鹤数十来集化为人。天服粲丽。耽入白母曰。耽当为神仙不得终养。因留樻曰。有所乏可叩之。又云。明年郡有疾疫。可取庭前井水橘叶以救人。少资甘旨。言毕升天。明年果大疫。百姓竞诣母。母依法救之皆愈。常有乏叩樻。其物立致。后三年母疑开钥视之。双鹤飞去。叩之无复应。后有一鹤来止郡城楼。少年弹之。乃以爪攫楼板成字云。风浙浙兮雨凄凄。城郭是兮人民非。三百甲子令来归。我是苏耽弹我何为</p>
<p style="text-align: left">
	　　宣露(洵武帝曾孙)</p>
<p style="text-align: left">
	　　甘露三年诏诸儒论五经同异。太子太傅萧望之平奏其议。上亲称制临决</p>
<p style="text-align: left">
	　　元帝(奭宣帝子)</p>
<p style="text-align: left">
	　　初元元年诏封孔子后孔霸为褒成君</p>
<p style="text-align: left">
	　　绥和元年。刘向说上宜兴辟雍。设庠序陈礼乐。以风化天下。帝下公卿议。会向病卒</p>
<p style="text-align: left">
	　　二年诏光禄大夫刘歆典领五经。卒父前业。歆叙诸子为九流。曰儒曰道曰阴阳曰法曰名曰墨曰从横曰杂曰农。皆起于王道既微诸侯力政(儒家游史六经。留意仁义。宗师仲尼于道最高。道家秉要元本。清虚自守。阴阳家敬顺历象。以授民时。法家信赏必罚以辅礼制。名家名位不同。礼亦异数。墨家茅居采椽。是以贵俭。从横家权事制宜。受命而不受辞。杂家合名法兼儒墨。知国体贯王治。农家劝耕桑足衣食。此见前汉史)。蜀人杨雄放易作太玄。放论语作法言。言人之性善恶混。修其善则为善人。修其恶则为恶人。气也者所适。善恶之马也</p>
<p style="text-align: left">
	　　司马君实注曰。孟子言性善。不善者外物诱之也。荀子言性恶。其善者圣人教之也。是皆得其一偏。夫性者受于天以生者也。善与恶必兼有之。犹阴之与阳。圣人不能无恶。愚人不能无善。譬之于田稻粱蔾莠相与并生善治田者耨其蔾莠。而养其稻粱。不善治田者反之。孟子以为仁义礼智皆出乎性者也。是岂可谓之不然乎。然殊不知暴慢贪惑亦出乎性也。是信稻粱之生于田。而不信蔾莠之亦生于田也。荀子以为争夺贱贼之心人之所生而有也。不以师法礼义正之。则悖乱而不治。是岂可谓之不然乎。然殊不知慈爱羞恶之心亦生而有也。是信蔾莠之生于田。而不信稻粱之亦生于田也。故杨子以人之性善恶混。混者善恶杂处于心之谓也。顾人之所择而修之何如耳</p>
<p style="text-align: left">
	　　二年。上幸辟雍(太学也)。尊养三老五更(郑康成云。老人更知<a>三德</a>五事者。李奇云。王者父事三老。兄事五更。音庚)。引桓荣及弟子升堂。上自为说。诸儒执经问难。冠带搢绅之人圜桥门而观听者盖亿万计(搢音晋插笏也)</p>
<p style="text-align: left">
	　　十五年三月。上东巡狩幸阙里(其处有废阙址)祠孔子及七十二弟子。上亲御讲堂。命皇太子诸王说经。封十九代孙孔僖为褒成侯</p>
<p style="text-align: left">
	　　章帝(坦明帝子)</p>
<p style="text-align: left">
	　　元和二年三月上幸鲁。祠孔子于阙里。及七十二弟子。大会孔氏男子六十二人。拜孔僖为郎中</p>
<p style="text-align: left">
	　　四年。诏谒者陈珍及五经博士。校定东观五经诸子传记百家艺术</p>
<p style="text-align: left">
	　　延光元年阴长生者阴皇后之属。师事马明王。学道度世。同入青城山。煮黄土为金立坛。授以太清神丹经。长生合丹服其半不升天。大作黄金数十万斤以施穷乏。在民间二百年。后于平都山白日升天</p>
<p style="text-align: left">
	　　四年上幸鲁。祠孔子及七十二弟子</p>
<p style="text-align: left">
	　　○魏伯阳者。上虞人。好道术与弟子三人入山作丹。丹成先服之即死。弟子虞生曰。吾师非凡人服丹而死。将有意焉。亦服丹而死。余二弟子疑不服。出山求棺木。伯阳即起将虞生皆仙去。逢入山伐木人。作书寄谢二弟子。伯阳作参同契五将类三卷。其说似解周易。而假借爻象以论作丹之事。儒家不识其旨。唯以阴阳二义为之注释</p>
<p style="text-align: left">
	　　○王远举孝廉为郎中。弃官入山修道。帝征诣京师。题宫门四百字。说方来之事。帝恶之使削去。墨彻板愈明。远过吴住蔡经家。召麻姑各进行厨。金盘玉杯擘麟脯。姑云已见东海三变桑田。向到蓬莱水又浅于昔日。远曰。圣人背言海中行复扬尘。经见姑手爪似鸟。心念背大痒时得此爬背。远使人牵经鞭之。麻姑神人。汝何谓爪可爬背。经谓父母曰。王君常在昆仑山往来。罗浮括苍皆有宫室主天曹事。地上五岳生死之事皆先告王君</p>
<p style="text-align: left">
	　　永寿二年九月九日。天师张道陵在阆州云台山。老君遣使者持玉册。授陵正一真人。与夫人雍氏同升宝车。弟子王长赵升皆同升天。道陵本居余杭天目山。汉光武建武十年正月望日生。七岁能诵道德经。章帝元和二年以博士召不起。乃去学长生隐居云锦山(今信州龙虎山)。和帝永元四年就拜谏议大夫辞疾。复征为太傅封冀侯。语使者曰。为我谢天子。九霄金阙业已为巨矣。遂转入嵩山。感老君梦中告曰。石室有黄帝九鼎大丹经。可往受之。后果获得。家贫无赀可炼。乃入蜀隐鹤鸣山。依法炼丹三年乃成。谓弟子曰。当为国家兴利除害以济民庶。然后服丹轻举。臣事三境庶无愧焉。乃摄伏魔鬼夺二十四治化为福庭。老君复命陵参驾朝玉晨大道君。授以天师印绶雌雄二釰正一盟威秘箓三清众经符图。人有疾患官灾随事输米以赎罪疏过悔谢。弟子户至数万。桓帝建和二年降十二神女掩于井中。化碱泉为盐井(今陵井监是)。永寿元年老君命陵同游成都。地祇涌玉局高丈余。以为宝座。老君登座说南北二斗经。老君既去。玉局复陷为井(今玉局观是故迹)明年老君遣使召陵升天(天师传)</p>
<p style="text-align: left">
	　　顺帝时。张陵学道鹤鸣山。受其道者出米五斗。陵传子衡。衡子鲁。鲁自号师君。其来学者。初名鬼卒。后号祭酒。各领部众。有病者令首过诸祭酒。各起义舍于路。置米肉以给行旅。民夷信向之。朝廷就拜镇夷中郎将领汉宁。太守曹操入南郑封鲁阆中侯。卒谥原侯。子富嗣(<a>后汉书</a>刘焉传)。熹平中。汉中有张修。为太平道。张角为五斗米道。太平道师教人叩头思过。因以符水饮之。使病家出米五斗。后角被诛。修亦亡。鲁因其人信行。遂增饰之。教起义舍(典略)</p>
<p style="text-align: left">
	　　张鲁祖父陵客蜀学道在鹄鸣山。造作道书以惑百姓。受道者出米五斗。世号米贼。陵死子衡传其业。衡死鲁复传之(三国魏志)</p>
<p style="text-align: left">
	　　初钜鹿张角奉事黄老。以妖术教授。号太平道。咒符水以疗病。令病者跪拜首过。或时病愈。众共神之。角分遣弟子周游四方转相诳诱。十余年间徒众数十万。自青徐幽冀荆扬兖豫八州之人莫不毕应。凡三十六方。方犹将军也。大方万余人。小方六七千。角弟子唐周上书告之。有诏逐捕角等。角敕诸方俱起。皆着黄巾以为标帜。故时人谓之黄巾贼。旬月之间天下响应(角起于灵帝中平元年)。诏皇甫嵩讨角。嵩与角弟梁战。大破之斩梁。角先已病死。剖棺戮尸。传首京师(后汉书皇甫嵩传)</p>
<p style="text-align: left">
	　　述曰。事固有真伪相杂。而失其实者夫五斗米道。此老君授天师正一盟威法中之一端也。天师于顺帝时行之于蜀矣。天师父子得道仙举。逮今龙虎山胜迹俨然。子孙为嗣师者不绝。是亦历朝之所尊事真也。张修张角在灵帝时当天师之后。假五斗米道转教徒众。遍于八州为三十六方(方犹将军也)。一且反叛而卒致诛戮伪也。然作史者或有时而过论故真伪之间后人不能以察。今详汉书刘焉传言。从陵受道者出米五斗。陵至鲁三世。始封阆中侯。而子富嗣。此范晔所述而无复他辞。及览魏志则云。陵作道书惑百姓出米五斗。世号米贼。此陈寿所述而颇形讥毁。至于典略之说则。又谓张角为五斗米道被诛。鲁因其人信而增饰之。此说则甚为失义。盖鲁行米道。自是祖法。何必因角而为之。是知魏志典略俱乏通识。妄事否藏。未若汉书之为宝录也。李膺蜀记者不知为何代文言。陵侮嫚人鬼为大蟒所噏。此谤渎之言。何忍轻肆。世或称三张者。是则以天师之尊下同黄巾之徒。此有识者所当讳也</p>
<p style="text-align: left">
	　　延熹八年。宦官使牢修上书告。司隶校尉李膺养太学游士。交结诸郡生徒共为部党。诽谤朝廷。帝震怒班下郡国逮捕党人。下膺等北寺狱辞及杜密陈翔陈寔范滂之徒二百余人。皆天下名贤膺等多引宦官子弟。宦官惧请帝以天时宜赦党人得皆归田里。书名三府禁锢终身</p>
<p style="text-align: left">
	　　建宁元年。宦者曹节使郑飒捕太尉陈蕃于北寺狱杀之。黄门令王甫将羽林千余人围大将军窦武。武<a>自杀</a>。收捕宗亲宾客悉诛之。宦官疾恶李膺等。每下诏辄申党人之禁。曹节请下州群考治钩党。李膺诣诏狱考。死门生故吏并被禁锢。党人死者百余人。天下豪杰儒学有行义者。宦官一切指为党人。其死徙废禁者又六七百人</p>
<p style="text-align: left">
	　　二年。老君降<a>天台</a>山。以大洞灵宝经授仙人葛玄。及上清斋法并三箓金箓保镇国祚。玉箓保佑贵族。黄箓拔度七祖。复授感应篇。示世人罪福为善去恶之事</p>
<p style="text-align: left">
	　　述曰。本朝李昌龄有注感应篇。旁引释道经论及<a>世间</a>传记。以为善恶报应之验。最有发明。近世卿贵有为赞以并行者。尤见慕善之意</p>
<p style="text-align: left">
	　　○左慈见汉祚将终。乃入天柱山。学道得金液九丹经于石室。能变化万端。曹操闻而召之欲从学。慈曰。学道当清净。非尊贵秽淫所宜也。操欲杀之。人见慈断其头以献。及视之乃一束茅耳。后与弟子葛仙翁别入霍山。合丹仙去</p>
				</div></div><hr><script charset='utf-8' src='../../js/footer.js'></script></body></html>