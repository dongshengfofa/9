<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛使比丘迦旃延说法没尽偈百二十章 第2029部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛使比丘迦旃延说法没尽偈百二十章 第2029部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛使<a>比丘</a>迦旃延<a>说法</a>没尽偈百二十章</strong></p>
<p style="text-align: left">　　失译人名今附西晋录</p>
<p style="text-align: left">　　尊者迦旃子　　体道修律护</p>
<p style="text-align: left">　　见诸卒暴者　　以偈开法路</p>
<p style="text-align: left">　　心常怀怆恨　　思惟悲感事</p>
<p style="text-align: left">　　常勤务精进　　顾后大恐惧</p>
<p style="text-align: left">　　<a>正法</a>垂欲灭　　人年才寿百</p>
<p style="text-align: left">　　正法之光明　　在世不久没</p>
<p style="text-align: left">　　正法已灭尽　　比丘众迷惑</p>
<p style="text-align: left">　　当舍诸经法　　圣觉之所讲</p>
<p style="text-align: left">　　反受杂文章　　废捐佛所说</p>
<p style="text-align: left">　　见训诸浅经　　心意为欣悦</p>
<p style="text-align: left">　　常当共诤讼　　违教背典经</p>
<p style="text-align: left">　　展转兴诽谤　　各各相慢轻</p>
<p style="text-align: left">　　愚痴课难化　　无智如株杌</p>
<p style="text-align: left">　　卿无所别知　　不<a>学佛</a>正法</p>
<p style="text-align: left">　　释置经义理　　更互相求短</p>
<p style="text-align: left">　　吾身所闻传　　独步无俦伴</p>
<p style="text-align: left">　　持中以着下　　举下着于中</p>
<p style="text-align: left">　　不复识次第　　所说贵不穷</p>
<p style="text-align: left">　　证处设乖谬　　反说无本末</p>
<p style="text-align: left">　　闻受皆浮漫　　讲论无清话</p>
<p style="text-align: left">　　斯徒众恶意　　谤讪于和上</p>
<p style="text-align: left">　　见尊睹师父　　傲慢不崇敬</p>
<p style="text-align: left">　　是等共辩诤　　心念甚愁毒</p>
<p style="text-align: left">　　着世慕豪贵　　堕缚不<a>自觉</a></p>
<p style="text-align: left">　　我觉甚<a>真谛</a>　　卿诚无所知</p>
<p style="text-align: left">　　卿讲殊倒错　　我言顺典义</p>
<p style="text-align: left">　　各各共诤讼　　用生毒害心</p>
<p style="text-align: left">　　贪得利供养　　随俗共浮沉</p>
<p style="text-align: left">　　习乐于居屋　　不能自拔度</p>
<p style="text-align: left">　　从贪共谈语　　但说<a>世间</a>务</p>
<p style="text-align: left">　　时诸比丘舍　　树间及闲暇</p>
<p style="text-align: left">　　行止于聚落　　两中立精舍</p>
<p style="text-align: left">　　喜乐于愦扰　　不慕处静默</p>
<p style="text-align: left">　　展转相侵欺　　以自养妻息</p>
<p style="text-align: left">　　或有时比丘　　客从远方来</p>
<p style="text-align: left">　　寺主先自安　　闲居乃听之</p>
<p style="text-align: left">　　妒其所止居　　嫉其有德名</p>
<p style="text-align: left">　　亦嫉于族姓　　又复希法经</p>
<p style="text-align: left">　　见远方比丘　　颜色不悦和</p>
<p style="text-align: left">　　得其舍之去　　于心乃为快</p>
<p style="text-align: left">　　贪着于供养　　用兴毒恶嫉</p>
<p style="text-align: left">　　矜庄相贡高　　由是成忿失</p>
<p style="text-align: left">　　常念嗔恚恶　　憍慢为自大</p>
<p style="text-align: left">　　所求无厌足　　恣意随尘秽</p>
<p style="text-align: left">　　毒事不应行　　不欲诵受经</p>
<p style="text-align: left">　　终日笑歌舞　　冥暮寝不醒</p>
<p style="text-align: left">　　斯等共聚会　　言不及经理</p>
<p style="text-align: left">　　但说县官贼　　流俗行来事</p>
<p style="text-align: left">　　假使有学者　　众人所供养</p>
<p style="text-align: left">　　羡者求<a>出家</a>　　言学比丘法</p>
<p style="text-align: left">　　假使有学者　　白衣所崇敬</p>
<p style="text-align: left">　　务于杂碎事　　因是得名闻</p>
<p style="text-align: left">　　所行不如教　　自从利养起</p>
<p style="text-align: left">　　其年既幼少　　多畜众<a>弟子</a></p>
<p style="text-align: left">　　其心怀诤乱　　不能究所学</p>
<p style="text-align: left">　　<a>沙门</a>二三年　　广畜诸眷属</p>
<p style="text-align: left">　　莫能谨慎戒　　堕落于邪见</p>
<p style="text-align: left">　　或有说断灭　　或有讲有人</p>
<p style="text-align: left">　　已住如是学　　堕恶人须发</p>
<p style="text-align: left">　　门徒多鄙猥　　少年相围绕</p>
<p style="text-align: left">　　或时甚枯旱　　或时复大水</p>
<p style="text-align: left">　　雀鼠及蝗虫　　灾害并辐至</p>
<p style="text-align: left">　　五谷普罄匮　　民庶咸饥馑</p>
<p style="text-align: left">　　穷逼于糊口　　出家求安隐</p>
<p style="text-align: left">　　便行作沙门　　不调越轨度</p>
<p style="text-align: left">　　不解于禁戒　　众会无救护</p>
<p style="text-align: left">　　苟且无羞耻　　不能修慎行</p>
<p style="text-align: left">　　亦不乐法会　　汲汲着财养</p>
<p style="text-align: left">　　以非法为法　　所说违道义</p>
<p style="text-align: left">　　举罪反轻重　　乱经背贤规</p>
<p style="text-align: left">　　众会至夜半　　斗诤事弥滋</p>
<p style="text-align: left">　　然后乃说经　　粗略不周备</p>
<p style="text-align: left">　　希简说禁戒　　具足斗诤事</p>
<p style="text-align: left">　　处处失义理　　故正法灭尽</p>
<p style="text-align: left">　　适共斗诤已　　遂乃结仇怨</p>
<p style="text-align: left">　　诸魔及官属　　用斯得人便</p>
<p style="text-align: left">　　诸天龙鬼神　　来欲听经教</p>
<p style="text-align: left">　　倾企迟闻戒　　但更闻诤讼</p>
<p style="text-align: left">　　诸<a>天人</a>怀恨　　不可比丘行</p>
<p style="text-align: left">　　行来共讲言　　<a>佛法</a>欲灭尽</p>
<p style="text-align: left">　　吾等舍天乐　　故来欲受法</p>
<p style="text-align: left">　　不得闻正法　　不如弃之去</p>
<p style="text-align: left">　　其有尊鬼神　　心乐佛法者</p>
<p style="text-align: left">　　不念诸比丘　　不复行拥护</p>
<p style="text-align: left">　　于时弊鬼神　　凶暴行毒害</p>
<p style="text-align: left">　　取比丘精气　　令命无有余</p>
<p style="text-align: left">　　比丘多疾病　　羸劣无气力</p>
<p style="text-align: left">　　失神颜色变　　勤苦遭众厄</p>
<p style="text-align: left">　　展转相憎嫉　　疾病不相瞻</p>
<p style="text-align: left">　　或有至死亡　　无护横夭终</p>
<p style="text-align: left">　　贪着利财宝　　衣食无限节</p>
<p style="text-align: left">　　晓知习俗法　　邪业以自活</p>
<p style="text-align: left">　　贩卖规贾利　　出入求生息</p>
<p style="text-align: left">　　志尚在总务　　孜孜无解极</p>
<p style="text-align: left">　　乐于杂碎事　　求利欲救命</p>
<p style="text-align: left">　　弃捐度世业　　细务自婴累</p>
<p style="text-align: left">　　衣服不整齐　　仪节不闲修</p>
<p style="text-align: left">　　不能将顺行　　如野马猕猴</p>
<p style="text-align: left">　　遥见贤比丘　　分卫知止足</p>
<p style="text-align: left">　　远远骂詈之　　言不顺禁戒</p>
<p style="text-align: left">　　如今日比丘　　澹然无过失</p>
<p style="text-align: left">　　彼时诸比丘　　默声犯众恶</p>
<p style="text-align: left">　　偷苟无羞惭　　<a>懈怠</a>怀毒意</p>
<p style="text-align: left">　　斯等将来世　　反当见敬事</p>
<p style="text-align: left">　　有仁贤比丘　　具足知廉耻</p>
<p style="text-align: left">　　于彼失法时　　乃更不见待</p>
<p style="text-align: left">　　譬如师子王　　处在林树间</p>
<p style="text-align: left">　　豺狼及犬狐　　不敢食其肉</p>
<p style="text-align: left">　　命过身出虫　　还自啖其肉</p>
<p style="text-align: left">　　昼夜共啖食　　毁灭其形体</p>
<p style="text-align: left">　　能仁大<a>圣人</a>　　泥洹灭度后</p>
<p style="text-align: left">　　诸地水火风　　不能毁佛法</p>
<p style="text-align: left">　　世间珍奇宝　　不妄忽自亡</p>
<p style="text-align: left">　　苍金出于世　　紫金乃不彰</p>
<p style="text-align: left">　　正法在于世　　终不自没尽</p>
<p style="text-align: left">　　因有象法故　　正法则灭尽</p>
<p style="text-align: left">　　譬如海中船　　贪重故沉没</p>
<p style="text-align: left">　　佛法斯亦然　　利养故灭尽</p>
<p style="text-align: left">　　背经及圣典　　以此为正法</p>
<p style="text-align: left">　　以法违于律　　以非作法义</p>
<p style="text-align: left">　　诸邪见异学　　五通诸学士</p>
<p style="text-align: left">　　不能毁法义　　及所兴布施</p>
<p style="text-align: left">　　其从释迦文　　因佛作沙门</p>
<p style="text-align: left">　　当毁于正法　　令法至灭尽</p>
<p style="text-align: left">　　计劣诸男子　　除发被<a>袈裟</a></p>
<p style="text-align: left">　　皆当败正法　　令典没不现</p>
<p style="text-align: left">　　不肯顺禁教　　戮力存法务</p>
<p style="text-align: left">　　恣心从所乐　　犹如尘蔽驴</p>
<p style="text-align: left">　　于时诸学人　　受取妄保任</p>
<p style="text-align: left">　　改定其券别　　令错所寄信</p>
<p style="text-align: left">　　畏于县官吏　　怨贼及债主</p>
<p style="text-align: left">　　战战相恶难　　恐怖衣毛竖</p>
<p style="text-align: left">　　耕种及治生　　遭值诸吏卒</p>
<p style="text-align: left">　　朝夕习秽欲　　众患所见恼</p>
<p style="text-align: left">　　将有三恶王　　大秦在于前</p>
<p style="text-align: left">　　拨罗在于后　　安息在中央</p>
<p style="text-align: left">　　由于是之故　　正法有弃亡</p>
<p style="text-align: left">　　夷王大凶恶　　处在于北方</p>
<p style="text-align: left">　　兴师伐恶国　　伤害诸万民</p>
<p style="text-align: left">　　轻毁诸沙门　　多犯于众恶</p>
<p style="text-align: left">　　毁坏佛塔寺　　破败学精庐</p>
<p style="text-align: left">　　当于尔时世　　郡国皆丘墟</p>
<p style="text-align: left">　　是等皆恐惧　　愁忧而懊恼</p>
<p style="text-align: left">　　舍其北方土　　奔趣于中国</p>
<p style="text-align: left">　　病瘦目不明　　尪瘵无气力</p>
<p style="text-align: left">　　不能舍北方　　当为其所贼</p>
<p style="text-align: left">　　时少年比丘　　不务沙门者</p>
<p style="text-align: left">　　便当脱衣服　　恐怖欲自全</p>
<p style="text-align: left">　　于是中国君　　当来伐夷王</p>
<p style="text-align: left">　　既已诛夷王　　来还居监尼</p>
<p style="text-align: left">　　彼有尊比丘　　名号曰尸师</p>
<p style="text-align: left">　　博闻靡不达　　能悦诸国王</p>
<p style="text-align: left">　　王闻尸师言　　心意怀欣跃</p>
<p style="text-align: left">　　愿欲请众僧　　兴设大布施</p>
<p style="text-align: left">　　遣使诣十方　　宣命于诸国</p>
<p style="text-align: left">　　诸人来诣此　　今当大布施</p>
<p style="text-align: left">　　诸僧皆集至　　其数有百千</p>
<p style="text-align: left">　　遭难皆憔悴　　愿乐见大施</p>
<p style="text-align: left">　　诸比丘已会　　百千设备足</p>
<p style="text-align: left">　　展转相推求　　各各相问讯</p>
<p style="text-align: left">　　仁和上所在　　阿阇梨所至</p>
<p style="text-align: left">　　常所从<a>沙弥</a>　　恶师今所师</p>
<p style="text-align: left">　　或伤或死亡　　或亦见驱逐</p>
<p style="text-align: left">　　比丘既相见　　啼哭不自胜</p>
<p style="text-align: left">　　彼时诸会者　　其数百千众</p>
<p style="text-align: left">　　怀恼失颜色　　乐见大布施</p>
<p style="text-align: left">　　四面并云集　　同会十五日</p>
<p style="text-align: left">　　讲说佛典戒　　寻复相忿怼</p>
<p style="text-align: left">　　斯等既忿怼　　展转不共和</p>
<p style="text-align: left">　　尊比丘教告　　诸比丘默然</p>
<p style="text-align: left">　　吾当说卿等　　示有佛法律</p>
<p style="text-align: left">　　听我之所说　　无得乱语言</p>
<p style="text-align: left">　　计此阎浮地　　沙门<a>佛门</a>徒</p>
<p style="text-align: left">　　会同当共和　　不宜长嫌故</p>
<p style="text-align: left">　　有大比丘众　　其数有百千</p>
<p style="text-align: left">　　欲得学道义　　往会十五日</p>
<p style="text-align: left">　　有大比丘众　　虽有百千数</p>
<p style="text-align: left">　　我学设明达　　卿等不能知</p>
<p style="text-align: left">　　设有一比丘　　学能达悟者</p>
<p style="text-align: left">　　便可说本末　　我学知其经</p>
<p style="text-align: left">　　时有一比丘　　所学普通达</p>
<p style="text-align: left">　　有德名须赖　　如是师子吼</p>
<p style="text-align: left">　　即时从坐起　　叉手而住立</p>
<p style="text-align: left">　　稽首耆年足　　便当师子吼</p>
<p style="text-align: left">　　吾不怀狐疑　　其心无犹豫</p>
<p style="text-align: left">　　身所学经戒　　今设为通利</p>
<p style="text-align: left">　　吾亦无众难　　心亦不进退</p>
<p style="text-align: left">　　吾所前学者　　法律无所疑</p>
<p style="text-align: left">　　通畅于经典　　明达于道义</p>
<p style="text-align: left">　　吾所学如此　　诸贤宜奉持</p>
<p style="text-align: left">　　卿不达众经　　亦不解法律</p>
<p style="text-align: left">　　云何尊者前　　而多自称叹</p>
<p style="text-align: left">　　尊师恶弟子　　性凶怀毒害</p>
<p style="text-align: left">　　其名曰阿斯　　即便害须赖</p>
<p style="text-align: left">　　时有大鬼神　　信乐于佛法</p>
<p style="text-align: left">　　手自执金刚　　遂打杀阿斯</p>
<p style="text-align: left">　　当于尔时世　　地六反震动</p>
<p style="text-align: left">　　四方自然响　　非人击灵鼓</p>
<p style="text-align: left">　　至尔时四方　　当有四大烟</p>
<p style="text-align: left">　　又复四大火　　上方四面堕</p>
<p style="text-align: left">　　于尔之世时　　世间为幽冥</p>
<p style="text-align: left">　　从是往不反　　生民没愚痴</p>
<p style="text-align: left">　　黎庶无央数　　悲哀怀懊恼</p>
<p style="text-align: left">　　今日最末世　　佛正法未尽</p>
<p style="text-align: left">　　曾见佛鬼神　　信乐于道义</p>
<p style="text-align: left">　　纵身自投地　　号躄不自堪</p>
<p style="text-align: left">　　诸比丘遭恶　　如人丧二亲</p>
<p style="text-align: left">　　今日最末世　　佛正法灭尽</p>
<p style="text-align: left">　　从今日以往　　无复说经典</p>
<p style="text-align: left">　　法律及禁戒　　当何从闻听</p>
<p style="text-align: left">　　诸天树木鬼　　旷野居神明</p>
<p style="text-align: left">　　悲感心忧恼　　宛转不自宁</p>
<p style="text-align: left">　　法灯为已没　　正典已毁灭</p>
<p style="text-align: left">　　今世最崩颓　　法鼓不复鸣</p>
<p style="text-align: left">　　诸魔设<a>欢喜</a>　　聚会相庆贺</p>
<p style="text-align: left">　　举手而赞言　　今是佛末世</p>
<p style="text-align: left">　　却后将来世　　当有是患难</p>
<p style="text-align: left">　　益当加精进　　勉力求度脱</p>
<p style="text-align: left">　　譬如有贾客　　失时心怀恼</p>
<p style="text-align: left">　　故宜加慕属　　无得复后悔</p>
<p style="text-align: left">　　闻时道法兴　　经典普流布</p>
<p style="text-align: left">　　说法者常存　　勤心修<a>佛教</a></p>
<p style="text-align: left">　　今日四辈人　　展转相恭敬</p>
<p style="text-align: left">　　闻佛法尚在　　夙宵加精进</p>
<p style="text-align: left">　　身体自康强　　未遭老病死</p>
<p style="text-align: left">　　以故当殷勤　　念后大危惧</p>
<p style="text-align: left">　　及时诸国安　　无有众患难</p>
<p style="text-align: left">　　丰熟乞易得　　奉修佛教禁</p>
<p style="text-align: left">　　沙门解罗刹　　闻是法教戒</p>
<p style="text-align: left">　　前稽首作礼　　耆年迦旃子</p>
<p style="text-align: left">　　惟吾身战栗　　毛竖心为寒</p>
<p style="text-align: left">　　失志不知法　　不复识方面</p>
<p style="text-align: left">　　今我闻此言　　心生大恐惧</p>
<p style="text-align: left">　　将来世见此　　安能心不碎</p>
<p style="text-align: left">　　尊者迦旃子　　兴此悲哀已</p>
<p style="text-align: left">　　则为诸弟子　　说正法未尽</p>
<p style="text-align: left">　　三百岁多<a>解脱</a>　　三百岁闻戒定</p>
<p style="text-align: left">　　三百岁修佛寺　　入千年青苑说</p>
<p style="text-align: left">　　说比丘乐无乐　　习独处床席居</p>
<p style="text-align: left">　　在于彼行无方　　当降伏诸爱欲</p>
<p style="text-align: left">　　佛使比丘迦旃延说法没尽偈百二十章</p>
				</div></div><hr><script charset='utf-8' src='../../js/footer.js'></script></body></html>