<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修续传灯录 第二十八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>续传灯录 第二十八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>续传灯录 第二十八卷</strong></p>
<p style="text-align: left">
	　　续传灯录卷第二十八目录</p>
<p style="text-align: left">
	　　大鉴下第十六世</p>
<p style="text-align: left">
	　　昭觉圆悟勤禅师法嗣五十九人南峰云辩禅师<a>正法</a>建禅师<a>华藏</a>安民禅师昭觉道元禅师中竺中仁禅师象耳袁觉禅师华严祖觉禅师福严文演禅师明因昙玩禅师虎丘元净禅师天宁梵思禅师君山觉禅师宝华显禅师东山觉禅师天封觉禅师道祖首座宗振首座枢密徐俯<a>居士</a>郡王赵令衿居士侍郎李弥逊居士祖氏觉庵道人令人明室道人成都范县君灵隐慧远禅师洪福子交禅师(已上二十五人见录)中岩照禅师广利璲禅师广利枢禅师无为胜禅师定山昂禅师开福宜禅师白水正禅师显报旸禅师翠峰弼禅师云际全禅师德山静禅师报恩莹禅师四明亨禅师西禅通禅师金文照禅师长溪朴禅师江宁府悟明禅师宝林勤禅师九顶宗悟禅师智頵首座道殊首座自珍首座智度演禅师璟上座师范首座中竺海禅师永怀有证禅师幽岩珊禅师乾明印禅师保宁祖禅师景德旻禅师门司郑谌居士灵泉希寿禅师云顶宗正禅师(已上三十四人无录)</p>
<p style="text-align: left">
	　　大鉴下第十六世</p>
<p style="text-align: left">
	　　昭觉圆悟克勤禅师法嗣</p>
<p style="text-align: left">
	　　平江府南峰云辩禅师。本郡人。依闽之瑞峰章得度。旋里谒穹窿圆。忽有得遂通所见。圆曰。子虽得入未至当也。切宜着鞭。乃辞扣诸席。后参圆悟。值入室才踵门。悟曰。看脚下。师打露柱一下。悟曰。何不着实道取一句。师曰。师若摇头<a>弟子</a>摆尾。悟曰。尔试摆尾看。师翻筋斗而出。悟大笑。由是知名。住后僧问。如何是夺人不夺境。师曰。霸主到乌江。曰如何是夺境不夺人。师曰。筑坛拜将。曰如何是人境两俱夺。师曰。万里山河获太平。曰如何是人境俱不夺。师曰。龙吟雾起虎啸风生。曰向上还有事也无。师曰。当面蹉过。曰真个作家。师曰。白日鬼迷人。一日入城与道俗行至十郎巷。有问。巷在这里十郎在甚处。师奋臂曰。随我来</p>
<p style="text-align: left">
	　　成都府正法建禅师上堂。兔马有角牛羊无角。绝毫绝厘如山如岳。针峰上师子翻身。藕窍中大鹏展翼。等闲突过北俱卢。日月星辰一时黑</p>
<p style="text-align: left">
	　　建康府华藏密印安民禅师。嘉定府朱氏子。初讲楞严于成都。为义学所归。时圆悟居昭觉。师与胜禅师为友。因造焉。闻悟小参。举国师三唤侍者因缘。赵州拈云。如人暗中书字。字虽不成文彩已彰。那里是文彩已彰处。师心疑之告香入室。悟问。座主讲何经。师曰。楞严。悟曰。楞严有七处征心八还辩见。毕竟心在甚么处。师多呈艺解。悟皆不肯。师复请益。悟令一切处作文彩已彰会。偶僧请益十玄谈。方举问君心印作何颜。悟厉声曰。文彩已彰。师闻而有省。遂求印证。悟云。以本色钳锤。师则罔措。一日白悟曰。和尚休举话。待某说看。悟诺。师曰。寻常拈槌竖拂。岂不是经中。道一切世界诸所有相皆即菩提妙明真心。悟笑曰。尔元来在这里作活计。师又曰。下喝敲床时。岂不是返闻闻自性性成无上道。悟曰。尔岂不见经中道妙性圆明离诸名相。师于言下释然。悟出蜀居夹山。师罢讲侍行。悟为众夜参举古帆未挂因缘。师闻未领遂求决。悟曰。尔问我。师举前话。悟曰。庭前柏树子。师即洞明。谓悟曰。古人道如一滴投于巨壑。殊不知大海投于一滴。悟笑曰。奈这汉何。未几令分座。悟说偈曰。休夸四分罢楞严。按下云头彻底参。莫学亮公亲马祖。还如德峤访龙潭。七年往返游昭觉。三载翱翔上碧岩。今日烦充第一座。白华丛里现优昙。后谒佛鉴于蒋山。鉴问佛果有不曾乱为人说底句。曾与尔说么。师曰。合取狗口。鉴震声曰。不是这个道理。师曰。无人夺尔盐茶袋叫作甚么。鉴曰。佛果若不为尔说。我为尔说。师曰。和尚疑时退院别参去。鉴呵呵大笑。师未几开法保宁迁华藏。旋里领中峰。上堂。众卖华兮独卖松。青青颜色不如红。算来终不与时合。归去来兮翠蔼中。可笑古人恁么道。大似逃峰赴壑避溺投火。争如随分到尺八五分钁头边讨一个半个。虽然如是。保宁半个也不要。何故富嫌千口少贫恨一身多。冬至上堂举。玉泉皓和尚云。雪雪片片不别下。到腊月再从。来年正月二月三月四月五月六月七月八月九月十月。依前不歇冻杀饿杀。免教胡说乱说。师曰。不是骂人亦非赞叹。高出临济德山。不似云居<a>罗汉</a>。且道玉泉意作么生。良久曰。但得雪消去自然春到来。师后示寂于本山。阇维设利颇剩。细民穴地尺许皆得之。尤光明莹洁。心舌亦不坏</p>
<p style="text-align: left">
	　　成都府昭觉彻庵道元禅师。绵州邓氏子。幼于降寂寺圆具。东游谒大别道禅师。因看廓然无圣之语。忽尔失笑曰。达磨元来在这里。道誉之。往参佛鉴佛眼。蒙赏识。依圆悟于金山。以所见告。悟弗之许。悟被诏住云居。师从之。虽有信入。终以鲠胸之物未去为疑。会悟问参徒。<a>生死</a>到来时如何。僧曰。香台子笑和尚。次问师。汝作么生。师曰。草贼大败。悟曰。有人问尔时如何。师拟答。悟凭陵曰。草贼大败。师即彻证。圆悟以拳击之。师抚掌大笑。悟曰。汝见甚么便如此。师曰。毒拳未报永劫不忘。悟归昭觉命首众。悟将顺世以师继席焉</p>
<p style="text-align: left">
	　　临安府中<a>天竺</a>[仁-二+幻]堂中仁禅师。洛阳人也。少依东京奉先院<a>出家</a>。宣和初　赐牒于庆基殿落发。进具后往来<a>三藏</a>译经所谛穷经论。特于宗门未之信。时圆悟居天宁。凌晨谒之。悟方为众入室。师见敬服奋然造前。悟曰。依经解义三世佛冤。离经一字即同魔说。速道速道。师拟对。悟劈口击之。因坠一齿。即大悟留天宁。由是师资契合请问无间。后开法大觉迁中天竺。次徙灵峰。上堂。九十春光已过半。养花天气正融和。海棠枝上莺声好。道与时流见得么。然虽如是且透声透色一句作么生道。金勒马嘶芳草地。玉楼人醉杏花天。上堂举狗子无<a>佛性</a>话。乃曰。二八佳人刺绣迟。紫荆花下啭黄鹂。可怜无限伤春意。尽在停针不语时。淳熙甲午四月八日　孝宗皇帝诏入赐座<a>说法</a>。帝举不与万法为侣因缘俾拈提。师拈罢颂曰。秤锤搦出油。闲言长语休。腰缠十万贯。骑鹤上扬州。癸亥中升堂告众而逝</p>
<p style="text-align: left">
	　　眉州象耳山袁觉禅师。郡之袁氏子。出家传灯试经得度。本名圆觉。郡守填祠牒误作袁字。疑师慊然。戏谓之曰。一字名可乎。师笑曰。一字已多。郡守异之。既受具出蜀。遍谒有道尊宿。后往大沩依佛性。顷之入室陈所见。性曰。汝忒杀远在。然知其为<a>法器</a>。俾充侍者掌宾客。师每侍性。性必举法华开示悟入四字令下语。又曰。直待我竖点头时汝方是也。偶不职被斥。制中无依。寓俗士家。一日诵法华。至亦复不知何者是火何者为舍乃豁然。制罢归省。性见首肯之。圆悟再得　旨住云居。师至彼以所得白悟。悟呵云。本是净地屙屎作么。师所疑顿释。绍兴丁已眉之象耳虚席。郡守谓此道场久为蟊螣囊槖。非名流胜士莫能起废。诸禅举师应聘。尝语客曰。东坡云。我持此石归。袖中有东海。山谷云。惠崇烟雨芦雁。坐我潇湘洞庭。欲唤扁舟归去。傍人谓是丹青。此禅髓也。又曰。我敲床竖拂时。释迦老子孔夫子都齐立在下风。有举此语似佛海远禅师。远曰。此觉老语也。我此间即不恁么</p>
<p style="text-align: left">
	　　眉州中岩华严祖觉禅师。嘉州杨氏子。幼聪慧书史过目成诵。著书排释氏。恶境忽现悔过出家。依慧目能禅师。未几疽发膝上。五年医莫愈。因书华严合论毕夜感异梦。旦即舍杖步趋。一日诵至现相品曰。佛身无有生。而能示出生。法性如<a>虚空</a>。诸佛于中住。无住亦无去。处处皆见佛。遂悟华严宗旨。洎登僧籍府帅请讲于千部堂。词辩宏放众所叹服。适南堂静禅师过门谓师曰。观公讲说独步西南。惜未解离文字相耳。倘问道方外。即今之周金刚也。师欣然罢讲南游。依圆悟于钟阜。一日入室。悟举罗山道。有言时踞虎头收虎尾。第一句下明宗旨。无言时觌露机锋如同电拂。作么生会。师莫能对。夙夜参究忽然有省。作偈呈悟曰。家住孤峰顶。长年半掩门。自嗟身已老。活计付儿孙。悟见许可。次日入室。悟又问。昨日公案作么生。师拟对。悟便喝曰。<a>佛法</a>不是这个道理。师复留五年愈更迷闷。后于庐山栖贤阅浮山远禅师削执论云。若道悟有亲疏。岂有栴檀林中却生臭草。豁然契悟。作偈寄圆悟曰。出林依旧入蓬蒿。天网恢恢不可逃。谁信业缘无避处。归来不怕语声高。悟大喜。持以示众曰。觉华严彻矣。住后僧问。最初威音王末后娄至佛。未审参见甚么人。师曰。家住大梁城更问长安路。曰只如德山担疏钞行脚意在甚么处。师曰。拶破尔眼睛。曰与和尚悟华严宗旨相去几何。师曰。同途不同辙。曰昔日德山今朝和尚。师曰。夕阳西去水东流。上堂举。石霜和尚迁化。众请首座继踵住持。虔侍者所问公案。师曰。宗师行处如火烧冰。透过是非关。全机亡得丧尽道。首座滞在一色。侍者知见超师。可谓体妙失宗全迷向背。殊不知首座如鹭鸶立雪品类不齐。侍者似凤翥丹霄不萦金网。一人高高山顶立。一人深深海底行。各自随方而来。同会九重城里。而今要识此二人么。竖起拂子曰。龙卧碧潭风凛凛。垂下拂子曰。鹤归霄汉背摩天。僧问。如何是一喝如金刚王宝剑。师曰。血溅梵天。曰如何是一喝如踞地师子。师曰。惊杀野狐狸。曰如何是一喝如探竿影草。师曰。验得尔骨出。曰如何是一喝不作一喝用。师曰。直须识取把针人。莫道鸳鸯好毛羽</p>
<p style="text-align: left">
	　　潭州福严文演禅师。成都府杨氏子。僧问。如何是定林正主。师曰。坐断天下人舌头。曰未审如何亲近。师曰。觑着则瞎。上堂。当阳坐断凡圣迹绝。随手放开天回地转。直得日月交互。虎啸龙吟。头头物物耳闻目视。安立谛上是甚么。还委悉么。阿斯吒。咄</p>
<p style="text-align: left">
	　　平江府西山明因昙玩禅师。温州黄氏子。遍参丛席。宣和庚子回抵钟阜。适朝廷改僧为德士。师与同志数人入头陀岩食松自处。久之圆悟被旨居是山。亲至岩所令去须发。及悟诏补京师天宁。与师俱往命掌香水海。未几举枹击鼓顿明大法。凡有所问皆对曰。莫理会。故流辈咸以莫理会称之。住后上堂。汝有一对眼。我也有一对眼。汝若瞒还自瞒。汝若成佛作祖。老僧无汝底分。汝若做驴做马。老僧救汝不得。众檀越入山请上堂。说偈曰。我无长处名虚出。谢汝殷勤特地来。明因无法堪分付。谩把山门为汝开</p>
<p style="text-align: left">
	　　平江府虎丘雪庭元净禅师。双溪人也。上堂。知有底人过万年如同一日。不知有者过一日如同万年。不见死心和尚道。山僧行脚三十余年。以九十日为一夏。增一日也不得。减一日也不得。取不得舍不得。不可得中秖么得。翠云见处又且不然。山僧行脚三十年来谁管他一日九十日。也无得也无不得。处处当来见<a>弥勒</a>。且道弥勒在甚么处。金风吹渭水落叶满长安。上堂。说得须是见得。见得又须说得。见得说不得。落在阴界见解偏枯。说得见不得。落在时机堕在毒海。若是翠云门下。直饶说得见得。好与三十棒。说不得见不得。好与三十棒。翠云恁么道。也好与三十棒。遂高声召大众曰。崄。上堂。日日日东出。日日日西没。是时人知有。自古自今如麻似粟。忽然捩转话头亦不从东出。亦不从西没。且道从甚么处出没。若是透关底人闻恁么道。定知五里牌在郭门外。若是透不过者往往道。半山热瞒人。僧问。如何是到家一句。师曰。坐观成败。问不与万法为侣者是甚么人。师曰。远亲不如近邻　曰待汝一口汲尽西江水即向汝道。又作么生。师曰。近邻不如远亲。问。亡僧迁化向甚么处去。师曰。粪堆头。曰。意旨如何。师曰。筑着磕着</p>
<p style="text-align: left">
	　　衢州天宁讷堂梵思禅师。苏台朱氏子。上堂。趯翻生死海踏倒<a>涅槃</a>岸。世上无活人。黄泉无死汉。遂拈拄杖曰。讷堂今日拄杖子有分付处。也还有承当得者么。试出来担荷看。有么有么。良久掷拄杖下座。上堂知有底也吃粥吃饭。不知有底也吃粥吃饭。如何直下验得他有之与无是之与非邪之与正。若验不出参学事大远在。喝一喝。下座。上堂。山僧是杨岐四世孙。这老汉有个三脚驴子弄蹄行公案。虽人人举得秖是不知落处。山僧不惜眉毛为诸人下个注脚。乃曰。八角磨盘空里走</p>
<p style="text-align: left">
	　　岳州君山佛照觉禅师。上堂举。古者道。仰之弥高钻之弥坚。瞻之在前忽焉在后。诸人还识得者么。若也不识为尔注破。仰之弥高不隔丝毫。要津把断<a>佛祖</a>难逃。钻之弥坚真体自然。鸟啼花笑在碧岩前。瞻之在前非正非偏。十方坐断威镇大千。忽焉在后一场漏逗。堪笑云门藏身北斗。咄</p>
<p style="text-align: left">
	　　平江府宝华显禅师。本郡人也。上堂曰。吃粥了也头上安头。洗钵盂去为蛇画足。更问如何自纳败阙。良久高声召大众。众举首。师曰。归堂吃茶。上堂。禅莫参道休学。歇意忘机常廓落。现成公案早周遮。秖个<a>无心</a>已穿凿。直饶坐断未生前。难透山僧错错错</p>
<p style="text-align: left">
	　　绍兴府东山觉禅师。后住因圣。上堂。三通鼓罢诸人各各上来。拟待理会祖师西来意。还知剑去久矣么。设使直下悟去。也是斩头觅活。东山事不获已。且向第二头鞠拶看。以手拍禅床下座。上堂。花烂熳景暄妍。休说壶中别有天。百草头边如荐得。东高三丈西阔八寸。上堂举。昔广额屠儿一日至佛所扬下屠刀曰。我是千佛一数。<a>世尊</a>曰。如是如是。今时<a>丛林</a>将谓广额过去是一佛权现屠儿。如此见广额。且喜没交涉。又曰。广额正是个杀人不眨眼底汉。扬下屠刀立地成佛。且喜没交涉。又道广额扬下屠刀曰。我是千佛一数。这一佛多少分明。且喜没交涉。要识广额么。夹路<a>桃花</a>风雨后。马蹄何处避残红</p>
<p style="text-align: left">
	　　台州天封觉禅师上堂。无生国里未是安居。万仞崖头岂容驻足。且望空撒手直下翻身一句作么生道。人逢好事精神爽。入火真金色转鲜</p>
<p style="text-align: left">
	　　成都府昭觉道祖首座。初见圆悟。于即心是佛语下发明。久之悟命分座。一日为众入室。余二十许人。师忽问曰。生死到来如何回避。僧无对。师掷下拂子奄然而逝。众皆愕眙亟以闻悟。悟至召曰。祖首座。师张目视之。悟曰。抖擞精神透关去。师点头竟尔趋寂</p>
<p style="text-align: left">
	　　南康军云居宗振首座。丹丘人也。依圆悟于云居。一日仰瞻钟阁倏然契证。有诘之者。座酬以三偈。其后曰。我有一机直下示伊。青天霹雳电卷星驰。德山临济棒喝徒施。不传之妙于汝何亏。悟见大悦。竟以节操自高道望愈重。尝书壁曰。住在千峰最上层。年将耳顺任腾腾。免教名字挂人齿。甘作今朝百拙僧</p>
<p style="text-align: left">
	　　枢密徐俯字师川号东湖居士。每侍先龙图谒法昌及灵源语论终日。公闻之藐如也。及法昌归寂在笑谈间。公异之。始笃信此道。后丁父忧。念无以报罔极。命灵源归孝址说法。源登座问答已。乃曰。诸仁者。秖如龙图平日读万卷书。如水传器涓滴不遗。且道寻常着在甚么处。而今舍识之后。这着万卷书底又却向甚么处着。公闻。洒然有得。遂曰。吾无憾矣。源下座问曰。学士适来见个甚么便恁么道。公曰。若有所见则钝置和尚去也。源曰。恁么则老僧不如。公曰。和尚是何心行。源大笑。靖康初为<a>尚书</a>外郎。与朝士同志者挂钵于天宁寺之择木堂力参圆悟。悟亦喜其见地超迈。一日至书记寮指悟顶相曰。这老汉脚跟犹未点地在。悟[卑*页]面曰。瓮里何曾走却鳖。公曰。且喜老汉脚跟点地。悟曰。莫谤他好。公休去</p>
<p style="text-align: left">
	　　郡王赵令衿字表之号超然居士。任南康。政成事简。多与禅衲游。公堂间为摩诘丈室。适圆悟居瓯阜。公欣然就其炉锤。悟不少假。公固请。悟曰。此事要得相应。直须是死一回始得。公默契。尝自疏之。其略曰。家贫遭劫。谁知尽底不存。空屋无人。几度贼来亦打。悟见嘱令加护。绍兴庚申冬公与汪内翰藻李参政邴曾侍郎开。诣径山谒大慧。慧闻至乃令击鼓入室。公欣然袖香趋之。慧曰。赵州洗钵盂话居士作么生会。公曰。讨甚么碗。拂袖便出。慧起搊住曰。古人向这里悟去。尔因甚么却不悟。公拟对。慧拟之曰。讨甚么碗。公曰。还这老汉始得</p>
<p style="text-align: left">
	　　侍郎李弥逊号普现居士。少时读书五行俱下。年十八中乡举登第京师旋历华要。至二十八岁为中书舍人。常入圆悟室。一日早朝回至天津桥。马跃。忽有省。通身汗流。直造天宁。适悟出门遥见便唤曰。居士且喜大事了毕。公厉声曰。和尚眼花作甚么。悟便喝。公亦喝。于是机锋迅捷。凡与悟问答当机不让。公后迁吏部。乞祠禄归闽连江筑庵自娱。忽一日示微恙。遽索汤沐浴毕遂趺坐作偈曰。谩说从来牧护。今日分明呈露。虚空拶倒须弥。说甚向上一路。掷笔而逝觉庵道人祖氏。建宁游察院之侄女也。幼志不出适。留心祖道。于圆悟示众语下了然明白。悟曰。更须扬却所见始得自由。祖答偈曰。露柱抽横骨。虚空弄爪牙。直饶玄会得。犹是眼中沙</p>
<p style="text-align: left">
	　　令人本明号明室。自机契圆悟遍参明宿皆蒙印可。绍兴庚申二月望。亲书三偈寄呈草堂清。微露谢世之意。至旬末别亲里而终。草堂跋其偈后为刊行。大慧亦尝垂语发扬。偈曰。不识烦恼是菩提。若随烦恼是愚痴。起灭之时须要会。鹞过新罗人不知。不识烦恼是菩提。净花生淤泥。人来问我若何为。吃粥吃饭了洗钵盂。莫管他莫管他。终日痴憨弄海沙。要识本来真面目。便是祖师一木叉。道不得底叉下死。道得底也叉下死。毕竟如何。不许夜行投明须到</p>
<p style="text-align: left">
	　　成都府范县君者。婺居岁久。常坐而不卧。闻圆悟住昭觉。往<a>礼拜</a>请示入道因缘。悟令看不是心不是佛不是物是个甚么。久无所契。范泣告悟曰。和尚有何方便令某易会。悟曰。却有个方便。遂令秖看是个甚么。后有省曰。元来恁么地近[邱-丘+舟]</p>
<p style="text-align: left">
	　　临安府灵隐瞎堂远禅师。生于眉山金流镇彭氏。年十三投药师院僧宗辨出家祝发受具。即往成都习经论。还峨眉云岩寺。时徽禅师住焉。徽黄龙南四世孙。知见甚高。师初入门。值徽饭罢。于庭庑间闲行。师才见。即放包问曰。文殊为七佛祖师。未审什么人为文殊之师。徽云。金沙溪畔马郎妇。时有起铁拂者为首坐。师亦往亲近。起尝诱掖之两岁未有所得。一日<a>静坐</a>次有僧独行自语云。假四大以为盖覆。缘六尘而生心。忽遇六尘顿息。唤什么作心。师闻之忽有省。遽起告首座。首座可之。上方丈告徽。徽亦可之。明日即告行。同志挽留。师不听。曰吾师以为可。而我终未释然也。时圆悟自云居归蜀住昭觉。师造焉。每问话请益辞旨峭硬。圆悟深器之。一日圆悟普说。举庞居士问马祖。不与万法为侣者是什么人。马祖云。待汝一口吸尽西江水即向汝道。师闻举。豁然大悟仆于众中。众以为中风共掖起之。师乃曰。吾梦觉矣。至夜圆悟小参。师出问曰。净裸裸空无一物。赤骨律贫无一钱。户破家残乞师赈济。答云。七珍八宝一时拏。师曰。争奈贼不入谨家之门。答云。机不离位堕在毒海。师随声便喝。悟以拄杖击禅床云。吃得棒也未。师又喝。圆悟连喝两喝。师礼拜。悟大喜以偈赠师。有旧铁舌转关棙之语。众目之为铁舌远。自此机锋峻发无所抵捂矣。绍兴乙卯春眉守延居象耳山不赴。是岁圆悟示寂。叹曰。哲人云亡继之者谁乎。乃扁舟下峡。初抵淮南住龙蟠八年。绕琅邪又移婺之普济衢之定业。师自发明心要。即得游戏如风大<a>自在</a>三昧。尝因开炉升坐曰。天无门地无壁。<a>葫芦</a>棚上种<a>冬瓜</a>。两手扶犁水过膝。跳金圈吞栗棘毡。拍板对无孔笛。屈屈。独脚山魈解双趯。去年冬里无炭烧。今年定是无火炙。饥时饥到眼睛黄。穷时穷到赤骨立。屈屈。且道屈个什么。叵奈监寺副寺维那典坐直岁等。却与泥水匠商量。放出两头鸱鹘。咬杀佛殿脊。又上堂。举真净和尚示众云。天地与我同根。万物与我同体。脚头脚底横三竖四。北俱卢洲火发烧着帝释眉毛。东海龙王忍痛不禁。轰一声霹雳。直得倾湫倒嶽云暗长空。十字街头廖胡子。醉中惊觉起来拊掌呵呵大笑云。筠阳城中近来少贼。乃拈拄杖云。贼贼。师举了曰。是则一场卖弄不少。争奈鼻孔眼睛各有主在。何故葛藤堆里作窃未当白拈。酒店门前舍遗不是正贼。时东廊下恰犬吠。师乃唤<a>行者</a>探。门前有甚官客。大众皆回首。师曰。要见正贼么。遂哨指一声摇手下坐。其举扬大率如此。时妙喜杲谪梅州。有传师偈颂提唱以往者。妙喜骇云。老师暮年有子如是耶。因寓书通诚。并寄赠圜悟所付法衣。逮其得旨放归。师以颂迎之相遇甚欢。妙喜极口称誉。又题其真云。这川藞苴无真无假。一条白棒佛来也打。更有一般长处。解向钵盂里走马。自此人益归重。俄迁光孝。阅十年。安定郡王赵表之与师为世外交。侍郎曾开从师参叩。曾虽士大夫而饱参诸老。从妙喜游甚久。而未甚颖脱。至见师始尽余疑。后过南岳遂住南台。时龙王琏禅师方广行禅师者。皆月庵高第道着湖湘间。私相语云。此间壁立万仞。远何所措足乎。因请升座。设三十余问。皆佛祖誵讹险节关棙。学者罕到之处。师随机开答。辞旨深奥议论超诣。始大叹服。琏即率其属环拜云。此膝不屈于人久矣。未几过<a>天台</a>历住护国国清鸿福三寺。乾道丁亥尚书沈公德和守平江以虎丘大道场比不得人。力邀师主之。至则接物无倦法令整肃。适丁荒歉虽斋粥不继。而户外之屦常满。忘躯为法者集焉。道益显著。遂奉诏住高亭山崇先寺。未几与主者不合。退居迎照庵。再奉　诏住灵隐。开堂中使降香。祝圣罢。拈香曰。此一炷香天地莫能覆藏。佛眼莫能窥测。举处灭胡种族。拈来钝置杀人。累我三十年。荒草里横身。至令一平生作个不唧[口*留]汉。就中有些子謷讹。对众也须说破。山僧二十年前。被业风吹到岷峨山下荆棘林中。撞着个无孔铁锤。被他一击。半醉半醒。将谓哑却口一生开不得。二十年后又被业风吹去濯锦江头。葛藤堆里逢着个焦尾白额。是时亲遭一口。直无丧胆忘魂。开得口至今受用不尽。且道此香为二十年前见底知识即是。为二十年后见底知识即是。一鹤不栖双木。一客不烦两家。不见道。先行不到未后太过。而今贼身己露赃物现前。奉为前成都府昭觉先圆悟禅师大和尚。不重他对御谈空横行海上。只重他胸中无物肚里无禅。爇向炉中用酬法乳。于时　孝宗皇帝留神空宗。屡诏入内。赐号佛海禅师。始妙喜赞师真。有解向钵盂走马之语。至师对　御归以颂记之云。钵盂走马向天庭。惯踏天街马不惊。回首飞来峰上望。白云包尽帝都春。师说法格外作用不守规辙脱略窠臼。至于室中机缘尤为崄峻不可凑泊。尝指面前花问僧。唤作佛草料见成。唤作畜生口作人语。当恁么时参学眼在什么处。僧无语。师自代曰。五岳四渎名山大川。又问僧。三门前寸草不生。佛殿里如何得入。僧无语。自代曰。光剃头净洗钵。又问僧。一大藏教是恶口。如何是尔本身卢舍那。僧无语。自代曰。阿耨达池深四十丈阔四十丈。又问僧。有祖以来多少人错会。错则错了也如何免得此过。僧无语。自代曰。罪不重科。又问僧。尔是甚院。僧云。天宫院僧。师曰。既是天宫院为甚却两脚踏地。僧无语。自代曰。争怪得我。又一日升坐鸣鼓竟。师坐帐内。侍者寻师不见。师拨开帐曰。只在这里因什么不见。侍者无语。自代曰。大斧斫三门。又一日因书记维那相争来投。师揭牓曰。书记维那行令不正。老僧罚油。行者吃棒。令二人下语。维那云。难逃智鉴。师曰。不是不是。书记无语。二人俱逐出。又因净慈先驰至通书。师问。尔长老甚处人。先驰云。和尚大似不识。师曰。尔是甚处人。先驰云。越州。师曰。猛虎不食伏肉。又因在病有僧相看。师问僧。老僧昨夜火星出宫了。至今因甚痾屎不出。僧云。老老大大向东司里作活计。师曰。承言虽会宗勿自立规矩。既不识如何乱统。即时逐出。自代曰。摩竭罗国亲行此令。僧入身师起身问。更不着布裈相见。僧叉手近前云。今日亲见瞎堂。师呵呵大笑。僧云。伎俩已尽。师抚掌一下。时有日本国僧觉阿。通天台教颇工书。能道诸国语。初来谒师气甚锐。师徐以<a>禅宗</a>晓之。居三年顿有得。作投机五颂而去。语在觉阿传。他日因海商传其国圆城寺主者觉忠诗书来谢。而师宗旨遂分一派于日本国焉。淳熙二年闰九月旦上堂。说偈曰。淳熙二年闰。季秋九月旦。闹处莫出头。冷地着眼看。明暗不相干。彼此分一半。一种作贵人。教谁卖柴炭。向尔道。不可毁不可赞。体若虚空没崖岸。相呼相唤归去来。上元定是正月半。于时都下喧传。颇疑师当以正月十五日迁化。遂达　上听。至期无疾升坐祝圣如常仪。又俗官诣寺修斋。再升坐讫。即语知事头首分伴官客。及施主斋。齐时侍者并赴堂。是日都下人竞集　上亦密遣中使伺师起居。皆见师往来如常。时迭归奏。斋罢侍者与俗官同上方丈。但见门扃闭甚密。师素蓄一黑猿。颇驯能知人意。因衣以布裰命之曰。猿行者。至是求师不见。因窥于窗隙中。但见猿手持一卷书人立于床前。遂亟从后路至榻前。拨开帐子而师已化矣。取猿手中书观之。乃辞世颂曰。抝折秤锤。掀翻露布。突出机先。鸦飞不度。留十日颜色不变。寿七十四。坐五十九夏。得法者了乘如本齐已慧冲皆住大刹。对　御语一卷。乾道七年正月二十日。有　旨令灵隐长老慧远引见。晦日召至选德殿奏曰。臣本凡愚生于西蜀。早闻道于圆悟禅师。养拙山林几四十年。仰闻　陛下即位以来。优恤生灵护持<a>宗教</a>。所谓以佛心而治天下。臣夤缘庆幸。依近天颜不胜万感</p>
<p style="text-align: left">
	　　上曰。圆悟是谁。师对。名克勤。建炎初太上皇帝驻跸维扬。召对赐号圆悟禅师。即臣之师也</p>
<p style="text-align: left">
	　　上曰。惜不及见之。杲何如。师对。宗杲与臣同出圆悟之门</p>
<p style="text-align: left">
	　　上曰。卿甚时来灵隐。师对。去冬会庆节前一日入寺。今蒙　陛下恩遇。获睹清光。一门师资。岂胜荣遇。臣谨以旧所赞颂十篇上进。读罢　上赐坐。遂谢恩就坐</p>
<p style="text-align: left">
	　　上曰。如何免得生死。师对。不悟大乘道终不能免</p>
<p style="text-align: left">
	　　上曰。如何得悟。师对。本有之性若以岁月磨去无不悟者</p>
<p style="text-align: left">
	　　上曰。悟后如何。师对。悟了始知　陛下所问与臣所对。悉皆不是</p>
<p style="text-align: left">
	　　上曰。一切处不是后如何。师对。脱体现前了无毫发可见之相</p>
<p style="text-align: left">
	　　上肯首。师又曰。古德云。无所是是菩提</p>
<p style="text-align: left">
	　　上曰。即心即佛如何。师对。目前无法。陛下唤什么作心。上曰。如何是心。师遂起身叉手而立曰。只这是</p>
<p style="text-align: left">
	　　上笑。复问德山临济悟道因缘。师具言其详</p>
<p style="text-align: left">
	　　上又问曰。频呼小玉元无事只要檀郎认得声。此圆悟所得处。只是要人认得声。师对。昔有陈度支。问道于五祖演和尚。五祖云。小艳诗中亦是说禅。时圆悟侍立。因问云。如何是禅。五祖云。频呼小玉元无事只要檀郎认得声。如何是祖师西来意。庭前柏树子。如何是佛麻三斤。圆悟遂长嘘一声忽然有悟。时恰有鸡啼。圆悟云。尔亦会禅。五祖云。汝作么生会。圆悟云。去却胸中物丧尽目前机。五祖云。此汉彻了也</p>
<p style="text-align: left">
	　　上曰。好好。师又曰。悟得后千句万句乃至一大藏教只是一句。上曰。是那里一句。师对。好语不出门</p>
<p style="text-align: left">
	　　上曰。不与万法为侣可参乎。师对。老庞致此一问。直得惊天动地超今古脱是非离言说无依倚。正如　陛下至尊至贵大道本然</p>
<p style="text-align: left">
	　　上曰。只是不在有无。师对。离却有无底亦不要</p>
<p style="text-align: left">
	　　上曰。卿如何。师举起一拳随奏曰。臣山林野人举止乖疏不识礼度。乞　陛下宽贷。上曰。不妨说禅。又问。得道者谁。师对。学道之人甚众。随其器量浅深。入室处可验。得底人他亦自知时节。昔有曾开侍郎亦近道</p>
<p style="text-align: left">
	　　上曰。他如何有悟。师对。曾尝问。如何是善知识。臣云。灯笼露柱猫儿狗子。皆称善知识何必更问。曾云。既称善知识。为甚赞即<a>欢喜</a>毁即烦恼。臣云。侍郎曾见善知识否。曾云。开三十年参禅如何不见。臣云。欢喜处见。烦恼处见。曾茫然。臣震喝一声。曾拟开口。臣又喝。复搊住云。开口底不是曾侍郎。曾侍郎向甚处去。曾不觉点头长嘘。臣举手长揖云。侍郎且喜大事了毕。曾遂作投机颂云。咄哉老驴。丛林妖[薛/女]。震地一声。天机漏泄。有人更问意如何。拈起拂子劈口截</p>
<p style="text-align: left">
	　　上曰。更有何人。师对。<a>学佛</a>者众机缘亦广。切恐有劳圣听不敢多奏。乃云。臣乞回寺与诸衲子传佛心宗仰报覆焘之恩。愿　陛下早复中原以慰四海之望</p>
<p style="text-align: left">
	　　上曰。后来更要说话在。师对。谨当退听。遂谢恩下殿。三月七日复有　旨。八日午时。候驾过德寿宫回。令灵隐径山长老同入迁德殿引见。既见赐坐</p>
<p style="text-align: left">
	　　上曰。灵隐径山皆大刹。每令臣寮择人住持。师对。荷陛下不忘<a>灵山</a>付嘱。不以形服见弃。林下之人。何以仰报</p>
<p style="text-align: left">
	　　上曰。去秋水潦今岁何如。师对。腊雪应期必有丰年之兆</p>
<p style="text-align: left">
	　　上曰。朕极忧民间荒歉。师对。臣亦恐春间细民艰食。赖　陛下圣德所感。今二麦将熟米价稍平。中外得人已行赈济。但得一饱则农务有绪。皆　陛下生成之赐</p>
<p style="text-align: left">
	　　上曰。秋间更得一熟民间稍苏。师对　陛下以百姓心为心。圣虑既坚必随心念</p>
<p style="text-align: left">
	　　上曰。普闻黄彦节举古云。心随万境转转处实能幽。因得受用以虚心应物。径山对。虚明自照不劳心力。师对。此乃三祖大师<a>信心</a>铭。正为有所证悟者说</p>
<p style="text-align: left">
	　　上曰。如何。师对。至道无难唯嫌拣择。但莫憎爱。洞然明白。毫厘有差天地悬隔</p>
<p style="text-align: left">
	　　上喜甚。师复奏曰。容臣录一本并铁舌庵录前后奏对录上进</p>
<p style="text-align: left">
	　　上曰。甚好。又问。一口吸尽西江水理会不出。师对。理会不得。无义路处直下便是</p>
<p style="text-align: left">
	　　上曰。更数年须可晓。师对。但于一<a>刹那</a>间以悟为则。问对既久。师乃奏曰。臣恐久劳　圣听。谢恩下殿。八年正月二十八日车驾幸灵隐寺至冷泉亭。师起居罢。侍臣传　旨长老归寺。上至三门下马。师再起居</p>
<p style="text-align: left">
	　　上曰。行则个师侍。行至藏殿前。师奏曰。修廊高峻恐艰圣步</p>
<p style="text-align: left">
	　　上曰。不妨。遂行至僧堂前。入僧堂。师先至方丈焚香。上至方丈。师起居。上首看　太祖皇帝所赐京师能仁寺<a>佛牙舍利</a>　上以手捧至额加敬。师以佛牙事迹进呈。至遇安堂一笑轩。读大慧宗杲至梅阳所寄法衣书。云超然居士是个中人。恐有未至处。当与商量</p>
<p style="text-align: left">
	　　上见此曰。迟两年惜不及召宗杲</p>
<p style="text-align: left">
	　　上问曰。超然如何。师对。超然居士与圆悟先师及大慧游从之久。令臣与他痛下毒手</p>
<p style="text-align: left">
	　　上笑。又见语录三策在方丈前案上并奏对状一纸</p>
<p style="text-align: left">
	　　上曰。此是什么。师奏。向来乞进三祖大师信心铭及铁舌庵传与前后奏对录　上有旨令收入。次至交芦室见师画像。乃问曰。此是谁。师对。此是僧徒画臣顶相。求赞</p>
<p style="text-align: left">
	　　上曰。此是画底那个是真底。师叉手躬身云。春气和暖恭惟圣躬万福</p>
<p style="text-align: left">
	　　上大笑。上观圆悟禅师像。师读所题赞曰。好个脱洒老衲。写得十分相似。八住海内丛林。逢着唯论此事。海口辩涌洪涛。到了不说一字。慧远把断纲宗。负荷阔行大步。炉鞴快下钳锤。提持向上底路</p>
<p style="text-align: left">
	　　上曰。此便是向时所说光尧在维扬登对底。师对。便是</p>
<p style="text-align: left">
	　　上观释迦出山相。奏曰。此吴道子画。师亦读所题赞曰。大哉释迦文。福聚海无量。此地少朱砂。赤土也为上。我今稽首礼赞扬。留与人天作榜样</p>
<p style="text-align: left">
	　　上观临济像曰。此是临济。师对。临济禅师乃曹州人。臣十二世祖师也</p>
<p style="text-align: left">
	　　上周览山林乃曰。想雪下时可观。师对。更有上方尤好。上回。师随至东廊法堂前</p>
<p style="text-align: left">
	　　上观壁画。师奏曰。此乃历代高僧</p>
<p style="text-align: left">
	　　上曰。如今有否。师对。西廊工已就</p>
<p style="text-align: left">
	　　上指华严变相。师随问奏答。语意相契</p>
<p style="text-align: left">
	　　上遂回驾。师谢恩而归。翌日有旨赐绢帛等。是年八月六日有　旨宣。灵隐长老七日同官员僧道入内就观堂斋。斋罢赴观堂前起居　上赐坐赐茶。谢恩次续有　旨。独宣灵隐长老至观堂东合。师随入奏曰。臣等今日蒙　陛下赐净供。三教毕集。此一段胜事。世所希有。感荷圣恩</p>
<p style="text-align: left">
	　　上曰。可谓胜事遂赐坐</p>
<p style="text-align: left">
	　　上曰。有一两件事欲问卿。师对曰。臣愿闻　圣训</p>
<p style="text-align: left">
	　　上曰。前日唾梦中忽闻钟声。遂觉。未知梦与觉是如何。师对　陛下问梦中底觉来底。若问觉来底。而今正是寐语。若问梦中底梦觉无殊。教谁分别。梦即是幻。知幻即离。离幻即觉。觉心不动。所以道。若能转物即同如来</p>
<p style="text-align: left">
	　　上曰。梦幻既非。且钟声从甚处起。师奏。从　陛下问处起　上笑</p>
<p style="text-align: left">
	　　上复问。前日在此合静坐。忽然思得向时所举不与万法为侣。只这不与万法为侣也大奇。朕从这里有个见处。师奏曰。不与万法为侣。陛下作么生会</p>
<p style="text-align: left">
	　　上曰。四海不为多。师奏曰。一口吸尽西江水又如何</p>
<p style="text-align: left">
	　　上曰。亦未尝欠阙。师奏曰。臣每于入室时常问衲云。如何是斩新一句。拟议劈胸便打。有时问云。如何是向上一路。未开口也打</p>
<p style="text-align: left">
	　　上曰。因甚却如此。师对。才涉思惟即成剩法。才落阴界即是生死根本。参禅如斲轮拟议勿干涉。如击石火似闪电光。已是钝置了也。何故法无二法。心无别心。天无二日。所以德山悟道了封却佛殿门乃云。有尔便<a>无我</a>有我便无尔。方能见道。近有一士人。到寺见方丈壁间臣所作偈颂。乃云。好偈颂。臣问曰。闻公学伊川之学。排佛氏是否。士人不对。臣又问曰。只如德山示众云。释迦弥勒是担屎汉。十地<a>菩萨</a>。是守田奴。莫也是排佛么。士人惘然。臣曰。这里有一条活路。若看得见受用不尽。如看不见非但招因带果。更有事在。观公所见未曾遇人。且坐吃茶。前日又有一官人问。长老年多少。臣云。七十岁。官人云。颐养得好。臣云。菜羹粥饭僧何足道。官人云。性命事如何。臣云。老僧无性命。官人云。如何无。臣云。也无如何。官人遂摇头云。第恐未是在。臣云。非但横点头未是。直饶正点。头也未是在。官人良久再问云。官员与禅僧如何。臣云。只一般。官人云。官员进身仕路。禅僧宴坐林间。安得一般。臣云。适来未与公相见时也一般。而今相见了也一般。直饶相赞相毁也一般。所以道。那伽常在定无有不定时。官人云。长老语异。可别觅一杯茶。臣云。寺事多故不能从款。大率古今言句正如　陛下向时所作布袋赞。其略曰。别别分明一点红炉雪岂容存驻也</p>
<p style="text-align: left">
	　　上曰。作颂最难。师奏曰。昔时叶县省禅师。有一法嗣住汉州什邡方水禅院曾作偈示众曰。方水潭中鳖鼻蛇。拟心相向便榆椰。何人拔得蛇头出</p>
<p style="text-align: left">
	　　上曰。更有一句师对。只有三句</p>
<p style="text-align: left">
	　　上曰。如何只有三句师对。意有待焉。二百年后无人下语。后大隋元靖长老举前三句了。乃着语云。方水潭中鳖鼻蛇。又佛果圆悟禅师。亦于第三句下着语云。云门胡饼赵州茶。臣于第三句下着语云。嚤呢哒哩吽[口*发]吒　上笑曰。甚好。又问。古今得受用者谁。师对　太宗皇帝</p>
<p style="text-align: left">
	　　上曰。闻太宗皇帝得大受用。师对　太宗皇帝一日幸大相国寺。见僧看经次问云看甚经。僧云。仁王护国经　太宗皇帝云。既是朕经。为甚却在卿手里。僧无语。臣亦曾代下一转语</p>
<p style="text-align: left">
	　　上曰。卿如何代语。师对。当时只将经卷。当笏鞠躬云。愿　陛下万岁万岁万万岁</p>
<p style="text-align: left">
	　　上曰。好好。师奏曰　太宗皇帝又尝见一僧问云。卿是何人。僧云。塔主　太宗皇帝云。既是朕塔。因甚是卿作主。其僧又无语。臣亦代语云　圣恩普被　上首肯。久之忽闻窗外报未牌。师奏曰　陛下日应万机。臣不敢久留恐劳　圣听。谢恩下殿。九年四月二日有　旨。四月八日宣入<a>内观</a>堂斋。斋罢同众起居　上问曰。相将结夏。师奏曰。此乃丛林成规。西天于结夏日铸蜡人藏土窟中。结夏九十日。戒行精洁则蜡人冰。不然则蜡人不全。故号为僧蜡</p>
<p style="text-align: left">
	　　上曰。观行如何天竺法。师奏云。今日十六人入观堂修三年净观</p>
<p style="text-align: left">
	　　上曰。观者是观想。忘想颠倒相持何时得了。师对。以贼捉贼将心觅心。故楞严呵云。想念不可脱云何获圆通</p>
<p style="text-align: left">
	　　上曰。如华严大经要妙。只在偈赞处。争如十地顿超。师对。如<a>华严经</a>偈赞。只闻得四句则八十一卷华严一时了毕</p>
<p style="text-align: left">
	　　上曰。须尽底透得彻始得。师对。曹洞下禅多云。直须尽底去。如何得尽底去。上掷下羽扇于榻前默然正坐。时众皆惘然相顾无语。师即起身近前奏曰。今日乃释迦如来诞庆之辰　陛下作此一段胜事。臣等见所未见闻所闻。时大雨乃曰。直得天雨四花地摇六震。适来诸山皆有颂臣独无。而今辄有一颂</p>
<p style="text-align: left">
	　　上曰。如何。师对。未至禁门时举似　陛下了也</p>
<p style="text-align: left">
	　　上曰。何妨再举一遍看。师对不可头上更安头</p>
<p style="text-align: left">
	　　上曰。朕也要知。师退一步奏曰。臣深领此一问</p>
<p style="text-align: left">
	　　上曰。更有也无。师对。当似今日。又奏曰。昔见台州守宗颖。问因看<a>法华经</a>云。佛身长无量百千万亿那由他由旬。到此直是疑着。是时臣掷下扇子于地上云。尔且道。我扇长多少。与佛身相去几何。渠惘然无答</p>
<p style="text-align: left">
	　　上曰。此是妙处如庖丁解牛。师对。不见全牛可下刀。无垢光中本三昧　上首肯之。师谢恩归位</p>
<p style="text-align: left">
	　　上曰。修<a>禅定</a>者如何。师对。初机若有所习则不名大定。大定等虚空了无修习处。亦无起灭出入处　陛下看此习定之者。尽是未证果位凡夫。直饶习到四禅八定亦未为究竟。故圭峰宗密禅师云。非想定后还作非狸之身。昔有僧名顶三教。尝作偈示众云。四禅舍念常清净。半是真如半是空。此处<a>修行</a>多岐路。行人到者莫匆匆。一边顿证则一念作佛。一边差别则堕在二乘。穷空不归四六二万十千劫。修行再入轮回。故云。繁兴永处那伽定。那伽常在定无有不定时。乃至风动尘起云行雨施悉皆在定。傅大士云。欲学诸三昧。是动非在禅。心随境界流。云何名为定。此乃是不动真智也　上曰是。众皆起谢恩下殿。师再入奏曰。臣去年八月二日奏对录。并七佛偈。日本国法师问道录。三日前亦曾乞进</p>
<p style="text-align: left">
	　　上曰。已看得数版未了在。师奏曰。七佛偈去冬因沈介尚书问。第三毗舍浮佛偈云。假借四大以为身。心本无生因境有。前境若无心亦无。罪福如幻起亦灭</p>
<p style="text-align: left">
	　　上曰。他如何问。师奏曰。前境若无心亦无。他到此生疑。却问如何。臣答云。未有尚书时唤什么作境。心境俱空是个什么。渠默有契证</p>
<p style="text-align: left">
	　　上曰。朕近日于四海不为多处。别得一转语云。明镜绝纤尘。师奏曰。臣感蒙　圣训。谢恩下殿</p>
<p style="text-align: left">
	　　台州洪福子文禅师上堂。不昧不落作么会。会得依前堕野狐。一夜凉风生画角。满船明月泛江湖</p>
				</div></div><hr><script charset='utf-8' src='../../js/footer.js'></script></body></html>