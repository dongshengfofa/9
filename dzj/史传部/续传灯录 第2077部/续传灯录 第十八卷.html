<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修续传灯录 第十八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>续传灯录 第十八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>续传灯录 第十八卷</strong></p>
<p style="text-align: left">
	　　续传灯录卷第十八目录</p>
<p style="text-align: left">
	　　大鉴下第十四世</p>
<p style="text-align: left">
	　　泐潭英禅师下法嗣一十一人法轮齐添禅师慧明云禅师仰山友恩禅师大沩齐恂禅师(已上四人见录)方广怀纪禅师宝盖自俊禅师上封行瑜禅师<a>华藏</a>叔聪禅师宝相涌禅师乌崖垂义禅师石霜子高禅师(已上七人无录)</p>
<p style="text-align: left">
	　　仰山行伟禅师法嗣八人谷隐静显禅师黄檗永泰禅师龙王善随禅师慧日明禅师(已上四人见录)王氏山慧先禅师寒磎子和禅师木平庆禅师圣果永聪首座(已上四人无录)</p>
<p style="text-align: left">
	　　百丈元肃禅师法嗣一十二人仰山清蕳禅师百丈惟古禅师月珠神鉴禅师(已上三人见录)垂拱法满禅师永寿信诠禅师洛浦观通禅师清泉道隆禅师西峰元弼禅师法教凝禅师九仙辅禅师鹿苑业禅师凤凰有璲禅师(已上九人无录)</p>
<p style="text-align: left">
	　　黄檗惟胜禅师法嗣一十六人昭觉纯白禅师(一人见录)太平齐禅师石霜允真禅师白水居约禅师广利文易禅师云顶表奇禅师普通了如禅师天王居岸禅师承天处幽禅师西禅灯禅师灵泉悟迁禅师宁国希则禅师马溪惟广禅师望川山遵古禅师马祖怀俨庵主吕微仲丞相(已上十五人无录)</p>
<p style="text-align: left">
	　　隆庆庆间禅师法嗣三人安化闻一禅师(一人见录)龙须聪禅师资福普滋禅师(已上二人无录)</p>
<p style="text-align: left">
	　　云盖守智禅师法嗣九人宝寿最乐禅师道场法如禅师石佛慧明禅师(已上三人见录)大乘玑禅师开福文玉禅师大宁纪禅师仰山普禅师桃林希倩禅师报恩有机禅师(已上六人无录)</p>
<p style="text-align: left">
	　　上蓝顺禅师法嗣四人苏辙参政(一人见录)方广继通禅师佑圣云智禅师金颜逸禅师(已上三人无录)</p>
<p style="text-align: left">
	　　隆庆利俨禅师法嗣一人香严先禅师(一人无录)</p>
<p style="text-align: left">
	　　隐静守俨禅师法嗣二人广慧宗贤禅师吉祥法顺禅师(已上二人无录)</p>
<p style="text-align: left">
	　　本觉守一禅师法嗣十人越峰粹圭禅师寿山本明禅师<a>天台</a>如庵主西竺尼法海禅师(已上四人见录)福果奉华禅师西峰惟辩禅师法济元轼禅师牛头昱先禅师玄沙智章禅师本觉钦禅师(已上六人无录)</p>
<p style="text-align: left">
	　　乾明慧觉禅师法嗣二人长庆应圆禅师(一人见录)宝积清及禅师(一人无录)</p>
<p style="text-align: left">
	　　长芦崇信禅师法嗣一十五人妙空智讷禅师慧林怀深禅师智者法诠禅师光孝如瑰禅师天衣如哲禅师(已上五人见录)石塔铨禅师万寿明禅师资圣怀悟禅师天衣智暹禅师资福梵钦禅师光孝净真禅师灵岩显颙禅师庆善智照禅师西禅道暹禅师龙门法秀庵主(已上十人无录)</p>
<p style="text-align: left">
	　　开先珣禅师法嗣二人延昌熙咏禅师开先宗禅师(已上二人见录)</p>
<p style="text-align: left">
	　　保宁英禅师法嗣一十一人广福惟尚禅师雪窦法宁禅师<a>罗汉</a>勤禅师罗汉善修禅师(已上四人见录)吉祥齐果禅师无为智全禅师虎丘通禅师香山常禅师华藏宜禅师广教守渊禅师广教原照禅师(已上七人无录)</p>
<p style="text-align: left">
	　　夹山自龄禅师法嗣三人西峰法聪禅师兜率惟显禅师层山珊禅师(已上三人无录)</p>
<p style="text-align: left">
	　　元丰清满禅师法嗣三人长兴宗朴禅师雪峰宗演禅师卫州王大夫(已上三人见录)</p>
<p style="text-align: left">
	　　仙洞仙禅师法嗣一人明教道禅师(无录)</p>
<p style="text-align: left">
	　　净因觉禅师法嗣二人华严惠兰禅师(一人见录)亚松圣禅师(一人无录)</p>
<p style="text-align: left">
	　　大洪智禅师法嗣一人天章枢禅师(见录)</p>
<p style="text-align: left">
	　　<a>甘露</a>宣禅师法嗣一人妙湛尼文照禅师(见录)</p>
<p style="text-align: left">
	　　瑞岩居禅师法嗣二人万年处幽禅师(见录)护国元瑞禅师(无录)</p>
<p style="text-align: left">
	　　净因岳禅师法嗣一人鼓山体淳禅师(见录)</p>
<p style="text-align: left">
	　　金山慧禅师法嗣一人报恩觉然禅师(见录)</p>
<p style="text-align: left">
	　　大鉴下第十四世</p>
<p style="text-align: left">
	　　泐潭洪英禅师法嗣</p>
<p style="text-align: left">
	　　南岳法轮齐添禅师。僧问。学人上来乞师指示。师曰。汝适来闻鼓声么。僧云闻。师曰。还我话头来僧<a>礼拜</a>。师笑曰。令人疑着。又上堂喝一喝曰。师子哮吼。又喝一喝曰。象王嚬伸。又喝一喝曰。狂狗逐块。又喝一喝曰。鰕跳不出斗。乃曰。此四喝有一喝堪与<a>佛祖</a>为师。明眼衲僧试请拣看。若拣不出大似日中迷路。又上堂良久曰。性静情逸。乃喝一喝曰。心动神疲。遂顾左右曰。守真志满。拈拄杖曰。逐物意移。蓦召大众曰。见怪不怪其怪自坏</p>
<p style="text-align: left">
	　　泉州慧明云禅师。僧问。般若海中如何为人。师曰。云开银汉迥。僧云。毕竟又如何。师曰。棒头见血。问毗婆尸佛早留心直至如今不得妙意旨如何。师曰。丑拙不堪当。僧云。忽然当又作么生。师曰。半钱也不直。僧云。如何即是。师曰。赵州南石桥北。僧礼拜。师击禅床三下。上堂曰。少室遗风曹溪要旨。黄檗收来临济扶起。三关戈甲竞头分。四拣开遮何止此。定宗乘立纲纪。当机验取庐陵米。更从升合定高低。争似备师封白纸。象骨提心暗喜。同风今古播<a>丛林</a>。切忌叩牙惊着齿。又曰。雪峰鳖鼻。沩山水牯。临济三关。云门一普。劝君一一透将来。捉取大雄山下虎</p>
<p style="text-align: left">
	　　袁州仰山友恩禅师上堂。以拄杖击禅床一下曰。佛冷祖令瓦解冰销。半字满字千山万水。衲僧门下草偃风行。然虽如是官不容针私通车马。有一则奇特因缘举似大众。良久曰。达磨九年空面壁。西归羞见洛阳人。又曰。烟云开处日月齐明。影落千江光含万象。头头显焕无非自己家风。物物全彰尽是祖师活计。于斯明得则点头咽唾。于此未明且摆臂摇头。恁么说话大似傍若无人。若有人一个出来咳[口*敕]一声。山僧退身三步</p>
<p style="text-align: left">
	　　潭州大沩齐恂禅师。僧问。玉兔不怀胎犊牛为什么却生儿。师曰。着槽厂去。僧云。牧牛坡下。师曰。莫教落草。僧云。步步踏着。师曰。草里汉。乃曰。头角未生时荐得。早犯山僧苗稼了也。更待擎头戴角异类中来生儿养犊。其何以堪。不见仰山云。一回入草去一回把鼻牵。然虽如是不免犯人苗稼。且道如何得不犯。良久曰。铁牛不吃栏边草。直上须弥顶上眠。又曰。青山叠叠水茫茫。猿爱岩前果熟香。更有一般堪羡处。谁知别有好思量</p>
<p style="text-align: left">
	　　仰山行伟禅师法嗣</p>
<p style="text-align: left">
	　　襄州谷隐静显禅师。僧问。觌面相呈事若何。师曰。清风来不尽。僧云。通上彻下丝毫不纳也。师曰。明月照无私。问文彩既彰愿闻举唱。师曰。巡海夜叉头戴角。僧云。祇园五叶花开处。不别东君别是春。师曰。重叠关山路。问一镞破三关即不问。道人相见时如何。师曰。贼身已露。乃曰。三日一风五日一雨。时清道泰歌谣满路。释迦掩室谩商量。净名杜口休更举。要知极则本根源。识取南庄李胡子。敢问诸人。秖如李胡子有甚长处会么。今年必定有来年。不如剩种来年粟。又曰。晷运推移日长一线。且道<a>佛法</a>长多少。自曰。九九八十一。诸人还会么。若无人会。山僧为珍重说。偈言。九九八十一。日南长至日。晷运既推移。大家相委悉。非为世谛流布。且要应时纳祐参。又曰。今朝正月五。大众明看取。火上更加热。苦中更加苦。堪笑谷隐太无端。空谷岩前流谜语。喝一喝。又曰。语默视瞬皆说。见闻觉知尽听。香积世界餐香饭悟无生。极乐国中听风柯悟般若。遂拈拄杖曰。若将耳听终难晓。眼处闻声方得知。卓一下</p>
<p style="text-align: left">
	　　瑞州黄檗山祇园永泰禅师。随州人。僧问。如何是祖师西来意。师曰。铁铸就。僧拟议。师曰。会么。僧礼拜。师曰。何不早如此</p>
<p style="text-align: left">
	　　潭州龙王山善随禅师。僧问。如何是龙王境。师曰。水晶宫殿。曰如何是龙王如意宝珠。师曰。顶上髻中。僧礼拜。师曰。莫道不如意好</p>
<p style="text-align: left">
	　　庐山慧日明禅师上堂。不用心求唯须息见。三祖大师虽然回避金钩。殊不知已吞红线。慧日又且不然。不用求真并息见。倒骑牛兮入佛殿。牧笛一声天地宽。稽首瞿昙真个黄面</p>
<p style="text-align: left">
	　　百丈元肃禅师法嗣</p>
<p style="text-align: left">
	　　袁州仰山清蕳禅师。僧问。优钵昙华今日现。愿将花蕊接迷情。师曰。但得雪消去。自然春到来。僧云。一闻千悟立证圜通也。师曰。心不负人面无惭色。问二十年来方外客。今朝出世事何如。师曰。云从龙风从虎。僧云。万丈白云藏不得。一轮明月耀青天。师曰。行到水穷处<a>坐看云起</a>时。问集云峰下分明事。请师分付四藤条。师曰。赵州八十方行脚。僧云。得恁么不知时节。师曰。行到南泉即便休。乃曰。乍临胜席实慰灵襟。昔日闻说千端。不如一日得到。僧归山舍人返郡城。事有迁移理无改易。何也。湘水直连秀水。出山还入一山。动静去来岂妨湛寂。郡峰列岫常露自己家风。夹道青松直透长安大路。烟云横野殿阁凌空。不移跬步之间。顿入华藏世界。入则不无。还见善财么。遂垂下一足曰。久参上士已自知归。乍到禅人不妨立地一时构取。又曰。新律才分霞光报晓。天<a>色欲</a>暖还冷。气候似冬忽春。盖鸿蒙之象初升。乃严凝之寒未退。时须顷刻已属东君。勿此为劳共称得岁。刚有一人不在斯限。天地无由盖载。寒暑岂得推迁。日月莫谐照临。阴阳卒难变易。若教此人受岁。终是不甘。时节到来又争讳得。且道受岁人与不受岁人。两家相见如何作贺。良久曰。寒随一夜去春逐五更来</p>
<p style="text-align: left">
	　　瑞州百丈维古禅师。上堂大众集定。拈拄杖示众曰。多虚不如少实。卓一下便起</p>
<p style="text-align: left">
	　　嘉定府月珠神鉴禅师。僧请笔师语要。师曰。达磨西来单传心印。曹溪六祖不识一字。今日诸方出世语句如山重增绳索。乃拍禅床曰。于斯荐得犹是钝根。若也未然。白云深处从君卧。切忌寒猿中夜啼</p>
<p style="text-align: left">
	　　黄檗惟胜禅师法嗣</p>
<p style="text-align: left">
	　　成都府昭觉纯白禅师。梓州飞乌人姓支氏。父谦闻法于松山道者。以死生为戏。白衣梵行缁俗无出其右者。尝云。吾根钝不得入圆顿。愿有子续佛慧命足矣。师少闻父诲。谛听沉思有如夙习。一日跃过溪忽有省不觉失笑。送往依<a>峨眉山</a>华严寺落发受具。父子相与遍历成都讲肆。通性相宗经论。去之南游首谒澧州太平俊禅师。俊大奇之。谓真吾法子也。付以十三条<a>说法</a>大衣。师逊却之。后诣黄檗山礼真觉胜禅师亲近岁余。未始一顾师奉事益勤。胜一日忽抬眸视之。师咄曰。这老汉把不定作么。胜大笑乃为印证心地。元丰末宗室南康郡王。自黄檗邀胜诣辇下。师侍行。未几会太学生上书讼博士者。语连胜有旨放归蜀。门人星散。独师负巾钵以从。会成都府帅奏改昭觉为十方。问真觉谁可住持。真觉以师应请。师既领院遵南方规范一变律居。上堂示众有曰。不超性海是理事缚。不透声轮是语言缚。于是蜀之净侣靡然向风。经肆讲席为之一空。朝散郎冯敢。奉议郎段玘。天台山隐者宋放。唐安文士相里昱。皆抠衣执<a>弟子</a>礼。元祐末峨眉白水僧正阙。丞相蔡京时帅成都。命师住。师不乐遂并昭觉辞之。蔡察其诚复请归旧刹。益建立纲宗孤硬峭整。大为同辈所嫉谤讟盈路。师不恤也久而自定。师示疾以颂付小师宗显曰。风高月冷。水远天长。出门无影。四面八方。怡然而寂。俗寿五十九。坐三十四夏。小师得法出世者曰宗显宗化。嗣法者曰剑州元封常照邛州铁像子嵩。师于昭觉为第一代。塔至今存焉</p>
<p style="text-align: left">
	　　庐陵隆庆庆间禅师法嗣</p>
<p style="text-align: left">
	　　潭州安化闻一禅师。僧问。意旨不到处特地好商量。未审是什么人境界。师曰。张三李四。僧云。木人把板云中拍。石女[口*(御-ㄗ+亍)]笙水底吹。师曰。乱走作什么。僧云。也要和尚识得。师曰。西天此土。上堂曰。拈花微笑虚劳力。立雪齐腰枉用功。争似老卢无用处。却传衣钵振真风。大众且道。那个是老卢传底衣钵。莫是大庾岭头提不起底么。且莫错认定盘星。以拂子击禅床下坐</p>
<p style="text-align: left">
	　　云盖守智禅师法嗣</p>
<p style="text-align: left">
	　　福州宝寿最乐禅师。古田人也。上堂。诸佛不真实说法度群生。<a>菩萨</a>有智慧见性不分明。白云<a>无心</a>意洒为<a>世间</a>雨。大地不含情能长诸草木。若也会得犹存知解。若也不会堕在无记。去此二途如何即是。海阔难藏月。山深分外寒</p>
<p style="text-align: left">
	　　安吉州道场法如禅师。衢州徐氏子。参云盖悟汾阳十智同真话。寻常多说十智同真。故丛林号为如十同也。水庵圆极皆依之。圆极尝赞之曰。生铁面皮难凑泊。等闲举步动乾坤。戏拈十智同真话。不负黄龙嫡骨孙。上堂。知见立知即无明本。知见无见斯即<a>涅槃</a>。无漏真净。云何是中更容他物。释迦老子和身放倒。后代儿孙如何接续。要会么。通玄不是人间世。满目青山何处寻</p>
<p style="text-align: left">
	　　绍兴府石佛慧明解空禅师。僧问。如何是宝相境。师曰。三生凿成。曰如何是境中人。师曰。一佛二菩萨</p>
<p style="text-align: left">
	　　上蓝顺禅师法嗣</p>
<p style="text-align: left">
	　　参政苏辙<a>居士</a>字子由。元丰三年以睢阳从事。左迁瑞州搉筦之任。是时洪州上蓝顺禅师与其父文安先生有契。因往访焉相得欢甚。公咨以心法。顺示搐鼻因缘。已而有省。作偈呈曰。中年闻道觉前非。邂逅相逢老顺师。搐鼻径参真面目。掉头不受别钳锤。枯藤破衲公何事。白酒青盐我是谁。惭愧东轩残月上。一杯甘露滑如饴</p>
<p style="text-align: left">
	　　本觉守一禅师法嗣</p>
<p style="text-align: left">
	　　福州越峰粹圭妙觉禅师。本郡林氏子。僧问。如何是祖师西来意。师曰。瘦田损种。曰未审如何领会。师曰。刈禾镰子曲如钩。问机关不到时如何。师曰。抱瓮灌园。曰此犹是机关边事。师曰。须要雨淋头</p>
<p style="text-align: left">
	　　福州寿山本明禅师。开堂日僧问。李相当年参药峤。云在青天水在瓶。府帅请师匡上席。未知祖意若为明。师曰。今古应无坠分明在目前。云将谓寿山无透路。元来方外有知音。师曰。今之古之一句作么生道得。云伯牙与子期不如闲相识。师曰又被风吹别调中。问如何是寿山境。师曰。三山长在目一径是杉松。云如何是境中人。师曰。闲持楖[木*栗]木笑问往来人。问云。向上宗乘事若何。师曰。龙吟雾起虎啸风生。问知师久蕴吹毛剑。作么生是吹毛剑。师曰。清风八面。云中下之机如何晓解。师曰。切忌当锋。云恁么则今日用去也。师曰。快便难逢。乃曰。过去诸佛已过去。未来诸佛犹未来。正当空却之际佛法委在何人。若也一念回光返照。十世古今不离于当念。岂有前后去来之际。直饶诸圣出兴如恒河沙数。未有一个半个当头指出。是以释迦老子四十九年说不尽。三乘十二分教又是黄叶止啼之说。洎乎<a>灵山</a>会上。不得已而拈花示众。迦叶破颜微笑。便道。吾有正<a>法眼</a>藏分付摩诃大迦叶。自此之后翻成途辙。西天此土递相传授。如以印印心。心以印印定。实无一法与人。直指当人分上。真机绝朕包千古以无穷。大智冲虚亘十方而无尽。法界岂从他得。圆光不离目前。举足下足无非真实道场。一卷一舒岂离繁兴大用。草木丛林皆现色身三昧。山河大地尽转根本法轮。若能如是方解报佛深恩。上资皇图永固。珍重。又上堂曰。四面青山列画屏。谁知身世与云平。松<a>风水</a>月淡相对。别占壶中一片清。所以白云影里古佛岩前。青松翠柏尽彰古佛之家风。杰阁雄楼何异天宫之世界。既到这里不用弹指楼阁门开。说甚天台与南岳。为什么如此。寿岳凌霄汉红尘不到关</p>
<p style="text-align: left">
	　　台州天台如庵主。久依法真。因看云门东山水上行语。发明己见。师隐故山。猿鹿为伍。郡守闻其风。遣使逼令住持。师作偈曰。三十年来住此山。郡符何事到林间。休将锁锁尘寰事。换我一生闲又闲。遂焚其庐竟不知所止</p>
<p style="text-align: left">
	　　平江府西竺寺尼法海禅师。宝文吕嘉之姑也。首参法云秀和尚。后领旨于法<a>真言</a>下。诸名儒屡挽应世。坚不从。殂日说偈曰。霜天云雾结。山月冷涵辉。夜接故乡信。晓行人不知。届明坐脱</p>
<p style="text-align: left">
	　　乾明觉禅师法嗣</p>
<p style="text-align: left">
	　　岳州平江长庆应圆禅师上堂。寒气将残春日到。无索泥牛皆[跳-兆+孛]跳。筑着昆仑鼻孔头。触倒须弥成粪扫。牧童儿鞭弃了。懒吹无孔笛。拍手呵呵笑。归去来兮归去来。烟霞深处和衣倒。良久曰。切忌睡着</p>
<p style="text-align: left">
	　　长芦信禅师法嗣</p>
<p style="text-align: left">
	　　临安府径山智讷妙空禅师。秀州夏氏子。僧问。牛头未见四祖时如何。师曰。坐久成劳。曰见后如何。师曰。不妨我东行西行</p>
<p style="text-align: left">
	　　东京慧林怀深慈受禅师。寿春府夏氏子。生而祥光现舍。文殊坚禅师遥见疑火也。诘且知师始生。往访之。师见坚辄笑。母许<a>出家</a>。十四割爱冠祝发。后四年访道方外。依净照于嘉禾资圣。照举良遂见麻谷因缘问曰。如何是良遂知处。师即洞明。出住资福屦满户外。蒋山佛鉴勤禅师行化至。茶退师引巡寮。至千人街坊。鉴问。既是千人街坊。为什么秖有一人。师曰。多虚不如少实。鉴曰。恁么那。师赧然。偶朝延以资福为神霄宫。因弃往蒋山留西庵阵请益。鉴曰。资福知是般事便休。师曰。某实未稳。望和尚不外。鉴举倩女离魂话。反覆穷之大豁疑碍。呈偈曰。秖是旧时行履处。等间举着便誵讹。夜来一阵狂风起。吹落<a>桃花</a>知几多。鉴拊几曰。这底岂不是活祖师意。未几被旨住焦山。僧问。如何是佛。师曰。面黄不是真金贴。曰如何是佛向上事。师曰。一箭一莲花。僧作礼。师弹指三下。问知有道不得时如何。师曰。哑子吃蜜。曰道得不知有时如何。师曰。鹦鹉唤人。僧礼拜。师叱曰。这传语汉。问甚么人不被无常吞。师曰。秖恐他无下口处。曰恁么则一念通玄箭三尸鬼失奸也。师曰。汝有一念定被他吞了。曰无一念时如何。师曰。捉着阇黎。上堂。古者道。忍忍三世如来从此尽。饶饶万祸千殃从此消。默默无上菩提从此得。师曰。会得此三种语了。好个不快活汉。山僧秖是得人一牛还人一马。泼水相唾插嘴厮骂。卓拄杖曰。平出平出。上堂。云自何山起。风从甚涧生。好个入头处。官路少人行。上堂。不是境亦非心。唤作佛时也陆沈。个中本自无阶级。切忌无阶级处寻。总不寻过犹深。打破云门饭袋子。方知赤土是黄金。咄</p>
<p style="text-align: left">
	　　婺州智者法铨禅师上堂。要扣玄关须是有节操。极慷慨斩得钉截得铁。硬剥剥地汉始得。若是隈刀避箭碌碌之徒看即有分。以拂子击禅床下座</p>
<p style="text-align: left">
	　　平江府万寿如瑰证悟禅师。建宁魏氏。开堂日僧问。如何是苏台境。师曰。山横师子秀水接太湖清。曰如何是境中人。师曰。衣冠皇宋后礼乐大周前。师凡见僧必问。近日如何。僧拟对。即拊其背曰。不可思议。将示寂众集。复曰。不可思议。乃合掌而终</p>
<p style="text-align: left">
	　　越州天衣如哲禅师。族里未详。自退席寓平江之万寿。饮啖无择人多侮之。有以瑞岩唤主人公话问者。师答以偈曰。瑞岩长唤主人公。突出须弥最上峰。大地掀翻无觅处。笙歌一曲画楼中。一日曰。吾行矣。令拂拭所乘笋舆。乃书偈告众曰。道在用处用在死处。时人秖管贪欢乐。不肯学无为。叙平昔参问勉众进修已。忽竖起拳曰。诸人且道。这个落在甚处。众无对。师挥案一下曰。一齐分付与秋风。遂入舆端坐而逝</p>
<p style="text-align: left">
	　　开先珣禅师法嗣</p>
<p style="text-align: left">
	　　庐州延昌熙咏禅师。僧问。少林面壁意旨如何。师曰。惭惶杀人</p>
<p style="text-align: left">
	　　庐州开先宗禅师上堂。一不做二不休。捩转鼻孔捺下云头。禾山解打盐官鼓。僧繇不写戴嵩牛。卢陵米投子油。雪峰依旧辊双毬。夜来风送衡阳信。寒雁一声霜月幽</p>
<p style="text-align: left">
	　　保宁英禅师法嗣</p>
<p style="text-align: left">
	　　临安府广福院惟尚禅师。初参觉印问曰。南泉斩猫儿意旨如何。印曰。须是南泉始得。印以前语诘之。师不能对。至僧堂忽大悟曰。古人道。从今日去更不疑天下老和尚舌头。信有之矣。述偈呈印曰。须是南泉第一机。不知不觉蓦头锥。觌面若无青白眼。还如[感*鸟][感*鸟]守空池。举未绝印竖拳曰。正当恁么时作么生。师掀倒禅床。印遂喝。师曰。贼过后张弓。便出住广福日室中问僧。提起来作么生会。又曰。且道是个甚么要人提起</p>
<p style="text-align: left">
	　　明州雪窦法宁禅师。衢州杜氏子。上堂。百川异流以海为极。森罗万象以空为极。四圣六凡以佛为极。明眼衲子以拄杖子为极。且道拄杖子以何为极。有人道得山僧两手分付。傥或未然。不如闲倚禅床畔。留与儿孙指路头</p>
<p style="text-align: left">
	　　庐山罗汉勤禅师上堂曰。罗汉有一句。拟议成露布直下便承当。归堂吃茶去。又上堂曰。月生一三世如来跳不出。月生二直下分明休拟议。月生三凛凛霜风彻骨寒。遂拈拄杖曰。山僧拄杖子过去不可得见在不可得。诸人者作么生会。向这里辨得。罗纹十字一任横行。苟或未然切忌乱走。击禅床下坐</p>
<p style="text-align: left">
	　　芦州罗汉善修禅师上堂曰。一气不言群芳竞吐。烟幂幂兮水渌山青。日迟迟兮鸾吟燕语。桃花依旧笑春风。灵云别后知何许。蓦拈拄杖曰。见么。良久曰。鼻孔眼睛一时穿却。卓拄杖一下</p>
<p style="text-align: left">
	　　元丰清满禅师法嗣</p>
<p style="text-align: left">
	　　湘州长兴宗朴禅师上堂曰。我有一诀逢人便说。雨下天凉炎天普热。大众还会么。尔若会得眼中着屑。尔若不会今朝败阙。不见道。别别韶阳老人得一橛。又曰。腊月正严寒。草木尽枯干。几多名利客。见处黑漫漫。喝一喝</p>
<p style="text-align: left">
	　　福州雪峰宗演圆觉禅师。恩州人也。僧问。不慕诸圣不重己灵时如何。师曰。款出囚口。曰便恁么会去时如何。师曰。换手捶胸。问如何是大善知识心。师曰。十字街头片瓦子。辞众曰。僧问。如何是临岐一句。师曰。有马骑马无马步行。曰途中事作么生。师曰。贱避贵。上堂。遣迷求悟。不知迷是悟之钳锤。爱圣憎凡。不知凡是圣之鑢鞴。秖如圣凡双泯迷悟俱忘一句作么生道。半夜彩霞笼玉像。天明峰顶五云遮</p>
<p style="text-align: left">
	　　卫州王大夫遗其名。以丧偶厌世相。遂参元丰于言下知归。丰一日谓曰。子乃今之陆亘也。公便掩耳。既而回坛山之阳。缚茅自处者三载。偶歌曰。坛山里日何长。青松岭白云乡。吟鸟啼猿作道场。散发采薇歌又笑。从教人道野夫狂</p>
<p style="text-align: left">
	　　净因觉禅师法嗣</p>
<p style="text-align: left">
	　　东京华严真懿慧兰禅师上堂。达磨大师九年面壁。未开口已前不妨令人疑着。却被神光座主一觑脚手忙乱。便道。吾本来兹土。传法救迷情。一华开五叶。结果自然成。当时若有个汉。脑后有照破古今底眼目。手中有截断<a>虚空</a>底钳锤。才见恁么道。便与蓦胸扭住。问他道。一华五叶且拈放一边。作么生是尔传底法。待伊开口。便与掀倒禅床。直饶达磨全机也倒退三千里。免见千古之下负累儿孙。华严今日岂可徒然。非唯重整颓纲。且要与诸人雪屈。遂拈拄杖横案。召大众曰。达磨大师向甚处去也。掷拄杖下座。上堂拈拄杖曰。灵山会上唤作拈花。少室峰前名为得髓。从上古德秖可傍观。末代宗师尽皆拱手。华严今日不可逐浪随波。拟向万仞峰前点出普天春色。会么。髑髅无喜识枯木有龙吟</p>
<p style="text-align: left">
	　　大洪智禅师法嗣</p>
<p style="text-align: left">
	　　越州天章枢禅师。上堂召大众曰。春将至岁已暮。思量古往今来。秖是个般调度。凝眸昔日家风。下足旧时岐路。劝君休莫莽卤。眨上眉毛须荐取。东村王老笑呵呵。此道今人弃如土</p>
<p style="text-align: left">
	　　甘露宣禅师法嗣</p>
<p style="text-align: left">
	　　平江府妙湛寺尼文照禅师。温陵人。上堂。灵源不动妙体何依。历历孤明是谁光彩。若道真如实际。大似好肉剜疮。更作祖意商量。正是迷头认影。老胡四十九年说梦即且止。僧堂里憍陈如上座。为尔诸人举觉底。还记得么。良久曰。惜取眉毛好</p>
<p style="text-align: left">
	　　瑞岩居禅师法嗣</p>
<p style="text-align: left">
	　　台州万年处幽禅师上堂。先圣行不到处凡流恰到。凡流既到先圣莫知到与不到。知与不知总置一壁。秖如僧问干峰。十方薄伽梵。一路涅槃门。未审路头在甚么处。峰以拄杖画一画曰。在这里。且道此老与他先圣凡流相去几何。南山虎咬石羊儿。须向其中识<a>生死</a></p>
<p style="text-align: left">
	　　净因岳禅师法嗣</p>
<p style="text-align: left">
	　　福州鼓山体淳禅鉴禅师。上堂。由基弓矢不射田蛙。任氏丝纶要投溟渤。发则穿杨破的。得则修鲸巨鳌。只箭既入重城。长竿岂钓浅水。而今莫有吞钩啮镞底么。若无。山僧卷起丝纶拗折弓箭去也。掷拄杖下座</p>
<p style="text-align: left">
	　　金山慧禅师法嗣</p>
<p style="text-align: left">
	　　常州报恩觉然宝月禅师。越州郑氏子。上堂。学者无事空言。须求妙悟。去妙悟而事空言。其犹逐臭耳。然虽如是。罕逢穿耳客多遇刻舟人。一日谓众曰。世缘易染道业难办。汝等勉之。语卒而逝</p>
				</div></div><hr><script charset='utf-8' src='../../js/footer.js'></script></body></html>