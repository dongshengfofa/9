<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修续传灯录 第二十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>续传灯录 第二十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>续传灯录 第二十卷</strong></p>
<p style="text-align: left">
	　　续传灯录卷第二十目录</p>
<p style="text-align: left">
	　　大鉴下第十四世</p>
<p style="text-align: left">
	　　东林照觉常总禅师法嗣六十二人泐潭应干禅师开先行瑛禅师万杉绍慈禅师褒亲有瑞禅师圜通可仙禅师慧力可昌禅师柏子德嵩禅师禾山志传禅师开元志添禅师象田梵卿禅师衡岳道辩禅师兴福康源禅师褒亲宗谕禅师龙泉[廿/夒]禅师兜率志恩禅师慧圆上座内翰苏轼<a>居士</a>(已上十七人见录)福严惟凤禅师承天德绥禅师崇福德徽禅师东林思度禅师广教德方禅师双林道基禅师无相继才禅师鹿苑景深禅师寿宁成则禅师资福怀宝禅师兴化以弼禅师万寿智圆禅师景福惟洁禅师隆庆志深禅师祥符智先禅师普门子渊禅师胜光清宥禅师仁王智诚禅师安国庆常禅师慈姥岩谅禅师长松山锦禅师东禅道极禅师上蓝希肇禅师灵泉仁美禅师分宁洞微禅师胜业有通禅师报恩明昌禅师妙果法喜禅师岳林圆明禅师护国康禅师慈母子咏禅师兴化愈先禅师乾明载昌禅师慕山觉能禅师衡山善孜禅师法雨元谥禅师洞山永邦禅师庐岩崇禅师斗方庆禅师大宁道才禅师太平普禅师清城清传禅师双峰省琮禅师清化从琏禅师<a>罗汉</a>省贤禅师(已上四十五人无录)</p>
<p style="text-align: left">
	　　佑圣[宋-木+居]禅师法嗣三人智度一禅师道林了一禅师瑞岩智禅师(已上三人无录)</p>
<p style="text-align: left">
	　　雪窦荣禅师法嗣一人雪峰大智禅师(一人见录)</p>
<p style="text-align: left">
	　　智者嗣如禅师法嗣四人承天澄月禅师<a>华藏</a>虚外禅师<a>净土</a>可嵩禅师(已上三人见录)宝林文慧禅师(一人无录)</p>
<p style="text-align: left">
	　　白云端禅师法嗣一十二人五祖法演禅师云盖智本禅师琅邪永起禅师保福殊禅师崇胜琪禅师提刑郭祥正居士(已上六人见录)天柱处凝禅师太平处清禅师浮山鸿琏禅师谷山广润禅师香山慧常禅师<a>甘露</a>归善禅师</p>
<p style="text-align: left">
	　　大鉴下第十四世</p>
<p style="text-align: left">
	　　东林照觉常总禅师法嗣</p>
<p style="text-align: left">
	　　洪州泐潭宝峰应干禅师。姓彭氏袁州萍乡人。遍历诸方。晚至照觉禅师泐潭法席。久之未蒙印可。示以鸟窠吹布毛因缘。殊不晓解。一日豁然悟旨。乃成颂曰。潦倒忘机是鸟窠。西湖湖上控烟萝。布毛取出无多子。铁眼铜睛不奈何。照觉可之。自此推为上首。照觉受命东林。遂以师继法席。僧问。十方薄伽梵一路<a>涅槃</a>门。未审路头在什么处。师曰。踏着石头硬似铁。僧云。还许学人进步也无。师曰。点滴依前落二三。问得旨忘言归家稳坐。未审到家一句作么生道。师曰。闲看白云生碧落。静听流水过青山。僧云。玉见火时光转润。莲花在水叶长干。师曰。更须高着眼。问孤贫赫赤一物俱无还识渠么。师曰。不识。僧云。每日上来下去为甚不识。师曰。渠无面目。僧云。与和尚同参去也。师曰。同参事怎生。僧云。学人到这里却不会。师曰。直须与么。因浴佛僧问。佛身无为不堕诸数。那个是真佛。师曰。杀好一问。僧云。铜铁之象且致。今日浴那个佛。师曰。煮煠不烂。问金毛踞地百兽潜踪。学人上来乞师指示。师曰。脑裂。僧云。学人未晓。师曰。犹自不知休。僧云。谢师指示。师曰。大众笑尔。问春风拂拂春鸟关关。香严竹方翠灵云花未残。正当恁么时如何。师曰。千峰竞秀万壑争流。僧云。时节既彰祖意教意如何显异。师曰。基法师鼻孔。僧云。马驹踏杀天下人。居士吸尽西江水。师曰。须是具眼。师乃曰。天上月圆地下月半。吞兮吐兮知君错算。昨夜清风落太虚。珠玑迸洒苍崖面。霰雪交飞竟若为。少林从此露风规。喝一喝。又曰。金风振野古佛嘉猷。玉露垂珠道人活计。溪边渔父尽唱无生。岭上石人时敲布鼓。殊不知月里麒麟看北斗。楚王城畔水东流。住住是甚么。二三四七八九。拈得鼻孔失却口。师于绍圣三年庚子示疾。沐浴净发说偈曰。锋铓点滴休相许。目病空花徒指注。六十三年浮世人踏翻海岳重归去。言毕而逝</p>
<p style="text-align: left">
	　　庐山开先广鉴行瑛禅师。桂州永福县人姓毛氏。本州菩提寺受业。初谒庆闲禅师稍悟玄旨。次参照觉顿息所疑。出世开先。僧问。如何是祖师西来意。师曰。君山点破洞庭心。僧云。意旨如何。师曰。白浪四边绕红尘何处来。问少林面壁意旨如何。师曰。入定。僧云。孤负古人。师曰。罕遇知音。问法轮工已毕推转意如何。师曰。活鱍鱍地。僧云。法不孤起仗境方生。师曰。有意气时添意气。不风流处也风流。僧画一圆相。师曰。争奈诸圣眼何。问有人问我解何宗。拈起拂子劈口打意旨如何。师曰。猢狲入布袋铁筋击乌龟。僧云。不睹云中雁争知沙塞寒。师曰。千眼大<a>悲观</a>不得。无言童子暗嗟嘘。僧云。为什么如此。师曰。秖为如此。乃曰。谈玄说妙譬如画饼充饥。入圣超凡大似飞蛾赴火。一向无事败种蕉芽。更外驰求水中捉月。乃以拂子拂一拂曰。适来许多见解拂却了也。作么生是诸人透脱一句。良久曰。铁牛不吃栏边草。直是须弥顶上眠。击禅床下坐。又曰。和风习习春日迟迟。山花灼灼涧草离离。紫燕双飞大野。黄莺对语高枝。衲僧到此如凝滞。无限春光付与谁。喝一喝。又曰。弯石巩弓架兴化箭。运那罗延力定烁迦罗眼。不射大雄虎。不射药山鹿。不射云岩师子。不射象骨猕猴。且道射个什么。良久曰。放过一着。又曰。水不洗水金不博金。独露一心拨开万象。一大藏教几张拭不净故纸。从上古佛一队多知解阿师。自兹截断众流。更不百城游历。还有与么衲僧么。良久曰。点即不到。又曰。有一人说得一丈一寸也行不得。有一人行得一丈一寸也说不得。有一人行得说得。有一人行不得。说不得。此四人中华藏欲觅一人为师。明眼衲僧试请拣看。又曰。登山须到顶。入海须到底。学道须到<a>佛祖</a>道不得处。若不如是尽是依草附木底精灵。吃野狐涕唾底鬼子。华藏恁么道。譬如良药然则苦口且要治疾阿[口*耶][口*耶]。又上堂喝一喝曰。三月青春强半。溪山雨散云飞。庭花自开自落。梁燕双去双归。复云。木中有火不钻不出。砂中有金不淘不得。心中有道不学不悟。游方行脚唤作道人。还曾悟道么。良久曰。白日莫空过青春不再来。师材器广大果于立事。任人役物如转石于千仞之溪无不如意。有照觉之遗风。在开先几二十年。初苦痰癖屡求去而不可。卧病坊者三年。一旦起将梵刹而鼎新之。迄九年而成。穷极壮丽见者骇叹。素善黄太史鲁直。鲁直戏谓师为如来藏中之说客。菩提场中之游侠云</p>
<p style="text-align: left">
	　　庐山万杉绍慈禅师。姓赵氏桂州人。十八受具十九游方。久参总禅师。一日侍立次。问<a>世尊</a>付金栏外别传何物。总举起拂子。师曰。毕竟作么生。总以拂子蓦口打。师拟开口。总又打。师忽然有省。遂夺拂子<a>礼拜</a>。总云。汝见何道理。师曰。拂子属某甲了。总云。三十年老将。今日被小卒折倒。自此名声藉藉。推为东林上首。遂出世万杉。僧问。解接无根树能挑海底灯意旨如何。师曰。特地光辉。僧云。兔角点开千圣眼。龟毛拂尽九衢尘。师曰。寒山拊掌。僧云。好手手中呈好手。红心心里射红心。师曰。阇梨还接得也未。僧云。莲社老师亲得旨。人间天上尽蒙恩。师曰。蹉却话头。问千圣共传无底钵。曹溪路上许谁同。如何是无底钵。师曰。千人趒不出。僧云。万里游沧海忻逢倒岳波。师曰。不是弄潮人。问祖师心印状似铁牛之机。正当恁么时印即是不印即是。师曰。看取炉中铁弹子。僧云。忽然打破又作么生。师曰。须知痛痒。僧云。今日得遇和尚。师曰。语脉里转却。乃曰。阳鸟啼春观音户启。清泉照月毗卢界彰。鹤鸣峰头声声不别。散珠亭上颗颗圆成。乍隐乍彰不拨自转。还有收得者么。试呈似看。良久曰。可笑猿猴探白月。不知真个有蟾蜍。下座。又曰。赤水之珠清江之月。猿猴竞探徙尔迷踪。罔象<a>无心</a>超然自得。所谓视之有余光。揽之不盈手。出没无穷往来无际。然虽如是。下坡不走快便难逢。乃喝一喝拍一拍云。赤水之珠清江之月瓦解冰消。众中还有英灵变豹者么。出来救取一半。良久曰。可怜此意无人会。却使陶潜暗皱眉。又示众曰。玉溪不会禅。秖识诸方病。蓦下霹雳散。转杀也不定。左丞蔡卞赞师真云。灵光头头显现。猕猴亦背一面。若人欲识师真。打破镜来相见</p>
<p style="text-align: left">
	　　东京褒亲佛海有瑞禅师。姓陈氏兴化军仙游县人。幼异尘俗默坐终日。父母奇之舍令<a>出家</a>。依东京景德寺重全上人为师落发。受具。造黄龙南禅师法席南公曰。汝为人事来为<a>佛法</a>来。师曰。为佛法来。南公曰。若为佛法来即今便分付。遂打一拂子。师曰。和尚也不得恼乱人。南公器之。然师终未彻。后依泐潭总禅师始悟玄奥。给侍久之众推上首。出世安州太平旌德。被诏住东京褒亲。哲宗皇帝五七入内。赐大觉师名。百日入内。又赐佛海禅师号。开堂问答罢。师曰问得亦好不问亦强。一问若不达翻成戏论法。问若有旨答亦随机。为什么宗乘道着千圣退步。宝杖敲时三乘失辙。盖为此事似秦镜当台千里邪心自怖。如镆鎁在袖百亿魔军碎胆。直得大圣不说说迦叶绝闻闻。大底秖要诸人回光返本敛念收心。<a>善恶</a>都莫思量。自然得入心体湛寂。妙用恒沙物我混同。有人便于此承当得。犹属抱桥柱澡洗及乎。舍之似万里望乡关。执之堕在魔王境界。唤作迷时人逐法悟后法随人。盖无私法要千古同规。一句同机唯人自鉴。到这里若会得。便见终始一如古今齐致。至于赵州庭柏清风长在。若不会得便见云门凳子天地悬殊。于是不得已便乃琉璃殿上日午打更。无景林间秋行春令。何也。妙体虽然无异妙用。盖有多门。是故释主能仁应迹迦维引悲沙界。<a>神通</a>妙力不可思议。盖为群生日用三昧而不觉。业识茫然而莫返。遂致前境纷纭本原错杂。繇是金仙久默斯要。于不二境作大佛事。入寂此土经纶<a>三界</a>。道洽大千化均百亿。言满法界捞笼群生。敷玄籍以晓果因。垂天真以育情性。无何机有大小乘分顿渐。故使资粮者。可以推微达着寻端见绪。然后为散乱者。诫之以定慧。耽诸乐者。示之以无常。乐小法者。导之以大方。计诸见者。谕之以无动。泥名相者。开不二门。此岂不以因言入道籍教明真。一心皎然万德咸着。良为于此。末后却曰。如标月指空拳谕实。噫如此兴慈大似有过无功。未如我金色头陀随身活计琉璃钵盂传来无底。任是千眼大士莫窥其状。达磨所有生涯大庾岭头掷下。设有万夫之勇提之不动。后来风幡事起卷簟义彰。<a>佛手</a>难藏驴脚自露。所以儿孙事不获已。曲顺人情放一线道。便有绍续门风联辉祖焰。佩<a>无我</a>印开不二门。致得向上金鸡[口*(御-ㄗ+亍)]米一粒遍济十方。真如厩内良驹独出踏杀群魔。所以人人尽道。摩竭令严承当者少。支那玄响应之者稀。大众若据如斯见识一何少哉。秖如知滋味识痛痒。聆至音决胜负。宁无一个半个。且道能如此者是什么人。良久曰。禅关已得裴公达。祖意宁无谢守评。下坐。又曰。有佛世界以一尘一毛而作佛事。令见一法者具足一切法。故权为架阁。有佛化内以忘言寂默为佛事。使学者离一切相。即名诸佛故。好与三下火抄。有佛土中以黄花翠竹而为佛事。令睹相者见色即空故。且付与<a>弥勒</a>。有佛宝刹以法空为坐而示佛事。使学人不着佛求故。勘破了勾下。有佛道场以四事供养而成佛事。使知足者断异念故。可与下载。有佛妙域以一切语言三昧作佛事。令随机入者不舍动静故。为渠装载。大众且道。于中还有优劣也无。良久曰。到者须知是作家</p>
<p style="text-align: left">
	　　庐山圆通可仙禅师。僧问。如何是佛。师曰。骑牛觅牛。僧云。争奈学人不会。师曰。参取不会底。上堂良久曰。恁么散去早是不着便。那堪长老鼓两片皮摇三寸舌。说东道西指南言北转没交涉。何故如此。说则乾坤大地该括微尘。收则纤芥无差丝毫不露。苟或独超象外量等太虚。便乃终日说事不为事所碍。古今三世俨尔目前。曲直条然是非有辨。能和光同尘随邪逐恶。恁么说话也大无端。忽有个杰出<a>丛林</a>烜赫禅者。为众竭力出来掀倒禅床喝散大众。将长老推向阶下。也许他有些气息。有么既无。老僧倒行此令。拄杖打禅床一下</p>
<p style="text-align: left">
	　　临江军慧力可昌禅师。僧问。佛力法力即不问。如何是慧力。师曰。踏倒人我山扶起菩提树。僧云。菩提本无树向什么处下手。师曰。无下手处正好着力。僧云。今日得闻于未闻。师曰。莫把真金唤作鋀石。问一念万年十方坐断。学人特伸请益。师曰。先付德山后与临济。僧云。悔伸一问。师便打。问祖意西来请师举唱。师曰。达磨当年无如是事。僧云。和尚莫教话堕。师曰。却被上人勘破。僧云。争奈文彩已彰。师曰。向尔道。问祖意教意是同是别。师曰。一点水墨两处成龙。僧云。恁么则寒潭浪静苍龙宿。玉叶婆娑彩凤栖。师曰。先记摩腾后思卢老。问摩竭正令此日全提。如何是摩竭正令。师曰。喝散白云击破<a>虚空</a>。僧云。恁么则冲开法王阵。打破祖师关。师曰。更须着力。僧云。若然者让老马驹初出厩。存师圣箭乍离弦。师曰。也不消得。僧云。灼然水洒不着。师曰。谁肯便回头。师乃曰。法王行处草木生辉。大海腾波须弥岌峇。玄机未发。秖恐眠云不深。大用才彰。便出白莲社里。所谓随方作主宁类守株。把住放行自由<a>自在</a>。纵有连天瀑布。不来耳畔生喧。任他双剑峰高。免向眼前为碍。时行则行时止则止。动静不失其时其道光明。大众且道。那个是光明底事。良久曰。禾山打鼓声犹在。自此庐陵米价低。以拂子击禅床。又曰。菩提无相相覆大千。法性无言言满天下。所以观音从闻得道。弥勒因见悟心。祖师门下有何境界便得动止无碍。良久曰。国师不见客。侍者出山门</p>
<p style="text-align: left">
	　　黄州柏子山德嵩禅师。僧问。如何是显露底法。师曰。高着眼。僧云。法不孤起。师曰。露柱上荐取。僧云。若不得流水还应过别山。师曰。知心有几人。乃曰。天地一指绝诤竞之心。万物一马无是非之论。由是魔罗潜迹佛祖兴隆。寒山拊掌欣欣。拾得呵呵大笑。大众二古圣笑什么。良久呵呵大笑曰。昙花一朵再逢春</p>
<p style="text-align: left">
	　　庐陵禾山甘露志传禅师上堂曰。牛头没马头回。剑轮飞处绝纤埃。南北东西无异路。休言南岳与<a>天台</a>。所以未离庐阜。秖见五峰势险三峡声雄。自牧庵中<a>随缘</a>度日。便道涅槃城里坐致太平。<a>解脱</a>坑中未可安身立命。及到禾山也见。凌霄峰上云自卷舒。罗汉洞前溪声浩渺。三门佛殿无异诸方。厨库僧堂仍皆奋辙。便好抝折拄杖高挂钵囊。与诸禅德跨露地白牛。游壶中天地物外山川唱村田乐。且恁么过时。假使诸佛出兴于世。地摇六震天雨四花。终不能管得。也不疑着渠。且道山僧有何长处便恁么道。良久曰。白云乍可来青嶂。明月那教下碧天</p>
<p style="text-align: left">
	　　泉州开元真觉志添禅师。姓陈氏本州人。因游东林谒总禅师。一日室中示吹布毛因缘。师于言下开悟。乃呈颂曰。老师曾把布毛吹。举处分明第一机。欲识个中端的处。岭头遥指白云飞。元祐初游京师。徐国大王闻师道风。一日遣使召师入宫。小参示众曰。毗卢遮那实性与汝等诸人本性无别。从旷劫来轮转法界。于受生中无本无末无去无来无性无相无古无今。纤尘不立毫发难存。无<a>正法</a>之可分。何像末之为间。故知法界众生无成无坏。自性本源是佛。然虽如是。据衲僧门下天地悬殊。既有生而有灭。复有去而有来。正像末法既无差。性相昭然而可睹。于其中间无有成佛无不成佛。于般若藏无所间然。直饶三世诸佛六代祖师天下老和尚。神通过于鹙子。辩智胜于满慈。到这里也须结舌亡锋。良久曰。国令已传清宇宙。人人各贺太平年。王又问。如何是佛法底事。师曰。见性即是。王曰。如何得见性去。师曰。不离十二时中行住坐卧。皆是古佛道场。王遂领悟密契宗风。即命四禅入宫升坐。复求印可。饭千僧阅大藏以为庆赞。及奏宣仁皇太后赐师真觉禅师号。固辞不受。赐磨衲<a>袈裟</a>御笔题金环绦[金*匊]。云赐真觉道者当来同成佛果。诸宫屡赐紫衣四十余道回奏遍赐诸方禅律。哲宗上仙。复于福宁殿升座。赐真觉大师</p>
<p style="text-align: left">
	　　绍兴府象田梵卿禅师。嘉兴人姓钱氏。僧问。大悲<a>菩萨</a>用许多手眼作甚么。师曰。富嫌千口少。曰毕竟如何是正眼。师曰。从来共住不知名。问寒风乍起衲子开炉。忽忆丹霞烧木佛。因何院主堕眉须。师曰。张公吃酒李公醉。曰为复是逢强即弱。为复是妙用神通。师曰。堂中圣僧却谙此事。僧问。象田有屠龙之剑。欲借一观时如何。师横按拄杖。僧便喝。师掷下拄杖。僧无语。师曰。这死虾蟆。上堂。春已暮落花纷纷下红雨。南北行人归不归。千林万林鸣杜宇。我无家兮何处归。十方刹土奚相依。老天有个真消息。昨夜三更月在池。上在。佛法到此命若悬丝。异目超宗亦难承绍。竖起拂子曰。赖有这个堪作<a>流通</a>。于此觑得便见三世诸佛向灯笼露柱里转大法轮。六趣众生于铁围山得闻法。要声非声见色非色。随异类四生各得解脱。如斯举唱非但埋没宗风。亦乃平沈自己。且道如何得不犯令去。拍禅床下座</p>
<p style="text-align: left">
	　　南岳衡岳寺道辩禅师。僧问。拈槌举拂即且置。和尚如何为人。师曰。客来须接。曰便是为人处也。师曰。粗茶淡饭。僧礼拜。师曰。须知滋味始得</p>
<p style="text-align: left">
	　　福州兴福院康源禅师上堂。山僧有一诀。寻常不漏泄。今日不囊藏。分明为君说。良久曰。寒时寒热时热</p>
<p style="text-align: left">
	　　东京褒亲旌德寺谕禅师上堂。新罗打鼓大宋上堂。庭前柏子问话。灯笼露柱着忙。香台拄杖起作舞。卧病维摩犹在床。这老汉我也识得。尔病休讶郎当。咄</p>
<p style="text-align: left">
	　　隆兴府西山龙泉[廿/夒]禅师。上堂众集。师乃曰。秖恁么便散去不妨要妙。虽然如是。早是无风起浪钉橛空中。岂况牵枝引蔓说妙谭玄。正是金屑眼中翳衣珠法上尘。且道拂尘出屑是甚么人。卓拄杖下座</p>
<p style="text-align: left">
	　　南康军兜率志恩禅师上堂。落落魄魄居村居郭。莽莽卤卤何今何古。不重己灵休话佛祖。拂定释迦鼻孔。揭却观音耳朵。任他雪岭辊毬。休管禾山打鼓。若是本色衲僧。终不守株待兔。参</p>
<p style="text-align: left">
	　　慧圆上座开封酸枣干氏子。世业农。少依邑之建福寺德光为师。性椎鲁然勤渠祖道。坚坐不卧居数岁得度。出游庐山至东林。每以己事请问。朋辈见其貌陋举止乖疏皆戏侮之。一日行殿庭中忽足颠而仆。了然开悟。作偈俾<a>行者</a>书于壁曰。这一交这一交。万两黄金也合消。头上笠腰下包。清风明月杖头挑。即日离东林。众传至照觉。觉大喜曰。衲子参究若此善不可加。令人迹其所往。竟无知者</p>
<p style="text-align: left">
	　　内翰东坡居士苏轼字子瞻。因宿东林与照觉论无情话有省。黎明献偈曰。溪声便是广长舌。山色岂非清净身。夜来八万四千偈。他日如何举似人。未几抵荆南闻玉泉皓禅师机锋不可触。公拟仰之。即微服求见。泉问。尊官高姓。公曰。姓秤乃秤天下长老底秤。泉喝曰。且道这一喝重多少。公无对。于是尊礼之。后过金山有写公照容者。公戏题曰。心似已灰之木。身如不系之舟。问汝平生功业。黄州惠州琼州</p>
<p style="text-align: left">
	　　雪窦荣禅师法嗣</p>
<p style="text-align: left">
	　　福州雪峰大智禅师僧问。如何是祖师西来意。师衔拂柄示之。僧曰。此是香严底和尚又作么生。师便喝。僧大笑。师叱曰。这野狐精</p>
<p style="text-align: left">
	　　婺州智者山嗣如禅师法嗣</p>
<p style="text-align: left">
	　　婺州承天澄月禅师。僧问。如何是道。师曰。残阳恋幽草。问如何是佛法大意。师曰。今年柴米贵。临示寂有颂曰。去也何之。住兮何所。去住何从。超然绝侣。临岐一句向谁举。银潢夜白孤蟾吐。言毕趺坐而逝</p>
<p style="text-align: left">
	　　婺州华藏虚外禅师。僧问知师久蕴囊中宝。今日当筵欲借看师曰。剔起眉毛。僧云。见后如何。师曰。多少分明。师将顺世有颂曰。少年石女握金环。独角犀牛入华山。波旬拊掌呵呵笑。碧眼胡儿渡铁关。言毕趺坐而逝</p>
<p style="text-align: left">
	　　婺州净土可嵩禅师将顺世。有颂曰。灵木无根。北斗有柄。大海波澜。是余<a>寿命</a>。八尺丈六。谁凡谁圣。若问去处。春行秋令。珍重诸贤。形端表正。言毕趺坐而逝</p>
<p style="text-align: left">
	　　白云端禅师法嗣</p>
<p style="text-align: left">
	　　蕲州五祖法演禅师。绵州邓氏子。三十五始弃家祝发。受具往成都习唯识百法论。因闻菩萨入见道时。智与理冥。境与神会。不分能证所证。西天外道尝难<a>比丘</a>曰。既不分能证所证。却以何为证。无能对者。外道贬之令不鸣钟鼓反披袈裟。<a>三藏</a>奘法师至彼救此义曰。如人饮水冷暖自知乃通其难。师曰。冷暖则可知矣。作么生是自知底事。遂质本讲曰。不知自知之理如何讲。莫疏其问。但诱曰。汝欲明此当往南方扣传佛心宗者。师即负笈出关。所见尊宿无不以此咨决。所疑终不破洎谒圆照本禅师。古今因缘会尽。唯不会僧问兴化。四方八面来时如何。化云。打中间底。僧作礼。化云。我昨日赴个村斋中。途遇一阵卒风暴雨。却向古庙里避得过。请益本。本云。此是临济下因缘。须是问他家儿孙始得。师遂谒浮山远禅师请益前话。远云。我有个譬喻说似尔。尔一似个三家村里卖柴汉子。把个匾担向十字街头立地问人。中书堂今日商量甚么事。师默计云。若如此大故未在。远一日语师曰。吾老矣恐虚度子光阴。可往依白云。此老虽后生吾未识面。但见其颂临济三顿棒话。有过人处。必能了子大事。师潜然礼辞。至白云遂举僧问南泉摩尼珠话请问。云叱之。师领悟献投机偈曰。山前一片闲田地。叉手叮宁问祖翁。几度卖来还自买。为怜松竹引清风。云特印可令掌磨事。未几云至语师曰。有数禅客自庐山来。皆有悟入处教伊说亦说得有来由。举因缘问伊亦明得。教伊下语亦下得。秖是未在。师于是大疑。私自计曰。既悟了说亦说得。明亦明得。如何却未在。遂参究累日忽然省悟。从前宝惜一时放下走见白云。云为手舞足蹈。师亦一笑而已。师后曰。吾因兹出一身白汗。便明得下载清风。云一日示众曰。古人道如镜铸像。像成后镜在甚么处。众下语不契。举以问师。师近前问讯曰。也不较多。云笑曰。须是道者始得。乃命分座开示方来。初住四面迁白云。晚居东山。僧问。携筇领众祖令当行坐断要津师意如何。师曰。秋风吹渭水。落叶满长安。曰四面无门山岳秀。今朝且得主人归。师曰。尔道路头在甚么处。曰为甚么对面不相识。师曰。且喜到来。问祖意教意是同是别。师曰。人贫智短马瘦毛长。问如何是白云为人亲切处。师曰。捩转鼻孔。曰便恁么去时如何。师曰。不知痛痒汉。问达磨面壁意旨如何。师曰。计较未成。曰二祖立雪时如何。师曰。将错就错。曰秖如断臂安心又作么生。师曰。炀帝开汴河。问百尺竿头如何进步。师曰。快走始得。问如何是临济下事。师曰。五逆闻雷。曰如何是云门下事。师曰。红旗闪烁。曰如何是曹洞下事。师曰。驰书不到家。曰如何是沩仰下事。师曰断碑横古路。僧礼拜。师曰。何不问<a>法眼</a>下事。曰留与和尚。师曰。巡人犯夜。问如何是白云一滴水。师曰。打碓打磨。曰饮者如何。师曰。教尔无著面处。问天下人舌头尽被白云坐断。白云舌头甚么人坐断。师曰。东村王大翁。师乃曰。适来思量得一则因缘。而今早忘了也。却是拄杖子记得。乃拈拄杖曰。拄杖子也忘了。遂卓一下曰。同坑无异土。咄。上堂。幸然无一事。行脚要参禅。却被禅相恼。不透祖师关。如何是祖师关。把火入牛栏。上堂。恁么恁么鰕跳不出斗。不恁么不恁么弄巧成拙。软似铁硬如泥。金刚眼睛十二两。衲僧手里秤头低。有价数没商量。无鼻孔底将甚么闻香。上堂。难难几何船。易易没巴鼻。好好催人老。默默从此得。过这四重关了。泗洲人见大圣。参。上堂。若要七纵八横见老和尚。打鼓升堂七十三八十四。将拄杖蓦口便筑。然虽如是。拈却门前下马台。剪却五色索。方始得安乐。僧问。承师有言。山前一片闲田地。秖如威音王已前。未审甚么人为主。师曰。问取写契书人。曰和尚为甚倩人来答。师曰。秖为尔教别人问。曰与和尚平出去也。师曰。大远在。问如何是佛。师曰。口是祸门。又曰。肥从口入。问一代时教是个切脚。未审切那个字。师曰。钵啰娘。曰学人秖问一字。为甚么却答许多师曰。七字八字。问如何是和尚家风。师曰。铁旗铁鼓。曰秖有这个为复别有。师曰。采石渡头看。曰忽遇客来将何只待。师曰。龙肝凤髓且待别时。曰客是主人相师。师曰。谢供养。问如何是先照后用。师曰。王言如丝。曰如何是先用后照。师曰。其出如纶。曰。如何是照用同时。师曰。举起轩辕鉴。蚩尤顿失威。曰如何是照用不同时。师曰。金将火试。问佛未出世时如何。师曰。大憨不如小憨。曰出世后如何。师曰。小憨不如大憨。问牛头未见四祖时如何。师曰。头上戴累垂。曰见后如何。师曰。青布遮前。曰未见时为甚么百鸟衔花献。师曰。富与贵是人之所欲。曰见后为甚么不衔花献。师曰。贫与贱是人之所恶。问如何是佛。师曰。露胸跣足。曰如何是法。师曰。大赦不放。曰如何是僧。师曰。钓鱼船上谢三郎。问四面无门山岳秀。个中时节若为分。曰东君知子细。遍地发萌芽。曰春去秋来事宛然也。师曰。才方搓弹子。便要掜金刚。上堂。古人道。我若向尔道。即秃却我舌。若不向尔道。即哑却我口。且道还有为人处也无。四面有时拟为尔吞却。秖被当门齿碍。拟为尔吐却。又为咽喉小。且道还有为人处也无。乃曰。四面自来柳下惠。上堂。结夏无可供养作一家燕管顾诸人。遂抬手曰。啰逻招啰逻摇啰逻送。莫怪空疏。伏惟珍重。上堂。白云不会说禅。三门开向两边。有人动着关棙。两片东扇西扇。上堂。一向恁么去路绝人稀。一向恁么去孤负先圣。去此二途祖佛不能近。设使与白云同生同死。亦未称平生。何也凤皇不是凡间物。不得梧桐誓不栖。上堂。千峰列翠岸柳摇金。樵父讴歌渔人鼓舞。笙簧聒地鸟语呢喃。红粉佳人风流公子。一一为汝诸人发。上上机开正法眼。若向这里荐得。金色头陀无容身处。若也不会吃粥吃饭。许尔七穿八穴。上堂。此个物。上拄天下拄地。皖口作眼皖山作鼻。太平退身三步。放尔诸人出气。上堂。狗子还有<a>佛性</a>也无。也胜猫儿十倍。上堂。太平淈[泳-永+盾]汉。事事尽经遍。如是三十年。也有人赞叹个道。赞叹是甚么。好个淈[泳-永+盾]汉。上堂。汝等诸人见老和尚鼓动唇吻竖起拂子。便作胜解。及乎山禽聚集牛动尾巴。却将作等闲。殊不知檐声不断前旬雨。电影还连后夜雷。谢监收。上堂。人之性命事第一须是○欲得成此○先须防于○若是真○人○○。上堂。有佛处不得住。换却尔心肝五脏。无佛处急走过。雁过留声。三千里外逢人不得错举。出门便错。恁么则不去也。种粟却生豆。摘杨华摘杨华。不觉日又夜。争教人少年。上堂。悟了同未悟。归家寻旧路。一字是一字。一句是一句。自小不脱空。两岁学移步。湛水生莲花。一年生一度。僧问。如何是夺人不夺境。师曰。秋风吹渭水。落叶满长安。曰如何是夺境不夺人。师曰。路上逢人半是僧。曰如何是人境两俱夺。师曰。高空有月千门照。大道无人独自行。曰如何是人境俱不夺。师曰。少妇棹孤舟。歌声逐水流。小参举德山云。今夜不答话。问话者三十棒。众中举者甚多。会者不少。且道向甚么处见德山。有不顾性命者。试出来道看。若无山僧为大众与德山老人相见去也。待德山道今夜不答话问话者三十棒。但向伊道。某甲话也不问棒也不吃。尔道还契他德山老人么。到这里须是个汉始得。况某甲十有余年海上参寻。见数人尊宿自为了当。及到浮山会里。直是开口不得。后到白云门下。咬破一个铁酸豏。直得百味具足。且道豏子一句作么生道。乃曰。花发鸡冠媚早秋。谁人能染紫丝头。有时风动频相倚。似向阶前斗不休。上堂。山僧昨日入城见一栅傀儡。不免近前看。或见端严奇特。或见丑陋不堪。转动行坐青黄赤白一一见了。子细看时元来青布幔里有人。山僧忍俊不禁。乃问长史高姓。他道老和尚看。便了问甚么姓。大众山僧被他一问。直得无言可对无理可伸。还有人为山僧道得么。昨日那里落节。今日这里拔本。上堂。说佛<a>说法</a>拈槌竖拂白云万里。德山入门便棒。临济入门便喝。白云万里。然后恁么也不得不恁么也不得。恁么不恁么总不得。也则白云万里。忽有个汉出来道。长老尔恁么道也则白云万里。这个说话唤作矮子看戏随人上下。三十年后一场好笑。且道笑个甚么。笑白云万里。示众云。祖师道。吾本来兹土。传法救迷情。一花开五叶。结果自然成。达磨大师信脚来信口道。后代儿孙多成计较。要会开花结果处么。郑州梨青州枣。万物无过出处好。示众云真如凡圣皆是梦言。佛及众生并为增语。或有人出来道。盘山老聻但向伊道。不因紫陌花开早。争得黄莺下柳条。若更问道。五祖老聻。自云。诺惺惺着。示众云。十方诸佛六代祖师天下善知识。皆同这个舌头。若识得这个舌头。始解大脱空。便道山河大地是佛。草木丛林是佛。若也未识得这个舌头。秖成小脱空自谩去。明朝后日大有事在。五祖恁么说话还有实头处也无。自云有。如何是实头处。归堂吃茶去。示众云。每日起来拄却临济棒。吹云门曲。应赵州拍。担仰山锹。驱沩山牛。耕白云田。七八年来渐成家活。更告诸公。每人出一只手。相共扶助唱村田乐。粗羹淡饭且恁么过。何也。但愿今年蚕麦熟。罗睺罗儿与一文。示众举。德山和尚因僧问。从上诸圣以何法示人。山云。我宗无语句亦无一法与人。雪峰从此有省。后有僧问雪峰云。和尚见德山得个甚么便休去。峰云。我当时空手去空手归白云今日说向透未过者。有个人从东京来。问伊。甚处来。他却道。苏州来。问伊。苏州事如何。伊道。一切寻常。虽然如是谩白云不过。何故秖为语音各别。毕竟如何。苏州菱邵伯藕。示众。佛祖生冤家。悟道染泥土。无为无事人。声色如聋瞽。且道如何即是。恁么也不得。不恁么也不得。恁么不恁么总不得。忽有个出来道。恁么也得。不恁么也得。恁么不恁么总得。秖向伊道。我也知尔向鬼窟里作活计。小参举陆亘大夫问南泉。<a>弟子</a>家中有一片石。也曾坐也曾卧。拟镌作佛得么。云得。陆曰。莫不得么。云不得。大众夫为善知识。须明决择。为甚么他人道得也道得。他人道不得也道不得。还知南泉落处么。白云不惜眉毛与汝注破。得又是谁道来。不得又是谁道来。汝若更不会。老僧今夜为汝作个样子。乃举手云。将三界二十八天作个佛头。金轮水际作个佛脚。四大洲作个佛身。虽然作此。佛儿子了。汝诸人又却在那里安身立命。大众还会也未。老僧作第二个样子去也。将东弗于逮作一个佛。南赡部洲作一个佛。西瞿耶尼作一个佛。北郁单越作一个佛。草木丛林是佛。蠢动含灵是佛。既恁么又唤甚么作众生。还会也未。不如东弗于逮还他东弗于逮。南赡部洲还他南赡部洲。西瞿耶尼还他西瞿耶尼。北郁单越还他北郁单越。草木丛林还他草木丛林。蠢动含灵还他蠢动含灵。所以道。是法住法位<a>世间</a>相<a>常住</a>。既恁么汝又唤甚么作佛。还会么。忽有个汉出来道。白云休寐语。大众记取这一转。三佛侍师于一亭上夜话。及归灯已灭。师于暗中曰。各人下一转语。佛鉴曰。彩凤舞丹霄。佛眼曰。铁蛇横古路。佛果曰。看脚下。师曰。灭吾宗者乃克勤尔。崇宁三年六月二十五日上堂辞众曰。赵州和尚有末后句。尔作么生会。试出来道看。若会得去不妨自在快活。如或未然这好事作么说。良久曰。说即说了也秖是诸人不知。要会么。富嫌千口少。贫恨一身多。珍重。时山门有士木之役。躬往督之。且曰。汝等勉力吾不复来矣。归丈室净发澡身。迄旦吉祥而化。是夕山摧石陨。四十里内岩谷震吼。阇维设利如雨。塔于东山之南</p>
<p style="text-align: left">
	　　潭州云盖山智本禅师。瑞州郭氏子。开堂日僧问。诸佛出世天雨四花。和尚出世有何祥瑞。师曰。千闻不如一见。曰见后如何。师曰瞎。问如何是清净法身。师曰。家无小使不成君子。问将心觅心如何觅得。师曰。波斯学汉语。问如何是学人出身处。师曰。雪峰元是岭南人。问素面相呈时如何。师曰。一场丑拙。问人人尽有一面古镜。如何是学人古镜。师曰。打破来向尔道。曰打破了也。师曰。胡地冬抽笋。问古人道。说取行不得底。行取说不得底。未审行不得底作么生说。师曰。口在脚下。曰说不得底作么生行。师曰。踏着舌头。问知师久蕴囊中宝。今日当场略借看。师曰。适来恰被人借去。上堂。去者鼻孔辽天。来者脚踏实地。且道祖师意向甚么处着。良久曰。长恨春归无觅处。不知流入此中来。上堂。高台巴鼻开口便是。若也便是有甚巴鼻。月冷风高。水清山翠。上堂。以楔出楔有甚休歇。欲得休歇以楔出楔。喝一喝。上堂。高声唤侍者。侍者应诺。师曰。大众集也未。侍者曰。大众已集。师曰。那一个为甚么不来赴参。侍者无语。师曰。到即不点。上堂。满口道不出。句句甚分明。满目觑不见。山山叠乱青。鼓声犹不会。何况是钟鸣。喝一喝。上堂。祖翁卓卓荦荦。儿孙龌龌龊龊。有处藏头没处露角。借问衲僧如何摸索。上堂。横按拄杖曰。牙如刀剑面如铁眼。放电光光不歇。手把蒺蔾一万斤。等闲敲落天边月。卓一下。僧问。如何是咬人师子。师曰。五老峰前。曰这个岂会咬人。师曰。今日拾得性命。上堂。头戴须弥山。脚踏四大海。呼吸起风雷。动用生五彩。若能识得渠。一任岁月改。且道谁人识得渠。喝一喝云。田库奴</p>
<p style="text-align: left">
	　　滁州琅邪永起禅师襄阳人也。僧问。庵内人为甚么不见庵外事。师曰。东家点灯西家暗坐。曰如何是庵内事。师曰。眼在甚么处。曰三门头合掌。师曰。有甚交涉。乃曰。五更残月落。天晓白云飞。分明目前事。不是目前机。既是目前事为甚么不是目前机。良久曰。此去西天路。迢迢十万余。上堂良久。拊掌一下曰。阿呵呵阿呵呵。还会么。法法本来法。遂拈拄杖曰。这个是山僧拄杖。那个是本来法。还定当得么。卓一下</p>
<p style="text-align: left">
	　　英州保福殊禅师。僧问。诸佛未出世时如何。师曰。山河大地。曰出世后如何。师曰。大地山河。曰恁么则一般也。师曰。敲甎打瓦。问如何是和尚家风。师曰。碗大碗小。曰客来将何只待。师曰。一杓两杓。曰未饱者作么生。师曰。少吃少吃。问如何是大道。师曰。闹市里。曰如何是道中人。师曰。一任人看。问如何是禅。师曰。秋风临古渡。落日不堪闻。曰不问这个禅。师曰。尔问那个禅。曰祖师禅。师曰。南华塔外松阴里。饮露吟风又更多。问如何是真正路。师曰。出门看堠子。乃曰。释迦何处灭俱尸。弥勒几曾在兜率。西觅普贤好惭愧。北讨文殊生受屈。坐压毗卢额汗流。行筑观音鼻血出。回头摸着个匾担。却道好个木牙笏。喝一喝下座</p>
<p style="text-align: left">
	　　袁州崇胜院珙禅师。上堂举石巩张弓架箭接机公案。颂曰。三十年来握箭弓。三平才到擘开胸。半个<a>圣人</a>终不得。大颠弦外几时逢</p>
<p style="text-align: left">
	　　提刑郭祥正字功甫号净空居士。志乐泉石不羡纷华。因谒白云。云上堂曰。夜来枕上作得个山颂。谢功甫大儒庐山二十年之旧。今日远访白云之勤。当须举与大众请已后分明举似诸方。此颂岂唯谢功甫大儒。直要与天下有鼻孔衲僧脱却着肉汗衫。莫言不道。乃曰。上大人丘乙已化三千七十土尔小生八九子佳作仁可知礼也。公切疑。后闻小儿诵之忽有省。以书报云。云以偈答曰。藏身不用缩头。敛迹何须收脚。金乌半夜辽天。玉兔赶他不着。元祐中往衢之南禅谒泉万卷请升座。公趋前拈香曰。海边枯木入手成香。爇向炉中横穿香积。如来鼻孔作此大事。须是对众白过始得。云居老人有个无缝布衫。分付南禅。禅师着得不长不短。进前则诸佛让位。退步则海水澄波。今日嚬呻六种震动。遂召曰。大众还委悉么。有意气时添意气。不风流处也风流。泉曰。递相钝置。公曰。因谁致得。崇宁初到五祖命祖升座。公趋前拈香曰。此一瓣香爇向炉中。供养我堂头法兄禅师。伏愿于方广座上擘开面门。放出先师形相。与他诸人描貌。何以如此。白云岩畔旧相逢。往日今朝事不同。夜静水寒鱼不食。一炉香散白莲峰。祖遂云。曩谟萨怛哆钵啰野。恁么恁么几度白云溪上望。黄梅花向雪中开。不恁么不恁么嫰柳垂金线。且要应时来。不见庞居士问马大师云。不与万法为侣者是甚么人。大师云。待汝一口吸尽西江水。即向汝道。大众一口吸尽西江水。万丈深潭穷到底。掠彴不是赵州桥。明月清风安可比。后又到保宁亦请升座。公拈香曰。法鼓既鸣宝香初爇。杨岐顶[宁*页]门请师重着楔。保宁卓拄杖一下曰。着楔已竟大众证明。又卓一下便下座。又到云居请佛印升座。公拈香曰。觉地相逢一何早。鹘臭布衫今脱了。要识云居一句玄。珍重后园驴吃草。召大众曰。此一瓣香熏天炙地去也。印曰。今日不着便。被这汉当面涂糊。便打。乃曰。谢公千里来相访。共话东<a>山竹</a>径深。借与一龙骑出洞。若逢天旱便为霖。掷拄杖下座。公拜起。印曰。收得龙么。公曰。已在这里。印曰。作么生骑。公摆手作舞便行。印拊掌曰。秖有这汉犹较些子</p>
				</div></div><hr><script charset='utf-8' src='../../js/footer.js'></script></body></html>