<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修续传灯录 第十三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>续传灯录 第十三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>续传灯录 第十三卷</strong></p>
<p style="text-align: left">
	　　续传灯录卷第十三目录</p>
<p style="text-align: left">
	　　大鉴下第十三世</p>
<p style="text-align: left">
	　　杨岐方会禅师法嗣十二人白云守端禅师保宁仁勇禅师比部孙<a>居士</a>石霜守孙禅师东林郁山主(已上五人见录)君山守巽禅师长庆显琼禅师钦山智因禅师法轮惟一禅师崇福善灯禅师法石行诠禅师法石皓蟾禅师(已上七人无录)</p>
<p style="text-align: left">
	　　翠岩可真禅师法嗣五人大沩慕喆禅师西林崇奥禅师石鼓洞珠禅师(已上三人见录)净因文禅师永安普善禅师(已上二人无录)</p>
<p style="text-align: left">
	　　大宁道宽禅师法嗣二人兜率无证禅师杨岐修广禅师(已上二人无录)</p>
<p style="text-align: left">
	　　蒋山赞元禅师法嗣九人雪窦法雅禅师承熙应悦禅师石门雅禅师龟峰子琼禅师(已上四人见录)蒋山可政禅师<a>甘露</a>宗贲禅师甘露德严禅师普门道彦禅师黄安礼居士(已上五人无录)</p>
<p style="text-align: left">
	　　双峰省回禅师法嗣四人光国文赞禅师<a>灵山</a>彦文禅师(已上二人见录)胜业仲祥禅师云阳慧然禅师(已上二人无录)</p>
<p style="text-align: left">
	　　武泉政禅师法嗣一人庆善宗震禅师(无录)</p>
<p style="text-align: left">
	　　洛浦景韶禅师法嗣三人夹山道暹禅师洛浦密询禅师仁王道圆禅师(已上三人无录)</p>
<p style="text-align: left">
	　　菩提光用禅师法嗣一人<a>净土</a>善思禅师(见录)</p>
<p style="text-align: left">
	　　天童清遂禅师法嗣四人大中立志禅师乾元圆禅师万寿应城禅师(已上三人见录)灵隐慧中禅师(无录)</p>
<p style="text-align: left">
	　　云峰文悦禅师法嗣七人寿宁齐晓禅师澄慧咸诩禅师(已上二人见录)精严继式禅师大龙守真禅师郭山霖禅师雍熙有惠禅师龙牙如水禅师(已上五人无录)</p>
<p style="text-align: left">
	　　开福守义禅师法嗣一人澄慧惟昺禅师(无录)</p>
<p style="text-align: left">
	　　泐潭晓月禅师法嗣五人上蓝居晋禅师泐潭道律禅师永安修玉禅师开先慈觉禅师荐福宗海禅师(已上五人无录)</p>
<p style="text-align: left">
	　　定惠超信禅师法嗣六人穹窿智圆禅师(一人见录)明因悟果禅师启宁处明禅师慧日如鉴禅师鹿苑契符禅师普明法澄禅师(已上五人无录)</p>
<p style="text-align: left">
	　　兴教坦禅师法嗣一人明教绍珵禅师(无录)</p>
<p style="text-align: left">
	　　玉泉悟空禅师法嗣一人护国齐月禅师(见录)</p>
<p style="text-align: left">
	　　常熟禀珍禅师法嗣一人金山惠满禅师(无录)</p>
<p style="text-align: left">
	　　福严保宗禅师法嗣二人华药义然禅师承天智昱禅师(已上二人见录)</p>
<p style="text-align: left">
	　　太子同广禅师法嗣一人龙门清照禅师(见录)</p>
<p style="text-align: left">
	　　净因道臻禅师法嗣六人长庆慧暹禅师栖胜继超禅师香严洞敷禅师(已上三人见录)少林元训禅师北禅绍宣禅师白鹿宗海禅师(已上三人无录)</p>
<p style="text-align: left">
	　　天王仁岳禅师法嗣四人兴化绍清禅师定林景芳禅师首山处圭禅师(已上三人见录)上方希元禅师(一人无录)</p>
<p style="text-align: left">
	　　玉泉谓芳禅师法嗣四人圣泉绍灯禅师慧力善周禅师南华重辩禅师延福智兴禅师(已上四人见录)</p>
<p style="text-align: left">
	　　金山怀贤禅师法嗣一人圆通知谨禅师(无录)</p>
<p style="text-align: left">
	　　乌崖暹禅师法嗣一人西禅希用禅师(无录)</p>
<p style="text-align: left">
	　　承天世珍禅师法嗣二人白水中白禅师九顶智海禅师(已上二人无录)</p>
<p style="text-align: left">
	　　径山琳禅师法嗣一人兜率择梧律师(无录)</p>
<p style="text-align: left">
	　　雪峰誉禅师法嗣三人鹫峰重道禅师圆明重彦禅师宝林奉琛禅师(已上三人无录)</p>
<p style="text-align: left">
	　　资寿捷禅师法嗣二人大智文宥禅师资寿思永禅师(已上二人无录)</p>
<p style="text-align: left">
	　　上方真禅师法嗣二人云峰齐觉禅师南岳绍巽禅师(已上二人无录)</p>
<p style="text-align: left">
	　　章江达禅师法嗣一人万寿法印禅师(无录)</p>
<p style="text-align: left">
	　　灵隐文胜禅师法嗣二十五人灵隐延珊禅师荐福居则禅师灵隐蕴聪禅师南院清禅师宝宁宗禅师石佛有邦禅师清凉举内禅师(已上七人见录)佛日子升禅师兴教保威禅师安乐照禅师广果隆禅师永安锡禅师护国崇禅师灵隐照禅师永安绍禅师妙严洪禅师清凉慈化禅师何山慧忠禅师广法归穆禅师圆寂修庆禅师景清智荣禅师护国昶禅师报本拙禅师瑞岩普禅师海会岳禅师(已上十八人无录)</p>
<p style="text-align: left">
	　　保福居煦禅师法嗣一人智者嗣如禅师(见录)</p>
<p style="text-align: left">
	　　龙华悟乘禅师法嗣三人灵岩宣密禅师(一人见录)灵凤慧端禅师乾明闲禅师(已上二人无录)</p>
<p style="text-align: left">
	　　瑞严义海禅师法嗣二人大梅文慧禅师翠岩嗣元禅师(已上二人见录)</p>
<p style="text-align: left">
	　　彰江昭远禅师法嗣一人万寿守坚禅师(见录)</p>
<p style="text-align: left">
	　　兴阳舟禅师法嗣一人智门慧泰禅师(无录)</p>
<p style="text-align: left">
	　　白鹿端禅师法嗣一人法海戒诸禅师(无录)</p>
<p style="text-align: left">
	　　归宗安禅师法嗣二人慈云有规禅师同安宗一禅师(已上二人无录)</p>
<p style="text-align: left">
	　　凉峰渊禅师法嗣一人隐山法灿禅师(无录)</p>
<p style="text-align: left">
	　　言首座禅师法嗣一人招提惟湛禅师(见录)</p>
<p style="text-align: left">
	　　大鉴下第十三世</p>
<p style="text-align: left">
	　　杨岐会禅师法嗣</p>
<p style="text-align: left">
	　　舒州白云守端禅师。衡阳葛氏子。幼事翰墨。冠依茶陵郁山主披削。往参杨岐。岐一日忽问。受业师为谁。师曰。茶陵郁和尚。岐曰。吾闻伊过桥遭攧有省。作偈甚奇能记否。师诵曰。我有明珠一颗。久被尘劳关锁。今朝尘尽光生。照破山河万朵。岐笑而趋起。师愕然通夕不寐。黎明咨询之。适岁暮岐曰。汝见作日打驱傩者么。曰见。岐曰。汝一筹不及渠。师复骇曰。意旨如何。岐曰。渠爱人笑汝怕人笑。师大悟。巾侍久之辞游庐阜。圆通讷禅师举住承天。声名籍甚。又逊居圆通。次徙法华龙门兴化海会。所至众如云集。僧问。如何是佛。师曰。镬汤无冷处。曰如何是<a>佛法</a>大意。师曰。水底按<a>葫芦</a>。曰如何是祖师西来意。师曰。乌飞兔走。问不求诸圣不重己灵未是衲僧分上事。如何是衲僧分上事。师曰。死水不藏龙。曰便恁么去时是何。师曰。赚杀尔。到栖贤上堂。承天自开堂后。便安排些葛藤。来山南。东葛西葛却为在归宗开先万衫打叠了也。今日到三峡会里。大似临嫁医瘿。卒着手脚不办。幸望大众不怪。伏惟珍重。上堂。鸟有双翼飞无远近。道出一隅行无前后。尔衲僧家寻常拈匙放筯。尽道知有。及至上岭时为甚么却气急。不见道人无远虑必有近忧。示众云。泥佛不度水。木佛不度火。金佛不度炉。真佛内里坐。大众。赵州老子十二剂骨头八万四千毛孔。一时抛向诸人怀里了也。圆通今日路见不平为古人出气。以手拍禅床云。须知海岳归明主。未信乾坤陷吉人。示众云。佛身充满于法界。普现一切群生前。<a>随缘</a>赴感靡不周。而常处此菩提座。大众。作么生说个随缘赴感底道理。秖于一弹指间尽大地含生根机一时应得周足。而未尝动着一毫头。便且唤作随缘赴感而常处此座。秖如山僧此者受法华请。相次与大众相别。去宿县里开堂了方归院去。且道还离此座也无。若道离则世谛流布。若道不离作么生见得个不离底事。莫是无边刹境自它不隔于毫端十世古今始终不离于当念么。又莫是一切<a>无心</a>一时自遍么。若恁么正是掉棒打月。到者里直须悟始得。悟后更须遇人始得。尔道既悟了便休。又何必更须遇人。若悟了遇人。当垂手方便之时。着着自有出身之路。不瞎却学者眼。若秖悟得干<a>萝卜</a>头底。不唯瞎却学者眼。兼自己动便先自犯锋伤手。尔看我杨岐先师问慈明师翁道。幽鸟语喃喃辞云入乱峰时如何。答云。我行荒草里汝又入深村。进云。官不容针更借一问。师翁便喝。进云。好喝。师翁又喝。先师亦喝。师翁乃连喝两喝。先师遂<a>礼拜</a>。大众须知。悟了遇人者。向十字街头与人相逢。却在千峰顶上握手。向千峰顶上相逢。却在十字街头握手。所以山僧尝有颂云。他人住处我不住。它人行处我不行。不是为人难共聚。大都缁素要分明。山僧此者临行解开布袋头。一时撒在诸人面前了也。有眼者莫错怪好。珍重。上堂。古人留下一言半句。未透时撞着铁壁相似。忽然一日觑得透后。方知自己便是铁壁。如今作么生透。复曰。铁壁铁壁。上堂若端的得一回汗出。便向一茎草上现琼楼玉殿。若未端的得一回汗出。纵有琼楼玉殿却被一茎草盖却。作么生得汗出去。自有一双穷相手。不曾容易舞三台。上堂安居之首禁足为名。禁足之意意在进道而护生。衲僧家更有何生而可护何道而可进。唾一唾唾破释迦老子面门。踏一步踏断释迦老子背脊骨。犹是随群逐队汉。未是本分衲僧。良久曰。无限风流慵卖弄。免教人指好郎君。熙宁五年迁化。寿四十八</p>
<p style="text-align: left">
	　　金陵保宁仁勇禅师。四明竺氏子。容止渊秀。龆为大僧通<a>天台</a>教。更衣谒雪窦明觉禅师。觉意其可任大法。诮之曰。央庠座主。师愤悱下山望雪窦拜曰。我此生行脚参禅道不过雪窦誓不归乡。即往泐潭踰纪疑情未泮。闻杨岐移云盖能钤键学者。直造其家。一语未及顿明心印。岐没从同参白云端禅师游研极玄奥。后出世两住保宁而终。僧问。如何是佛。师曰。近火先焦。曰如何是道。师曰。泥里有刺。曰如何是道中人。师曰。切忌踏着。问先德道。寒风凋败叶犹喜故人归。未审谁是故人。师曰。杨岐和尚迁化久矣。曰正当恁么时更有恁么人为知音。师曰。无眼村翁暗点头。问如何是佛师曰。自屎不觉臭。问如何是保宁境。师曰。主山头倒卓。曰如何是境中人。师曰。鼻孔无半边。问如何是尘中<a>自在</a>底人。师曰。因行不妨掉臂。问如何是佛。师曰。铁锤无孔。曰如何是佛法大意。师曰。镬汤无冷处。问灵山指月曹溪话月。未审保宁门下如何。师曰嗄。曰有花当面贴。师便喝。问摘叶寻枝即不问。如何是直截根源。师曰。蚊子上铁牛。曰直截根源人已晓中下之流如何指示。师曰。石人脊背汗通流。上堂。山僧二十余年挑囊负钵。向寰海之内参善知识十数余人。自家并无个见处。有若顽石相似参底尊宿。亦无长处可相利益。自此一生作个百无所解底人。幸自可怜生。忽然被业风吹到江宁府。无端被人上当推。向十字街头住个破院。作粥饭主人接待南北。事不获已。随分有盐有醋粥足饭。足。且恁过时若是佛法不曾梦见。上堂侍者<a>烧香</a>罢。师指侍者曰。侍者已为诸人<a>说法</a>了也。上堂。看看山僧入拔舌<a>地狱</a>去也。以手拽舌云。阿[口*耶]阿[口*耶]。上堂。秋风凉松韵长。未归客思故乡。且道谁是未归客。何处是故乡。良久曰。长连床上有粥有饭上堂。凤鸣条雨破块。晓来枕上莺声碎。虾蟆蚯蚓一时鸣。妙德空生都不会。三个成群四个作队。窈窈窕窕飘飘飖飖。向南北东西折得梨花。李花一佩两佩</p>
<p style="text-align: left">
	　　比部孙居士。因杨岐会禅师来谒直视断次。公曰。某为王事所牵何由免离。岐指曰。委悉得么。公曰。望师点破。岐曰。此是比部弘愿深广利济群生。公曰。未审如何。岐示以偈曰。应现宰官身。广弘悲愿深。为人重指处。棒下血淋淋。公于此有省</p>
<p style="text-align: left">
	　　潭州石霜守孙禅师。僧问。生也不道死也不道。为甚么不道。师曰。一言已出。曰从东过西又作么生。师曰。驷马难追。曰学人总不与么。师曰。易开终始口难保岁寒心</p>
<p style="text-align: left">
	　　衡州茶陵县郁山主。本州人自少落发。惟以应供为事。院居诸禅刹往来之冲。每有化主至师必供养之。一日因杨岐化主至。师问以<a>禅宗</a>之旨。化主为举。和尚每问衲子。僧问法灯。百尺竿头如何进步。法灯云恶。师从此参究未尝离念。偶一日赴外请。骑蹇驴过溪桥。驴踏桥穿陷足。师坠驴不觉口中曰恶。忽然契悟。有颂曰。我有神珠一颗。久被尘劳羁锁。今朝尘尽光生。照见青山万朵。走谒杨岐。杨岐即印可。师乃白云守端落发之师也。端悟道因缘已具端传。端后出世住九江承天。赞师像曰。水月以喻兮古来已多。我今不然兮所陈伊何。百尺竿头曾进步。溪桥一踏没山河。顾不游方兮何游之有。玄沙保寿兮师其与偶。应峰之东兮洣川之口。三十三秋兮大师子吼。舒兮卷兮已而矣。依前空泻洣川水。九江相去几千里。父有重牙子无齿。谩劳提耳一炉香。微烟旋逐松风起</p>
<p style="text-align: left">
	　　翠岩真禅师法嗣</p>
<p style="text-align: left">
	　　潭州大沩慕哲真如禅师。抚州临川闻氏子。僧问。赵州庭柏意旨如何。师曰。夜来风色紧孤客已先寒。曰先师无此语又作么生。师曰。行人始知苦。曰十载走红尘今朝独露身。师曰。雪上加霜。问如何是城里佛。师曰。万人丛里不插标。曰如何是村里佛。师曰。泥猪疥狗。曰如何是山里佛。师曰。绝人往还。曰如何是教外别传底一句。师曰。翻译不出。问牛头未见四祖时如何。师曰。寒毛卓竖。曰见后如何。师曰。额头汗出。上堂。月生一天地茫茫谁受屈。月生二东西南北没巴鼻。月生三善财特地向南参。所以道。放行也怛萨舒光。把住也泥沙匿曜。且道放行是把住是。良久曰。圆伊三点水万物自尖新。上堂。古佛道。昔于波罗奈转<a>四谛</a>法轮堕坑落堑。今复转最妙无上大法轮。土上加泥。如今还有不历阶梯独超物外者么。良久曰。出头天外看谁是个中人。上堂。阿刺刺是甚么。翻思当年破窖堕。杖子忽击着。方知孤负我。以拄杖击香台一下曰。堕堕。上堂。扪空追响劳汝精神。梦觉觉非复有何事。德山老人在汝诸人眉毛眼睫上。诸人还觉么。若也觉去梦觉觉非。若也未觉扪空追响终无了期。直饶向这里倜傥分明。犹是梯山入贡。还有独超物外者么。良久曰。且莫诈明头。问大通智胜佛十劫坐道场。为甚么不得成佛道。师曰。苦杀人。上堂。白云澹泞水注沧溟。万法本闲复有何事。所以道。也有权也有实也有照也有用。诸人到这里如何履践。良久曰。但有路可上更高人也行。上堂。山僧本无积畜。且得粥足饭足。困来即便打眠。一任东卜西卜。上堂。古者道。一释迦二元和。三<a>佛陀</a>。自余是甚么碗脱丘。慧光即不然。一释迦二元和三佛陀。总是碗脱丘。诸人还知慧光落处么。若也知去许尔具铁眼铜睛。若也不知莫谓几经风浪险。扁舟曾向五湖游。上堂拈起拄杖曰。一尘才起大地全收。卓一下曰。妙喜世界百杂碎。且道不动如来即今在甚么处。若人识得。可谓不动步而登妙觉。若也未识。向诸人眉毛眼睫里<a>涅槃</a>去也。又卓一下。上堂。不用思而知。不用虑而解。庐陵米价高。镇州萝菔大。上堂拈起拄杖曰。智海拄杖或作金刚王宝剑。或作踞地师子。或作探竿影草。或不作拄杖用。诸人还委悉么。若也委悉去。如龙得水似虎靠山。出没卷舒纵横应用。如未相委。大似日中逃影。上堂。十方同聚会。个个学无为。此是选佛场。心空及第归。慧光门下直拔超升不历科目。诸人既到这里风云布地牙爪已成。但欠雷声烧尾。如今为尔诸人震忽雷去也。以拄杖击禅床下座。师于绍圣二年十月八日无疾说偈曰。昨夜三更风雷忽作。云散长空前溪月落良久别众趋寂。阇维设利斗许大如豆。目睛齿爪不坏。门<a>弟子</a>分塔于京潭</p>
<p style="text-align: left">
	　　南岳西林崇奥禅师。僧问。一问一答宾主历然。不问不答。如何辨别。师曰。坐底坐立底立。曰便恁么会时如何。师曰。舌拄上齶。僧礼拜。师曰。不得讳却</p>
<p style="text-align: left">
	　　蕲州石鼓洞珠禅师上堂曰。问答转多去道转远。何也。道不属知知而妄觉。道不属见见是眼睛。眼睛不明触事峥嵘。联环不断为<a>生死</a>根。若能直向太虚之外。自然情念顿忘真心直露。如斯说话俯为下根。道友相逢无可不可。坐则十方俱隐。行则六趣随缘。语则出口成言。默则三灾不挠。然虽如是。须知有转身一路。众中莫有转得身者么出来证据。若无山僧今日失利</p>
<p style="text-align: left">
	　　蒋山元禅师法嗣</p>
<p style="text-align: left">
	　　明州雪窦法雅禅师。僧问。学人不问西来意。乞师方便指迷情。师曰。霹雳过头犹瞌睡。曰谢师答话。师曰。再三启口问何人。曰争奈学人未礼拜何。师曰。休钝置</p>
<p style="text-align: left">
	　　邵州丞熙应悦禅师。抚州宜黄戴氏子。上堂。我宗无语句。徒劳寻路布。现成公案已多端。那堪更涉他门户。觌面当机直下提。何用波吒受辛苦。咄</p>
<p style="text-align: left">
	　　衢州石门雅禅师。僧问。雷音一震龙象咸臻。学人上来请师举唱。师曰。莲目瞬时千界静。金颜笑处一花新。僧云。人天尽入罗峰境。今日亲闻端的音。师曰。百万茫茫人不知。又问佛未出世时如何。师曰。东宫玉殿无遗影。僧云。出世后如何。师曰。毗蓝园畔雨天花。僧云。恁么则逾春城于八夜。栖雪岭于六年。师曰。威音王以前作么生。僧云。且待别时。师便打。又问。如何是祖师西来意。师曰。熊耳塔开空寂寂。惟留只履冒轻埃。又问。如何是和尚家风。师曰。一条筇竹杖三事衲幔衣。僧云。客来将何祗待。师曰。酌泉酽点祖师茶。示众曰。茱萸鲜嫩菊花香。畅杀陶家醉倒郎。我辈泛觞虽绝分。东篱闲玩也无妨。大众闲玩即不无。且道眼在什么处。知有底眉毛眼上横。未谙者黄红里乱走。阿呵呵。今日元来九月九。喝一喝</p>
<p style="text-align: left">
	　　信州龟峰瑞相子琼禅师。僧问。如何是博山境。师曰。涧流渌水路出松门。僧云。如何是境中人。师曰。身着红绡衣肚中黑如漆。僧云。向上宗乘事若何。师曰。刹竿头指天。又问。青春已过夏景暄繁。时节因缘请师为说。师曰。腊月二十五未是拜年时。僧云学人未晓乞师再指。师曰。石人身上不生毛</p>
<p style="text-align: left">
	　　南岳双峰省回禅师法嗣</p>
<p style="text-align: left">
	　　阆州光国文赞禅师。僧问。如何是佛法大意。师曰。祸不单行。又问。诸法寂灭相不可以言宣。猊座既登师如何说。师曰。因风吹火用力不多。僧云。恁么则佛佛道同。师曰。猫儿带纸帽。问不二之法请师速道。师曰领。僧云。恁么则人人有分也。师曰了。僧云。锦屏天下少光国<a>世间</a>稀。师曰退</p>
<p style="text-align: left">
	　　金州灵山彦文禅师。僧问。如何是祖师西来意。师曰。缺齿胡僧笑不言。僧云。学人不会。师曰。只履返西天。又问。如何是佛。师曰。问得最亲乃曰。山青青水绿绿。风吹南岭云。露滴东篱菊。更添松竹岁寒心。尽是无弦琴上曲。碧眼胡僧拍不足。拍不足。一二三四五六。咦拍一拍下座</p>
<p style="text-align: left">
	　　菩提光用禅师法嗣</p>
<p style="text-align: left">
	　　杭州临安净土善思禅师上堂云。咄咄咄。临济德山尽该抹。棒头荐得不作家。喝下承当未奇绝。山僧宗旨不恁么。觌面相呈辨贤哲。声前一句早迟疑。语后持来底时节。劝禅人休饶舌。神龙尚自不知源。岂说盲龟敌跛鳖。不看神光传祖位。才见老胡心便歇。真妙诀。堂堂自己可怜生。直下承当第二月。大丈夫须剿绝。现成公案早多端。莫学痴人被摩捋。伤嗟末法有多途。邪党成郡安可遏。初机入门无道眼。<a>佛手</a>生缘徒施设。禅流学得遍参游。问着元来打不迭。古人开口便知音。尚言弄巧翻成拙。那堪看话得心通。正是<a>虚空</a>钉铁橛。自惭道薄整颓纲。饮气吞声共谁说。特将鄙句报同风。本分禅人能辨别。大地山河尽放光。南无<a>观世音菩萨</a></p>
<p style="text-align: left">
	　　天童山清遂禅师法嗣</p>
<p style="text-align: left">
	　　福州大中立志禅师。僧问。握骊珠于掌上。鉴十方于目前。学人上来请师一鉴。师曰。草贼大败。僧云。学人今日失利。师曰。自知较一半。僧便喝。师曰。强惺惺。又问。远趋丈室仰慕宗风。学人上来请师一接。师曰。高挂钵囊。僧云。便是为人处也无。师曰。盲人摸地。僧云。莫压良为贱。师曰。短贩樵人徒夸书剑。又问。马祖升堂百丈卷席。未审古人意旨如何。师曰。官马相踏。僧云。学人今日小出大遇。师曰。拄杖未曾拈着。示众曰。虎啸乌山之畔。众兽潜藏。云生螺渚之间。群峰失色。太阿宝剑耀日争辉。樵父搬柴医王辨价。还有不顾宾主者么。出来道看。良久曰。水冻鱼难跃。天寒草发迟。以拄杖打香台一下。又曰。法不见法法不行法法不知法。大众这个是香炉子。如何是不见不行不知。百亿恒沙世界诸佛。尽在香炉上放光动地说法度人。诸人还见么。直饶见得也涉踟蹰。喝一喝。师于绍圣元年三月十一日集众沐浴净发说偈曰。麒麟掣断黄金锁。玉兔冲开白玉关。好是无云中夜后。一轮明月照钟山。偈毕趺坐而逝。荼毗获<a>舍利塔</a>于本山。</p>
<p style="text-align: left">
	　　福州乾元了觉圆禅师。开堂上首白槌竟。师良久曰。直饶阿那律天眼未解谛观。便是千手大悲焉能提掇。众中莫有不甘者么。出来掀倒禅床喝散大众。然虽如是未是作家。且于第二门中与衲僧出气。僧问。少林九年垂一语。直至如今赚师举。欲得不赚便请师举。师曰唵。僧云。摩哒哩伽摩哒哩智又作么生。师曰。放尔三十棒。又问。尊者证果超越圣流。不涉熏修请师速道。师曰。落花檐外朵青柳槛前梢。僧云。一雨周沙界群心永夜苏。师曰。水不洗水一句作么生道。僧云。应知松柏操不改岁寒心。师曰。且信一半。又问。未离兜率已降王宫。未审是什么人。师曰。牛头出马头回。僧云。未审是法身报身。师曰。牵犁拽耙。乃顾大众曰。还相委悉么。若不相悉山僧今日指鹿为马唱九作十瞒诸人去也。摩竭正令水泄不通。少室真规风吹不入。圣凡情尽体露真常。迥绝见知辉腾今古。良由情存圣量堕在见知。所以听不出声见不超色。纵灭一切见闻觉知内守幽闲。犹为法尘分别影事。造种种业轮回异趣。往而不返真可悲伤。若能回光返照。有何佛道可成。有何众生可度。便能向火焰里藏身。东涌西没南涌北没。于微尘上走马坐大道场。若向这里见得彻参得透。切忌认驴鞍桥作阿爷下颔</p>
<p style="text-align: left">
	　　南岳应天万寿应城禅师。初参遂禅师。遂问。上人从何而来。师曰。毗陵来。遂云。我闻毗陵出好草虫扇子带得来否。师作一圆相曰。大善知识又要这个作么。遂云。秖这个此间亦要得。师于言下大悟。后住应天万寿。示众曰。山花狼籍孤负空生。山草离披拈提室利。惊得岳神稽首土地和南。陕府铁牛无放处。嘉州石像露全身。如斯说话错会者多。敢问诸人。不涉春秋一句作么生道。良久曰。不得春风花不开。花开又被风吹落。喝一喝</p>
<p style="text-align: left">
	　　南岳云峰文悦禅师法嗣</p>
<p style="text-align: left">
	　　桂州寿宁齐晓禅师。僧问。大众云臻合谈何事。师曰。波斯入闹市。僧云。恁么则草偃风行。师曰。万里望乡关。又问。如何是佛。师曰。着衣吃饭。僧云。叉手当胸退后三步。师曰。醉后添杯。示众曰。触目不会道。犹较些子。运足焉知路。错下名言。诸仁者。山僧今日将错就错。汝等诸人。见有眼闻有耳嗅有鼻味有舌。因恁么却不会。良久曰。武帝求仙不得仙。王乔端坐却升天。喝一喝</p>
<p style="text-align: left">
	　　庐州澄慧咸诩禅师。僧问。德山入门便棒。万古宗风。临济入门便喝。古今榜样。去此二途。请师拈掇。师曰。总不恁么。僧云。一言启口别是家门。师曰。赖遇拄杖不在手。又问。有问有答善巧分张。向上宗乘请师别道。师曰。阇黎问得最亲。僧云。学人会也。师曰。会个什么。僧举起坐具。师曰。毕竟作么生。僧便喝。师曰。作家。僧礼拜。师便喝。师乃曰。如来秘旨岂涉辞锋。祖师心印徒劳穿凿。若举宗乘一字。海水逆流须弥倒卓。若说佛说祖。<a>三界</a>平沈四生何有。若向下商量。枯木生花寒灰发焰。然虽如是。向衲僧门下白云千里万里。且道衲僧有什么长处。良久曰。更有一般堪羡处。长连床上带刀眠</p>
<p style="text-align: left">
	　　定慧信禅师法嗣</p>
<p style="text-align: left">
	　　苏州穹窿智圆禅师上堂。福臻不说禅。无事日高眠。有问祖师意。连擉两三拳。大众且道。为什么如此。不合恼乱山僧睡</p>
<p style="text-align: left">
	　　玉泉悟空禅师法嗣</p>
<p style="text-align: left">
	　　江陵护国齐月禅师。僧问。壁立千仞水泄不通。还许学人请益也无。师曰。汝待问什么。僧云。向上事。师曰。维那不在。僧云。触忤和尚。师曰。正令已行。乃曰。穷外无方究内非里。应用万般无可比拟。分明向汝诸人道。<a>佛性</a>精魂总不是</p>
<p style="text-align: left">
	　　福严保宗禅师法嗣</p>
<p style="text-align: left">
	　　衡州花药山崇胜义然禅师。僧问。临济血脉请师直道。师曰。虚空里扬眉默地里点头。僧云。莫只这便是。师曰。是即是作么生会。僧却点头。师曰。这贼好吃棒。僧连声道贼贼归众。师曰。三十棒一棒也较不得。示众曰。心心心青山绿水深。若人识得这山水。相对事法总平沈。是尔诸人总识得。为什么七十二峰俨然依旧。试为说看。若说不出大似不曾行脚。参</p>
<p style="text-align: left">
	　　南岳承天智昱禅师。僧问。如何是佛。师曰。发长僧貌丑。僧云。意旨如何。师曰。脑门后合掌。又问。如何是祖师西来意。师曰。石廪峰高。僧云。意旨如何。师曰。游人罕到。又问。如何是和尚家风。师曰。纸帐禅床。僧云。客来如何祗待。师曰。山中石耳。师于元丰八年四月内沐浴净发趺坐而逝。茶毗。齿舌眼睛不坏</p>
<p style="text-align: left">
	　　太子同广禅师法嗣</p>
<p style="text-align: left">
	　　西京龙门山胜善清照禅师。僧问。变凡作圣则不问。点铁成金事若何。师曰。直下无私处触目尽光辉。僧云。清光生掌上。喜气发眉间。师曰。既能知自理何用苦忉忉。又问。天高地厚万物皆从。未审和尚从与不从。师曰。春来花烂熳。僧云。金鸡回碧落玉兔长空。师曰。道同方知。僧云。学人今日承恩。师曰。且莫错认</p>
<p style="text-align: left">
	　　净因臻禅师法嗣</p>
<p style="text-align: left">
	　　福州长庆惠暹文慧禅师。僧问。离上生之宝刹。登延圣之道场。如何是不动尊。师曰。孤舟载明月。曰忽遇橹棹俱停又作么生。师曰。渔人偏爱宿芦花。问长期进道。西天以蜡人为验。未审此间以何为验。师曰。铁弹子。曰意旨如何。师曰。大底大小底小</p>
<p style="text-align: left">
	　　福州栖胜继超禅师。上堂拈拄杖良久曰。三世诸佛尽在这里[跳-兆+孛]跳。大众还会么。过去诸佛说了。未来诸佛未说。现在诸佛今说。敢问诸人。作么生是说底事。卓一下曰。苏嚧苏嚧</p>
<p style="text-align: left">
	　　邓州香严慧照洞敷禅师。福州人生于范氏。幼而气韵清敏。长慕空宗。依东宗景德寺圆明大师<a>出家</a>。试经得度受具。遍参江淮丛席。末后见净因臻。一言顿契如箭锋相拄。加以学问该博。自然融会。名动京师。被旨出世于邓之香严几十载。返故里住龟山寿山神光三刹。上堂曰。西干四七道绝语言。东上二三法无文字。惟传一印直指人心。心了则天地全该。印定则丝毫不漏。尘尘绝待法法融虚。方乃契圣根源。始曰入佛知见。如斯荐得落二落三。本色衲僧如何话会。还道得么。个中消息若为传。凤阙龙楼峭倚天。要会觉城东际事。寥寥千古尚依然。住龟山时。僧问。远辞香严丈室。近入龟山道场。如何是不动尊。师曰。千手大悲提不起。僧云。如何是动尊。师曰。玉殿曾游历金门屡往还。又问。如何是龟山境。师曰。千峰来有路八极净无尘。云如何是境中人。师曰。有时开眼有时合。又问。如何是佛法的的大意。师曰。山寒露骨水浅见沙。师乃曰。穷经穷论。正如入海算沙。觅法觅心。大似扪空求响。故释尊出世。为一大事因缘。诸祖传衣。亦乃广开方便。发挥教外之<a>正法</a>。指示涅槃之妙心。作筏渡人应病与药。故善说法者说无所说。善传心者传无所传。纵饶一棒一条痕。一掴一手血。未免拖泥带水。岂能点瓦成金。大众只如今日为国开堂。还有奇特事也无。良久曰。叠叠青山与流水。旧时颜色旧时声。又示众曰。春无三日晴。风雨时时作。岩下见蟠桃。自开还自落。翻忆灵云得处亲。迄今底事何萧索。非萧索。春山春水四寥廓。鹧鸪啼处百花香。好荐声前这一着。喝一喝。又曰。炎风匝地畏日流空。奇云当户任长舒。白藕飃香来不断。林间达士了无寒暑之变迁。尘里游人但见光阴之迅速。直得灯笼合掌露柱攒眉。一年又将半。几个是知音。知不知。路上行人口似碑</p>
<p style="text-align: left">
	　　天王仁岳禅师法嗣</p>
<p style="text-align: left">
	　　潭州兴化绍清禅师。僧问。不触波澜如何趋向师曰。得宜须举棹莫待打头风。僧云。犹是湛水之波。忽遇拏云[爪*只]雾又且如何。师曰。道泰不传天子令。师乃曰。问来答去秖益繁词。于道则远之远矣。祖令既行要津坐断。十方诸佛瓦解冰消。<a>三藏</a>教乘扫土而尽。到这里谁敢正眼觑着。所以释迦有竭世之枢机。尚掩室于摩竭。净名骋穷天之词辩。犹杜口于毗耶。岂况小根小智。何也。龙象蹴踏非驴所堪</p>
<p style="text-align: left">
	　　潭州智度山定林景芳禅师。僧问。师唱谁家曲宗风嗣阿谁。师曰。红炉金弹子。僧云。还许学人接也无。师曰。簉破阇黎铁面皮。又问。七十二峰即不问。如何是法轮境。师曰。岣娄峰尖神禹碑。僧云。还许学人识也无。师曰。石青字赤形模奇。僧云。今日得遇去也。师曰。吏部当时尚莫窥。僧云。端的在什么处。师曰何得汝不狐疑</p>
<p style="text-align: left">
	　　汝州首山处圭禅师。僧问。如何是首山境。师曰。白云片片时来往。汝水潺潺流向东。僧云。如何是境中人。师曰。寒山逢拾得拍手笑呵呵。僧云。向上宗乘事若何。师曰。虚空藏鸟迹。风过树头鸣。僧云。便是为人处也无。师曰。曹溪水急</p>
<p style="text-align: left">
	　　玉泉谓芳禅师法嗣</p>
<p style="text-align: left">
	　　福州圣泉寺绍灯禅师。本郡古田县临水人。姓陈氏。生时异香满室紫帽覆首。幼不茹荤。七岁自厌尘坌。观诸经论如听旧书。十岁辞亲出家。礼潭州开福寺琎长老为师。精通法华试经得度。受具之后瓶锡游方。造玉泉芳禅师法席。一见针芥相投筌蹄顿忘。遂还乡里深自韬晦。郡守丁公向师道。延住陀岭塔院。缁素归敬。忽一日索浴更衣鸣鼓升坐。四方檀信凑如市。师乃说颂曰。吾年五十三。去住本无贪。临行事若何。不用口喃喃。俨然示寂瞑目两宵。偶闻钟声忽然复醒四大轻安。自后身常频出<a>舍利</a>。元丰中本郡大旱。太守孙公向师道风。请令祈雨。次日甘泽大霈。孙公钦仰。迁住文殊。前后郡邑亢旱。府主许公。察院王公。左司叶公。累请祷雨无不应期。迁住圣泉。凡住三道场。僧问。如何是圣泉境。师曰。目前无异草。僧云。如何是境中人。师曰。往来无挂碍。僧云。人境已蒙师指示。向上宗乘事若何。师曰。驴事未去马事到来。乃曰。般若门中纵说百千妙义不增一毫。直饶结舌亡锋岂减少分。若论玄中又玄终非妙门。鸟道鱼踪早伤途辄。何也。盖为出此入彼。去者不至其方。来者不到其所。举一明三莫穷幽趣。更不用续凫截鹤夷岳盈壑。霄壤相望去道转远。正当与么时衲僧门下作么生商量。良久曰。昨夜三更月到窗</p>
<p style="text-align: left">
	　　临江军慧力善周禅师上堂曰。辽天鹘万里云。秖一突是什么。喝一喝。师于元祐元年十二月望日沐浴净发说偈曰。山僧住瑞筠。未尝形言句。七十三年来。七十三年去。言毕趺坐而逝。三日后须发再生</p>
<p style="text-align: left">
	　　韶州南华重辩禅师。僧问。祖意西来即不问。最初一句请师宣。师曰。龙衘黑宝离沧海。鹤侧霜翎下玉阶。僧云。一轮明月照四海尽分明。师曰。夜半折开无缝塔。天明智积抱头回。乃曰。会么。五大未明二仪无迹。威音王觑不见。大悲手摸无踪。且道为复<a>神通</a>妙用。为复法尔如然。于斯明得。便乃高步毗庐顶上。坐报化佛头。于斯未明。秖知事逐眼前过。不觉老从头上来。咦</p>
<p style="text-align: left">
	　　安州延福智兴禅师西川人。出家受具后。即造玉泉芳禅师法席发明心地。初住渐源次迁黄梅龙华。晚住延福。师语不谈玄。行不修洁。身不禀仪。众不喜见。逝后灵异不测<a>报应</a>如响。缁素追仰遗体塑饰祈祷尤盛</p>
<p style="text-align: left">
	　　灵隐胜禅师法嗣</p>
<p style="text-align: left">
	　　杭州灵隐延珊慧明禅师。僧问。如何是道。师曰。道远乎哉。问如何是正真一路。师曰。丝发不通。曰恁么则依而行之。师曰。莫乱走。上堂。与上座一线道。且作么生持论佛法。若也水泄不通。便教上座无安身立命处。当此之时祖佛出头来。也有二十棒分。恁么道。山僧还有过也无。不见<a>世尊</a>生下周行七步目顾四方。一手指天一手指地云。天上天下唯吾独尊。云门云。我当初若见一棒打杀与狗子吃却。何以如此。贵图天下太平。且道云门恁么说话。有佛法道理也无。虽然如此。云门秖具一只眼。久立珍重</p>
<p style="text-align: left">
	　　常州荐福院归则禅师。僧问。如何是祖师西来意。师曰。耳畔打钟声</p>
<p style="text-align: left">
	　　杭州隐灵蕴聪禅师。问如何是和尚家风。师曰。索唤即有。僧云。未审有个什么。师曰。天台楖[木*栗]。问古路重修时如何。师曰。平高就下</p>
<p style="text-align: left">
	　　杭州南院清禅师。僧问。西祖传来请师通信。师曰。汝道传什么来。僧云。恁么则不通信去也。师曰。不妨伶利</p>
<p style="text-align: left">
	　　金陵保宁宗禅师。僧问。如何是佛。师曰。更问什么。僧云。莫只这便是也无。师曰。且莫虚头</p>
<p style="text-align: left">
	　　越州石佛有邦禅师初住南明。僧问。祖祖相传传祖印。师今得法嗣何人。师曰。布发掩泥人尽委。僧云。恁么则灵隐一枝南明独秀也。师曰。杓卜听虚声</p>
<p style="text-align: left">
	　　金陵清凉慈化举内禅师。僧问。一法本无万法何有。未审和尚说个什么。师曰。汝记得分明。僧云。恁么则一切不存去也。师曰。也不信汝</p>
<p style="text-align: left">
	　　大梅居煦禅师法嗣</p>
<p style="text-align: left">
	　　婺州智者嗣如禅师。僧问。如何是佛。师曰。量才补职。僧云。量才补职后如何。师曰。天台杖子。问如何是真实之体。师曰。今日好寒。僧云。意旨如何。师曰。千山万山雪</p>
<p style="text-align: left">
	　　龙华悟乘禅师法嗣</p>
<p style="text-align: left">
	　　温州灵岩宣密禅师。僧问。优昙花拆人皆委。祖令亲行事若何。师曰。识法者惧。僧云。施行有据去也。师曰。人小胆大</p>
<p style="text-align: left">
	　　瑞岩义海禅师法嗣</p>
<p style="text-align: left">
	　　明州大梅文慧禅师。僧问。祖祖相传传祖印。师今得法嗣何人。师曰。少人定当得。僧云。报本嫡子也。师曰。适来向汝道什么。问如何是大梅境。师曰看。僧云如何是境中人。师曰吃茶去</p>
<p style="text-align: left">
	　　明州翠岩嗣元禅师。僧问。如何是祖师西来意。师曰。见钱买卖不曾赊。僧云。向上更有事也无。师曰好不信人直</p>
<p style="text-align: left">
	　　彰江昭远禅师法嗣</p>
<p style="text-align: left">
	　　苏州万寿法印守坚禅师。僧问。如何是道。师曰。谁不履践。僧云。如何是道中人。师曰。来千去万</p>
<p style="text-align: left">
	　　净众言首座法嗣</p>
<p style="text-align: left">
	　　西京招提惟湛广灯禅师嘉禾人也。僧问。如何是和尚家风。师曰。秋风黄叶乱。远岫白云归。曰专为<a>流通</a>也。师曰。即今作么生举。僧便喝。师便打。上堂。偏不偏正不正。那事从来难比并。满天风雨骨手寒。何须更入那伽定。卓拄杖下座。上堂。六尘不恶还同正觉。马上谁家白面郎。穿花折柳垂巾角。夜来一醉明月楼。呼卢输却黄金宅。臂鹰走犬归不归。娥眉皓齿嗔无力。此心能有几人知。黄头碧眼非相识。啰啰哩拍手一下。下座</p>
				</div></div><hr><script charset='utf-8' src='../../js/footer.js'></script></body></html>