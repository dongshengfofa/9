<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修续传灯录 第十六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>续传灯录 第十六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>续传灯录 第十六卷</strong></p>
<p style="text-align: left">
	　　续传灯录卷第十六目录</p>
<p style="text-align: left">
	　　大鉴下第十三世</p>
<p style="text-align: left">
	　　黄龙慧南禅师法嗣下五十九人石霜琳禅师开元子琦禅师上蓝顺禅师三祖法宗禅师四祖法演禅师五祖晓常禅师佛印宣明禅师灵岩重确禅师大沩颖诠禅师九棕法明禅师廉泉昙秀禅师灵鹫慧觉禅师兴化法澄禅师花药元恭禅师兴国契雅禅师宝盖子勤禅师云峰道圆禅师延庆洪准禅师胜业惟亨禅师登云超及禅师积翠永庵主灵隐德滋禅师东林常总禅师保宁圆玑禅师云居元佑禅师报本慧元禅师建隆昭庆禅师清隐清源禅师禾山德普禅师慧林德逊禅师祐圣法[宋-木+居]禅师三角慧泽禅师法轮文昱禅师归宗志芝庵主(已上三十四人见录)隆庆利俨禅师黄龙自庆禅师大光应犀禅师水南智秘禅师升山绍南禅师南华清桂禅师<a>芭蕉</a>仁珂禅师清泉崇雅禅师章法觉信禅师慧日富禅师归宗进首座涌泉以禅师石鼓洞珠禅师金粟慧英禅师宝胜澄甫禅师慧日普觉禅师西峰正信禅师普宁惠因禅师翠岩宝赟禅师鹅湖崇坚禅师云门希晏禅师吉祥有臻禅师乾明超莹禅师景德本隆禅师云顶清泰禅师(已上二十五人无录)</p>
<p style="text-align: left">
	　　慧林若冲禅师法嗣八人华严智明禅师永泰智航禅师寿圣子邦禅师广福昙章禅师扬州石塔戒禅师(已上五人见录)福昌义端禅师景德元泰禅师白鹿仲豫禅师(已上三人无录)</p>
<p style="text-align: left">
	　　瑞岩子鸿禅师法嗣六人佛窟可英禅师岳林昙振禅师(已上二人见录)中竺禅慧禅师景德嵩禅师资圣本禅师寿圣文谅禅师(已上四人无录)</p>
<p style="text-align: left">
	　　天钵重元禅师法嗣六人祖印善丕禅师元丰清满禅师善胜真悟禅师定慧法本禅师(已上四人见录)洞山仙禅师义安慧深禅师(已上二人无录)</p>
<p style="text-align: left">
	　　三祖冲会禅师法嗣二人临安居润禅师(一人见录)<a>甘露</a>明广禅师(一人无录)</p>
<p style="text-align: left">
	　　大鉴下第十三世</p>
<p style="text-align: left">
	　　黄龙南禅师法嗣</p>
<p style="text-align: left">
	　　潭州石霜琳禅师。初行脚时与夹山龄同行。久依佛日才禅师罢参矣。因与龄同游黄檗。见慧南禅师小参。不喻其旨。师遂求入室。龄大怒痛驱一顿而去。师独留未几大悟黄龙宗旨。机锋颖脱名振<a>丛林</a>。在南公坐下与文关西英邵武等齐名。遂开法于石霜。上堂示众曰。霜华一境极目萧然。枯木堂前风行草偃。渌水滔滔无尽。白云合而还开。往来禅客饱足。观光林下相逢。呵呵大笑。且道笑个什么。良久曰。烟村三四月别是一家春。下坐。又曰。或谈玄或说妙。德山临济拍手笑。更言无说是菩提。多年梁上生芝草咦。僧问。拈槌举拂拈放一边请师答话。师曰。高着眼。僧云。作家宗师。师曰。脚下蹉过。僧以坐具画一画。师曰。自领出去。又问。法王出世请施号令。师曰一二三四五。僧云。法令施行。师曰。潇湘船子。问慈云蔼蔼慧日辉辉。大众欣然乞师一接。师曰好。僧云。不言含有象。何处谢无私。师曰。石女溪边笑点头。问石霜枯木重生时如何。师曰。海底金龟走。天边玉兔明。僧云。恁么则觉花开有地。果熟自然香。师曰。须弥顶上面南行。师<a>说法</a>颇类真净。然于真净不相识而心敬之。在石霜时真净在洞山。师以颂送僧。见之有曰。憧憧四海求禅者。不到新丰也是痴。师于元丰七年三月初八日净发沐浴。至夜小参曰。平生行脚方始见人。平生参禅始终得力。成佛作祖不离方寸。镬汤炉炭只在如今。这个消息如人饮水冷暖自知。听吾一颂。大幻一段。光明灿烂。芒恼众生。早晚分散。夜半端然示寂。阇维得<a>舍利</a>葬于本山</p>
<p style="text-align: left">
	　　蕲州开元子琦禅师。泉州许氏子。依开元智讷试经得度。精楞严圆觉。弃谒翠岩真禅师问<a>佛法</a>大意。真唾地曰。这一滴落在甚么处。师扪膺曰。学人今日脾疼。真解颜。辞参积翠。岁余尽得其道。乘间侍翠商确古今。适大雪翠指曰。斯可以一致苕帚否。师曰。不能然则天霁日出。云物解驳岂复有哉。知有底人于一言句如破竹。虽百节当迎刃而解。讵容声于拟议乎。一日翠遣僧逆问。老和尚三关语如何。师厉声曰。尔理会久远时事作么。翠闻益奇之。于是名著丛席。翠殁四祖演禅师命分坐。室中垂示语曰。一人有口道不得姓字为谁。后传至东林。总禅师叹曰。琦首座如铁山万仞卒难逗他语脉。未几以开元为禅林。请师为第一世。上堂。<a>虚空</a>无内外事理有短长。顺则成菩提。逆则成烦恼。灯笼常瞌睡。露柱亦懊恼。大道在目前。更于何处讨。以拂子击禅床。上堂。四面亦无门十方无壁落。头髼松耳卓朔。个个男儿大丈夫。何得无绳而自缚。且道透脱一句作么生道。良久曰。踏破草鞋赤脚走。僧问。须弥纳芥子即不问。微尘里转大法轮时如何。师曰。一步进一步。曰恁么则朝到西天暮归唐土。师曰。作客不如归家。曰久向道风请师相见。师曰。云月是同溪山各异</p>
<p style="text-align: left">
	　　洪州上蓝顺禅师西蜀人。有远识为人勤渠纯至。丛林后进皆敬爱之。初出蜀时与圜通讷偕行。已而又与大觉琏游甚久。又善于老苏公。故黄门后赞其像云。与讷偕行与琏偕处。得法于南为南长子。然缘薄所居皆远方小刹。又住景福香城双峰。学者过其门莫肯留。师亦超然自得。视世境如飞埃过目。寿八十余坐脱于香城山。颜貌如生。平生与潘延之善。将终使邀延之叙别。廷之至而师已化矣。其示众多为偈皆德言也。有偈曰。夏日人人把扇摇。冬来以炭满炉烧。若能于此全知晓。尘劫无明当下消。又作赵州勘婆子偈曰。赵州问路婆子。答云直恁么去。皆言勘破老婆。婆子无尔雪处。又作黄龙三关颂曰。长江雪散水滔滔。忽尔狂风浪便高。不识渔家玄妙意。偏于浪里觇风涛。又曰。南海波斯入大唐。有人别宝便商量。或时遇贱或时贵。日到西峰影渐长。又曰。黄龙老和尚。有个生缘语。山僧承嗣伊。今日为君举。为君举。猫儿偏解捉老鼠。颇为丛林称颂云</p>
<p style="text-align: left">
	　　舒州三祖法宗禅师。僧问。如何是佛。师曰。吃盐添得渴。问如何是道。师曰。十里双牌五里单堠。曰如何是道中人。师曰。少避长贱避贵。问如何是善知识所为底心。师曰。十字街头一片甎。曰如何是十字街头一片甎。师曰。不知。曰既不知却恁么说。师曰。无人踏着。上堂。五五二十五。时人尽解数。倒拈第二筹。茫茫者无据。为甚么无据。爱他一缕失却一端。上堂。明晃晃活鱍鱍。十方世界一毫末。抛向面前知不知。莫向意根上拈掇。拍一拍。上堂架梯可以攀高。虽升而不能达河汉。铸锹可以掘凿。虽利而不能到风轮。其器者费功。其谋者益妄。不如归家坐。免使走尘壤。大众那个是尘壤。祖佛禅道</p>
<p style="text-align: left">
	　　蕲州四祖山法演禅师桂州人也。僧问。如何是心相。师曰。山河大地。曰如何是心体。师曰。汝唤甚么作山河大地。上堂叶辞柯秋已暮。参玄人须警悟。莫谓来年更有春。等闲蹉了岩前路。且道作么生是岩前路。良久曰。崄。上堂主山吞却案山。寻常言论拄杖子。普该尘刹未足为奇。光境两亡复是何物。良久曰。劫火洞然毫末尽。青山依旧白云中。上堂。<a>佛祖</a>之道壁立千仞。拟议驰求还同点额。识不能识智不能知。古圣到这里垂一言半句。要尔诸人有个入处。所以道。低头不见地。仰面不见天。欲识白牛处。但看髑髅前。如今头上是屋脚下是地面前是佛殿。且道。白牛在甚么处。乃召大众。众举头。师叱之</p>
<p style="text-align: left">
	　　蕲州五祖晓常禅师。僧问。如何是宗乘中事。师曰。动唇吻得么。问如何是正<a>法眼</a>。师曰。拣择得么。问如何是法身。师曰。道汝不会得么。问莲华未出水时如何。师曰。看不见。僧云。出水后如何。师曰。清香满路。上堂曰。一念<a>信心</a>一<a>念佛</a>。念念更非是别物。六门出入岂<a>神通</a>。一道光明无轨则。行亦行坐亦坐。或语或笑非两个。目下若也认得渠。青山万里无寸草</p>
<p style="text-align: left">
	　　南岳高台寺宣明佛印禅师。僧问。<a>正法</a>眼藏<a>涅槃</a>妙心便请拈出。师直上觑。僧曰。恁么则人天有赖。师曰。金屑虽贵</p>
<p style="text-align: left">
	　　齐州灵岩山重确正觉禅师上堂。祖师心印状似铁牛之机。针挑不出匙挑不上。过在阿谁。绿虽千种草香只一株兰。上堂。不方不圆不上不下。驴鸣狗吠十方无价。拍禅床下座</p>
<p style="text-align: left">
	　　潭州大沩颖诠禅师。僧问。古镜未磨时如何。师曰。黑漫漫地。僧云。磨后如何。师曰。烁破顶门。又问。如何是祖师西来意。师曰。广州上船。僧云。意旨如何。师曰。少林面壁。僧云。学人不会。师曰。归去西天。上堂曰。山高水冷游人罕到。牧牛坡下禅客纵横。出出入入莫教落草。恁么说话还有佛法道理也无。良久曰。却忆仰山曾有语。一回入草一回牵。吽</p>
<p style="text-align: left">
	　　安州九[嵕-凶+(鬯-匕)]山法明禅师。上堂僧问。宝坐既临于此日。请师一句露尖新。师曰。言中有响。僧云。皋鹤连天叫。金乌绕木飞。师曰。识取话头。又问。到宝山中空手回时如何。师曰。用力者失。僧云。途中用尽意懡[怡-台+罗]却回归。师曰。切忌道着。示众曰。心本绝尘众生自昧。犹如澄清大海浪起风生。亦如皎洁太<a>虚云</a>兴雨作。诸仁者风未兴云未起。寒山拾得贺太平。九[嵕-凶+(鬯-匕)]山岭松高翠。寺前流水古今清。明眼衲僧须仔细。乃笑曰。久立珍重</p>
<p style="text-align: left">
	　　廉泉昙秀禅师。僧问。满口道不得时如何。师曰。话堕也。问不与万法为侣时如何。师曰。自家肚皮自家画。问如何是学人转身处。师曰。扫地浇花。曰如何是学人亲切处。师曰。高枕枕头。曰总不恁么时如何。师曰。莺啼岭上花发岩前。问如何是衲僧口。师曰。杀人不用刀</p>
<p style="text-align: left">
	　　信州灵鹫慧觉禅师上堂。大众。百千三昧无量妙义尽在诸人脚跟下。各请自家回互取。会么。回互不回互。认取归家路。智慧为桥梁。柔和作依怙。居安则虑危在乐。须知若君不见庞<a>居士</a>。黄金抛却如粪土。父子团圞头共说无生语。无生语仍记取。九夏雪花飞三冬汗如雨</p>
<p style="text-align: left">
	　　洪州兴化法澄禅师上堂曰。云笼碧嶂雨洒长空。百草斗青千山竞翠。遮那境界花藏门开。处处善财重重<a>弥勒</a>。交参主伴更互敷扬。大悲无穷度生不倦。大众还见弥勒么。良久曰。长忆江南三月里。鹧鸪啼处百花香</p>
<p style="text-align: left">
	　　衡州花药元恭禅师。僧问。如何是道。师曰。通身无障碍。僧云。如何是道中人。师曰。来往任纵横。问莲华未出水时如何。师曰。枝叶甚分明。僧云。出水后如何。师曰。一任众人观。僧云。天地若教出池塘焉敢藏。师曰。莫<a>妄想</a>。问兆象未生时如何。师曰。波斯读梵书。僧云。生后如何。师曰。胡僧笑点头。僧云。欲生未生时如何。师曰。洗脚上渔船。僧云。全因今日也。师曰。梳头不洗面</p>
<p style="text-align: left">
	　　安州兴国契雅禅师。僧问。请师不于语默里答话。师以拄杖卓一下。僧云。和尚莫草草匆匆。师曰。西天斩头截臂。僧<a>礼拜</a>。师曰。堕也堕也。上堂曰。心如朗月连天静。遂打一圆相云。寒山子[口*尔]性似寒潭彻底清。是何境界。良久曰。无价夜光人不识。识得又堪作什么。九天虚度几千春。乃呵呵大笑曰。争如独坐明窗下。花落花开自有时。下座</p>
<p style="text-align: left">
	　　潭州宝盖山子勤禅师。僧问。师今已唱胡家曲。更将何法。示来徒。师曰。一字两头垂。僧云。威光分此夜照用出何门。师曰。头上光明[火*且][廿/亦]。脚下黑漆[(共-八+冉)*页]顸。僧云。入水见长人。师曰。傍观者丑。上堂曰。溪山虽异云月是同。顺应方圆任自西东。大众。法不离色响不离声。到这里明明声色显露如何透得。还有透得底么。良久曰。钟鸣鼓响相交应。青山不碍白云飞</p>
<p style="text-align: left">
	　　大庾岭云峰寺道圆禅师。南雄州人。性纯至少游方。虽饱参而未大透彻。闻南禅师在黄檗积翠庵往依之。一日燕坐下板。闻两僧举百丈野狐因缘。一僧云。只如不昧因果。也未脱得野狐身。一僧应声云。便是不落因果也。亦何曾堕野狐身耶。师闻其语悚然异之。不<a>自觉</a>其身之起意行。上庵头过涧忽大悟。见南公叙其事。未终涕泪交颐。南公令就侍者榻熟寐。忽起作偈曰。因果不落不昧。僧俗本无忌讳。丈夫气宇如王。争受囊藏被盖。一条楖[木*栗]任纵横。野狐跳入金毛队。南公见之大笑久之。又作风幡偈曰。不是风兮不是幡。白云依旧覆青山。年来老大浑无力。偷得忙中些少闲。真净文禅师大称赏之。以为机锋不减英邵武。尝手书此二偈云。师晚年住大庾云峰寺</p>
<p style="text-align: left">
	　　福州延庆洪准禅师桂林人。久从南禅师游。天资纯谨未尝忤物。闻人之善如出诸己。喜气津津生眉宇间。闻人之恶必合掌扣空若自追悔者。见者莫不笑之。而师真诚始终一如。出世延庆。暮年谢院事寓迹寒溪寺。寿已逾八十矣。日夕无他营为。眠食之余惟吟<a>梵音</a>赞观世音而已。临终时门人<a>弟子</a>皆赴檀越供。惟一仆夫在。师携磬坐土地祠前。诵孔雀经一遍告别即归。安坐瞑目而逝。三日不倾。乡民来观者如堵。师忽开目而笑使坐于地。有顷门弟子还。师呼立其右握手。如炊熟久视之寂然去矣。神色不变颊红如生。道俗塑其像龛之</p>
<p style="text-align: left">
	　　南岳胜业惟亨禅师。僧问。学人乍入丛林乞师指示。师曰。欲行千里一步为初。僧云。十二时中如何履践。师曰。白云<a>无心</a>青天有日。示众曰。有利无利莫离行市。王老师卖身即不问。且道庐陵米有人酬价么。若无人老僧自卖自买去。良久曰。东行不见西行利。以拄杖卓一下</p>
<p style="text-align: left">
	　　桂州登云山超乃禅师。僧问。未审云如何登。师曰。楖[木*栗]横担不顾人。僧云。山高巇崄如何上。师曰。直往千峰万峰去。僧云。便是为人处也无。师曰。看脚下。僧云。谢师指示。师曰崄。复曰。登云山大巇崄。良久曰。山僧今日平地上吃交。下座</p>
<p style="text-align: left">
	　　黄檗积翠永庵主示众曰。山僧住此庵来无禅可说无法可传。亦无差异珍宝。只收得续火柴头一个。留与后人。令他烟焰不绝火光长明。遂以拂子掷下。时有僧就地拈来向口边吹一吹。师便喝曰。谁知续火柴。头从这汉边。烟消火灭去。便拂袖归庵。僧吐舌。又尝问僧审奇汝久不见何所为。奇云。见伟藏主有个安乐处。师曰。试举似我。寄因叙其所得。师曰。汝是伟未是。奇莫测。归以语伟。伟大笑云。汝非永不非也。奇走积翠质之于南公。南亦大笑。师闻之作偈曰。明暗相参杀活机。大人境界普贤知。同条生不同条死。笑倒庵中老古锥</p>
<p style="text-align: left">
	　　舒州宿松县灵隐德滋山主。蜀人。住院二十年。每日独自上堂曰。朝朝相似日日一般。只这便是更莫别求。元丰六年十月四日升堂集众。良久曰。会么。众无语。师俨然而逝</p>
<p style="text-align: left">
	　　江州东林兴龙寺常总禅师。延平施氏子。久依黄龙密授大法决旨。出住泐潭次迁东林。皆符谶记。僧问。乾坤之内宇宙之间中有一宝秘在形山。如何是宝。师曰。白月现黑月隐。曰非但闻名今日亲见。师曰。且道宝在甚么处。曰古殿户开光灿烂。白莲池畔社中人。师曰。别宝还他碧眼胡。又僧出众提起坐具曰。请师答话。师曰。放下着。僧又作展势。师曰收。曰昔年寻剑客今朝遇作家。师曰。这里是甚么所在。僧便喝。师曰。喝老僧那。僧又喝。师曰。放过又争得便打。上堂。乾坤大地常演圆音。日月星辰每谈实相。翻忆先黄龙道秋雨淋漓连宵彻曙。点点无弘不落别处。复云。滴穿汝眼睛浸烂汝鼻孔。东林则不然。终归大海作波涛。击禅床下座。上堂。老卢不识字顿明佛意。佛意离文墨故。白兆不识书圆悟宗乘。宗乘非言诠故。如此老婆心分明入泥水。今时人犹尚把桥柱澡洗把缆放船。良久曰。争怪得老僧</p>
<p style="text-align: left">
	　　金陵保宁寺圆玑禅师。福州林氏子。僧问。<a>生死</a>到来如何回避。师曰。堂中瞌睡寮里抽解。曰便恁么时如何。师曰。须知有转身一路。曰如何是转身一路。师曰。倾出尔脑髓拽脱尔鼻孔。曰便从今日无疑去也。师曰作么生会。曰但知行好事不用问前程。师曰。须是恁么。上堂。道源不远性海非遥。但向己求莫从他觅。古人恁么说话。大似认奴作郎指鹿为马。若是翠岩即不然也。不向己求亦不从他觅。何故双眉本来自横。鼻孔本来自直。直饶说得天花乱坠顽石点头。算来多虚不如少实。且道如何是少实底事。良久曰。<a>冬瓜</a>直儱侗。瓠子曲弯弯。上堂。春雨微微百事皆宜。禾苗发秀蔬菜得时。阿难如合掌迦叶亦攒眉。直饶<a>灵山</a>会上拈花微笑。算来犹涉离微。争似三家村里老翁深耕浅种各知其时。有事当面便说。谁管瞬目扬眉。更有一般奇特事。末后一着更须知。击拂子下座。上堂。广寻文义镜里求形。息念观空水中捉月。单传心印特地多端。德山临济枉用工夫。石巩子湖翻成特地。若是保宁总不恁么。但自<a>随缘</a>饮啄。一切寻常深遁白云。甘为无学之者。敢问诸人。保宁毕竟寻何报答四恩三有。良久曰。愁人莫向愁人说。说向愁人愁杀人。师示寂阇维有终不坏者。二糁以五色<a>舍利塔</a>于雨花台之左</p>
<p style="text-align: left">
	　　南康军云居元祐禅师。姓王氏信州上饶人。年十三师事博山承天<a>沙门</a>齐晟。二十四得度具戒。时南禅师在黄檗。即往依之十余年。南殁去游湘中。庐于衡岳马祖故基。衲子追随声重荆楚间。谢师直守潭州欲禅道林尽礼致师为第一世。师欣然肯来。道林峰房蚁穴间见峰峦层出。像设之多冠于湘西。师夷廓之为虚堂为禅室。以会四海之学者。役夫不敢坏像设。师自锄弃诸江曰。昔本不成今安得坏。吾法尚无凡情。况存圣解乎。六年而殿阁崇成。弃之去游庐山。南康太守陆公畤请住玉涧寺。徐王闻其名奏赐紫方袍。师作偈辞之曰。为僧六十鬓先华。无补空门愧<a>出家</a>。愿乞封回礼部牒。免辜卢老衲<a>袈裟</a>。人问其故。师曰。人主之恩而王公之施。非敢辞以近名也。但以法本等耳。昔惠满不受宿请云。天下无僧乃受汝供。满何人哉。王安上者荆公之弟问法于师。以云居延之。师欣然应之曰。当携此骨归葬峰顶耳。登舆而去。师初开堂。问答罢乃曰。新启法筵人天会集。稀逢难遇正在此时。还更有乘时适变底衲僧么。出来与汝证据。良久曰。不出头者是好手。虽然如是道林今日已向平地上吃交了也。赖遇金粟大士有<a>不二法门</a>放一线道。道林方解开布袋头。足可以施展家风。向无佛处称尊。便乃指点<a>三界</a>目视四维。偃仰尧天高歌舜日。举音王调唱<a>菩萨</a>蛮。奏没弦琴含太古意。当是时文殊休惆怅。普贤谩沉吟。任是千圣出头来异口同音。也不消一劄。久立珍重。上堂。月色和云白。松声带露寒。好个真消息。凭君仔细看。黄龙先师和身放倒。还有人扶得起么。祖祢不了殃及儿孙。击禅床下座。又示众曰。一切声是佛声。以拂子击禅床曰。梵音深远令人乐闻。又曰。一切色是佛色。乃拈起拂子曰。今佛放光明助发实相义。已到之者顶载奉行。未到之者应如是知如是信。击禅床下座。师于壬申年七月七日夜子时方丈敷坐。谓大众曰。三处住持不传一法。火风聚散物理常情。吾灭后不得随世俗厚葬缞绖哭泣。当禀我佛西<a>天竺</a>法火化归塔。遂说偈曰。今年六十六。三处因缘足。夜半火烧山。跳入火中浴。言毕示寂。阇维得五色舍利。塔建于云居山。师清臞发白不剪。风度英特。说法好讥呵诸方。雅自称王祐上坐云</p>
<p style="text-align: left">
	　　报本慧元禅师。潮州倪氏。垂髫凛然如老成人。群儿戏于前袖手趺坐而已。父母商略云。儿材如此岂堪世用。令事佛僧乃可耳。师闻之即矍然起拜。遂依城南精舍诵<a>法华经</a>。年十九剃发受具。游方至京师寓止华严。有圆明法师者。见而异之云。上人齿少从何至此所求何事。曰慧元从南海来无他求惟求佛法。圆明笑云。王城声利捷径酒色樊笼横目争夺日有万端。宁有佛法乎。佛法尽在南方也。师乃自洛京游襄汉遍历名山。所至亲近知识。然俱无解悟。治平二年春至黄龙。时南新自积翠来龙象四集。师每坐下板。辄自引手反覆视之曰。宁有道理而云似<a>佛手</a>。知吾家潮阳。而乃复问。生缘何处乎。一日顿悟尽释所疑遂发去。熙宁元年入吴。开法于吴江寿圣寺。遣僧造黄龙投法嗣书。南视其名谓专使。吾偶忘此僧。书未欲开。可令亲来见老僧。专使反命。师即日腰包而来至豫章。而南已圆寂因留叹息。适晦堂老人出城相会。与师语大奇之。深恨老师不及见。留逾月乃复还吴中。道俗师尊之。又延住昆山慧严院十年。尝夜舟归自霅川。寇劫舟白刃交错。舟人惊怖不知所出。师安坐徐曰。钱帛皆施汝。人命不可害也。盗既去。至旦人来视舟意师死矣。而貌和神凝如常日。其临生死祸福能脱然无累如此。元祐四年移住承天万寿寺众益盛。躬自持钵至湖州。湖人云。师到处为家。何苦独爱姑苏。固留不使还。苏人闻之争持杖捶哗以入湖。云何为夺我邦善知识。政当见还。否则有死而已。师怡然不吝情去留曰。吾任缘耳。相守弥月。苏人食尽乃去。竟为湖人所有。遂住报本禅院。六年十一月十六日升坐说偈曰。五十五年梦幻身。东西南北孰为亲。白云散尽青山外。万里秋空片月新。言讫而化。右司谏陈公莹中在湖亲见其事云。师为人孤硬风度甚高。威仪端重危坐终日。南禅师门弟子能踪迹其行藏者惟师而已遗言葬岘山之阳。门弟子元正问。何独念岘山乎。师曰。他日可建寺。后三十年太师楚国公王黼追想师道。为请于朝赐谥证悟禅师。塔曰定应。有旨建显化寺。岁度僧以奉香火云</p>
<p style="text-align: left">
	　　杨州建隆昭庆禅师。泉州晋江林氏子也。示众曰。始见新岁倏忽早是二月初一天气和融。拟举个时节因缘与诸人商量。却被帝释梵王在门外柳眼中努出头来。先说偈言。袅袅扬轻絮。且逐风来去。相次走绵毬。休言道我絮。当时撞着阿修罗。把住云。任尔絮忽逢西风吹。渭水落叶满长安。一句作么生道。于是帝释缩头入柳眼中。良久曰。参</p>
<p style="text-align: left">
	　　南康军清隐潜庵清源禅师。豫章邓氏子。上堂。寒风激水成冰。杲日照冰成水。冰水本自无情。各各应时而至。<a>世间</a>万物皆然。不用强生拟议。上堂。先师初事栖贤諟泐潭澄历二十年。宗门奇奥经论玄要莫不贯穿。及因云峰指见慈明。则一字无用。遂设三关语以验学者。而学者如叶公画龙。龙现即怖</p>
<p style="text-align: left">
	　　吉州禾山德普禅师。生于緜州蒲氏。少尚气节有卓识。见富乐山静禅师。合爪作礼曰。此吾师也。静与语奇之。携归山中阴察之。其作止类老头陀。静云。此子赋性豪纵不受控御。而能折节杵臼炊爨间。以事众为务是为希有。年十八得度受具秀出讲席。解唯识起信论。两川无敢难诘者。号义虎。罪圭峰疏义多臆说摘其失处。诫学者不可信。老宿皆数之云。圭峰清凉国师所印。可汝敢雌黄。蚍蜉撼树汝今是矣。师叹曰。学者以名位惑久矣。清凉圭峰非有四目八臂也。奈何甘自退屈乎。乃出蜀至荆州金銮。夜与一衲偶忘其名。衲见了山情庵主。师闻其饱参。问之曰经论何负<a>禅宗</a>。而长老多讥呵之耶。衲云。以其是识情义理思想边量。非能发圣得道。脱有发圣得道者。皆藉之以为缘耳。傥不因自悟。唯经论是仗则能读能知能见能解者。皆证圣成道去矣。宁尚与仆辈俯仰耶。唯以死语是所知障故。祖师西来也。如经言。一切众生本来成佛。汝信之乎。对曰。<a>世尊</a>之语岂敢不信。衲云。既信矣则尚何区区远来乎。对曰。闻禅宗有别传法故来耳。衲笑云。是则未信非能信也。师曰。其病安在。衲云。积翠南禅师出世久。子见之不宜后。见则当使汝疾有瘳矣。师即日遂行。以熙宁元年至黄龙。问阿难问迦叶。世尊付金襕外复传何法。迦叶呼阿难。阿难应喏。迦叶云。倒却门前刹竿着。意旨如何。南公云。上人出蜀会到玉泉否。曰曾到。又问曾挂塔否。曰。一夕便发。南公云。智者道场关将军打供与结缘几时何妨。师默然良久理前问。南公俯首。师趋出豁然有省。大惊曰。两川义虎不消此老一唾。八年秋游螺川。待制刘公请住慧云禅院七年。迁住禾山十有二年。元祐五年十二月十五日谓左右曰。诸方尊宿死丛林必祭。吾以为徒虚设。吾若死汝曹当先祭。乃令从今办祭。众以其老又好戏语。问云。和尚几时迁化。曰汝辈祭绝即行。于是帏寝堂坐师其中。致祭读文跪揖上食。师饫餐自如。自门弟子下及庄力日次为之。至明年元日祭绝。曰明日雪晴乃行。至时晴忽雪。雪止师坐焚香而化。阅世十六有七。坐四十九夏。全身塔于寺之左</p>
<p style="text-align: left">
	　　东京慧林<a>佛陀</a>德逊禅师。姓杨氏福州侯官人也。少习儒业学问该博颇着声誉。忽厌尘纷发志求道。遂依东京天宁寺慧照上人出家。试经得度遍扣知识。造南禅师法席投机开悟。久为侍者复游讲席。初出世汾阳之<a>净土</a>。次迁太原之白云。常坐不卧缁素钦服。齿腊既高道行益固。遂奉诏住慧林。开堂日</p>
<p style="text-align: left">
	　　哲宗皇帝遣中使降香。师升座问答罢。乃曰。传持此事岂以摇唇鼓舌驰骋言锋而可议。然于方便门中事无一向。是故文殊以无住为本。曹溪以无念为宗。无念之宗。为万法之宗。无住之本为万法之本。众生弃本逐末背觉合尘。一失其源迷而不复。故祖师西来不立文字特唱宗乘。只教诸人明见自性与佛同寿。歇则菩提不从人得。佛言。我于然灯佛所无一法可得。然灯佛方与我受记。若有一法可得。然灯佛即不与我受记。如是举唱犹是化门。且道不落化门一句作么生道。冬无寒腊下看。复曰。诸仁者。道非隐显遇缘即宗。法无去来因时而会。若缘时而未会。虽佛祖亦何为。且恢张祖席创立丛林。岂一僧之所能。必假国王大檀越为之护助。佛日乃可光扬。自昔京城未闻是道。先帝始建法幢。延四海之高流。为一时之大事。故今日佛道如此之盛　皇帝陛下少践丕图早闻妙法。不忘佛记克绍前芳。遂令山野之人获预朝廷之命。即将此开堂善利。上祝圣寿无疆。伏愿舜日与佛日齐明。尧风与祖风并扇。万邦无事。时当熙盛之年。四海晏清。人乐升平之化。久立珍重。洎哲宗升遐。百日入内。赐号佛陀禅师。未几太后上仙。师又被诏入内升座举扬般若。赐赉甚厚。黄龙法道至是始盛于京都。于大观间示寂</p>
<p style="text-align: left">
	　　隆兴府祐圣法[宋-木+居]禅师。潮阳郑氏子。晚见黄龙深蒙印可。上堂。此事如医家验病方。且杂毒满腹未易攻治。必瞑眩之药而后可瘳。就令狥意投之适足狂惑增其沉痼。求其己病不亦左乎。法堂前草深于心无愧</p>
<p style="text-align: left">
	　　蕲州三角山慧泽禅师。僧问。师登宝座大众侧耹。师卓拄杖一下。僧曰。答即便答又卓个甚么。师曰。百杂碎</p>
<p style="text-align: left">
	　　南岳法轮文昱禅师上堂。以拄杖卓一卓喝一喝。曰雪上加霜眼中添屑。若也不会北郁单越</p>
<p style="text-align: left">
	　　庐山归宗志芝庵主。临江人也。壮为苾刍依黄龙。于归宗遂领深旨。有偈曰。未到应须到。到了令人笑。眉毛本无用。无渠底波俏。未几龙引退芝陆沉于众。一日普请罢。书偈曰。茶芽蔍蓛初离焙。笋角狼忙又吐泥。山舍一年春事办。得闲谁管板头低。由是衲子亲之。师不怿结茅绝顶。作偈曰。千峰顶上一间屋。老僧半间云半间。昨夜云随风雨去。到头不似老僧闲</p>
<p style="text-align: left">
	　　慧林冲禅师法嗣</p>
<p style="text-align: left">
	　　东京永兴华严寺智明佛慧禅师。常州史氏子。上堂。若论此事。在天则列万像而齐现。在地则运四时而发生。在人则出没卷舒六根互用。且道在山僧拄杖头上又作么生。良久卓一下曰。高也着低也着</p>
<p style="text-align: left">
	　　镇州永泰智航禅师上堂。散为气者乃道之漓。适于变者为法之弊。灵机不昧亘古亘今。大用现前何得何失。虽然如是。忽遇无孔铁锤作么生话会。拈拄杖曰。穿过了也。上堂。龙腾碧汉变化无方。凤翥青霄谁知踪迹。可行则行。不出百千三昧。可止则止。宁忘万象森罗。所以道。取不得舍不得。不可得中秖么得。且道得个甚么。良久曰。莫妄想</p>
<p style="text-align: left">
	　　江阴军寿圣子邦圆觉禅师。僧问。祖意教意且拈放一边。如何得速成佛去。师曰。有成终不是是佛亦非真。僧拟议。师叱曰。话头道甚么</p>
<p style="text-align: left">
	　　常州广福法照昙章禅师。僧问。如何是祖师西来意。师曰。春来花自发。僧云。学人未晓。师曰。秋至叶先凋。问如何是露地白牛。师曰。头角分明。问如何是和尚为人一句。师曰。一二三四五六七。僧云。意旨如何。师曰。万物皆从这里出</p>
<p style="text-align: left">
	　　扬州石塔戒禅师。自慧林得旨后。住杭州西湖一刹。再住扬州石塔。忽退席渡江。东坡知扬州重请住持。疏有为东坡而少留之语。晁无咎学士为宣之。师于此名重一时。东坡又为作戒衣铭云。石塔得三昧。初从戒定入。是故常宝护。登坛<a>受戒</a>衣。吾闻得道人。一物不可留。云何此法衣。补缉成百衲。诸法念念逝。此衣非昔衣。此法无生灭。衣亦无坏者。振此无尘衣。洗此无垢人。坏则随他去。是故终不坏。师为东坡所知。可见其为人也</p>
<p style="text-align: left">
	　　瑞岩子鸿禅师法嗣</p>
<p style="text-align: left">
	　　台州佛窟昌国可英禅师。僧问。如何是佛法大意。师曰。一轮才出海万国尽沾恩。云学人不会。师曰。秖为分明极翻令所得迟。问如何是佛窟境。师曰。春归一径岩前秀。雪尽数峰云外寒。云如何是境中人。师曰。锡杖夜敲霜峤月。铜瓶晨漱碧潭烟。乃曰。春风澹荡万物含芳。林间野老讴歌。江上渔人举棹。山花列秀岸柳垂阴。莺啭乔林兽鸣幽谷。白云绽处于峰叠叠崔嵬。万派朝宗浩渺波澜涵月。森罗普现万象齐观。南北东西交横互映。重重帝网百亿垂形。海印发光大于普赴。如斯语话无不尽知。且道迷身一句作么生。良久曰。天上忽雷惊宇宙。井底虾蟆不举头</p>
<p style="text-align: left">
	　　明州岳林昙振禅师。上堂垂语曰。今日布袋头开。还有买卖者么。僧出云有。师曰。不作贵不作贱作么生酬价。僧无语。师曰。山僧今日失利。问宝坐既登于此日。个中消息请宣扬。师曰。飒飒和风飘飘细雨。僧云。言前超有路句后越毗卢。师曰。也不消得。问知师解接无根树。妙手能挑海底灯。学人上来请师一接。师曰。堤柳乍开金眼细。岭梅初绽玉苞香。僧云。圆音才剖大众沾恩。师曰。伶利人难得。乃曰。若论此事不在僧之与俗男之与女贤之与愚贵之与贱。悉皆具足曾无欠少。良由根有利钝见有差殊。向声色里转却。何以知之。岂不见道。名言滞于心首。恒为绿虑之场。实际居于目前。翻成名相之境。且作么生是目前事。还知么。良久曰。眼里无筋一世贫</p>
<p style="text-align: left">
	　　天钵文慧重元禅师法嗣</p>
<p style="text-align: left">
	　　恩州祖印善丕禅师。僧问。如何是佛。师曰。通上彻下。云如何是法。师曰。彻下通上。乃曰。通上彻下彻下通上。迷有千差悟无两样。喝一喝。又上堂曰。千家门万家户。贫底贫富者富。其或未瞥地三途未是苦。击拂子一下。又曰。人人独耀个个极则祖印。如斯说话非常有损有益。乃拊掌一下曰噫。又复引人入荆棘。喝一喝。又曰。潭中浩月岭上白云。达磨西来莫如此说。拈拄杖曰。也大奇拄杖解说不思议。击香台下坐。又曰。堪作梁者作梁。堪作柱者作柱。灵利衲僧便知落处。蓦拈拄杖曰。还知这个堪作什么。打香台一下曰。莫道无用处。复打一下。又曰。看看堂里木师伯。被圣僧打一掴。走去见维那。被维那打两掴。露柱呵呵笑。打着这师伯祖印路见不平。遂拈拄杖曰。来来虽是。圣僧也须吃棒。击香台下坐</p>
<p style="text-align: left">
	　　卫州元丰院清满禅师。姓田氏沧州盐山人。幼以孝闻。母丧出家剃落禀戒。诣青州元禅师丛席入室咨参。一日山行取叶净手豁然契悟。投机颂曰。大奇大寄。动用还迷。更问如何。蓦口便槌。山居苦行绝粒七年。太守钱公请师出世。僧问。禅关创辟祖道重兴。千圣灵机愿师举唱。师曰。秋观黄叶落。僧云。千圣灵机蒙举唱。我师关棙意如何。师曰。冬见万木枯。僧云。恁么则木马嘶时花遍地。泥牛行处海云凝。师曰。也须会始得。问如何是祖师印。师曰。地静天宁。僧云。如何是心印。师拍膝一下。僧云。佛祖心印相去几何。师曰。言浅理深。问如何是衲僧得力处。师曰。月上青天。僧云。未审有何凭验。师曰。莫瞌睡。乃横按拂子曰。要扣玄关须是有节操极慷慨斩钉截铁剥剥地汉始得。若是隈刀避箭碌碌之徒看即有分。击禅床下坐。又上堂顾视大众曰。无异思惟谛听谛听。昨日热今日寒。抖擞精神着力看着力看。看来看去转颟顸。要得不颟顸。看看</p>
<p style="text-align: left">
	　　西京善胜真悟禅师上堂扬声止响。不知声是响根。弄影逃形。不知形为影本。以法问法。不知法本非法。以心传心。不知心本无心。心本无心。知心如幻了法非法。知法如梦心法不实。莫谩追求。梦幻空花何劳把捉。到这里三世诸佛一大藏教。祖师言句天下老和尚路布葛藤尽使不着。何故。太平本是将军致。不许将军见太平</p>
<p style="text-align: left">
	　　青州定慧院法本禅师。僧问。古人到这里为甚么拱手归降。师曰。理合如是。曰毕竟如何。师曰。夜眠日走</p>
<p style="text-align: left">
	　　舒州三祖圆智冲会禅师法嗣</p>
<p style="text-align: left">
	　　杭州临安居润禅师。僧问。为国开堂于此日。师将何法利人天。师曰。将谓伶利衲子。僧云。一炷名香祝圣恩。师曰。今日事作么生。僧无语。师曰。气急杀人。问清净本然遍周沙界。庵内人为什么不知庵外事。师曰。合恁么。僧云。特伸请益。师曰。有甚相亏。乃曰。大众但看。从上古圣挑囊负钵。出一丛林入一保社。若不得个入处。昼夜不舍参问知识。筑着磕着忽然瞥地。始知刀是铁。做一时放下。便乃<a>天台</a>普请南岳游山。左之右之不居惑地。诸仁者。古人既恁么会。今日欠少个什么。良久曰。多虚不如少实</p>
				</div></div><hr><script charset='utf-8' src='../../js/footer.js'></script></body></html>