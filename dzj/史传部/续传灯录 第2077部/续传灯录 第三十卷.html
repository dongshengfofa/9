<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修续传灯录 第三十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>续传灯录 第三十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>续传灯录 第三十卷</strong></p>
<p style="text-align: left">
	　　续传灯录卷第三十目录</p>
<p style="text-align: left">
	　　大鉴下第十六世</p>
<p style="text-align: left">
	　　雪窦明禅师法嗣一人[山*耆]山宁禅师(见录)</p>
<p style="text-align: left">
	　　净慈昌禅师法嗣三人五云悟禅师(见录)智者可升禅师万寿正受首座(已上二人无录)</p>
<p style="text-align: left">
	　　灵隐光禅师法嗣三人中竺元妙禅师(见录)天衣性禅师灵石辩禅师(二人无录)</p>
<p style="text-align: left">
	　　圆觉昙禅师法嗣一人灵岩圆日禅师(见录)</p>
<p style="text-align: left">
	　　岳麓海禅师法嗣一人玉泉思达禅师(见录)</p>
<p style="text-align: left">
	　　天宁卓禅师法嗣八人育王介谌禅师道场慧琳禅师道场居慧禅师显宁圆智禅师乌回良范禅师本寂文观禅师(已上六人见录)温州符庵主径山惟表首座(已上二人无录)</p>
<p style="text-align: left">
	　　佛心才禅师法嗣四人普贤元素禅师鼓山僧洵禅师鼓山祖珍禅师(已上三人见录)仁王大心谟禅师(一人无录)</p>
<p style="text-align: left">
	　　云岩天游禅师法嗣二人径山智策禅师(一人见录)报德智一禅师(一人无录)</p>
<p style="text-align: left">
	　　圆通旻禅师法嗣七人圆通守慧禅师黄龙道观禅师左丞范冲<a>居士</a>枢密吴居厚居士谏议彭汝霖居士中丞卢航居士左司都贶郑居士(已上七人俱录)</p>
<p style="text-align: left">
	　　雪峰需禅师法嗣五人雪峰慧忠禅师(见录)净众全禅师天宁靖禅师陈易体常居士鼓山宗译禅师(已上四人无录)</p>
<p style="text-align: left">
	　　祥符立禅师法嗣一人报慈淳禅师(见录)</p>
<p style="text-align: left">
	　　浮山法真禅师法嗣一人灵岩徽禅师(见录)</p>
<p style="text-align: left">
	　　信相显禅师法嗣三人金绳文禅师(见录)云顶师旦禅师中峰祖源禅师(已上二人无录)</p>
<p style="text-align: left">
	　　净因成禅师法嗣二人瑞岩如胜禅师冶父道川禅师(已上二人见录)</p>
<p style="text-align: left">
	　　上封秀禅师法嗣一人文定胡安国居士(见录)</p>
<p style="text-align: left">
	　　黄龙逢禅师法嗣一人荐福择崇禅师(见录)</p>
<p style="text-align: left">
	　　黄龙震禅师法嗣三人德山慧初禅师(见录)天龙[米*遂]禅师真州北山作禅师(已上二人无录)</p>
<p style="text-align: left">
	　　万年一禅师法嗣二人报恩法常禅师(见录)石佛净禅师(无录)</p>
<p style="text-align: left">
	　　岳山祖庵主法嗣一人延庆叔禅师(见录)</p>
<p style="text-align: left">
	　　胜因静禅师法嗣六人万寿普信禅师慧日兴道禅师光孝果愍禅师(已上三人见录)崇宁超禅师广教嚚禅师法慧冲禅师(已上三人无录)</p>
<p style="text-align: left">
	　　天童交禅师法嗣一人蓬莱圆禅师(见录)</p>
<p style="text-align: left">
	　　明招慧禅师法嗣二人宣秘礼禅师(见录)净光和尚(无录)</p>
<p style="text-align: left">
	　　天童珏禅师法嗣一人雪窦智鉴禅师(见录)</p>
<p style="text-align: left">
	　　雪窦宗禅师法嗣二人广福道勤禅师(见录)翠岩宗静禅师(无录)</p>
<p style="text-align: left">
	　　善权智禅师法嗣二人超化藻禅师(见录)保安超禅师(无录)</p>
<p style="text-align: left">
	　　灵峰古禅师法嗣一人舒州四面欣禅师(无录)</p>
<p style="text-align: left">
	　　禾山方禅师法嗣二人袁州仰山韬禅师黄龙义和尚(二人无录)</p>
<p style="text-align: left">
	　　中岩能禅师法嗣一人毡头崇真化主(无录)</p>
<p style="text-align: left">
	　　鸿福升禅师法嗣一人舒州<a>甘露</a>常禅师(无录)</p>
<p style="text-align: left">
	　　琼首座法嗣一人雪峰慧山首座(无录)</p>
<p style="text-align: left">
	　　琅邪诚禅师法嗣一人北塔善初禅师(无录)</p>
<p style="text-align: left">
	　　广慧聪禅师法嗣一人明州普照戒禅师(无录)</p>
<p style="text-align: left">
	　　大随静禅师法嗣一十四人石头自回禅师护圣居静禅师南岩胜禅师梁山师远禅师能仁绍悟禅师子言庵主剑门南修造禅师莫将<a>尚书</a>少虚居士龙图王萧居士(已上九人见录)能仁净禅师黄梅明禅师妙高则禅师钓台诠禅师提刑吴昕居士(已上五人无录)</p>
<p style="text-align: left">
	　　五祖自禅师法嗣一人龙华高禅师(见录)</p>
<p style="text-align: left">
	　　大鉴下第十六世</p>
<p style="text-align: left">
	　　雪窦明禅师法嗣</p>
<p style="text-align: left">
	　　密州嗜山宁禅师上堂。有时孤峰顶上啸月眠云。有时大洋海中翻波走浪。有时十字街头七穿八穴。诸人还相委悉么。樟树花开盛<a>芭蕉</a>叶最多</p>
<p style="text-align: left">
	　　净慈昌禅师法嗣</p>
<p style="text-align: left">
	　　临安府五云悟禅师。苕溪人也。上堂。月堂老汉道。行不见行是个甚么。坐不见坐是个甚么。着衣时不见着衣是个甚么。吃饭时不见吃饭是个甚么。山僧虽与他同床打睡。要且各自做梦。何故行见行坐见坐。着衣时见着衣。吃饭时见吃饭。无有不见底道理。亦无个是甚么。诸人且道。老汉底是。五云底是。拈拄杖卓一下曰。桃红李白蔷薇紫。问着春风总不知</p>
<p style="text-align: left">
	　　灵隐光禅师法嗣</p>
<p style="text-align: left">
	　　临安府中竺痴禅元妙禅师。婺州王氏。僧问。如何是截断众流句。师曰。<a>佛祖</a>开口无分。曰如何是函盖乾坤句。师曰。匝地普天。曰如何是随波逐浪句。师曰。有时入荒草有时上孤峰。上堂。黄昏鸡报晓。半夜日头明。惊起雪师子。瞠开红眼睛。上堂。去年梅今岁柳颜色馨香。喝一喝。良久曰。若不得这一喝几乎道着依旧。且道。道着后如何。眼睛突出</p>
<p style="text-align: left">
	　　圆觉昙禅师法嗣</p>
<p style="text-align: left">
	　　抚州灵岩圆日禅师。上堂。悟无不悟得无不得。九年面壁空劳力。三脚驴儿跳上天。泥牛入海无踪迹。为甚如此。九九八十一</p>
<p style="text-align: left">
	　　岳麓海禅师法嗣</p>
<p style="text-align: left">
	　　荆门军玉泉思达禅师。僧问。如何是一印印空。师曰。万象收归古鉴中。曰如何是一印印水。师曰。秋蟾影落千江里。曰如何是一印印泥。师曰。细观文彩未生时</p>
<p style="text-align: left">
	　　天宁卓禅师法嗣</p>
<p style="text-align: left">
	　　庆元府育王无示介谌禅师。温州张氏子。谢知事上堂。尺头有寸鉴者犹稀。秤尾无星且莫错认。若欲定古今轻重较佛祖短长。但请于中着一只眼果能。一尺还他十寸。八两元是半斤。自然内外和平家国无事。山僧今日已是两手分付。汝等诸人还肯信受奉行也无。尺量刀剪遍<a>世间</a>。志公不是闲和尚。上堂。文殊智普贤行。多年历日。德山棒临济喝。乱世英雄。汝等诸人穿僧堂入佛殿。还知崄过铁围关么。忽然踏着释迦顶[宁*页]。磕着圣僧额头。不免一场祸事。上堂。我若说有尔为有碍。我若说无尔为无碍。我若横说尔又跨不过。我若竖说尔又跳不出。若欲<a>丛林</a>平怙大家无事。不如推倒育王。且道育王如何推得倒去。召大众曰。着力着力。复曰。苦哉苦哉。育王被人推倒了也。还有路见不平拔剑相为底么。若无山僧不免自倒自起击拂子下座。师性刚毅莅众有古法。时以谌铁面称之</p>
<p style="text-align: left">
	　　安吉州道场普明慧琳禅师。福州人。上堂。有漏笊篱无漏木杓。庭白牡丹槛红芍药。因思九年面壁人。到头不识这一着。且道作么生是这一着。以拄杖击禅床下座。上堂。一即多多即一。毗卢顶上明如日。也无一也无多。现成公案没誵讹。拈起旧来毡拍板。明时共唱太平歌</p>
<p style="text-align: left">
	　　安吉州道场无传居慧禅师。本郡吴氏子。上堂。钟馗醉里唱凉州。小妹门前秖点头。巡海夜叉相见后。大家拍手上高楼。大众若会得去。锁却天下人舌头。若会不得。将谓老僧别有奇特。上堂。百尺竿头弄影戏。不唯瞒尔又瞒天。自笑平生岐路上。投老归来没一钱。上堂举。临济示众曰。一人在高高峰顶无出身之路。一人在十字街头亦无向背。且道那个在前那个在后。师曰。更有一人。不在高高峰顶。亦不在十字街头。临济老汉因甚不知。便下座</p>
<p style="text-align: left">
	　　临安府显宁松堂圆智禅师上堂。芦花白蓼花红。溪边修竹碧烟笼。闲云抱幽石。玉露滴岩丛。昨夜乌龟变作鳖。今朝水牯悟圆通。咄</p>
<p style="text-align: left">
	　　安吉州乌回唯庵良范禅师。上堂。尘劫已前事。堂堂无背面。动静莫能该。舒卷快如电。莫道凡不知。佛也觑不见。决定在何处。合取这两片荐不荐。更为诸人通一线。良久曰。天下太平皇风永扇。上堂举。僧问赵州。至道无难唯嫌拣择。是时人窠窟否。州曰。曾有人问老僧。直得五年分疏不下。师召众曰。赵州具顶门眼。向击石火里分缁素。闪电光中明纵夺。为甚么却五年分疏不下。还委悉么。易分雪里粉。难辨墨中煤</p>
<p style="text-align: left">
	　　温州本寂灵光文观禅师。本郡叶氏子。上堂。过去诸如来斯门已成就。好事不如无。现在诸<a>菩萨</a>今各入圆明。好事不如无。未来修学人当依如是住。好事不如无。还知么。除却华山陈处士。何人不带是非行。参</p>
<p style="text-align: left">
	　　上封才禅师法嗣</p>
<p style="text-align: left">
	　　福州普贤元素禅师。建宁人也。上堂。兵随印转。三千里外绝烟尘。将逐符行。二六时中净裸裸。不用铁旗铁鼓。自然草偃风行。何须七纵七擒。直得无思不服。所谓大丈夫秉慧剑。般若锋兮金刚焰。非但能摧外道心。早曾落却天魔胆。正恁么时且道。主将是甚么人。喝一喝。上堂。南泉道。我十八上便解作活计。囊无系蚁之丝。厨乏聚蝇之糁。赵州道。我十八上便解破家散宅。南头买贱北头卖贵。点检将来好与三十棒。且放过一着。何故曾为宕子偏怜客。自爱贪杯惜醉人。上堂。未开口时先分付。拟思量处隔千山。莫言<a>佛法</a>无多子。未透玄关也大难。秖如玄关作么生透。喝一喝</p>
<p style="text-align: left">
	　　福州鼓山山堂僧洵禅师。本郡阮氏子。上堂。黄檗手中六十棒。不会佛法的的大意。印较些子。大愚肋下筑三拳。便道黄檗佛法无多子。钝置杀人。须知有一人大棒蓦头打他不回头。老拳劈面槌他亦不顾。且道是谁。上堂朔风扫地卷黄叶。门外千峰凛寒色。夜半乌龟带雪飞。石女溪边皱两眉。卓拄杖云。大家在这里。且道天寒人寒。喝一喝云。归堂去</p>
<p style="text-align: left">
	　　福州鼓山别峰祖珍禅师。兴化林氏子。僧问。赵州绕禅床一匝转藏已竟此理如何。师曰。画龙看头画蛇看尾。曰婆子道。此来请转全藏为甚么秖转得半藏。此意又且如何。师曰。人无远虑必有近忧。曰未审甚么处是转半藏处。师曰。不是知音者徒劳话。岁寒上堂。寻牛须访迹。学道贵<a>无心</a>。迹在牛还在无心道易寻。竖起拂子曰。这个是迹。牛在甚么处。直饶见得头角分明。鼻孔也在法石手里。上堂。向上一路千圣不传。卓拄杖曰。恁么会得十万八千。毕竟如何。桃红李白蔷薇紫。问着春风总不知。示众云。大道秖在目前。要且目前难睹。欲识大道真体。不离声色言语。卓拄杖云。这个是声。竖起拄杖云。这个是色。唤甚么作大道真体。直饶向这里见得。也是郑州出曹门示众。若论此事如人吃饭饱则便休。若也不饱必有思食之心。若也过饱又有伤心之患。到这里作么生得恰好去。良久云。且归岩下宿同看月明时</p>
<p style="text-align: left">
	　　云岩游禅师法嗣</p>
<p style="text-align: left">
	　　临安府径山涂毒智策禅师。<a>天台</a>陈氏子。幼依护国僧楚光落发。十九造国清谒寂室光洒然有省。次谒大圆于明之万寿。圆问曰。甚处来。师曰。天台来。曰见智者大师么。师曰。即今亦不少。曰因甚在汝脚跟下师曰。当面蹉过。圆曰。上人不耘而秀不扶而直。一日辞去圆送之门。拊师背曰。宝所在近此城非实。师颔之。往豫章谒典牛。道由云居风雪塞路。坐阅四十二日。午初版声铿然豁尔大悟。及造门典牛独指师曰。甚处见神见鬼来。师曰。云居闻版声来。牛曰。是甚么。师曰。打破<a>虚空</a>全无柄靶。牛曰。向上事未在。师曰。东家暗坐西家厮骂。牛曰。崭然超出佛祖。他日起家一麟足矣。住后上堂举。教中道。若以色见我以音声求我是人行邪道不能见如来。虽然恁么。正是捕得老鼠打破油瓮。怀禅师道。尔眼在甚么处。虽则识破释迦老子。争奈拈[饥-几+追]舐指。若是涂毒即不然。色见声求也不妨。百华影里绣鸳鸯。自从识得金针后。一任风吹满袖香。师将示寂升座别众。嘱门人以文祭之。师危坐倾听。至尚飨为之一笑。越两日沐浴更衣集众说偈曰。四大既分飞。烟云任意归。秋天霜夜月。万里转光辉。俄顷泊然而逝。塔全身于东岗之麓</p>
<p style="text-align: left">
	　　圆通旻禅师法嗣</p>
<p style="text-align: left">
	　　江州庐山圆通守慧冲真密印通慧禅师上堂。但知今日复明日。不觉前秋与后秋。平步坦然归故里。却乘好月过沧洲。咦不是苦心人不知</p>
<p style="text-align: left">
	　　隆兴府黄龙道观禅师。上堂曰。古人道眼色耳声万法成办。尔诸人为甚么从朝至暮诸法不相到。遂喝一喝曰。牵牛入尔鼻孔。祸不入慎家之门</p>
<p style="text-align: left">
	　　左丞范冲居士字致虚。由翰苑守豫章过圆通谒旻禅师。茶罢曰。某行将老矣。堕在金紫行中去。此事稍远。通呼内翰。公应喏。通曰。何远之有。公跃然曰。乞师再垂指诲。通曰。此去洪都有四程。公伫思。通曰。见即便见拟思即差。公乃豁然有省</p>
<p style="text-align: left">
	　　枢密吴居厚居士。拥节归钟陵谒圆通旻禅师曰。某顷赴省试过此。过赵州关因问前住讷老透关底事如何。讷曰。且去做官。今不觉五十余年。旻曰。曾明得透关底事么。公曰。八次经过常存此念。然未甚脱洒在。旻度扇与之曰。请使扇。公即挥扇。旻曰。有甚不脱洒处。公忽有省曰。便请末后句。旻乃挥扇两下。公曰。亲切亲切旻曰。吉獠舌头三千里</p>
<p style="text-align: left">
	　　谏议彭汝霖居士。手写观音经施圆通。通拈起曰。这个是观音经。那个是谏议经。公曰。此是某亲写。通曰。写底是字。那个是经。公笑曰。却了不得也。通曰。即现宰官身而为<a>说法</a>。公曰。人人有分。通曰。莫谤经好。公曰。如何即是。通举经示之。公拊掌大笑曰嗄。通曰。又道了不得。公<a>礼拜</a></p>
<p style="text-align: left">
	　　中丞卢航居士。与圆通拥炉次。公问。诸家因缘不劳拈出。直截一句请师指示。通厉声揖曰。看火。公急拨衣忽大悟。谢曰。灼然佛法无多子。通喝曰。放下着。公应喏喏</p>
<p style="text-align: left">
	　　左司都贶居士。问圆通曰。是法非思量分别之所能解。当如何凑泊。通曰。全身入火聚。公曰。毕竟如何晓会。通曰。蓦直去。公沉吟。通曰。可更吃茶么。公曰。不必。通曰。何不恁么会。公契旨曰。元来太近。通曰。十万八千。公占偈曰。不可思议。是大火聚。便恁么去。不离当处。通曰。咦犹有这个在。公曰。乞师再垂指示。通曰。便恁么去铛是铁铸。公顿首谢之</p>
<p style="text-align: left">
	　　雪峰需禅师法嗣</p>
<p style="text-align: left">
	　　福州雪峰毬堂慧忠禅师上堂。终日忙忙那事无妨。作么生是那事。良久曰。心不负人面无惭色</p>
<p style="text-align: left">
	　　祥符立禅师法嗣</p>
<p style="text-align: left">
	　　湖南报慈淳禅师。上堂曰。青眸一瞬金色知归。授手而来如王宝剑。而今开张门户各说异端。可谓古路坦而荆棘生。<a>法眼</a>正而还自翳。孤负先圣埋没己灵。且道不埋没不孤负<a>正法</a>眼藏如何吐露。还有吐露得底么。出来吐露看。如无担取诗书归旧隐。野花啼鸟一般春</p>
<p style="text-align: left">
	　　浮山真禅师法嗣</p>
<p style="text-align: left">
	　　峨嵋灵岩徽禅师。僧问文殊是七佛之师。未审谁是文殊之师。师曰。金沙滩头马郎妇</p>
<p style="text-align: left">
	　　信相显禅师法嗣</p>
<p style="text-align: left">
	　　成都府金绳文禅师。僧问。如何是大道之源。师曰黄河九曲。曰如何是不犯之令。师曰。铁蛇钻不入。僧拟议。师便打</p>
<p style="text-align: left">
	　　净因成禅师法嗣</p>
<p style="text-align: left">
	　　台州瑞岩如胜佛灯禅师上堂。人人领略释迦。个个平欺达磨。及乎问着宗纲。束手尽云放过。放过即不无。秖如女子出定赵州洗钵盂。又作么生话会。鹤有九皋难翥翼。马无千里谩追风</p>
<p style="text-align: left">
	　　无为军冶父实际道川禅师。昆山狄氏子。初为县之弓级闻东斋谦首座为道俗演法。往从之习坐不倦。一日因不职遭笞。忽于杖下大悟。遂辞职依谦。谦为改名道川。且曰。汝旧呼狄三今名道川。川即三耳。汝能竖起脊梁了办个事。其道如川之增。若放倒则依旧狄三也。师铭于心。建炎初圆顶游方至天封蹒庵与语。机锋相投庵称善。归憩东斋道俗愈敬。有以金刚般若经请问者。师为颂之今盛行于世。隆兴改元殿撰郑公乔年漕淮西。适冶父虚席迎开法。上堂。群阴剥尽一阳生。草木园林尽发萌。唯有衲僧无底钵。依然盛饭又盛羹。上堂举。雪峰一日登座拈拄杖东觑曰。东边底又西觑曰。西边底。诸人还知么。掷下拄杖曰。向这里会取。师曰。东边觑了复西观拄杖重重话岁寒。带雨一枝花落尽。不烦公子倚阑干</p>
<p style="text-align: left">
	　　上封秀禅师法嗣</p>
<p style="text-align: left">
	　　文定公胡安国草庵居士字康侯。久依上封得言外之旨。崇宁中过药山。有禅人举南泉斩猫话问公。公以偈答曰。手握乾坤杀活机。纵横施设在临时。玉堂兔马非龙象。大用堂堂总不知。又寄上封有曰。祝融峰似杜城天。万古江山在目前。须信死心元不死。夜来秋月又同圆</p>
<p style="text-align: left">
	　　黄龙逢禅师法嗣</p>
<p style="text-align: left">
	　　饶州荐福常庵择崇禅师。宁国府人也。上堂举。僧问古德。<a>生死</a>到来如何免得。德曰。柴鸣竹爆惊人耳。僧曰。不会。德曰。家犬声狞夜不休。师曰。诸人要会么。柴鸣竹爆惊人耳。大洋海底红尘起。家犬声狞夜不休。陆地行船三万里。坚牢地神笑呵呵。须弥山王眼觑鼻。把手东行却向西。南山声应北山里。千手大悲开眼看。无量慈悲是谁底。良久曰。头长脚短少喜多嗔。上堂问侍者曰。还记得昨日因缘么。曰记不得。复顾大众曰。还记得么。众无对。竖起拂子曰。还记得么。良久曰。也忘却了也。三处不成一亦非有。诸人不会方言。露柱且莫开口。以拂子击禅床下座</p>
<p style="text-align: left">
	　　黄龙震禅师法嗣</p>
<p style="text-align: left">
	　　常德府德山无诤慧初禅师。静江府人也。上堂顾视大众曰。见么。在天成象。在地成形。在日月为晦为朔。在四时为寒为暑。鼓之以雷霆。润之以风雨。且道在衲僧分上又作么生。一趯趯翻四大海。一拳拳倒须弥山。佛祖位中留不住。又吹渔笛汨罗湾。上堂。九月二十五。聚头相共举。瞎却正法眼。拈却云门普。德山不会说禅。赢得村歌社舞。阿呵呵逻啰哩。遂作舞下座</p>
<p style="text-align: left">
	　　万年一禅师法嗣</p>
<p style="text-align: left">
	　　嘉兴府报恩法常首座。开封人也。丞相薛居正之裔。宣和七年依长沙益阳华严元轼下发。遍依丛林。于首<a>楞严经</a>深入义海。自湖湘至万年谒雪巢机契。命掌笺翰。后首众报恩。室中唯一矮榻余无长物。庚子九月中语寺僧曰。一月后不复留。此十月二十一往方丈谒。饭将晓书渔父词于室门。就榻收足而逝。词曰。此事楞严尝露布。梅花雪月交光处。一笑寥寥空。万古风瓯语。迥然银汉横天宇。蝶梦南华方栩栩。斑斑谁跨丰干虎。而今忘却来时路。江山暮天涯目送鸿飞去</p>
<p style="text-align: left">
	　　岳山祖庵主法嗣</p>
<p style="text-align: left">
	　　庐山延庆叔禅师僧问。多子塔前共谈何事。师曰。一回相见一回老。能得几时为弟兄。僧礼拜。师曰。唐兴今日失利</p>
<p style="text-align: left">
	　　胜因静禅师法嗣</p>
<p style="text-align: left">
	　　涟水军万寿梦庵普信禅师上堂。残雪既消尽。春风日渐多。若将时节会。佛法又如何。且道时节因缘与佛法道理是同是别。良久曰。无影树栽人不见。开华结果自馨香</p>
<p style="text-align: left">
	　　平江府慧日默庵兴道禅师上堂。同云欲雪未雪。爱日似晖不晖。寒雀啾啾闹篱落。朔风冽冽舞帘帷。要会韶阳亲切句。今朝觌面为提撕。卓拄杖下座</p>
<p style="text-align: left">
	　　广德军光孝果愍禅师。常德桃源人也。上堂举南泉斩猫儿话。乃曰。南泉提起下刀诛。六臂修罗救得无。设使两堂俱道得。也应流血满街衢</p>
<p style="text-align: left">
	　　天童交禅师法嗣</p>
<p style="text-align: left">
	　　庆元府蓬莱圆禅师。住山三十年足不越阃。道俗尊仰之。师有偈曰。新缝纸被烘来暖。一觉安眼到五更。闻得上方钟鼓动。又添一日在浮生</p>
<p style="text-align: left">
	　　明招慧禅师法嗣</p>
<p style="text-align: left">
	　　杨州石塔宣秘礼禅师。僧问。山河大地与自己是同是别。师曰。长亭凉夜月多为客铺舒。曰谢师答话。师曰。网大难为鸟纶稠始得鱼。僧作舞归众。师曰。长江为研墨频写断交书。上堂举百丈野狐话。乃曰。不是翻涛手。徒夸跨海鲸。由基方捻镞。枝上众猿惊。上堂至座前师搊一僧上法座。僧慞惶欲走。师遂指座曰。这棚子若牵一头驴上去。他亦须就上屙在。汝诸人因甚么却不肯。以拄杖一时赶散。顾侍者曰崄</p>
<p style="text-align: left">
	　　天童珏禅师法嗣</p>
<p style="text-align: left">
	　　明州雪窦智鉴禅师。滁州吴氏子。儿时母与洗手疡因曰。是甚么。对曰。我手似<a>佛手</a>。长失恃怙依真歇于长芦。大休首众即器之。后遁象山百怪不能惑深夜开悟。求证于延寿然复见大休。住后上堂。<a>世尊</a>有密语迦叶不覆藏。一夜落花雨满城流水香</p>
<p style="text-align: left">
	　　雪窦宗禅师法嗣</p>
<p style="text-align: left">
	　　泰州广福微庵道勤禅师。本郡俞氏子。上堂举。僧问同安。如何是和尚家风。同安曰。金鸡抱子归霄汉。玉兔怀胎入紫微。曰忽遇客来将何秖待。同安曰。金果早朝猿摘去。玉华晚后凤衔来。师曰。广福即不然。有问如何是和尚家风。秖向他道。翠竹丛边歌款乃。碧岩深处卧烟萝。忽遇客来将何秖待。没底篮儿盛皓月。无心碗子贮清风</p>
<p style="text-align: left">
	　　善权智禅师法嗣</p>
<p style="text-align: left">
	　　越州超化藻禅师开炉上堂。雪满寒窗。烧尽丹霞木佛。冰交野渡。冻杀陕府铁牛。直得寒灰发焰片雪不留。任运纵横现成受用。诸禅德要会么。衲帔蒙头坐冷暖了无知</p>
<p style="text-align: left">
	　　大随静禅师法嗣</p>
<p style="text-align: left">
	　　合州钓鱼台石头自回禅师。本郡人也。世为石工。虽不识字志慕空宗。每求人口授法华能诵之。弃家投大随供扫洒。寺中令取崖石。师手不释锤凿。而诵经不辍口。随见而语曰。今日硿磕明日硿磕。死生到来作甚折合。师愕然释其器设礼。愿闻究竟法。因随至方丈。令且罢诵经看赵州勘婆因缘。师念念不去心。久之因凿石石稍坚。尽力一锤瞥见火光忽然省彻。走至方丈礼拜呈颂曰。用尽工夫。浑无巴鼻。火光迸散。元在这里。随忻然曰。子彻也。复献赵州勘婆颂曰。三军不动旗闪烁。老婆正是魔王脚。赵州无柄铁扫帚。扫荡烟尘空索索。随可之。遂授以僧服。人以其为石工故有回石头之称也。上堂。参<a>禅学</a>道。大似井底叫渴相似。殊不知塞耳塞眼回避不及。且如十二时中行住坐卧动转施为。是甚么人使依。眼见耳闻何处不是路头。若识得路头。便是大<a>解脱</a>路。方知老汉与尔证明。山河大地与尔证明。所以道。十方薄伽梵一路<a>涅槃</a>门。诸仁者。大凡有一物当途要见一物之根源。一物无处要见一物之根源。见得根源源无所源。所源既非何处不圆。诸禅德尔看老汉有甚么胜尔处。诸人有甚么不如老汉处。还会么。太湖三万六千顷。月在波心说向谁</p>
<p style="text-align: left">
	　　潼川府护圣愚丘居静禅师。成都杨氏子。年十四礼白马安慧为师。闻南堂道望遂往依马堂举香严枯木里龙吟话往返酬诘。师于言下大悟。一日堂问曰。莫守寒岩异草青坐却白云宗不妙汝作么生。师曰。直须挥剑。若不挥剑渔父栖巢堂矍然曰。这小厮儿。师珍重便行。出住东岩。上堂。月生一。东岩乍住增愁寂。红尘世路有多端。米麫食储无颗粒。崖为伴泉为匹。飒飒清风来入室。山王土地暗中忙。云版钟鱼偷泪滴。世人莫道守空岩。亦有东篱打西壁。尝谓众曰。参学至要不出先南堂道。最初句及末后句。透得过者一生事毕。倘或未然。更与尔分作十门各各印证。自心还得稳当也未。一须信有教外别传。二须知有教外别传。三须会无情说法与有情说法无二。四须见性如观掌中之物。了了分明一一田地稳密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。凡欲绍隆法种。须尽此纲要。方坐得这曲彔床子。受得天下人礼拜。敢与佛祖为师。若不到恁么田地。秖一向虚头。他时异日阎老子未放尔在。间有学者各门颂出呈师。师以颂示曰。十门纲要掌中施。机会来时自有为。作者不须排位次。大都首尾是根基</p>
<p style="text-align: left">
	　　简州南岩胜禅师。上堂召大众曰。护生须是杀杀尽始安居。会得个中意分明在半途。且道到家一句又作么生。释迦<a>弥勒</a>没量大。看来犹秖是他奴。僧问。放行五位即不问。把定三关事若何。师曰。横按镆鎁全正令。曰把定三关蒙指示。放行五位事如何。师曰。太平寰宇斩痴顽。曰恁么则南岩门下土旷人稀。师曰。灵利衲僧秖消一点。曰。自古自今同生同死时如何。师曰。家贼难防。曰今日学人小出大遇去也。师便打曰。须是老僧打尔始得。僧礼拜。师曰。切忌诈明头</p>
<p style="text-align: left">
	　　常德府梁山廓庵师远禅师。合川鲁氏子。上堂举扬岐三脚驴子话。乃召大众曰。扬其汤者莫若扑其火。壅其流者莫若杜其源。此乃智人之明鉴。佛法之至论。正在斯焉。这因缘如今丛林中。提唱者甚多。商量者不少。有般底秖道。宗师家无固必。凡有所问随口便答。似则也似是即未是。若恁么秖作个干无事会。不见杨岐用处。乃至祖师千差万别方便门庭如何消遣。又有般底秖向佛边会。却与自己没交涉。古人道。凡有言句须是一一消归自己。又作么生。又有般底一向秖作自己会。弃却古人用处。唯知道明自己事。古人方便却如何消遣。既消遣不下。却似抱桥柱澡洗。要且放手不得。此亦是一病。又有般底却去脚多少处会。若恁么会此病最难医也。所以他语有巧妙处。参学人卒难摸索。才拟心则差了也。前辈谓之杨岐宗旨。须是他屋里人到恁么田地方堪传授。若不然者则守死善道之谓也。这公案直须还他透顶透底汉方能了得。此非止禅和子会不得。而今天下丛林中出世为人底。亦少有会得者。若要会去直须向威音那畔空劫已前轻轻觑着。提起便行。捺着便转。劫向万仞峰前进一步。可以笼罩古今坐断天下人舌头。如今还有恁么者么。有则出来道看。如无更听一颂。三脚驴子弄蹄行。直透威音万丈坑。云在岭头闲不彻。水流涧下太忙生。湖南长老谁解会。行人更在青山外。上堂。天得一以清。地得一以宁。君王得一以治天下。这个说话是家常茶饭。须知衲僧家别有奇特处始得。且道衲僧门下有甚奇特处。天得一。斗牛女虚危室壁。地得一。万象森罗及瓦砾。君王得一。上下四维无等匹。且道衲僧得一时如何。要见客从何处来。闲持经卷倚松立。浴佛上堂举药山浴佛公案。拈云。这僧问处依稀越国仿佛扬州。药山答来眼似流星机如掣电。点检将来二俱不了。若是山僧即不然。当是时才见他问。只浴得这个。且不浴得那个。但转木杓柄与伊。待他拟议之间拦面便泼。假饶这僧有大<a>神通</a>具大智慧。也无施展处。敢问大众。这个即且致。唤甚么作那个。下座佛殿<a>烧香</a>为尔说破。师有十牛图并颂行于世</p>
<p style="text-align: left">
	　　嘉州能仁默堂绍悟禅师。结夏上堂。最初一步十方世界现全身。末后一言一微尘中深锁断。有时提起。如倚天长剑光耀乾坤。有时放下。似红炉点雪虚含万象。得到恁么田地。天魔外道拱手归降。三世诸佛一时稽首。便可以大圆觉为我伽蓝。于一毫端现宝王刹。如是则朝往西天暮归东土亦是禁足。百华丛里坐媱坊酒肆行亦是禁足。虽然如是。不曾动着这里一步。恁么则九旬无虚弃之功。百劫有今时之用。堪报不报之恩。以助无为之化。此即是涅槃妙心金刚王宝剑。敢问大众。作么生得到这田地去。如人上山各自努力。上堂举赵州访二庵主公案。颂曰。一重山尽一重山。坐断孤峰子细看。雾卷云收山岳静。楚天空阔一轮寒</p>
<p style="text-align: left">
	　　彭州土溪智陀子言庵主。绵州人也。初至大随闻举石头和尚示众偈倏然领旨。归隐土溪悬崖绝壑间。有石若蹲异兽。师凿以为室。中发异泉无涸溢。四众讶之。居三十年化风盛播室成日作偈曰。一击石庵全。纵横得自然。清凉无暑气。涓洁有甘泉。宽廓含沙界。寂寥绝众缘。个中无限意。风月一床眠</p>
<p style="text-align: left">
	　　剑门南修造者。淳厚之士也。自大随一语契投服勤不怠。归谒崇化赟禅师。坐次赟以宗门三印问之。南曰。印空印泥印水。平地寒涛竞起。假饶去就十分。也是灵龟曳尾</p>
<p style="text-align: left">
	　　莫将尚书字少虚。家世豫章分宁。因官西蜀谒南堂静禅师咨决心要。堂使其向一切处提撕。适如厕俄闻秽气急以手掩鼻遂有省。即呈以偈曰。从来姿韵爱风流。几笑时人向外求。万别千差无觅处。得来元在鼻尖头。南堂答曰。一法才通法法周。纵横妙用更何求。青蛇出匣魔军伏。碧眼胡僧笑点头</p>
<p style="text-align: left">
	　　龙图王萧居士字观复。留昭觉日闻开静板声有省。问南堂曰。某有个见处。才被人问却开口不得。未审过在甚处。堂曰。过在有个见处。堂却问。朝旆几时到任。公曰。去年八月四日。堂曰。自按察几时离衙。公曰。前月二十。堂曰。为甚么道开口不得。公乃契悟</p>
<p style="text-align: left">
	　　五祖自禅师法嗣</p>
<p style="text-align: left">
	　　蕲州龙华高禅师上堂。象王行师子住。赤脚昆仑眉卓竖。寒山拾得笑呵呵。指点门前老松树。且道他指点个甚么。忽然风吹倒时好一堆柴</p>
				</div></div><hr><script charset='utf-8' src='../../js/footer.js'></script></body></html>