<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修续传灯录 第二十六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>续传灯录 第二十六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>续传灯录 第二十六卷</strong></p>
<p style="text-align: left">
	　　续传灯录卷第二十六目录</p>
<p style="text-align: left">
	　　大鉴下第十五世</p>
<p style="text-align: left">
	　　兜率悦禅师法嗣十二人兜率慧照禅师疏山了常禅师丞相张商英<a>居士</a>(已上三人见录)杨岐子圆禅师投子道胜禅师慈云明鉴禅师兜率慧宣禅师罗溪慧宜禅师广惠守真禅师赣州智宣和尚清溪智言和尚福州禅林和尚(已上九人无录)</p>
<p style="text-align: left">
	　　泐潭准禅师法嗣五人云岩天游禅师三角智尧禅师(已上二人见录)兴化宗选禅师光孝智端禅师李彭商老居士(已上三人无录)</p>
<p style="text-align: left">
	　　曲尺继昌禅师法嗣三人曲尺慧照禅师大随元信禅师净光了威禅师(已上三人无录)</p>
<p style="text-align: left">
	　　法云杲禅师法嗣三人洞山辩禅师慧海仪禅师西蜀鸾法师(已上三人见录)</p>
<p style="text-align: left">
	　　华药英禅师法嗣一人栖贤道宁禅师(无录)</p>
<p style="text-align: left">
	　　文殊能禅师法嗣一人天宁琼禅师(见录)</p>
<p style="text-align: left">
	　　法轮添禅师法嗣二人灵竺德宗禅师凤栖润禅师(已上二人无录)</p>
<p style="text-align: left">
	　　谷隐静显禅师法嗣四人石门政禅师白水宗月禅师兴阳浩禅师谷隐訚禅师(已上四人无录)</p>
<p style="text-align: left">
	　　龟山津禅师法嗣二人普照齐禅师岳麓祖昙禅师(已上二人无录)</p>
<p style="text-align: left">
	　　仰山蕳禅师法嗣二人仰山普禅师天宁蕴禅师(已上二人无录)</p>
<p style="text-align: left">
	　　昭觉纯白禅师法嗣四人信相宗显禅师(一人见录)铁像嵩禅师成都安象禅师龙顷怀宗禅师(已上三人无录)</p>
<p style="text-align: left">
	　　广利易禅师法嗣一人龙兴顺禅师(无录)</p>
<p style="text-align: left">
	　　马祖俨庵主法嗣一人资教希则禅师(无录)</p>
<p style="text-align: left">
	　　大沩瑃禅师法嗣五人中岩蕴能禅师云顶宗印禅师(已上二人见录)乾元希式禅师灵峰了真禅师天真法空禅师(已上三人无录)</p>
<p style="text-align: left">
	　　荐福英禅师法嗣五人等觉普明禅师(一人见录)妙果德圆禅师鹤林智璘禅师崇宁庆舒禅师密严善忠禅师(已上四人无录)</p>
<p style="text-align: left">
	　　泐潭干禅师法嗣一十八人龙牙宗密禅师圆通道旻禅师天童普交禅师东禅从密禅师胜因咸静禅师二灵知和庵主兴化可都禅师道吾楚芳禅师(已上八人见录)雪峰有需禅师资福郁禅师景德良玉禅师荐福真禅师开福德筠禅师南冈照禅师云居如山禅师石霜楚蟾禅师木平觉澄禅师资福省悟禅师(已上十人无录)</p>
<p style="text-align: left">
	　　开先瑛禅师法嗣一十六人大沩海评禅师慈氏瑞仙禅师(已上二人见录)道林法照禅师光孝文璟禅师游地汝英禅师三植灌冲禅师宝盖用兴禅师天宁宗顺禅师<a>灵山</a>慧浩禅师<a>净土</a>希禅师黄檗道钦禅师九仙次岸禅师<a>正法</a>无照禅师庐山智通禅师龙牙宗密禅师德山声绝禅师(已上十四人无录)</p>
<p style="text-align: left">
	　　圆通仙禅师法嗣四人净光了威禅师明招文慧禅师(已上二人见录)祥符立禅师浮山法真禅师(已上二人无录)</p>
<p style="text-align: left">
	　　慧力昌禅师法嗣四人慧力洞源禅师(一人见录)福胜常极禅师慧灯择英禅师云溪文庆禅师(已上三人无录)</p>
<p style="text-align: left">
	　　大鉴下第十五世</p>
<p style="text-align: left">
	　　兜率悦禅师法嗣</p>
<p style="text-align: left">
	　　隆兴府兜率慧照禅师。南安郭氏子。上堂。龙安山下道路纵横。兜率宫中楼阁重叠。虽非天上不是人间。到者安心全忘诸念。善<a>行者</a>不移双足。善入者不动双扉。自能笑傲烟萝。谁管坐消岁月。既然如是。且道向上还有事也无。良久曰。莫教推落岩前石。打破下方遮日云。上堂举拂子曰。端午龙安亦鼓桡。青山云里得逍遥。饥餮渴饮无穷乐。谁爱争先夺锦标。却向干地上划船。高山头起浪。明椎玉鼓暗展铁旗。一盏菖蒲茶。数个沙糖粽。且移取北郁单越来。与南阎浮提斗额看。击禅床下座。上堂。兜率都无伎俩。也效诸方榜样。五日一度升堂。起动许多龙象。禅道<a>佛法</a>又无。到此将何供养。须知达磨西来分付一条拄枝。乃拈起曰。所以道。尔有拄杖子我与尔拄杖子。尔无拄杖子我夺尔拄杖子。且道那个是宾句。那个是主句。若断得去即途中受用。若断不得且世谛流布。乃抛下拄杖</p>
<p style="text-align: left">
	　　抚州府疏山了常禅师。僧问。如何是疏山为人底句。师曰。怀中玉尺未轻掷。袖里金椎劈面来。上堂。等间放下<a>佛手</a>掩不住。特地收来大地绝纤埃。向君道莫疑猜。处处头头见善财。锤下分明如得旨。无限劳生眼自开</p>
<p style="text-align: left">
	　　丞相张商英居士。字天觉号无尽。年十九应举入京。道由向氏家。向预梦神人报曰。明日接相公。凌晨公至。向异之。劳问勤腆。乃曰。秀才未娶当以女奉洒扫。公谦辞再三。向曰。此行若不了当。吾亦不爽前约。后果及第。乃娶之。初任主簿。因入僧寺。见藏经梵夹。金字齐整。乃怫然曰。吾孔圣之书。不如胡人之教。人所仰重。夜坐书院中研墨吮笔。凭纸长吟中夜不眠。向氏呼曰。官人夜深何不睡去。公以前意白之。正以着无佛论。向应声曰。既是无佛何论之有。当须著有佛论。始得。公疑其言遂已之。后访一同列。见<a>佛龛</a>前经卷乃问曰。此何书也。同列曰。维摩诘所说经。公信手开卷阅。到此病非地大亦不离地大处。叹曰。胡人之语亦能尔耶。问此经几卷。曰三卷。乃借归阅次向氏问。看何书。公曰。维摩诘所说经。向曰。可熟读此经然后着无佛论。公悚然异其言。由是深信佛乘留心祖道。元祐六年为江西漕首谒照觉总禅师。觉诘其所见处与己符合乃印可。觉曰。吾有得法<a>弟子</a>住玉溪。乃慈古镜也。亦可与语。公复因按部过分宁。诸禅迓之。公到先致敬玉溪慈。次及诸山最后问兜率悦禅师。悦为人短小。公曾见龚德庄说其聪明可人。乃曰。闻公善文章。悦大笑曰。运使失却一只眼了也。从悦临济九世孙。对运使论文章。政如运使对从悦论禅也。公不然其语。乃强屈指曰。是九世也。问玉溪去此多少。曰三十里。曰兜率聻。曰五里。公是夜乃至兜率。悦先一夜梦日轮升天被悦以手搏取。乃说与首座曰。日轮运转之义。闻张运使非久过此。吾当深锥痛劄。若肯回头则吾门幸事。座曰。今之士大夫受人取奉惯。恐其恶发别生事也。悦曰。正使烦恼秖退得我院也别无事。公与悦语次称赏东林。悦未肯其说。公乃题寺后拟瀑轩诗。其略曰。不向庐山寻落处。象王鼻孔谩辽天。意讥其不肯东林也。公与悦语至更深。论及宗门事。悦曰东林既印可运使。运使于<a>佛祖</a>言教有少疑否。公曰有。悦曰。疑何等语。公曰。疑香严独脚颂。德山拓钵话。悦曰。既于此有疑其余安得无邪。秖如岩头言末后句。是有邪是无邪。公曰有。悦大笑便归方丈闭却门。公一夜睡不稳。至五更下床。触翻溺器。乃大彻。猛省前话。遂有颂曰。鼓寂钟沈拓钵回。岩头一拶语如雷。果然秖得三年活。莫是遭他授记来。遂扣方丈门曰。某已捉得贼了。悦曰。赃在甚处。公无语。悦曰。都运且去来日相见。翌日公遂举前颂。悦乃谓曰。参禅秖为命根不断依语生解。如是之说公已深悟。然至极微细处。使人不觉不知堕在区宇。乃作颂证之曰。等闲行处步步皆如。虽居声色宁滞有无。一心靡异万法非殊。休分体用莫择精粗。临机不碍应物无拘。是非情尽凡圣皆除。谁得谁失何亲何疏。拈头作尾指实为虚。翻身魔界转脚邪途。了无逆顺不犯工夫。公邀悦至建昌。途中一一伺察有十颂叙其事。悦亦有十颂酬之。时元祐八年八月也。公一日谓大慧曰。余阅雪窦拈古。至百丈再参马祖因缘。曰大冶精金应无变色。投卷叹曰。审如是岂得有临济今日耶。遂作一颂曰。马祖一喝大雄峰。深入髑髅三日聋。黄檗闻之惊吐舌。江西从此立宗风。后平禅师致书云。去夏读<a>临济宗</a>派。乃知居士得大机大用。且求颂本。余作颂寄之曰。吐舌耳聋师已晓。锤胸秖得哭苍天。盘山会里翻筋斗。到此方知普化颠。诸方往往以余聪明博记少知余者。师自江西法窟来必辩优劣试为老夫言之。大慧曰。居士见处与真净死心合。公曰。何谓也。大慧举真净颂曰。客情步步随人转。有大威光不能现。突然一喝双耳聋。那吒眼开黄檗面。死心拈曰。云岩要问雪窖。既是大冶精金应无变色。为什么却三日耳聋。诸人要知么。从前汗马无人识。秖要重伦盖代功。公拊几曰。不因公语争见真净死心用处。若非二大老难显雪窦马师尔。公于宣和四年十一月黎明口占遗表命子弟书之。俄取枕掷门窗上。声如雷震众视之已薨矣。公有颂古行于世。兹不复录</p>
<p style="text-align: left">
	　　泐潭准禅师法嗣</p>
<p style="text-align: left">
	　　隆兴府云岩典牛天游禅师。成都郑氏子。初试郡庠。复往梓州试。二处皆与贡籍。师不敢承。窜名出关。适会山谷道人西还。因见其风骨不凡议论超卓。乃同舟而下。竟往庐山投师剃发不改旧名。首参死心不契。遂依湛堂于泐潭。一日潭普说曰。诸人苦苦就准上座觅佛法。遂拊膝曰。会么。雪上加霜。又拊膝曰。若也不会岂不见。干峰示众曰。举一不得举二。放过一着落在第二。师闻脱然颖悟。出世云盖。次迁云岩。尝和忠道者牧牛颂曰。两角指天。四足踏地。拽断鼻绳。放甚屎屁。张无尽见之甚击节。后退云岩过庐山。栖贤主翁意不欲纳。乃曰。老老大大正是质库中典牛也。师闻之述一偈而去曰。质库何曾解典牛。秖缘价重实难酬。想君本领无多子。毕竟难禁这一头。因庵于武宁。扁曰典牛。终身不出涂毒见之已九十三矣。上堂卓拄杖曰。久雨不晴劄。金乌飞在钟楼角。又卓一下曰。犹在壳。复卓曰。一任衲僧名邈。上堂。马祖一喝百丈蹉过。临济小厮儿。向粪扫堆头拾得一只破草鞋。胡喝乱喝。师震声喝曰。唤作胡喝乱喝得么。上堂。象骨辊毬能已尽。玄沙斫牌伎亦穷。还知么。火星入裤口。事出急家门。上堂。三百五百铜头铁额。木笛横吹谁来接拍。时有僧出。师曰。也是贼过后张弓。上堂。宝峰有一诀。对众分明说。昨夜三更前。乌龟吞却鳖。冬至令节上堂。晷运推移日南长至。布裈不洗无来换替。大小玉泉无风浪起。云岩路见不平。直下一锤粉碎遂高声曰。看脚下。上堂举。梁山曰。南来者与尔三十棒。北来者与尔三十棒。然虽与么未当宗乘。后来琅邪和尚道。梁山好一片真金捋作顽铁卖却。琅邪则不然。南来者与尔三十棒。北来者与尔三十棒。从教天下贬剥。师拈曰。一人能舒不能卷。一人能卷不能舒。云岩门下一任南来北来。且恁么过。蓦然洗面摸着鼻头却来与尔三十。上堂。日可冷月可热。众魔不能坏真说。作么生是真说。初三十一中九下七。若信不及。云岩与汝道破。万人齐指处。一雁落寒空。病起上堂举。马大师日面佛月面佛。后来东山演和尚颂曰。了鬟女子画蛾眉。鸾镜台前语似痴。自说玉颜难比并。却来架上着罗衣。师曰。东山老翁满口赞叹则故是。点检将来未免有乡情在。云岩又且不然。打杀黄莺儿。莫教枝上啼。几回惊妾梦。不得到辽西</p>
<p style="text-align: left">
	　　潭州三角智尧禅师上堂。掜土定千钧。秤头不立蝇。个中些子事。走杀岭南能。还有荐得底么。直饶荐得也是第二月</p>
<p style="text-align: left">
	　　法云杲禅师法嗣</p>
<p style="text-align: left">
	　　随州洞山辩禅师上堂。不是心不是佛不是物。钻天子鹞辽天鹘。不度火不度水不度炉。离弦箭发没回途。直饶会得十分去。笑倒西来碧眼胡</p>
<p style="text-align: left">
	　　东京慧海仪禅师上堂。无相如来示现身。破魔兵众绝纤尘。七星斜映风生处。四海还归旧主人。诸仁者。大迦叶灵山会上见佛拈花投机微笑。<a>须菩提</a>闻佛<a>说法</a>深解义趣涕泪悲泣。且道笑者是哭者是。不见道。万派横流总向东。超然八面自玲珑。万人胆破沙场上。一箭双雕落碧空。上堂举。沩山坐次仰山问和尚百年后有人问先师法道如何秖对。沩曰。一粥一饭。仰曰。前面有人不肯又作么生。沩曰。作家师僧。仰便<a>礼拜</a>。沩曰。逢人不得错举。师曰。自古及今多少人下语。道严而不威恭而无礼。横按拄杖竖起拳头。若秖恁么却如何知得他父子相契处。山僧今日也要诸人共知。莫分彼我。彼我无殊。困鱼止泺病鸟栖芦。逡巡不进泥中履。争得先生一卷书</p>
<p style="text-align: left">
	　　西蜀銮法师通大小乘。佛照谢事居景德。师问照曰。禅家言多不根何也。照曰。汝习何经论。曰诸经粗知颇通百法。照曰。秖如昨日雨今日晴。是甚么法中收。师懵然。照举痒和子击曰。莫道禅家所言不根好。师愤曰。昨日雨今日晴毕竟是甚么法中收。照曰。第二十四时分不相应法中收。师恍悟即礼谢。后归蜀居讲会以直道示徒不泥名相。而众多引去。遂说偈罢讲曰。众卖华兮独卖松青青颜色不如红。算来终不与时合。归去来兮翠蔼中。由是隐居二十年。道俗追慕复命演法。笑答偈曰。遁迹隐高峰。高峰又不容。不如归锦里。依旧卖青松。众列拜悔过。两川讲者争依之</p>
<p style="text-align: left">
	　　文殊能禅师法嗣</p>
<p style="text-align: left">
	　　常德府德山琼禅师。受请日上堂曰。作家捞笼不肯住。呼唤不回头。为甚么从东过西。自代曰。后五日看</p>
<p style="text-align: left">
	　　昭觉纯白禅师法嗣</p>
<p style="text-align: left">
	　　成都府信相宗显正觉禅师。潼川王氏子。少为进士有声。尝昼掬溪水为戏。至夜思之。遂见水泠然盈室。欲汲之不可。而尘境自空。曰吾世网裂矣。往依昭觉得度具满分戒后随众咨参。觉一日问师。高高峰顶立深深海底行。汝作么生会。师于言下顿悟曰。钉杀脚跟也。觉拈起拂子曰。这个又作么生。师一笑而出。服勤七祀。南游至京师历淮浙。晚见五祖演和尚于海会。出问。未知关[槴-邑+大]子。难过赵州桥。赵州桥即不问。如何是关棙子。祖曰。汝且在门外立。师进步一踏而退。祖曰。许多时茶饭元来也有人知滋味。明日入室。祖云。尔便是昨日问话底僧否。我固知尔见处。秖是未过得白云关在。师珍重便出。时圆悟为侍者。师以白云关意扣之。悟曰。尔但直下会取。师笑曰。我不是不会。秖是未谙。待见这老汉共伊理会一上。明日祖往舒城。师与悟继往。适会于兴化。祖问师。记得曾在郡里相见来。师曰全火秖候。祖顾悟曰。这汉饶舌。自是机缘相契。游庐阜回。师以高高峰顶立深深海底行所得之语告五祖。祖曰。吾尝以此事诘先师先师云。我曾问远和尚。远曰。猫有歃血之功虎有起尸之德。非素达本源不能到也。师给侍之久。祖钟爱之。后辞西归。为小参复以颂送曰。离乡四十余年。一时忘却蜀语。禅人回到成都。切须记取鲁语。时觉尚无恙。师再侍之名声蔼着。遂出住长松迁保福信相。僧问。三世诸佛六代祖师总出这圈[袖-由+贵]不得。如何是这圈[袖-由+贵]。师曰。井栏唇。上堂举。仰山问中邑。如何是<a>佛性</a>义。邑曰。我与尔说个譬喻汝便会也。譬如一室有六窗。内有一猕猴。外有猕猴从东边唤狌狌猕猴即应。如是六窗俱唤俱应。仰乃礼拜。适蒙和尚指示。某有个疑处。邑曰。尔有甚么疑。仰曰。秖如内猕猴睡时。外猕猴欲与相见又作么生。邑下禅床执仰山手曰。狌狌与尔相见了。师曰。诸人要见二老么。我也与尔说个譬喻。中邑大似个金师。仰山将一块金来。使金师酬价。金师亦尽价相酬。临成交易。卖金底。更与贴秤。金师虽然闇喜。心中未免偷疑。何故若非细作定是贼赃。便下座</p>
<p style="text-align: left">
	　　大沩瑃禅师法嗣</p>
<p style="text-align: left">
	　　眉州中岩慧目蕴能禅师。本郡吕氏子。年二十二于村落一富室为校书。偶游山寺见禅册阅之似有得。即裂冠圆具一钵游方。首参宝胜澄甫禅师。所趣颇异。至荆湖谒永安喜真如哲德山绘。造诣益高。迨抵大沩。沩问。上座桑梓何处。师曰。西川。曰我闻西川有<a>普贤菩萨</a>示现是否。师曰。今日得瞻慈相。曰白象何在。师曰。牙爪已具。曰还会转身么。师提坐具绕禅床一匝。沩曰。不是。这个道理。师趋出。一日沩为众入室。问僧。黄巢过后还有人收得剑么。僧竖起拳。沩曰。菜刀子。僧曰。争奈受用不尽。沩喝出。次问师。黄巢过后还有人收得剑么。师亦竖起拳。沩曰。也秖是菜刀子。师曰。杀得人即休。遂近前栏胸筑之。沩曰。三十年弄马骑。今日被驴子扑。后还蜀。庵于旧址。应四众之请出住报恩。上堂。龙济道。万法是心光。诸缘唯性晓。本无迷悟人。秖要今日了。师曰。既无迷悟了个甚么。咄。上堂举。雪峰一日普请般柴。中路见一僧遂掷下一段柴曰。一大藏教秖说这个。后来真如哲道。一大藏教不说这个。据此二尊宿说话是同是别。山僧则不然。竖起拂子曰。提起则如是我闻。放下则信受奉行。室中问崇真毡头。如何是尔空劫已前父母。真领悟曰。和尚且低声。遂献投机颂曰。万年仓里曾饥馑。大海中住尽长渴。当初寻时寻不见。如今避时避不得。师为印可。一日与黄提刑弈棋次。黄问。数局之中无一局同。千着万着则故是。如何是那一着。师提起棋子示之。黄伫思。师曰。不见道。从前十九路迷杀几多人。师住持三十余年。凡说法不许录其语。临终书偈趺坐而化。阇维时暴风忽起烟所至处皆雨设利。道俗斸其地皆得之。心舌不坏。塔于本山</p>
<p style="text-align: left">
	　　怀安军云顶宝觉宗印禅师上堂。古者道识得<a>橙子</a>周匝有余。又道识得橙子天地悬殊。山僧总不恁么识得橙子是甚么闲家具。一日普说罢。师曰。诸子未要散去。更听一偈。乃曰。四十九年。一场热哄。八十七春。老汉独弄。谁少谁多。一般作梦。归去来兮。梅梢雪重言讫下座倚杖而逝</p>
<p style="text-align: left">
	　　饶州荐福英禅师法嗣</p>
<p style="text-align: left">
	　　福州等觉普明禅师。开堂日上首白槌罢。师良久普视大众曰。奇哉妙哉。是诸人还于此观得么。若实于此观得。尽十方世界更无微毫许法可与。为见为闻。亦无纤芥许法可与为对为待。可谓露裸裸赤洒洒。若观不得定是根尘结缚未解。凡圣情量不脱。终日只在是非得失里转倒。有什么用处。众中莫有超然独脱洒落底衲僧么。无妨出来与尔证明。僧问。如何是夺人不夺境。师曰。风清月白。僧云。如何是夺境不夺人。师曰。灰头土面。僧云。如何是人境俱不夺。师曰。海晏河清。僧云。如何是人境两俱夺。师曰。水泄不通。问如何是宾中宾。师曰。伶俜更苦辛。僧云。如何是宾中主。师曰。问处甚分明。僧云。如何是主中宾。师曰。垂手入红尘。僧云。如何是主中主。师曰。宝剑当胸。僧云。宾主已蒙师指示。向上宗乘事若何。师曰。且待别时来。乃曰。休休。直饶问若联珠答如瓶泻。于道远之远矣。何谓也。若论此事一大藏教更不能诠。三世诸佛唯是自得辉今耀古。忘见绝知弥满十虚。定有方所。秖为情生智隔想变体殊。于日用间不能<a>自觉</a>。所以劳他先德回首尘劳。开方便门示真实相。方便门已八字打开了。也还有入得底么。若向这里入得。便能持实相印。建大法幢。出没纵横卷舒<a>自在</a>。直饶到此犹落建化门庭。未为衲僧径要一路。作么生是径要一路。良久曰。肯重不得全卸却方为妙。珍重</p>
<p style="text-align: left">
	　　泐潭干禅师法嗣</p>
<p style="text-align: left">
	　　潭州龙牙宗密禅师。豫章人。僧问。如何是佛。师曰莫寐语。问如何是一切法。师曰。早落第二。上堂大众集。师曰。已是团栾不劳雕琢。归堂吃茶。上堂。休把庭华类此身。庭花落后更逢春。此身一往知何处。<a>三界</a>茫茫愁杀人</p>
<p style="text-align: left">
	　　江州圆通道旻圆机禅师。世称古佛。兴化蔡氏子。母梦吞摩尼宝珠有孕。生五岁足不履口不言。母抱游西明寺见佛像。遽履地合爪称南无佛仍作礼。人大异之。及官学大梁。依景德寺德祥<a>出家</a>试经得度。遍往参激皆染指。亲沩山喆禅师最久。晚慕泐潭往谒。潭见默器之。师陈历参所得不蒙印可。潭举<a>世尊</a>拈华迦叶微笑语以问。复不契。后侍潭行次。潭以拄杖架肩长嘘曰。会么。师拟对。潭便打。有顷复拈草示之曰。是甚么。师亦拟对。潭遂喝。于是顿明大法。作拈华势。乃曰。这回瞒旻上座不得也。潭挽曰。更道更道。师曰。南山起云北山下雨。即礼拜。潭首肯。后开法灌溪。次居圆通。以符道济禅师之记。学者向臻。朝廷闻其道。会宰臣复为之请锡以命服与圆机号。上堂。诸佛出世无法与人。秖是抽钉拔楔除疑断惑。学道之士不可自谩。若有一疑如芥子许。是汝真善知识。喝一喝曰。是甚么切莫刺脑入谬盆</p>
<p style="text-align: left">
	　　庆元府天童普交禅师。郡之万龄毕氏子。幼颖悟未冠得度。往南屏听台教。因为檀越修忏摩。有问曰。公之所忏罪为自忏邪为他忏邪。若自忏罪罪性何来。若忏他罪他罪非汝乌能忏之。师不能对。遂改服游方。造泐潭。足才踵门。潭即呵之。师拟问。潭即拽杖逐之。一日忽呼师至丈室曰。我有古人公案。要与尔。商量。师拟进语。潭遂喝。师豁然领悟乃大笑。潭下绳床执师手曰。汝会佛法邪。师便喝复拓开。潭大笑。于是名闻四驰学者宗仰。后归桑梓留天童掩关却扫者八年。寺偶虚席。郡僚命师开法。恐其遁。预遣吏候于道。故不得辞。受请日上堂曰。咄哉黄面老。佛法付王臣。林下无情客。官差逼杀人。莫有知心底为我免得么。若无不免将错就错。便下座。师凡见僧来必叱曰。楖栗未担时为汝说了也。且道说个甚么。招手洗钵拈扇张弓。赵州柏树子。灵云见<a>桃花</a>。且掷放一边。山僧无恁么间唇吻与尔打葛藤。何不休歇去。拈拄杖逐之。宣和六年三月二十日沐浴升堂说偈脱然示寂。偈曰。宝杖敲空触处春。个中消息特弥纶。昨宵风动寒岩冷。惊起泥牛耕白云。寿七十七。腊五十八</p>
<p style="text-align: left">
	　　福州东禅祖鉴从密禅师。汀州人也。上堂。开口不是禅。合口不是道。踏步拟进前。全身落荒草</p>
<p style="text-align: left">
	　　楚州胜因戏鱼咸静禅师。本郡高氏子。上堂。游遍天下当知寸步不曾移。历尽门庭家家窖底少烟不得。所以肩筇峭履乘兴而行。掣钓沈丝任性而住。不为故乡田地好。因缘熟处便为家。今日信手拈来。从前几曾计较。不离旧时科段。一回举着一回新。明眼底瞥地便回。未悟者识取面目。且道如何是本来面目。良久曰。前台花发后台见。上界钟声下界闻。以拂子击禅床下座。上堂举。世尊在摩竭陀国为众说法。是时将欲白夏。乃谓阿难曰。诸大弟子人天四众我常说法不生敬仰。我今入因沙臼室中坐夏九旬。忽有人来问法之时。汝代为我说一切法不生一切法不灭。言讫掩室而坐。师召大众曰。释迦老子初成佛道之时。大都事不获已。才方成个保社。便生退倦之心。胜因当时若见。将钉钉却室门。教他一生无出身之路。免得后代儿孙递相仿效。不见道。若不传法度众生。是不名为报恩者。击拂子下座。后晦处涟漪之天宁示微疾。书偈曰。弄罢影戏。七十一载。更问如何。回来别赛。置笔而逝</p>
<p style="text-align: left">
	　　庆元府二灵知和庵主。苏台玉峰张氏子。儿时尝习坐垂堂。堂倾父母意其必死。师瞑目自若因使出家年满得度。趋谒泐潭。潭见乃问作甚么。师拟对。潭便打。复喝曰。尔唤甚么作禅师蓦领旨。即曰。禅无后无先。波澄大海月印青天。又问如何是道。师曰。道红尘浩浩不用安排本无欠少。潭然之。次谒衡岳辩禅师。辩尤契重。元符间抵雪窦之中峰栖云两庵逾二十年。尝有偈曰。竹笕二三升野水。松窗五七片闲云。道人活计秖如此。留与人间作见闻。有志于道者多往见之。僧至礼拜。师曰。近离甚处。曰天童。师曰。太白峰高多少。僧以手砟额作望势。师曰。犹有这个在。曰却请庵主道。师却作斫额势。僧拟议。师便打。师初偕天童交禅师问道盟曰。他日吾二人宜踞孤峰绝顶目视霄汉为世外之人。不可作今时籍名官府屈节下气于人者。后交爽盟。至则师竟不接。正言陈公以计诱师出山。住二灵三十年间居无长物。唯二虎侍其右。一日威于人以偈遣之。宣和七年四月十二日趺坐而逝。正言陈公状师行实。及示寂异迹甚详。仍塑其像二虎侍之。至今存焉</p>
<p style="text-align: left">
	　　庐州西天王兴化可都禅师。僧问。祖意西来即不问。为人一句请师宣。师曰。片云归后洞只鹤舞清虚。僧云。与么则兴化得人群生有赖也。师曰。鸟啄古林木山横今日云。师乃曰。如来大法诸佛妙道。真源湛寂了无生灭。设使千圣出来。亦乃难寻缝罅。兴云吐雾普遍河沙。纵横有准妙应无疑。把定放行卷舒自得。起人天眼目。扩佛祖心源。诸法见前更无欠少。所谓人人具足个个圆成。不用纤毫心力自然壁立千仞。良久喝一喝</p>
<p style="text-align: left">
	　　潭州道吾楚方禅师。僧问。昔日道吾云。生也不道死也不道。和尚今日为什么却道。师曰。官不容针私通车马。僧云。真个泐潭无异水。清风宛尔不同常。师曰。伶利衲僧点一知二。乃曰。诸人十二时中不要错用心好。头上是天脚下是地。朝明夕晦水绿山青。物像分明亘古亘今。若也恁么。承当去。早是无事起事。那更言中求玄。句里寻妙正是。埋没自己不如归堂吃茶去</p>
<p style="text-align: left">
	　　开先瑛禅师法嗣</p>
<p style="text-align: left">
	　　潭州大沩海评禅师上堂曰。灯笼上作舞。露柱里藏身。深妙神恶发。昆仑奴生嗔。喝一喝曰。一句合头语万劫堕迷津</p>
<p style="text-align: left">
	　　绍兴府慈氏端仙禅师。本郡人。年二十去家以试经披削。习毗尼因睹戒性如<a>虚空</a>。持者为迷倒。师谓戒者束身之法也。何自缚乎。遂探台教。又阅诸法不自生亦不从他生不共不无因是故说无生。疑曰。又不自他不共不无因生。毕竟从何而生。即省曰。因缘所生空假<a>三观</a>抑扬性海。心佛众生名异体同。十境十乘转识成智。不思议境智照方明。非言诠所及。弃谒诸方后至投子。广鉴问。乡里甚处。师曰。两浙东越。鉴曰。东越事作么生。师曰。秦望峰高鉴湖水阔。鉴曰。秦望峰与尔自己是同是别。师曰。西天梵语此土唐言。鉴曰。此犹是<a>丛林</a>只对。毕竟是同是别。师便喝。鉴便打。师曰。恩大难酬便礼拜。后归里开法慈氏室中。尝问僧。三个槖驼两只脚。日行万里趁不着。而今收在玉泉山。不许时人乱斟酌。诸人向甚么处与尔上座相见</p>
<p style="text-align: left">
	　　圆通仙禅师法嗣</p>
<p style="text-align: left">
	　　温州净光了威佛日禅师。僧问。如何是祖师西来意。师曰。一宿二宿程千山万山月。曰意旨如何。师曰。朝看东南暮看西北曰向上更有事也无。师曰。人心难满溪壑易填。问时节因缘即不问。惠超佛话事如何。师曰。波斯弯弓面转黑。曰意旨如何。师曰。穿过髑髅笑未休。曰学人好好借问。师曰。黄泉无邸店。今夜宿谁家</p>
<p style="text-align: left">
	　　婺州明招文慧禅师。僧问。百尺竿头如何进步。师曰。南<a>天台</a>北五台。僧云。处处逢归路时时达本源。师曰。对面若无青山白云。相识犹如不相识。僧云。争奈学人有转身一路师曰。切忌丧身失命。师乃良久曰。便与么散去。早自落七落八了也。俯为初机不免重重话会。今朝五月五为汝等诸人举个父母未生底句。光明烜赫耀乾坤。且是无今亦无古。三世诸佛强诠量。六代祖师徒指注。殿上迦叶谩擎拳。门外金刚眉卓竖。师拊掌呵呵大笑曰。笑个什么。笑灯笼入露柱</p>
<p style="text-align: left">
	　　慧力可昌禅师法嗣</p>
<p style="text-align: left">
	　　临江军慧力洞源禅师上堂曰。佛祖不立。雨落街头自湿。凡圣何依。晴乾自是无泥。方知头头皆是道。法法本圆成。休说赵州七斤衫曹溪一滴水。须弥顶上浪滔天。大洋海底红尘起。喝一喝。是何道理参</p>
				</div></div><hr><script charset='utf-8' src='../../js/footer.js'></script></body></html>