<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，迦叶结经 第2027部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>迦叶结经 第2027部</center></div><div class='fo'><center>经文出处:来自无量光明网</center><br/><br>
<p style="text-align: center"><strong><img alt="迦叶结经 第2027部" src="./images/迦叶结经 第2027部0.png" style="" title="迦叶结经 第2027部"  class="lazy" /></strong></p>
<p><strong>　　后汉安息<a>三藏</a>安世高译</strong></p>
<p>　　闻如是一时<a>世尊</a>灭度未久。诸<a>罗汉</a>等悉会共议。未集经藏法律诸议。各心念言。吾等所作已办。越尘劳山枯竭爱河。一切智日佛。天中天眼忽不见。吾等患厌载摄是身。今欲般泥洹即说偈曰</p>
<p style="text-align: center">　　以度愚人渊　　恩爱海难越</p>
<p style="text-align: center">　　破坏俗朽老　　及<a>生死</a>之轮</p>
<p style="text-align: center">　　见诸种众着　　身如蛇蚖箧</p>
<p style="text-align: center">　　我等当灭度　　意净如灯灭</p>
<p>　　于是无数千阿罗汉等。各自从意所好。山岩流河泉源深岸之中。于彼灭度尽其恩爱。如灯忽灭。时无数千阿罗汉等悉般泥洹。天住<a>虚空</a>白大迦叶。今真人等以灭度安。于是<a>天人</a>即说颂曰</p>
<p style="text-align: center">　　宣尊之音声　　其久心无碍</p>
<p style="text-align: center">　　今是为已逝　　佛者消垢安</p>
<p style="text-align: center">　　如应众导首　　以为定离慧</p>
<p style="text-align: center">　　忽愚痴窈冥　　法德光不见</p>
<p>　　尊者迦叶闻是言已。心自念言。快哉天人说。此<a>世间</a>不久当复窈冥。此当云何。即自念言便以解了。今摄结义当集经律。诸法化要用哀愍故安隐世间。何以故。世尊从无数劫作行。积功累德勤苦难量。欲安世间集是法律律以救摄。于是奉护<a>佛法</a>所化未灭度顷。当共合集摄<a>护法</a>化。于是贤者大迦叶等。会<a>比丘</a>僧便告言曰。阿那律等能仁。无常金刚山坏。佛胜日冥。非常之闇蔽。能仁光非常之日空竭佛海。非常之火烧一切智。今正是时。常护世间念父功德。当立父事称誉父教。所作使成于是颂曰</p>
<p style="text-align: center">　　未结无上义　　不当舍灭度</p>
<p style="text-align: center">　　且安佛之子　　须集众经卷</p>
<p>　　于是众比丘僧适说是已。尊者迦叶五百罗汉。欲合集结<a>正法</a>律义。便诣罗阅只聚会岁腊。尔时贤者阿难亦具岁腊。其诸耆年心念如是。此阿难者世尊之弟。又常亲侍闻。持大智解一切法。尔时圣众即便叹曰</p>
<p style="text-align: center">　　于是和顺众　　奉<a>佛教</a>如掌</p>
<p style="text-align: center">　　十力所称誉　　所言净持慧</p>
<p>　　于是七月十五日。新岁已竟。便集经卷法律诸藏。五百罗汉悉俱聚会。耆年大迦叶告贤者阿那律。卿观世间谁离十力。如来<a>弟子</a>众僧。何所罗汉所作已办而不来会乎。于是阿那律即以天眼察视世间。报曰。仁者大迦叶。有耆年名曰桥桓钵。在尸利天宫。而作新岁彼不来会。唯大迦叶当遣僧使请呼至此。尔时众中有幼者。新受大戒三年比丘。比丘字不那。三垢已断逮三达智。晓三岁经获于三明。不着<a>三界</a>犹得<a>自在</a>。于彼大迦叶告众僧曰。年少比丘子汝能为众僧使乎。时贤者不那起住叉手。受如尊教辄能行耳。大迦叶曰。善哉善哉。比丘。贤圣众中有是年幼比丘甚为佳矣。说是则已颂曰</p>
<p style="text-align: center">　　尸利若干种　　众花光盛耀</p>
<p style="text-align: center">　　疾速往到彼　　如蜂采软香</p>
<p style="text-align: center">　　桥桓钵<a>神通</a>　　所止而有胜</p>
<p style="text-align: center">　　如理承众教　　宣化如是意</p>
<p style="text-align: center">　　大迦叶之等　　众僧遣吾告</p>
<p style="text-align: center">　　于此兴僧事　　速来至于期</p>
<p>　　于是贤者不那。从众罗汉受是命已。譬如金翅鸟跃出龙宫。如人眴顷到桥桓钵所。稽首礼足谈语问讯。便说颂曰</p>
<p style="text-align: center">　　寂然善哉性　　乐定灭调顺</p>
<p style="text-align: center">　　志净迦叶净　　及余尊自在</p>
<p style="text-align: center">　　合会有僧事　　最兴佛无量</p>
<p style="text-align: center">　　彼因欲命具　　来下见众胜</p>
<p>　　于是贤者桥桓钵。闻不那言一时心念谓不那曰。仁者不那。有比丘僧得无斗变诤讼之事。十力所转法轮之教。众邪异道无乱之乎。外道畜生如惊鹿辈。得无欲以坏于佛法邪。党得无以萤火之明欲障日之光耀乎。得无以非寂志见<a>沙门</a>像。无梵志行自谓清净。又不那仁者当说。佛告比丘众教而卿反谓迦叶之等比丘之众将无大哀。世尊般泥洹将无演慧。世珍不见异道。挠乱正法之教。傥无十力转法轮王自在非常。忽而不见将无大哀。安隐一切救护众生。寂而不起佛日不没乎。佛喻月光得无挂碍有覆蔽。将无道树觉意生花兴盛之好。沙门果实归于无常。世间大灯得无非常风灭之耶。得无非常水灭于佛火。傥无愚痴子诤乱佛教。将法轮义追返不还。无佛月耀光明为尽。将阿须轮障大光明。尔时贤者不那曰。唯桥桓钵佛船已坏慧山已崩。诸持法之等亦欲灭度越彼世间桥桓钵曰。恶人得无合斗变诤。云何于世间得闻正法于是而寂。谓不那曰。以为拔要余在无要。离如来光世间无复威神之耀。当往何求即时颂曰</p>
<p style="text-align: center">　　世间以为空　　无佛无所乐</p>
<p style="text-align: center">　　阎浮利何索　　便于是灭度		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　于是贤者桥桓钵。取钵衣服与不那曰。以奉圣众宣我声曰。一切众贤者。悉愿忍以于善哉义尊之无放逸。贤者桥桓钵说是以竟便而灭度。灭度已从身出火还自阇维。如大积薪燃炬矣。阇维以竟。便于空中于四流泉来下灌身。水清且凉。其色如水精琉璃之色。彼流水自然有声而说颂曰</p>
<p><strong>　　第一流水曰</strong></p>
<p style="text-align: center">　　智慧住生死　　不当信浮云</p>
<p style="text-align: center">　　无常坏金刚　　佛山王已崩</p>
<p><strong>　　第二流水曰</strong></p>
<p style="text-align: center">　　所有常动摇　　用畏勤苦害</p>
<p style="text-align: center">　　不自在舍己　　佛叹灭度安</p>
<p><strong>　　第三流水曰</strong></p>
<p style="text-align: center">　　如是无放逸　　所作成其身</p>
<p style="text-align: center">　　无数恼害扰　　如燃灯疾灭</p>
<p><strong>　　第四流水曰</strong></p>
<p style="text-align: center">　　众中最有胜　　当为稽首礼</p>
<p style="text-align: center">　　尊者桥桓钵　　至于般泥曰</p>
<p style="text-align: center">　　乐从佛十力　　愿随而灭度</p>
<p style="text-align: center">　　譬如六牙象　　其子慕逐母</p>
<p style="text-align: center">　　于彼稽首礼　　一切贤圣众</p>
<p style="text-align: center">　　唯愿尊上僧　　原我之所咎</p>
<p>　　于是贤者桥桓钵灭度之后。贤者不那便取衣钵。如弹指顷即时来还。以奉众僧次第礼竟。便说颂曰</p>
<p style="text-align: center">　　人中之最尊　　大哀而寂然</p>
<p style="text-align: center">　　桥桓钵闻之　　应时便灭度</p>
<p style="text-align: center">　　于彼稽首礼　　一切贤圣众</p>
<p style="text-align: center">　　唯愿尊上僧　　原我之所咎</p>
<p>　　说是以后便自灭度。于时一切众僧。皆计非常须臾。思惟正经戒律诸法之解。即悉赴会比丘僧。尔时贤者大迦叶告阿那律曰。仁者且观是众会中。谁有淫怒痴缚结未解恩爱阴盖。须学戒辨凡夫聚会也。时阿那律察坐讫白大迦叶。有比丘名阿难。世尊侍者方当学成彼来会此。于是贤者大迦叶。谓贤者阿难。汝且起去。我等不与卿共结经要。阿难报曰。愿尊者大迦叶欢悦我不缺戒。亦无邪见亦不坏业。亦不失行亦不犯众。迦叶报曰。唯且阿难卿侍如来亲近。上尊无有缺戒何足为怪。又仁谓言。我无所犯。起取证舍勒来。我当计卿前后过罪。于是大迦叶适起此心。三千世界六反震动。百千天人住于虚空举声称。怨哉此大迦叶。何以出辞乃尔。于时贤者迦叶谓阿难言。仁者云何谓无所犯。何故从佛求令女人<a>出家</a>为沙门。阿难报曰。唯大迦叶。世尊母终时。摩诃摩耶瞿昙弥。勤苦养育躬奉世尊。为<a>菩萨</a>时乳哺令长。欲报其恩故求令作沙门。愍念亲族欲令得度。是故求佛令作沙门。又闻过去诸佛平等觉有四辈众。我念世尊法教之化得无减少故。从佛求使作沙门。尊者迦叶曰。唯阿难是为不足达孝报恩。如来法身供养之德。令女人作沙门者。譬如成就稻田。天大雨堕雹而破坏之。佛正法者本当久立。坐于女人出家作沙门令住千岁。又阿难汝言我用愍念亲族之故求为沙门。是为不应沙门之法。以有亲族恩念故矣。又阿难汝言过去诸平等觉。具有四辈故求为沙门者。尔时世人淫怒痴薄无有缚结。志乐空闲心无瑕秽。岂得比之今时人乎。是为一过。下算着地。又阿难汝复有过。又世尊所说。其有精进获四神足者。便能自在住寿一劫若复踰劫。汝何为不从世尊求哀愍伤世间。阿难答曰。唯尊者。时魔波旬挠扰我意故不从佛求哀耳。迦叶答曰。是为大过。何谓侍于无欲当降魔力反从魔教。是为二过。阿难汝且不识是过。汝复有过。世尊诃汝汝时恨言他。犯他坐是为三过。次复有过。汝以足越世尊金缕织成衣。是为四过。阿难次复有过。世尊临般泥洹时。欲至双树从汝求水而不与之。是为五过。汝复有过。时佛世尊说诸杂碎随顺禁戒。汝亦不念为当来人分别问之。是为六过。汝以世尊阴马之藏示于众人。是为七过。阿难汝复有过。何以故。世尊紫磨金色示于女人。令上啼哭泪污其足。是为八过。阿难汝复有过。是众会中无淫怒痴。而汝独有三垢之瑕。汝方当学成其道。化众所作已办而汝未达。是为九过。且起出会。终不与卿共结经也。贤者阿难普察四座。悲哀鸣呼甚毒何因乃尔乎。我身今日已离如来无救无护。目不睹明世间为冥。又贤者大迦叶。其佛世尊临灭度时告阿难。汝莫啼悲兼以我累。于大迦叶今偶小误而不相原。唯仁者迦叶悦豫意解后不敢失也。时尊者迦叶谓阿难曰。汝莫啼哭仁功德本以普具足。我等法要会当如言。直谏之辞不得不设。阿难且起吾不与卿共结经要。于是贤者阿那律谓大迦叶。我等云何违离。阿难佛之侍者。博闻总持积要之藏。次佛第三而结经要乎。尊者大迦叶曰。吾等不与阿难方学之类。俱共结集经义法要。阿难且起自退而去。吾与成就阿罗汉等乃俱结经。于是阿难起坐悲哀。顾视众比丘忧色而出。应时其夜彼只支子。为示闻解断一切结。得罗汉道逮三达智果大神通。诸罗汉众异日共会无数百千。如阿须伦舍月之光。其明照耀普现世间。阿难心悦脱诸瑕秽所作已办。尊者迦叶曰。善哉善哉。阿难卿逮平等吾心欣踊。世尊所谓累教者今已度卿耳。如是顺次得断诸漏。又汝阿难其佛世尊。讲说<a>法眼</a>蒙仁博闻持法之恩当今永立。于是颂曰</p>
<p style="text-align: center">　　彼佛住世尊　　所至为第一</p>
<p style="text-align: center">　　悉有如人民　　道术不齐游</p>
<p style="text-align: center">　　于是<a>甘露</a>味　　为至普贤人</p>
<p style="text-align: center">　　佛定灭寂然　　以故<a>教化</a>希</p>
<p>　　于是诸耆年谓阿难曰。汝当住须结集正经法律众法之解。于是众会无数百千告阿难已。念法恭敬具足玄广。普察比丘思佛功德而不可限。于是颂曰</p>
<p style="text-align: center">　　此比丘众胜　　以违远佛德</p>
<p style="text-align: center">　　不复有威耀　　如空离日光</p>
<p>　　于是贤者阿难即观师子之座。众比丘僧周匝围绕。如师子王处众师子。阿难坐已。贤者大迦叶为阿难说颂曰</p>
<p style="text-align: center">　　大智愿说之　　安住子唯讲</p>
<p style="text-align: center">　　何所之经卷　　世尊最先说</p>
<p>　　迦叶为阿难说是偈适竟。阿难意即得佛觉而念经道。无所畏惧亦不动摇无所疑难。遥向世尊般泥曰处。一心叉手便口颂曰</p>
<p style="text-align: center">　　闻如是一时　　佛游波罗捺</p>
<p style="text-align: center">　　仙人鹿苑说　　具足法轮经</p>
<p>　　众尊甚多悉共劝助。乃上师子座如师子行第一说言。闻如是一时随尊所处所可闻经皆悉诵宣。时一切众罗汉等闻是言已。便皆避座下处于地。心念如是呜呼无常力。吾等自睹如来<a>说法</a>适尔近耳。今日云何听闻如是。尔时真人说此颂曰</p>
<p style="text-align: center">　　咄三界恍忽　　如月现于水</p>
<p style="text-align: center">　　譬如彼幻化　　犹<a>芭蕉</a>无坚</p>
<p style="text-align: center">　　三界无等侣　　功德最清净</p>
<p style="text-align: center">　　佛者常有终　　忽乖如风起</p>
<p>　　尔时贤者大迦叶。须臾间禅思便嗟叹曰。呜呼终力一切无脱。于是颂曰</p>
<p style="text-align: center">　　不顾无智者　　亦不护有智</p>
<p style="text-align: center">　　脱与及未度　　无有不归尽</p>
<p style="text-align: center">　　不以言咒济　　不用粗辞免</p>
<p style="text-align: center">　　世间死等耳　　同如海水碱</p>
<p>　　于是大迦叶。从阿难闻是言已。便殷勤受转法轮经。告阿若拘邻五比丘。汝等所受如是不。答曰若斯如是。比类结集正经藏。结集律藏结集诸法藏。结集经时。诸天即来住于虚空举声称曰</p>
<p style="text-align: center">　　众生为阿难　　示现诸教禁</p>
<p style="text-align: center">　　造集正法经　　哀愍众人民</p>
<p style="text-align: center">　　于是精集行　　释迦文善导</p>
<p style="text-align: center">　　未来及现在　　为得第一定</p>
<p>　　于是结集正经律禁诸法解已。尊者大迦叶即说颂曰</p>
<p style="text-align: center">　　是为哀愍人　　所建法经卷</p>
<p style="text-align: center">　　结集十力教　　则为无有量</p>
<p style="text-align: center">　　其世间邪见　　及念窈冥灭</p>
<p style="text-align: center">　　其光照耀远　　冥中燃大灯</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>