<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大乘中观释论 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘中观释论 第三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大乘中观释论 第三卷</strong></p>
<p style="text-align: left">
	　　安慧<a>菩萨</a>造</p>
<p style="text-align: left">
	　　译经<a>三藏</a>朝散大夫试鸿胪卿光梵大师赐紫<a>沙门</a>臣惟净等奉　诏译</p>
<p style="text-align: left">
	　　观去来品第二之余</p>
<p style="text-align: left">
	　　◎复次颂言</p>
<p style="text-align: left">
	　　去者即不住</p>
<p style="text-align: left">
	　　释曰。于一同生法中。相违所作丛杂无性</p>
<p style="text-align: left">
	　　不去者不住</p>
<p style="text-align: left">
	　　释曰。去法止息名之为住。今不去者。去法无性不应止息。若或本有住法可得者。然亦住法无二和合。若有二和合。今应如实观。是故颂言</p>
<p style="text-align: left">
	　　离去不去者　　何有第三住</p>
<p style="text-align: left">
	　　释曰。去不去者。是二不住。此如是义即如前说。复次颂言</p>
<p style="text-align: left">
	　　去者若当住　　云何有此义</p>
<p style="text-align: left">
	　　以离于去法　　去者不可得</p>
<p style="text-align: left">
	　　释曰。总止住法。复次颂言</p>
<p style="text-align: left">
	　　去未去去时　　止息诸分别</p>
<p style="text-align: left">
	　　释曰。若彼去时不住可尔。彼已去者应可住邪。此亦不然。已去者无别去法。去法已坏。是故无住。此中无有已去者住。今此住法如是止已。余诸过失所说亦然。复次颂言</p>
<p style="text-align: left">
	　　所有行止法　　皆同去义说</p>
<p style="text-align: left">
	　　释曰。此所说已。余法皆同。已去未去去时去法不生。已去未去去时去法初发。已去未去去时去法止息。住法亦然已住未住住时住法不生。已住未住住时住法初发。已住未住住时住法止息。此中法自相等。若止遣者则生过失此中所有去者去法二种。于胜义谛中欲求实性者。如理应知。一性异性诸有物体皆法性故。是中若有所生皆客尘事。世俗所行世俗所成。然无异性。是故去者去法二无异性。此应思择。此中应知。风界动转即有去者。身等动发往方处相。此乃名去。非去者去法二性别异。于自类中有异说者。皆止是义◎</p>
<p style="text-align: left">
	　　◎复次颂言</p>
<p style="text-align: left">
	　　去法即去者　　是事则不然</p>
<p style="text-align: left">
	　　此复云何。颂言</p>
<p style="text-align: left">
	　　若谓于去法　　即为是去者</p>
<p style="text-align: left">
	　　作者及作业　　即一性可立</p>
<p style="text-align: left">
	　　释曰。虽有作者作业二相。然彼作者作业互无异性。以彼作者作业自相息故。或可一性和合。即体用有相。世俗所成。世俗有性。以彼实无所成。于世俗所作决定可得。是故非无性非一性。此中若有所止。还成过失。生法显明。若止遣者。即无果体。亦无往去方处动发等相</p>
<p style="text-align: left">
	　　复次毗婆沙人。及吠夜迦啰拏人言。去者去法有别异故。彼谓去者。能去非物体。去物体由去者故说有所得。所作如是。能作亦然</p>
<p style="text-align: left">
	　　复次胜论者言。如是能于物中有性故有去者。用彼去法动发行往方处等相。此如是说。余皆亦然</p>
<p style="text-align: left">
	　　释者言。不然。去法若尔。作者功能于物体中为有差别邪。无差别邪。此复云何。若有差别者。诸异力能或复别有齐等力能。于一能作中若成体性。此即是为作者力能。非所作等功能。此若所作等力能。即非作者功能。是中云何如实决定。或言自相差别。此即还成不定。若或自相无差别者。即一切处应无差别性。今以物体如是增上所依。火不能作地等事业。亦非无其事用作者和合力能相应。故知物体如是非作者功能。此说义成。由如是故。所有物体如是能作如是所作及此如是增上作用。是中作者即得和合。是故非彼功能差别。亦非自体差别所成。若或物体无有差别。即功能可成。如是亦然。诸力能者互无差别一无异性。故知物体若一性。是中亦无多法所成。若异性是中亦无多法所成。云何二种功能而可成邪。或离所得。即彼如是此之所作是善功能缘法差别。作者物体缘差别有。此名胜上差别长养。是故非作者力能和合。若或分位差别。如是作者分别。是故此说名为作者。若因果转时。彼能作所作性分位差别。即不可得。彼非物体差别性故。若或施设彼有性等。此不和合。故名去者。复次颂言</p>
<p style="text-align: left">
	　　去法异去者　　是事亦不然</p>
<p style="text-align: left">
	　　释曰。若离去法而彼去者。即不决定。若离去法不决定时。无复别异去者可去。此所分别。若有去者去法二种可得。即去者去法有二可成。所以有去法故即有去者。有去者故即有去法。如因果二不相离性。此说义成。若因果同生即无性可得。如种生芽。是故有去法故即有去者。有去者故即有去法。若一性所成。若异性所成。然去者去法二俱无有。胜义谛中此说成就。云何无所有。此义文广。恐繁且止。此中遮遣非复引证。为遮遣故如是表示。此所说已。余处应知。此后复当止遣何义。若因去法即知去者。彼如是去。云何二种有其别异。若然云何和合。复次颂言</p>
<p style="text-align: left">
	　　因去知去者　　不能用是去</p>
<p style="text-align: left">
	　　释曰。不作是义。此中应问。无数义门从义界中出。皆转是义。今云何言不作是义。故颂答言</p>
<p style="text-align: left">
	　　先无有去法　　故无去者去</p>
<p style="text-align: left">
	　　释曰。为彼如是去者所作。何有少法而可去邪。由如是故。<a>世间</a>所见。何等法是先来已生有所去邪。何等法是后来生时有所去邪。复次颂言</p>
<p style="text-align: left">
	　　因去知去者　　不能用异去</p>
<p style="text-align: left">
	　　于一去者中　　不有二去故</p>
<p style="text-align: left">
	　　释曰。云何二去。一谓因去。知去者故。二谓若有去者复用去法。此中止遣。复次颂言</p>
<p style="text-align: left">
	　　若实有去法　　去者不用三</p>
<p style="text-align: left">
	　　不实有去法　　去者不用三</p>
<p style="text-align: left">
	　　此中云何。复次颂言</p>
<p style="text-align: left">
	　　去法有不有　　去者不用三</p>
<p style="text-align: left">
	　　释曰。若或实有若不实有。此中去者去法不用三去。若实有者。即去者去法和合。若不实有者。即去者离去法。若亦有亦不有者。二俱无性。或可实有者。去者有故。不实有者。去者不有故。亦有亦不有者。二无去法故。是故去者不用三去。所以不作是义。若彼实有去者实有去法。即所作不有。能作不和合。以不实有故。即无所作不有者为去不生故。亦有亦不有者。亦无所作。彼无性故以不有故。是故去者不用三去。何以故。如是去者自无性故。若有不有悉无所作。彼皆无性。若说去法。此中皆是随顺所说。复次颂言</p>
<p style="text-align: left">
	　　是故去去者　　所去处皆无</p>
<p style="text-align: left">
	　　释曰。此说胜义谛中成就。如是别异说有能作所作作法。此中止遣。此中或说去之作用。如理应思。是故当知。此中所说作者作业作法。诸有分别皆无实体。为证成是义故此品生</p>
<p style="text-align: left">
	　　观六根品第三</p>
<p style="text-align: left">
	　　前品止遣一切作者作业作法诸所造作相违行相已。复次颂言</p>
<p style="text-align: left">
	　　见闻及嗅尝　　触知等六根</p>
<p style="text-align: left">
	　　此见等六根　　说能取诸境</p>
<p style="text-align: left">
	　　释曰。此论所说。如是见等六根行诸境界。谓眼见色乃至意知法。此有所说。当知皆是世俗道理。增上所作此无相违。若于胜义谛中。色等眼等所取能取性不可得。此复云何。复次颂言</p>
<p style="text-align: left">
	　　是眼即不能　　自见于己体</p>
<p style="text-align: left">
	　　释曰。若眼能见自性者。彼眼即应如是同前。自见己体。以诸法自性不能自见无异性故。如火热性。亦复不能自见己体。是中亦无能见自性。复次颂言</p>
<p style="text-align: left">
	　　若不能自见　　云何能见他</p>
<p style="text-align: left">
	　　释曰。无能见自性故。譬如耳等。亦无能见自性可得。彼眼若以能取自性于色境中有所见者。此说还成。眼为能见。譬如薪火变异。即说名烧。非火自体能烧。复次颂言</p>
<p style="text-align: left">
	　　火喻即不能　　成于眼见法</p>
<p style="text-align: left">
	　　释曰。何所以邪。若彼热性能然火者。彼不热之性何不能然。是故若无彼薪。此火不有。热性不应能自烧故。复次颂言</p>
<p style="text-align: left">
	　　去未去去时　　前已答是事</p>
<p style="text-align: left">
	　　释曰。如前已去未去去时不去中。已说是事。今此亦然。已烧未烧烧时无烧。已见未见见时无见。是故无已烧无未烧。不离所烧。无已见无未见。不离所见。如前所说。如其次第。随应止遣。复次颂言</p>
<p style="text-align: left">
	　　见若未见时　　即不名为见</p>
<p style="text-align: left">
	　　释曰。若或为常。如瓶衣等。复次颂言</p>
<p style="text-align: left">
	　　若言能所见　　此云何和合</p>
<p style="text-align: left">
	　　释曰。以不和合而彼见法亦复止遣。或可能见所见二法和合。彼即可说有能所见。然彼二法不和合故。何所以邪。于一见法中而彼所见不得和合。无别异故。若有能见即非无所见。若有所见。即能见应成。又若决定有彼见法。即彼能见亦复应成。能见若成。所见亦然。复次颂言</p>
<p style="text-align: left">
	　　能见亦不见　　见法无性故</p>
<p style="text-align: left">
	　　释曰。若或离眼别有见相。可说所见。或说能见。以无能见及所见故。复次颂言</p>
<p style="text-align: left">
	　　所见亦不见　　见法离性故</p>
<p style="text-align: left">
	　　释曰。此中若或诸缘止息。亦无能见所见可说。何以故。此所见中非能见故。若有造作彼即有见。说名所见。此中亦然。同上所说。于能见中无见可得。何以故。此中若有诸差别法体性可见。而悉止遣。若有如是能见所见见法发起即非无作者作业作法和合。见及见法亦有所起。此复云何。复次颂言</p>
<p style="text-align: left">
	　　离见不离见　　见者不可得</p>
<p style="text-align: left">
	　　释曰。以无见法发起和合。第二见法本无性故。亦无决定而可发起。以彼见法离所见性不和合故。或可所见能见二俱无故。复次颂言</p>
<p style="text-align: left">
	　　以无见者故　　云何有所见</p>
<p style="text-align: left">
	　　释曰。能所见性作用相违。若离和合性即无见者。若无见者即所见性。不得和合。此中能见所见决定无见。云何可说能所见邪。以见离性故。见无性故。或有人言。若谓诸行是空诸法<a>无我</a>。有此理故。如眼所见。即无别异能所见者。彼即无其实果可得。云何乃有识等四法而发起邪。故颂遣言</p>
<p style="text-align: left">
	　　见可见无故　　识等四法无</p>
<p style="text-align: left">
	　　释曰。如所说理。此能见所见皆不成就。彼果生起识触受爱。如是四法云何和合。若决定有识等四法。即有彼果取法可生。以实无故。次颂遣言</p>
<p style="text-align: left">
	　　四取等诸缘　　云何当得有</p>
<p style="text-align: left">
	　　释曰。谓以识等及取缘有生缘老死。此等诸法无所成故。无所有故。今此品初他所建立。闻等声等诸说皆止。此中见者悉无所作。是故颂言</p>
<p style="text-align: left">
	　　闻嗅味触知　　如是等诸根</p>
<p style="text-align: left">
	　　而悉同于上　　眼见法中说</p>
<p style="text-align: left">
	　　释曰。此中应知。如眼见说能闻所闻等。譬如能见所有闻等。如应广说。此中且止。已遣一切不和合对治故。此说成就。此中能见所见见法。诸有分别物体无性。今此品中悉为证成。如是义故</p>
				</div></div><hr><script charset='utf-8' src='../../js/footer.js'></script></body></html>