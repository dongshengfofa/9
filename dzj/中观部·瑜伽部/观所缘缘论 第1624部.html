<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，观所缘缘论 第1624部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>观所缘缘论 第1624部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>观所缘缘论</strong></p>
<p style="text-align: left">　　陈那<a>菩萨</a>造</p>
<p style="text-align: left">　　<a>三藏</a>法师玄奘奉　诏译</p>
<p style="text-align: left">　　诸有欲令眼等五识。以外色作所缘缘者。或执极微许有实体。能生识故或执和合。以识生时带彼相故。二俱非理。所以者何</p>
<p style="text-align: left">　　极微于五识　　设缘非所缘</p>
<p style="text-align: left">　　彼相识无故　　犹如眼根等</p>
<p style="text-align: left">　　所缘缘者。谓能缘识带彼相起及有实体。令能缘识托彼而生色等极微。设有实体能生五识容有缘义。然非所缘。如眼根等于眼等识无彼相故。如是极微于眼等识。无所缘义</p>
<p style="text-align: left">　　和合于五识　　设所缘非缘</p>
<p style="text-align: left">　　彼体实无故　　犹如第二月</p>
<p style="text-align: left">　　色等和合于眼识等有彼相故。设作所缘然<a>无缘</a>义。如眼错乱见第二月。彼无实体不能生故。如是和合于眼等识无有缘义故。外二事于所缘缘互阙一支。俱不应理。有执色等各有多相。于中一分是<a>现量</a>境故。诸极微相资各有一和集相。此相实有各能发生。似己相识故与五识作所缘缘。此亦非理。所以者何</p>
<p style="text-align: left">　　和集如坚等　　设于眼等识</p>
<p style="text-align: left">　　是缘非所缘　　许极微相故</p>
<p style="text-align: left">　　如坚等相虽是实有。于眼等识容有缘义。而非所缘。眼等识上无彼相故。色等极微诸和集相。理亦应尔。彼俱执为极微相故。执眼等识能缘极微。诸和集相复有别失</p>
<p style="text-align: left">　　瓶瓯等觉相　　彼执应无别</p>
<p style="text-align: left">　　非形别故别　　形别非实故</p>
<p style="text-align: left">　　瓶瓯等物大小等者。能成极微多少同故。缘彼觉相应无差别。若谓彼物形相别故觉相别者。理亦不然。顶等别形唯在瓶等假法上有。非极微故彼不应执。极微亦有差别形相所以者何</p>
<p style="text-align: left">　　极微量等故　　形别惟在假</p>
<p style="text-align: left">　　析彼至极微　　彼觉定舍故</p>
<p style="text-align: left">　　非瓶瓯等能成极微有形量别。舍微圆相故。知别形在假非实。又形别物析至极微。彼觉定舍非青等物。析至极微彼觉可舍。由此形别唯世俗有。非如青等亦在实物。是故五识所缘缘体非外色等其理极成。彼所缘缘岂全不有。非全不有。若尔云何</p>
<p style="text-align: left">　　内色如外现　　为识所缘缘</p>
<p style="text-align: left">　　许彼相在识　　及能生识故</p>
<p style="text-align: left">　　外境虽无。而有内色似外境现。为所缘缘。许眼等识带彼相起及从彼生。具二义故。此内境相既不离识。如何俱起。能作识缘</p>
<p style="text-align: left">　　决定相随故　　俱时亦作缘</p>
<p style="text-align: left">　　或前为后缘　　引彼功能故</p>
<p style="text-align: left">　　境相与识定相随故。虽俱时起亦作识缘。因明者说。若此与彼有无相随。虽俱时生而亦得有因果相故。或前识相为后识缘。引本识中生似自果功能令起不违理故。若五识生唯缘内色。如何亦说眼等为缘</p>
<p style="text-align: left">　　识上色功能　　名五根应理</p>
<p style="text-align: left">　　功能与境色　　无始互为因</p>
<p style="text-align: left">　　以能发识比知有根。此但功能非外所造故。本识上五色功能名眼等根。亦不违理。功能发识理无别故。在识在余虽不可说。而外诸法理非有故。定应许此在识非余。此根功能与前境色。从无始际展转为因。谓此功能至成熟位。生现识上五内境色。此内境色复能引起异熟识上五根功能。根境二色与识一异或非一异。随乐应说。如是诸识。惟内境相为所缘缘。理善成立</p>
<p style="text-align: left">&nbsp;</p>
				</div></div><hr><script charset='utf-8' src='../../js/footer.js'></script></body></html>