<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修究竟一乘宝性论 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>究竟一乘宝性论 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>究竟一乘宝性论 第一卷</strong></p>
<p style="text-align: left">
	　　后魏中印度<a>三藏</a>勒那摩提译</p>
<p style="text-align: left">
	　　<a>教化</a>品第一</p>
<p style="text-align: left">
	　　我今悉归命一切无上尊</p>
<p style="text-align: left">
	　　为开法王藏广利诸群生</p>
<p style="text-align: left">
	　　诸佛胜妙法谤以为非法</p>
<p style="text-align: left">
	　　愚痴无智慧迷于邪正故</p>
<p style="text-align: left">
	　　具足智慧人善分别邪正</p>
<p style="text-align: left">
	　　如是作论者不违于<a>正法</a></p>
<p style="text-align: left">
	　　顺三乘菩提对<a>三界</a>烦恼</p>
<p style="text-align: left">
	　　虽是<a>弟子</a>造正取邪则舍</p>
<p style="text-align: left">
	　　善说名句义初中后功德</p>
<p style="text-align: left">
	　　智者闻是义不取于余法</p>
<p style="text-align: left">
	　　如我知佛意坚住深正义</p>
<p style="text-align: left">
	　　如实<a>修行</a>者取同于佛语</p>
<p style="text-align: left">
	　　虽无善巧言但有真实义</p>
<p style="text-align: left">
	　　彼法应受持如取金舍石</p>
<p style="text-align: left">
	　　妙义如真金巧语如瓦石</p>
<p style="text-align: left">
	　　依名不依义彼人无明盲</p>
<p style="text-align: left">
	　　依自罪业障谤诸佛妙法</p>
<p style="text-align: left">
	　　如是诸人等则为诸佛呵</p>
<p style="text-align: left">
	　　或有取他心谤诸佛妙法</p>
<p style="text-align: left">
	　　如是诸人等则为诸佛呵</p>
<p style="text-align: left">
	　　为种种供养谤诸佛妙法</p>
<p style="text-align: left">
	　　如是诸人等则为诸佛呵</p>
<p style="text-align: left">
	　　愚痴及我慢乐行于小法</p>
<p style="text-align: left">
	　　谤法及法师则为诸佛呵</p>
<p style="text-align: left">
	　　外现威仪相不识如来教</p>
<p style="text-align: left">
	　　谤法及法师则为诸佛呵</p>
<p style="text-align: left">
	　　为求名闻故起种种异说</p>
<p style="text-align: left">
	　　谤法及法师则为诸佛呵</p>
<p style="text-align: left">
	　　说乖修多罗言是真实义</p>
<p style="text-align: left">
	　　谤法及法师则为诸佛呵</p>
<p style="text-align: left">
	　　求利养摄众诳惑无智者</p>
<p style="text-align: left">
	　　谤法及法师则为诸佛呵</p>
<p style="text-align: left">
	　　佛观如是等极恶罪众生</p>
<p style="text-align: left">
	　　慈悲心<a>自在</a>为<a>说法</a>除苦</p>
<p style="text-align: left">
	　　深智大慈悲能如是利益</p>
<p style="text-align: left">
	　　我说不求利为正法久住</p>
<p style="text-align: left">
	　　究竟一乘宝性论佛宝品第二</p>
<p style="text-align: left">
	　　佛体无前际及无中间际</p>
<p style="text-align: left">
	　　亦复无后际寂静<a>自觉</a>知</p>
<p style="text-align: left">
	　　既自觉知已为欲令他知</p>
<p style="text-align: left">
	　　是故为彼说<a>无畏</a>常恒道</p>
<p style="text-align: left">
	　　佛能执持彼智慧慈悲刀</p>
<p style="text-align: left">
	　　及妙金刚杵割截诸苦芽</p>
<p style="text-align: left">
	　　摧碎诸见山覆藏颠倒意</p>
<p style="text-align: left">
	　　及一切稠林故我今敬礼</p>
<p style="text-align: left">
	　　究竟一乘宝性论法宝品第三</p>
<p style="text-align: left">
	　　非有亦非无亦复非有无</p>
<p style="text-align: left">
	　　亦非即于彼亦复不离彼</p>
<p style="text-align: left">
	　　不可得思量非闻慧境界</p>
<p style="text-align: left">
	　　出离言语道内心知清凉</p>
<p style="text-align: left">
	　　彼真妙法日清净无尘垢</p>
<p style="text-align: left">
	　　大智慧光明普照诸<a>世间</a></p>
<p style="text-align: left">
	　　能破诸曀障觉观贪嗔痴</p>
<p style="text-align: left">
	　　一切烦恼等故我今敬礼</p>
<p style="text-align: left">
	　　究竟一乘宝性论僧宝品第四</p>
<p style="text-align: left">
	　　正觉正知者见一切众生</p>
<p style="text-align: left">
	　　清净无有我寂静真实际</p>
<p style="text-align: left">
	　　以能知于彼自性清净心</p>
<p style="text-align: left">
	　　见烦恼无实故离诸烦恼</p>
<p style="text-align: left">
	　　无障净智者如实见众生</p>
<p style="text-align: left">
	　　自性清净性<a>佛法</a>僧境界</p>
<p style="text-align: left">
	　　无阂净智者见诸众生性</p>
<p style="text-align: left">
	　　遍无量境界故我今敬礼</p>
<p style="text-align: left">
	　　问曰。依何等法有此三宝。答曰。偈言</p>
<p style="text-align: left">
	　　真如有杂垢及远离诸垢</p>
<p style="text-align: left">
	　　佛无量功德及佛所作业</p>
<p style="text-align: left">
	　　如是妙境界是诸佛所知</p>
<p style="text-align: left">
	　　依此妙法身出生于三宝</p>
<p style="text-align: left">
	　　究竟一乘宝性论一切众生有如来藏品第五</p>
<p style="text-align: left">
	　　问曰。云何得知一切众生有如来藏。答曰。偈言</p>
<p style="text-align: left">
	　　一切众生界不离诸佛智</p>
<p style="text-align: left">
	　　以彼净无垢性体不二故</p>
<p style="text-align: left">
	　　依一切诸佛平等法性身</p>
<p style="text-align: left">
	　　知一切众生皆有如来藏</p>
<p style="text-align: left">
	　　又复略说偈言</p>
<p style="text-align: left">
	　　体及因果业相应及以行</p>
<p style="text-align: left">
	　　时差别遍处不变无差别</p>
<p style="text-align: left">
	　　彼妙义次第第一真法性</p>
<p style="text-align: left">
	　　我如是略说汝今应善知</p>
<p style="text-align: left">
	　　此偈明何义。偈曰</p>
<p style="text-align: left">
	　　自性常不染如宝空净水</p>
<p style="text-align: left">
	　　信法及般若三昧大悲等</p>
<p style="text-align: left">
	　　净我乐常等<a>彼岸</a>功德果</p>
<p style="text-align: left">
	　　厌苦求<a>涅槃</a>欲愿等诸业</p>
<p style="text-align: left">
	　　大海器宝水无量不可尽</p>
<p style="text-align: left">
	　　如灯明触色性功德如是</p>
<p style="text-align: left">
	　　见实者说言凡夫<a>圣人</a>佛</p>
<p style="text-align: left">
	　　众生如来藏真如无差别</p>
<p style="text-align: left">
	　　有不净杂净及以善净等</p>
<p style="text-align: left">
	　　如是次第说众生<a>菩萨</a>佛</p>
<p style="text-align: left">
	　　如空遍一切而空无分别</p>
<p style="text-align: left">
	　　自性无垢心亦遍无分别</p>
<p style="text-align: left">
	　　如<a>虚空</a>遍至体细尘不染</p>
<p style="text-align: left">
	　　<a>佛性</a>遍众生诸烦恼不染</p>
<p style="text-align: left">
	　　如一切世间依虚空生灭</p>
<p style="text-align: left">
	　　依于无漏界有诸根生灭</p>
<p style="text-align: left">
	　　火不烧虚空若烧无是处</p>
<p style="text-align: left">
	　　如是老病死不能烧佛性</p>
<p style="text-align: left">
	　　地依于水住水复依于风</p>
<p style="text-align: left">
	　　风依于虚空空不依地等</p>
<p style="text-align: left">
	　　如是阴界根住烦恼业中</p>
<p style="text-align: left">
	　　诸烦恼业等依不善思惟</p>
<p style="text-align: left">
	　　不善思惟行住清净心中</p>
<p style="text-align: left">
	　　自性清净心不住彼诸法</p>
<p style="text-align: left">
	　　阴入界如地烦恼业如水</p>
<p style="text-align: left">
	　　不<a>正念</a>如风净心界如空</p>
<p style="text-align: left">
	　　依性起邪念念起烦恼业</p>
<p style="text-align: left">
	　　依因烦恼业能起阴界入</p>
<p style="text-align: left">
	　　依止于五阴界入等诸法</p>
<p style="text-align: left">
	　　有诸根生灭如世界成坏</p>
<p style="text-align: left">
	　　净心如虚空无因复<a>无缘</a></p>
<p style="text-align: left">
	　　及无和合义亦无生住灭</p>
<p style="text-align: left">
	　　如虚空净心常明无转变</p>
<p style="text-align: left">
	　　为虚妄分别客尘烦恼染</p>
<p style="text-align: left">
	　　菩萨摩诃萨如实知佛性</p>
<p style="text-align: left">
	　　不生亦不灭又无老病等</p>
<p style="text-align: left">
	　　菩萨如是知得离于<a>生死</a></p>
<p style="text-align: left">
	　　怜愍众生故示现有生灭</p>
<p style="text-align: left">
	　　佛身不变异以得无尽法</p>
<p style="text-align: left">
	　　众生所归依以无边际故</p>
<p style="text-align: left">
	　　<a>常住</a>不二法以离妄分别</p>
<p style="text-align: left">
	　　恒不执不作清净心力故</p>
<p style="text-align: left">
	　　法身及如来圣谛与涅槃</p>
<p style="text-align: left">
	　　功德不相离如光不离日</p>
<p style="text-align: left">
	　　究竟一乘宝性论无量烦恼所缠品第六</p>
<p style="text-align: left">
	　　萎花中诸佛众蜂中美蜜</p>
<p style="text-align: left">
	　　皮糩等中实粪秽中真金</p>
<p style="text-align: left">
	　　地中珍宝藏诸果子中芽</p>
<p style="text-align: left">
	　　朽故弊坏衣缠裹真金像</p>
<p style="text-align: left">
	　　贫贱丑陋女怀转轮圣王</p>
<p style="text-align: left">
	　　焦黑泥模中有上妙宝像</p>
<p style="text-align: left">
	　　众生贪嗔痴<a>妄想</a>烦恼等</p>
<p style="text-align: left">
	　　尘劳诸垢中皆有如来藏</p>
<p style="text-align: left">
	　　花蜂糩粪秽地果故弊衣</p>
<p style="text-align: left">
	　　贫贱女泥模烦恼垢相似</p>
<p style="text-align: left">
	　　佛蜜实真金宝牙金像王</p>
<p style="text-align: left">
	　　上妙宝像等如来藏相似</p>
<p style="text-align: left">
	　　问曰。华佛譬喻为明何义。答曰。言萎华者喻诸烦恼。言诸佛者喻如来藏。偈曰</p>
<p style="text-align: left">
	　　功德庄严佛住于萎华中</p>
<p style="text-align: left">
	　　净天眼者见去花显诸佛</p>
<p style="text-align: left">
	　　佛眼观自法遍一切众生</p>
<p style="text-align: left">
	　　下至阿鼻狱具足如来藏</p>
<p style="text-align: left">
	　　自处常住际以慈悲方便</p>
<p style="text-align: left">
	　　令一切众生远离诸障碍</p>
<p style="text-align: left">
	　　如朽故华中有诸佛如来</p>
<p style="text-align: left">
	　　天眼者见知除去萎华叶</p>
<p style="text-align: left">
	　　如来亦如是见贪烦恼垢</p>
<p style="text-align: left">
	　　不净众生中具足如来藏</p>
<p style="text-align: left">
	　　以大慈悲心怜愍世间故</p>
<p style="text-align: left">
	　　为一切众生除烦恼花叶</p>
<p style="text-align: left">
	　　问曰。<a>蜂蜜</a>譬喻为明何义。答曰。言群蜂者喻诸烦恼。言美蜜者喻如来藏。偈言</p>
<p style="text-align: left">
	　　上妙美味蜜为群蜂围绕</p>
<p style="text-align: left">
	　　须者设方便散蜂而取蜜</p>
<p style="text-align: left">
	　　如来亦如是以一切智眼</p>
<p style="text-align: left">
	　　见诸烦恼蜂围绕佛性蜜</p>
<p style="text-align: left">
	　　以大方便力散彼烦恼蜂</p>
<p style="text-align: left">
	　　显出如来藏如取蜜受用</p>
<p style="text-align: left">
	　　犹如百千亿那由他诸虫</p>
<p style="text-align: left">
	　　遮障微妙蜜无有能近者</p>
<p style="text-align: left">
	　　有智者须蜜杀害彼诸虫</p>
<p style="text-align: left">
	　　取上味美蜜随意而受用</p>
<p style="text-align: left">
	　　无漏智如蜜在众生身中</p>
<p style="text-align: left">
	　　烦恼如毒虫如来所杀害</p>
<p style="text-align: left">
	　　问曰。糩实譬喻为明何义。答曰。言皮糩者喻诸烦恼。言内实者喻如来藏偈言</p>
<p style="text-align: left">
	　　谷实在糩中无人能受用</p>
<p style="text-align: left">
	　　时有须用者方便除皮糩</p>
<p style="text-align: left">
	　　佛见诸众生身有如来性</p>
<p style="text-align: left">
	　　烦恼皮糩缠不能作佛事</p>
<p style="text-align: left">
	　　以善方便力令三界众生</p>
<p style="text-align: left">
	　　除烦恼皮糩随意作佛事</p>
<p style="text-align: left">
	　　如稻谷麦等不离诸皮糩</p>
<p style="text-align: left">
	　　内实未净治不任美食用</p>
<p style="text-align: left">
	　　如是如来藏不离烦恼糩</p>
<p style="text-align: left">
	　　令一切众生烦恼所饥渴</p>
<p style="text-align: left">
	　　佛自在法王在众生身中</p>
<p style="text-align: left">
	　　能示以爱味除彼饥渴苦</p>
<p style="text-align: left">
	　　问曰。粪金譬喻为明何义。答曰。粪秽譬喻者诸烦恼相似。真金譬喻者如来藏相似偈言</p>
<p style="text-align: left">
	　　如人行远路遗金粪秽中</p>
<p style="text-align: left">
	　　经百千岁住如本不变异</p>
<p style="text-align: left">
	　　净天眼见已遍告众人言</p>
<p style="text-align: left">
	　　此中有真金汝可取受用</p>
<p style="text-align: left">
	　　佛观众生性没烦恼粪中</p>
<p style="text-align: left">
	　　为欲拔济彼雨微妙法雨</p>
<p style="text-align: left">
	　　如于不净地漏失真金宝</p>
<p style="text-align: left">
	　　诸天眼了见众生不能知</p>
<p style="text-align: left">
	　　诸天既见已语众悉令知</p>
<p style="text-align: left">
	　　教除垢方便得净真金用</p>
<p style="text-align: left">
	　　佛性金亦尔堕烦恼秽中</p>
<p style="text-align: left">
	　　如来观察已为说清净法</p>
<p style="text-align: left">
	　　问曰。地宝譬喻为明何义。答曰。地譬喻者诸烦恼相似。宝藏譬喻者如来藏相似。偈言</p>
<p style="text-align: left">
	　　譬如贫人舍地有珍宝藏</p>
<p style="text-align: left">
	　　彼人不能知宝又不能言</p>
<p style="text-align: left">
	　　众生亦如是于自心舍中</p>
<p style="text-align: left">
	　　有不可思议无尽法宝藏</p>
<p style="text-align: left">
	　　虽有此宝藏不能自觉知</p>
<p style="text-align: left">
	　　以不觉知故受生死贫苦</p>
<p style="text-align: left">
	　　譬如珍宝藏在彼贫人宅</p>
<p style="text-align: left">
	　　人不言我贫宝不言我此</p>
<p style="text-align: left">
	　　如是法宝藏在众生心中</p>
<p style="text-align: left">
	　　众生如贫人佛性如宝藏</p>
<p style="text-align: left">
	　　为欲令众生得此珍宝故</p>
<p style="text-align: left">
	　　彼诸佛如来出现于世间</p>
<p style="text-align: left">
	　　问曰。果芽譬喻为明何义。答曰。果皮譬喻者诸烦恼相似。子芽譬喻者如来藏相似。偈言</p>
<p style="text-align: left">
	　　如种种果树子芽不朽坏</p>
<p style="text-align: left">
	　　种地中水灌生长成大树</p>
<p style="text-align: left">
	　　一切诸众生种种烦恼中</p>
<p style="text-align: left">
	　　皆有如来性无明皮所缠</p>
<p style="text-align: left">
	　　种诸善根地生彼菩提芽</p>
<p style="text-align: left">
	　　次第渐增长成如来树王</p>
<p style="text-align: left">
	　　依地水火风空时日月缘</p>
<p style="text-align: left">
	　　多罗等种内出生大树王</p>
<p style="text-align: left">
	　　一切诸众生皆亦复如是</p>
<p style="text-align: left">
	　　烦恼果皮内有正觉子牙</p>
<p style="text-align: left">
	　　依白净等法种种诸缘故</p>
<p style="text-align: left">
	　　次第渐增长成佛大法王</p>
<p style="text-align: left">
	　　问曰。衣像譬喻为明何义。答曰。弊衣譬喻者诸烦恼相似。金像譬喻者如来藏相似。偈言</p>
<p style="text-align: left">
	　　弊衣缠金像在于道路中</p>
<p style="text-align: left">
	　　诸天为人说此中有金像</p>
<p style="text-align: left">
	　　种种烦恼垢缠裹如来藏</p>
<p style="text-align: left">
	　　佛无障眼见下至阿鼻狱</p>
<p style="text-align: left">
	　　皆有如来身为令彼得故</p>
<p style="text-align: left">
	　　广设诸方便说种种妙法</p>
<p style="text-align: left">
	　　金像弊衣缠堕在旷野路</p>
<p style="text-align: left">
	　　有天眼者见为净示众人</p>
<p style="text-align: left">
	　　众生如来藏烦恼烂衣缠</p>
<p style="text-align: left">
	　　在世间险道而不自觉知</p>
<p style="text-align: left">
	　　佛眼观众生皆有如来藏</p>
<p style="text-align: left">
	　　为说种种法令彼得<a>解脱</a></p>
<p style="text-align: left">
	　　问曰。女王譬喻为明何义。答曰。贱女譬喻者诸烦恼相似。歌罗逻四大中有转轮王身喻者。生死歌罗逻藏中有如来藏转轮王相似。偈言</p>
<p style="text-align: left">
	　　譬如孤独女住在贫穷舍</p>
<p style="text-align: left">
	　　身怀转轮王而不自觉知</p>
<p style="text-align: left">
	　　如彼贫穷舍三有亦如是</p>
<p style="text-align: left">
	　　怀胎女人者喻不净众生</p>
<p style="text-align: left">
	　　如彼藏中胎众生性亦尔</p>
<p style="text-align: left">
	　　内有无垢性名为不孤独</p>
<p style="text-align: left">
	　　贫女垢衣缠极丑陋受苦</p>
<p style="text-align: left">
	　　处于孤独舍怀妊王重担</p>
<p style="text-align: left">
	　　如是诸烦恼染污众生性</p>
<p style="text-align: left">
	　　受无量苦恼无有归依处</p>
<p style="text-align: left">
	　　实有归依处而无归依心</p>
<p style="text-align: left">
	　　不觉自身中有如来藏故</p>
<p style="text-align: left">
	　　问曰。摸像譬喻为明何义。答曰。泥摸譬喻者诸烦恼相似。宝像譬喻者如来藏相似。偈言</p>
<p style="text-align: left">
	　　如人融真金铸在泥摸中</p>
<p style="text-align: left">
	　　外有焦黑泥内有真宝像</p>
<p style="text-align: left">
	　　彼人量已冷除去外泥障</p>
<p style="text-align: left">
	　　开摸令显现取内真宝像</p>
<p style="text-align: left">
	　　佛性常明净客垢所染污</p>
<p style="text-align: left">
	　　诸佛善观察除障令显现</p>
<p style="text-align: left">
	　　离垢明净像在于秽泥中</p>
<p style="text-align: left">
	　　铸师知无热然后去泥障</p>
<p style="text-align: left">
	　　如来亦如是见众生佛性</p>
<p style="text-align: left">
	　　俨然处烦恼如像在摸中</p>
<p style="text-align: left">
	　　能以巧方便善用说法椎</p>
<p style="text-align: left">
	　　打破烦恼摸显发如来藏</p>
<p style="text-align: left">
	　　究竟一乘宝性论为何义说品第七</p>
<p style="text-align: left">
	　　问曰。余修多罗中皆说一切空。此中何故说有真如佛性。偈言</p>
<p style="text-align: left">
	　　处处经中说内外一切空</p>
<p style="text-align: left">
	　　有为法如云及如梦幻等</p>
<p style="text-align: left">
	　　此中何故说一切诸众生</p>
<p style="text-align: left">
	　　皆有真如性而不说空寂</p>
<p style="text-align: left">
	　　答曰偈言</p>
<p style="text-align: left">
	　　以有怯弱心轻慢诸众生</p>
<p style="text-align: left">
	　　执着虚妄法谤真如实性</p>
<p style="text-align: left">
	　　计身有神我为令如是等</p>
<p style="text-align: left">
	　　远离五种过故说有佛性</p>
<p style="text-align: left">
	　　究竟一乘宝性论身转清净成菩提品第八</p>
<p style="text-align: left">
	　　净得及远离自他利相应</p>
<p style="text-align: left">
	　　依止深快大如彼所为义</p>
<p style="text-align: left">
	　　初说佛菩提及得菩提方便。偈言</p>
<p style="text-align: left">
	　　向说佛法身自性清净体</p>
<p style="text-align: left">
	　　为诸烦恼垢客尘所染污</p>
<p style="text-align: left">
	　　譬如虚空中离垢净日月</p>
<p style="text-align: left">
	　　为彼厚密云罗网之所覆</p>
<p style="text-align: left">
	　　佛功德无垢常恒及不变</p>
<p style="text-align: left">
	　　不分别诸法得无漏真智</p>
<p style="text-align: left">
	　　次说无垢清净体。偈言</p>
<p style="text-align: left">
	　　如清净池水无有诸尘浊</p>
<p style="text-align: left">
	　　种种杂花树周匝常围绕</p>
<p style="text-align: left">
	　　如月离罗睺日无云翳等</p>
<p style="text-align: left">
	　　无垢功德具显现即彼体</p>
<p style="text-align: left">
	　　蜂王美味蜜坚实净真金</p>
<p style="text-align: left">
	　　宝藏大果树无垢真金像</p>
<p style="text-align: left">
	　　转轮圣王身妙宝如来像</p>
<p style="text-align: left">
	　　如是等诸法即是如来身</p>
<p style="text-align: left">
	　　次说成就自利利他。偈言</p>
<p style="text-align: left">
	　　无漏及遍至不灭法与恒</p>
<p style="text-align: left">
	　　清凉不变异不退寂静处</p>
<p style="text-align: left">
	　　诸佛如来身如虚空无相</p>
<p style="text-align: left">
	　　为诸胜智者作六根境界</p>
<p style="text-align: left">
	　　示现微妙色出乎妙音声</p>
<p style="text-align: left">
	　　令嗅佛戒香与佛妙法味</p>
<p style="text-align: left">
	　　使觉三昧触令知深妙法</p>
<p style="text-align: left">
	　　细思惟稠林佛离虚空相</p>
<p style="text-align: left">
	　　次说第一义相应。偈言</p>
<p style="text-align: left">
	　　如空不思议常恒及清凉</p>
<p style="text-align: left">
	　　不变与寂静遍离诸分别</p>
<p style="text-align: left">
	　　一切处不着离阂粗涩触</p>
<p style="text-align: left">
	　　亦不可见取佛净心无垢</p>
<p style="text-align: left">
	　　次说佛法身。偈言</p>
<p style="text-align: left">
	　　非初非中后不破坏不二</p>
<p style="text-align: left">
	　　远离于三界无垢无分别</p>
<p style="text-align: left">
	　　此甚深境界非二乘所知</p>
<p style="text-align: left">
	　　具胜三昧慧如是人能见</p>
<p style="text-align: left">
	　　出过于恒沙不思议功德</p>
<p style="text-align: left">
	　　唯如来成就不与余人共</p>
<p style="text-align: left">
	　　如来妙色身清净无垢体</p>
<p style="text-align: left">
	　　远离诸烦恼及一切习气</p>
<p style="text-align: left">
	　　种种胜妙法光明以为体</p>
<p style="text-align: left">
	　　令众生解脱常无有休息</p>
<p style="text-align: left">
	　　所作不思议如摩尼宝王</p>
<p style="text-align: left">
	　　能现种种形而彼体非实</p>
<p style="text-align: left">
	　　为世间说法示现寂静处</p>
<p style="text-align: left">
	　　教化使淳熟授记令入道</p>
<p style="text-align: left">
	　　如来镜像身而不离本体</p>
<p style="text-align: left">
	　　犹如一切色不离于虚空</p>
<p style="text-align: left">
	　　次说如来常住身。偈言</p>
<p style="text-align: left">
	　　<a>世尊</a>体常住以修无量因</p>
<p style="text-align: left">
	　　众生界不尽慈悲心如意</p>
<p style="text-align: left">
	　　智成就相应法中得自在</p>
<p style="text-align: left">
	　　降伏诸魔怨体寂静故常</p>
<p style="text-align: left">
	　　次说不可思议体。偈言</p>
<p style="text-align: left">
	　　非言语所说第一义谛摄</p>
<p style="text-align: left">
	　　离诸觉观地无譬喻可说</p>
<p style="text-align: left">
	　　最上胜妙法不取有涅槃</p>
<p style="text-align: left">
	　　非三乘所知唯是佛境界</p>
<p style="text-align: left">
	　　究竟一乘宝性论如来功德品第九</p>
<p style="text-align: left">
	　　自利亦利他第一义谛身</p>
<p style="text-align: left">
	　　依彼<a>真谛</a>身有此世谛体</p>
<p style="text-align: left">
	　　果远离淳熟此中具足有</p>
<p style="text-align: left">
	　　六十四种法诸功德差别</p>
<p style="text-align: left">
	　　略说偈言</p>
<p style="text-align: left">
	　　佛力金刚杵破无智者障</p>
<p style="text-align: left">
	　　如来无所畏处众如师子</p>
<p style="text-align: left">
	　　如来不共法清净如虚空</p>
<p style="text-align: left">
	　　如彼水中月众生二种见</p>
<p style="text-align: left">
	　　初说十力。偈言</p>
<p style="text-align: left">
	　　处非处果报业及于诸根</p>
<p style="text-align: left">
	　　性信至处道离垢诸<a>禅定</a></p>
<p style="text-align: left">
	　　忆念过去世天眼寂静智</p>
<p style="text-align: left">
	　　如是等诸句说名十种力</p>
<p style="text-align: left">
	　　如金刚杵者。偈言</p>
<p style="text-align: left">
	　　处非处业性众生诸信根</p>
<p style="text-align: left">
	　　种种随修地过<a>宿命</a>差别</p>
<p style="text-align: left">
	　　天眼漏尽等佛力金刚杵</p>
<p style="text-align: left">
	　　能刺摧散破痴铠山墙树</p>
<p style="text-align: left">
	　　次说四无畏。偈言</p>
<p style="text-align: left">
	　　如实觉诸法遮诸阂道障</p>
<p style="text-align: left">
	　　说道得无漏是四种无畏</p>
<p style="text-align: left">
	　　于所知境界毕竟知自他</p>
<p style="text-align: left">
	　　自知教他知此非遮障道</p>
<p style="text-align: left">
	　　能证胜妙果自得令他得</p>
<p style="text-align: left">
	　　说自他利谛是诸处无畏</p>
<p style="text-align: left">
	　　如师子王者。偈言</p>
<p style="text-align: left">
	　　譬如师子王诸兽中自在</p>
<p style="text-align: left">
	　　常在于山林不怖畏诸兽</p>
<p style="text-align: left">
	　　佛人王亦尔处于诸群众</p>
<p style="text-align: left">
	　　不畏及善住坚固奋迅等</p>
<p style="text-align: left">
	　　次说佛十八不共法。偈言</p>
<p style="text-align: left">
	　　佛无过无诤无<a>妄念</a>等失</p>
<p style="text-align: left">
	　　无不定散心无种种诸想</p>
<p style="text-align: left">
	　　无作意护心欲精进不退</p>
<p style="text-align: left">
	　　念慧及解脱知见等不退</p>
<p style="text-align: left">
	　　诸业智为本知三世无障</p>
<p style="text-align: left">
	　　佛十八功德及余不说者</p>
<p style="text-align: left">
	　　佛身口无失若他来破坏</p>
<p style="text-align: left">
	　　内心无动相非作心舍心</p>
<p style="text-align: left">
	　　世尊欲精进念净智解脱</p>
<p style="text-align: left">
	　　知见常不失示现可知境</p>
<p style="text-align: left">
	　　一切诸业等智为本展转</p>
<p style="text-align: left">
	　　三世无障碍广大<a>智行</a>常</p>
<p style="text-align: left">
	　　是名如来体大智慧相应</p>
<p style="text-align: left">
	　　觉彼大菩提最上胜妙法</p>
<p style="text-align: left">
	　　为一切众生转于大法轮</p>
<p style="text-align: left">
	　　无畏胜妙法令彼得解脱</p>
<p style="text-align: left">
	　　次说虚空不相应义。偈言</p>
<p style="text-align: left">
	　　地水火风等彼法空中无</p>
<p style="text-align: left">
	　　诸色中亦无虚空无阂法</p>
<p style="text-align: left">
	　　诸佛无阂障犹如虚空相</p>
<p style="text-align: left">
	　　如来在世间如地水火风</p>
<p style="text-align: left">
	　　而诸佛如来所有诸功德</p>
<p style="text-align: left">
	　　乃至无一法共余世间有</p>
<p style="text-align: left">
	　　次说三十二大人相。偈言</p>
<p style="text-align: left">
	　　足下相平满具足千辐轮</p>
<p style="text-align: left">
	　　跟[月*庸]趺上隆伊尼鹿王踹</p>
<p style="text-align: left">
	　　手足悉柔软诸指皆纤长</p>
<p style="text-align: left">
	　　鹅王网缦指臂肘上下[月*庸]</p>
<p style="text-align: left">
	　　两肩前后平左右俱<a>圆满</a></p>
<p style="text-align: left">
	　　立能手过膝马王阴藏相</p>
<p style="text-align: left">
	　　身[月*庸]相洪雅如尼拘树王</p>
<p style="text-align: left">
	　　体相七处满上半如师子</p>
<p style="text-align: left">
	　　威德势坚固犹如那罗延</p>
<p style="text-align: left">
	　　身色新净妙柔软金色皮</p>
<p style="text-align: left">
	　　净软细平密一孔一毛生</p>
<p style="text-align: left">
	　　毛柔软上靡微细轮右旋</p>
<p style="text-align: left">
	　　身净光圆匝顶上相高显</p>
<p style="text-align: left">
	　　项如孔雀王颐方若师子</p>
<p style="text-align: left">
	　　发净金精色喻如因陀罗</p>
<p style="text-align: left">
	　　额上白毫相通面净光明</p>
<p style="text-align: left">
	　　口含四十齿二牙白踰雪</p>
<p style="text-align: left">
	　　深密内外明上下齿平齐</p>
<p style="text-align: left">
	　　迦陵频伽声妙音深远声</p>
<p style="text-align: left">
	　　所食无完过得味中上味</p>
<p style="text-align: left">
	　　细薄广长舌二目淳绀色</p>
<p style="text-align: left">
	　　眼睫若牛王功德如莲华</p>
<p style="text-align: left">
	　　如是说人尊妙相三十二</p>
<p style="text-align: left">
	　　一一不杂乱普身不可嫌</p>
<p style="text-align: left">
	　　次说如水中月偈言</p>
<p style="text-align: left">
	　　秋空无云翳月在天及水</p>
<p style="text-align: left">
	　　一切世间人皆见月势力</p>
<p style="text-align: left">
	　　清净佛轮中具功德势力</p>
<p style="text-align: left">
	　　佛子见如来功德身亦尔</p>
<p style="text-align: left">
	　　究竟一乘宝性论自然不休息佛业品第十</p>
<p style="text-align: left">
	　　于可化众生以教化方便</p>
<p style="text-align: left">
	　　起化众生业教化众生界</p>
<p style="text-align: left">
	　　诸佛自在人于可化众生</p>
<p style="text-align: left">
	　　常待时待处自然作佛事</p>
<p style="text-align: left">
	　　遍觉知大乘最妙功德聚</p>
<p style="text-align: left">
	　　如大海水宝如来智亦尔</p>
<p style="text-align: left">
	　　菩提广无边犹如虚空界</p>
<p style="text-align: left">
	　　放无量功德大智慧日光</p>
<p style="text-align: left">
	　　遍照诸众生有佛妙法身</p>
<p style="text-align: left">
	　　无垢功德藏如我身无异</p>
<p style="text-align: left">
	　　烦恼障智障云雾罗网覆</p>
<p style="text-align: left">
	　　诸佛慈悲风吹令散灭尽</p>
<p style="text-align: left">
	　　次说大乘业喻。略说偈言</p>
<p style="text-align: left">
	　　帝释妙鼓云梵天日摩尼</p>
<p style="text-align: left">
	　　响及虚空地如来身亦尔</p>
<p style="text-align: left">
	　　初说帝释镜像譬喻。偈言</p>
<p style="text-align: left">
	　　如彼毗琉璃清净大地中</p>
<p style="text-align: left">
	　　天主帝释身于中镜像现</p>
<p style="text-align: left">
	　　如是众生心清净大地中</p>
<p style="text-align: left">
	　　诸佛如来身于中镜像现</p>
<p style="text-align: left">
	　　帝释现不现依地净不净</p>
<p style="text-align: left">
	　　如是诸世间镜像现不现</p>
<p style="text-align: left">
	　　如来有起灭依浊不浊心</p>
<p style="text-align: left">
	　　如是诸众生镜像现不现</p>
<p style="text-align: left">
	　　天主帝释身镜像有生灭</p>
<p style="text-align: left">
	　　不可得说有不可得说无</p>
<p style="text-align: left">
	　　如来身亦尔镜像有生灭</p>
<p style="text-align: left">
	　　不可得说有不可得说无</p>
<p style="text-align: left">
	　　如地普周遍远离高下秽</p>
<p style="text-align: left">
	　　大琉璃明净离垢功德平</p>
<p style="text-align: left">
	　　以彼毗琉璃清净无垢故</p>
<p style="text-align: left">
	　　天主镜像现及庄严具生</p>
<p style="text-align: left">
	　　若男若女等于中见天主</p>
<p style="text-align: left">
	　　及妙庄严具作生彼处愿</p>
<p style="text-align: left">
	　　众生为生彼修行诸善行</p>
<p style="text-align: left">
	　　持戒及布施散花舍珍宝</p>
<p style="text-align: left">
	　　后时功德尽地灭彼亦灭</p>
<p style="text-align: left">
	　　心琉璃地净诸佛镜像现</p>
<p style="text-align: left">
	　　诸佛子菩萨见佛心<a>欢喜</a></p>
<p style="text-align: left">
	　　为求菩提故起愿修诸行</p>
<p style="text-align: left">
	　　不生不灭者。即是如来。偈言</p>
<p style="text-align: left">
	　　如毗琉璃灭彼镜像亦灭</p>
<p style="text-align: left">
	　　无可化众生如来不出世</p>
<p style="text-align: left">
	　　琉璃宝地净示现佛妙像</p>
<p style="text-align: left">
	　　彼净心不坏信根芽增长</p>
<p style="text-align: left">
	　　白净法生灭佛像亦生灭</p>
<p style="text-align: left">
	　　如来不生灭犹如帝释王</p>
<p style="text-align: left">
	　　此业自然有见是等现前</p>
<p style="text-align: left">
	　　法身不生灭尽诸际常住</p>
<p style="text-align: left">
	　　次说天中妙鼓譬喻。偈言</p>
<p style="text-align: left">
	　　天妙法鼓声依自业而有</p>
<p style="text-align: left">
	　　诸佛说法音众生自业闻</p>
<p style="text-align: left">
	　　如妙声远离功用处身心</p>
<p style="text-align: left">
	　　令一切诸天离怖得寂静</p>
<p style="text-align: left">
	　　佛声亦如是离功用身心</p>
<p style="text-align: left">
	　　令一切众生得证寂灭道</p>
<p style="text-align: left">
	　　于彼战斗时为破修罗力</p>
<p style="text-align: left">
	　　因鼓出畏声令修罗退散</p>
<p style="text-align: left">
	　　如来为众生灭诸烦恼苦</p>
<p style="text-align: left">
	　　为世间说法示胜禅定道</p>
<p style="text-align: left">
	　　一切世间人。不觉自过失。偈言</p>
<p style="text-align: left">
	　　聋不闻细声天耳闻不遍</p>
<p style="text-align: left">
	　　唯智者境界以闻心不染</p>
<p style="text-align: left">
	　　次说云雨譬喻偈言</p>
<p style="text-align: left">
	　　知有起悲心遍满世间处</p>
<p style="text-align: left">
	　　定持无垢藏佛雨净谷因</p>
<p style="text-align: left">
	　　世间依善业依风生云雨</p>
<p style="text-align: left">
	　　依悲等增长佛妙法云雨</p>
<p style="text-align: left">
	　　依止器世间。雨水味变坏偈言</p>
<p style="text-align: left">
	　　譬如虚空中雨八功德水</p>
<p style="text-align: left">
	　　到醎等住处生种种异味</p>
<p style="text-align: left">
	　　如来慈悲云雨八圣道水</p>
<p style="text-align: left">
	　　到众生心处生种种解味</p>
<p style="text-align: left">
	　　无差别心。偈言</p>
<p style="text-align: left">
	　　信于妙大乘及中谤法者</p>
<p style="text-align: left">
	　　人遮多鸟鬼此三聚相似</p>
<p style="text-align: left">
	　　正定聚众生习气不定聚</p>
<p style="text-align: left">
	　　身见邪定聚邪见流生死</p>
<p style="text-align: left">
	　　秋天无云雨人空鸟受苦</p>
<p style="text-align: left">
	　　夏天多雨水烧鬼令受苦</p>
<p style="text-align: left">
	　　佛现世不现悲云雨法雨</p>
<p style="text-align: left">
	　　信<a>法器</a>能得谤法有不闻</p>
<p style="text-align: left">
	　　不护众生。偈言</p>
<p style="text-align: left">
	　　天雨如车轴澍下冲大地</p>
<p style="text-align: left">
	　　雹及礔礰石金刚爆火等</p>
<p style="text-align: left">
	　　不护微细虫山林诸果树</p>
<p style="text-align: left">
	　　草谷稻粮等行人故不雨</p>
<p style="text-align: left">
	　　如来亦如是于粗细众生</p>
<p style="text-align: left">
	　　相应诸方便般若悲云雨</p>
<p style="text-align: left">
	　　诸烦恼习气我邪见众生</p>
<p style="text-align: left">
	　　如是种类等一切智不护</p>
<p style="text-align: left">
	　　为灭苦火。偈言</p>
<p style="text-align: left">
	　　知病离病因取无病修药</p>
<p style="text-align: left">
	　　苦因彼灭道知离触修等</p>
<p style="text-align: left">
	　　无始世生死波<a>流转</a>五道</p>
<p style="text-align: left">
	　　五道中受乐犹如臭烂粪</p>
<p style="text-align: left">
	　　寒热恼等触诸苦毕竟有</p>
<p style="text-align: left">
	　　为令彼除灭降大妙法雨</p>
<p style="text-align: left">
	　　知天中退苦人中追求苦</p>
<p style="text-align: left">
	　　有智者不求人天自在乐</p>
<p style="text-align: left">
	　　慧者信佛语已信者知苦</p>
<p style="text-align: left">
	　　亦复知苦因观灭及知道</p>
<p style="text-align: left">
	　　次说梵天譬喻。偈言</p>
<p style="text-align: left">
	　　梵天过去愿依诸天净业</p>
<p style="text-align: left">
	　　梵天自然现化佛身亦尔</p>
<p style="text-align: left">
	　　梵宫中不动常现于欲界</p>
<p style="text-align: left">
	　　诸天见妙色失五欲境界</p>
<p style="text-align: left">
	　　佛法身不动而常现世间</p>
<p style="text-align: left">
	　　众生见欢喜不乐诸有乐</p>
<p style="text-align: left">
	　　有现不现。偈言</p>
<p style="text-align: left">
	　　从天退入胎现生有父母</p>
<p style="text-align: left">
	　　在家示婴儿习学诸伎艺</p>
<p style="text-align: left">
	　　戏乐及游行<a>出家</a>行苦行</p>
<p style="text-align: left">
	　　现就外道学降伏于天魔</p>
<p style="text-align: left">
	　　成佛转法轮示道入涅槃</p>
<p style="text-align: left">
	　　诸薄福众生不能见如来</p>
<p style="text-align: left">
	　　次说日譬喻。偈言</p>
<p style="text-align: left">
	　　如日光初出普照诸莲华</p>
<p style="text-align: left">
	　　有同一时开亦有一时合</p>
<p style="text-align: left">
	　　佛日亦如是照一切众生</p>
<p style="text-align: left">
	　　有智如华开有罪如华合</p>
<p style="text-align: left">
	　　如日照水华而日无分别</p>
<p style="text-align: left">
	　　佛日亦如是照而无分别</p>
<p style="text-align: left">
	　　次第偈言</p>
<p style="text-align: left">
	　　日初出世间千光次第照</p>
<p style="text-align: left">
	　　先照高大山后照中下山</p>
<p style="text-align: left">
	　　佛日亦如是次第照世间</p>
<p style="text-align: left">
	　　先照诸菩萨后及余众生</p>
<p style="text-align: left">
	　　光明轮不同。偈言</p>
<p style="text-align: left">
	　　色智身二法大悲身如空</p>
<p style="text-align: left">
	　　遍照诸世间故佛不同日</p>
<p style="text-align: left">
	　　日不能遍照诸国土虚空</p>
<p style="text-align: left">
	　　不破无明闇不示何知境</p>
<p style="text-align: left">
	　　放种种诸色光明云罗网</p>
<p style="text-align: left">
	　　示大慈悲体真如妙境界</p>
<p style="text-align: left">
	　　佛入城聚落无眼者得眼</p>
<p style="text-align: left">
	　　见佛得大利亦灭诸恶法</p>
<p style="text-align: left">
	　　无明没诸有邪见黑闇障</p>
<p style="text-align: left">
	　　如来日光照见慧未见处</p>
<p style="text-align: left">
	　　次说摩尼珠譬喻。偈言</p>
<p style="text-align: left">
	　　一时同处住满足所求意</p>
<p style="text-align: left">
	　　摩尼宝<a>无心</a>而满众生愿</p>
<p style="text-align: left">
	　　自在大法王同住于悲心</p>
<p style="text-align: left">
	　　众生种种闻佛心无分别</p>
<p style="text-align: left">
	　　次说响譬喻。偈言</p>
<p style="text-align: left">
	　　譬如诸响声依他而得起</p>
<p style="text-align: left">
	　　自然无分别非内非外住</p>
<p style="text-align: left">
	　　如来声亦尔依他心而起</p>
<p style="text-align: left">
	　　自然无分别非内非外住</p>
<p style="text-align: left">
	　　次说虚空譬喻。偈言</p>
<p style="text-align: left">
	　　无物不可见无观无依止</p>
<p style="text-align: left">
	　　过眼识境界无色不可见</p>
<p style="text-align: left">
	　　空中见高下而空不如是</p>
<p style="text-align: left">
	　　佛中见一切其义亦如是</p>
<p style="text-align: left">
	　　次说地譬喻。偈言</p>
<p style="text-align: left">
	　　一切诸草木依止大地生</p>
<p style="text-align: left">
	　　地无分别心而增长成就</p>
<p style="text-align: left">
	　　众生心善根依止佛地生</p>
<p style="text-align: left">
	　　佛无分别心而增广成就</p>
<p style="text-align: left">
	　　佛声犹如响以无名字说</p>
<p style="text-align: left">
	　　佛身如虚空遍不可见常</p>
<p style="text-align: left">
	　　如依地诸法一切诸妙药</p>
<p style="text-align: left">
	　　遍为诸众生不限于一人</p>
<p style="text-align: left">
	　　依佛地诸法白净妙法药</p>
<p style="text-align: left">
	　　遍为诸众生不限于一人</p>
<p style="text-align: left">
	　　究竟一乘宝性论校量信功德品第十一</p>
<p style="text-align: left">
	　　佛性佛菩提佛法及佛业</p>
<p style="text-align: left">
	　　诸出世净人所不能思议</p>
<p style="text-align: left">
	　　此诸佛境界若有能信者</p>
<p style="text-align: left">
	　　得无量功德胜一切众生</p>
<p style="text-align: left">
	　　以求佛菩提不思议果报</p>
<p style="text-align: left">
	　　得无量功德故胜诸世间</p>
<p style="text-align: left">
	　　若有人能舍魔尼诸珍宝</p>
<p style="text-align: left">
	　　遍布十方界无量佛国土</p>
<p style="text-align: left">
	　　为求佛菩提施与诸法王</p>
<p style="text-align: left">
	　　是人如是施无量恒沙劫</p>
<p style="text-align: left">
	　　若复有人闻妙境界一句</p>
<p style="text-align: left">
	　　闻已复能信过施福无量</p>
<p style="text-align: left">
	　　若有智慧人奉持无上戒</p>
<p style="text-align: left">
	　　身口意业净自然常护持</p>
<p style="text-align: left">
	　　为求佛菩提如是无量劫</p>
<p style="text-align: left">
	　　是人所得福不可得思议</p>
<p style="text-align: left">
	　　若复有人闻妙境界一句</p>
<p style="text-align: left">
	　　闻已复能言过戒福无量</p>
<p style="text-align: left">
	　　若人入禅定焚三界烦恼</p>
<p style="text-align: left">
	　　过天行彼岸无菩提方便</p>
<p style="text-align: left">
	　　若复有人闻妙境界一句</p>
<p style="text-align: left">
	　　闻已复能信过禅福无量</p>
<p style="text-align: left">
	　　无慧人能舍唯得富贵报</p>
<p style="text-align: left">
	　　修持禁戒者得生人天中</p>
<p style="text-align: left">
	　　修行断诸障悲慧不能除</p>
<p style="text-align: left">
	　　慧除烦恼障亦能除智障</p>
<p style="text-align: left">
	　　闻法为慧因是故闻法胜</p>
<p style="text-align: left">
	　　何况闻法已复能生<a>信心</a></p>
<p style="text-align: left">
	　　我此所说法为自心清净</p>
<p style="text-align: left">
	　　依诸如来教修多罗相应</p>
<p style="text-align: left">
	　　若有智慧人闻能信受者</p>
<p style="text-align: left">
	　　我此所说法亦为摄彼人</p>
<p style="text-align: left">
	　　依灯电摩尼日月等诸明</p>
<p style="text-align: left">
	　　一切有眼者皆能见境界</p>
<p style="text-align: left">
	　　依佛法光明慧眼者能见</p>
<p style="text-align: left">
	　　以法有是利故我说此法</p>
<p style="text-align: left">
	　　若一切所说有义有法句</p>
<p style="text-align: left">
	　　能令修<a>行者</a>远离于三界</p>
<p style="text-align: left">
	　　及示寂静法最胜无上道</p>
<p style="text-align: left">
	　　佛说是正经余者颠倒说</p>
<p style="text-align: left">
	　　虽说法句义断三界烦恼</p>
<p style="text-align: left">
	　　无明覆慧眼贪等垢所缚</p>
<p style="text-align: left">
	　　又于佛法中取少分说者</p>
<p style="text-align: left">
	　　世典善言说彼三尚可受</p>
<p style="text-align: left">
	　　何况诸如来远离烦恼垢</p>
<p style="text-align: left">
	　　无漏智慧人所说修多罗</p>
<p style="text-align: left">
	　　以离于诸佛一切世间中</p>
<p style="text-align: left">
	　　更无胜智慧如实知法者</p>
<p style="text-align: left">
	　　如来说了义彼不可思议</p>
<p style="text-align: left">
	　　思者是谤法不识佛意故</p>
<p style="text-align: left">
	　　谤圣及坏法此诸邪思惟</p>
<p style="text-align: left">
	　　烦恼愚痴人妄见所计故</p>
<p style="text-align: left">
	　　故不应执着邪见诸垢法</p>
<p style="text-align: left">
	　　以净衣受色垢腻不可染</p>
<p style="text-align: left">
	　　问曰。以何因缘有此谤法。答曰。偈言</p>
<p style="text-align: left">
	　　愚不信白法邪见及憍慢</p>
<p style="text-align: left">
	　　过去谤法障执着不了义</p>
<p style="text-align: left">
	　　着供养恭敬唯见于邪法</p>
<p style="text-align: left">
	　　远离善知识亲近谤法者</p>
<p style="text-align: left">
	　　乐着小乘法如是等众生</p>
<p style="text-align: left">
	　　不信于大乘故谤诸佛法</p>
<p style="text-align: left">
	　　智者不应畏怨家蛇火毒</p>
<p style="text-align: left">
	　　因陀罗礔礰刀杖诸恶兽</p>
<p style="text-align: left">
	　　虎狼师子等彼但能断命</p>
<p style="text-align: left">
	　　不能令人入可畏阿鼻狱</p>
<p style="text-align: left">
	　　应畏谤深法及谤法知识</p>
<p style="text-align: left">
	　　决定令人入可畏阿鼻狱</p>
<p style="text-align: left">
	　　虽近恶知识恶心出佛血</p>
<p style="text-align: left">
	　　及杀害父母断诸圣人命</p>
<p style="text-align: left">
	　　破坏和合僧及断诸善根</p>
<p style="text-align: left">
	　　以系念正法能解脱彼处</p>
<p style="text-align: left">
	　　若复有余人诽谤甚深法</p>
<p style="text-align: left">
	　　彼人无量劫不可得解脱</p>
<p style="text-align: left">
	　　若人令众生觉信如是法</p>
<p style="text-align: left">
	　　彼是我父母亦是善知识</p>
<p style="text-align: left">
	　　彼人是智者以如来灭后</p>
<p style="text-align: left">
	　　回邪见颠倒令入正道故</p>
<p style="text-align: left">
	　　三宝清净性菩提功德业</p>
<p style="text-align: left">
	　　我略说七种与<a>佛经</a>相应</p>
<p style="text-align: left">
	　　依此诸功德愿于命终时</p>
<p style="text-align: left">
	　　见无量寿佛无边功德身</p>
<p style="text-align: left">
	　　我及余信者既见彼佛已</p>
<p style="text-align: left">
	　　愿得离垢眼成无上菩提◎</p>
<p style="text-align: left">
	　　◎论曰。第一教化品。如向偈中已说。应知此论。广门有十一品。中则七品。略唯一品。初释一品。具摄此论法义体相。应知偈言</p>
<p style="text-align: left">
	　　佛法及众僧性道功德业</p>
<p style="text-align: left">
	　　略说此论体七种金刚句</p>
<p style="text-align: left">
	　　此偈明何义。言金刚者。犹如金刚难可沮坏。所证之义亦复如是。故言金刚。所言句者。以此论句。能与证义为根本故。此明何义。内身证法无言之体。以闻思智难可证得。犹如金刚。名字章句以能诠彼理中证智。随顺正道。能作根本故。名为句。此复何义。有二义故。何谓二义。一难证义。二者因义。是名为义。金刚字句应如是知</p>
<p style="text-align: left">
	　　又何谓为义。何谓为字。义者。则有七种证义。何谓七义。一者佛义。二者法义。三者僧义。四者众生义五者菩提义。六者功德义。七者业义。是名为义。是故经言。又第一义谛者。所谓心缘尚不能知。何况名字章句故。所言字者。随以何等名字。章句。言语。风声。能表。能说。能明。能示。此七种义。是名为字。是故经言。又世谛者。谓世间中所用之事。名字章句言语所说故。又此七种金刚句义。如诸经中广说应知。应云何知依佛义故。如来经中告阿难言。阿难。所言如来者。非可见法。是故眼识不能得见故。依法义故。如来经中告阿难言。阿难。所言法者。非可说事。以是故非耳识所闻故。依僧义故。如来经中告阿难言。阿难。所言僧者。名为无为。是故不可身心供养<a>礼拜</a>赞叹故。依众生义故。如来经中告<a>舍利弗</a>言。<a>舍利</a>弗。言众生者。乃是诸佛如来境界。一切声闻辟支佛等。以正智慧不能观察众生之义。何况能证毛道凡夫。于此义中唯信如来。是故舍利弗。随如来信此众生义。舍利弗。言众生者。即是第一义谛。舍利弗言。第一义谛者。即是众生界。舍利弗言。众生界者。即是如来藏。舍利弗言。如来藏者。即是法身故。依菩提义故。经中说言。世尊言阿耨多罗三藐三菩提者。名涅槃界。世尊言。涅槃界者。即是法身故。依功德义故。如来经中告舍利弗言。舍利弗。如来所说法身义者。过于恒沙不离不脱不思议佛法如来智慧功德。舍利弗。如世间灯。明色及触不离不脱。又如摩尼宝珠。明色形相不离不脱。舍利弗。法身之义亦复如是。过于恒沙不离不脱不思议佛法如来智慧功德故。依业义故。如来经中告文殊师利言。文殊师利。如来不分别。不分别无分别。而自然无分别。如所作业自然行故。如是等名略说七种金刚字句。总摄此论体相应知。是故偈言</p>
<p style="text-align: left">
	　　七种相次第总持自在王</p>
<p style="text-align: left">
	　　菩萨修多罗序分有三句</p>
<p style="text-align: left">
	　　余残四句者在菩萨如来</p>
<p style="text-align: left">
	　　智慧差别分应当如是知</p>
<p style="text-align: left">
	　　此偈明何义。以是七种金刚字句。总摄此论。一切佛法广说其相。如陀罗尼自在王经序分中三句。余四句在彼修多罗菩萨如来法差别分。应知云何序分有初三句。彼修多罗序分中言。婆伽婆平等证一切法。善转法轮。善能教化调伏无量诸弟子众。如是三种根本字句。次第示现佛法僧宝。说彼三宝次第生起成就。应知余四句者。说随顺三宝因。成就三宝因。应知此明何义。以诸菩萨于八地中。十自在为首。具足得一切自在。是故菩萨坐于道场胜妙之处。于一切法中。皆得自在是故经言。婆伽婆平等证一切法故。以诸菩萨住九地时。于一切法中。得为无上最大法师。善知一切诸众生心。到一切众生根机第一彼岸。能断一切众生烦恼习气。是故菩萨成大菩提。是故经言。善转法轮故。以诸菩萨于第十地中。得住无上法王位。后能于一切佛所作业。自然而行。常不休息。是故经言。善能教化调伏无量诸弟子众故。彼善能教化调伏无量诸弟子众。即彼经中次后示现。是故经言。与大<a>比丘</a>众俱。如是乃至复有无量菩萨众俱。如是次第。善能教化声闻位地及佛菩提。善能调伏一切烦恼。如是毕竟有无量功德。又说声闻菩萨诸功德已。次说诸佛如来不可思议三昧境界。又说诸佛如来三昧境界已。次说无垢大宝庄严宝殿成就。又说大宝庄严宝殿成就已。次说大众云集种种供养赞叹如来。雨种种衣。雨种种华。雨种种香。如是等。示现佛宝不思议事。应知又复次说妙法庄严法座。又说妙法庄严法座已。次说法门名字及示现功德。此明法宝功德差别。应如又复次说诸菩萨摩诃萨迭共三昧行境界。示现种种功德。此明僧宝功德差别。应知又复次说如来放大光明授诸菩萨摩诃萨太子法王位职。又复次说与大无畏不怯弱辩才。又复赞叹诸佛如来第一功德。又复次说最上第一大乘之法。示现如实修行彼大乘故。于法中证果即彼三宝无上功德次第差别。序分中义大都已竟。应如是知。已说自在王菩萨修多罗序分中三宝。次说佛性义。有六十种法。清净彼功德。何以故。以有彼清净无量功德性。为清净彼性。修六十种法。为此义故。十地经中。数数说金。以为譬喻。为清净彼佛性义故。又复即于此陀罗尼自在王经中。说如来业已。次说不清净大毗琉璃摩尼宝喻。是故经言。善男子。譬如善巧摩尼宝师。善知清净大摩尼宝。向大摩尼宝性山中。取未清净诸摩尼宝。既取彼宝。以严灰洗。严灰洗已。然后复持黑头发衣。以用揩磨。不以为足。勤未休息。次以辛味饮食汁洗。食汁洗已。然后复持衣缠裹木以用揩磨。不以为足。勤未休息。次后复以大药汁洗。药汁洗已。次后复更持细软衣。以用揩磨。以细软衣。用揩磨已。然后远离铜铁等矿毗琉璃垢。方得说言大琉璃宝。善男子。诸佛如来亦复如是。善知不净诸众生性。知已乃为说无常苦<a>无我</a>不净。为惊怖彼乐世众生。令厌世间。入声闻法中。而佛如来不以为足。勤未休息。次为说空无相无愿。令彼众生少解如来所说法轮。而佛如来不以为足。勤未休息。次复为说不退法轮。次说清净波罗蜜行。谓不见三事。令众生入如来境界。如是依种种因。依种种性。入佛法中。入法中已故。名无上最大<a>福田</a>。又复依此自性清净如来性故。经中偈言</p>
<p style="text-align: left">
	　　譬如石矿中真金不可见</p>
<p style="text-align: left">
	　　能清净者见见佛亦如是</p>
<p style="text-align: left">
	　　向说佛性有六十种净业功德。何谓六十。所谓四种菩萨庄严。八种菩萨光明。十六种菩萨摩诃萨大悲。三十二种诸菩萨业</p>
<p style="text-align: left">
	　　已说佛性义。次说佛菩提。有十六种无上菩提大慈悲心</p>
<p style="text-align: left">
	　　已说佛菩提。次说诸佛如来功德。所谓十力。四无所畏。十八不共法</p>
<p style="text-align: left">
	　　已说功德。次说如来三十二种无上大业。如是七种金刚句义。彼修多罗广说体相。如是应知。问曰。此七种句有何次第。答曰偈言</p>
<p style="text-align: left">
	　　从佛次有法次法复有僧</p>
<p style="text-align: left">
	　　僧次无碍性从性次有智</p>
<p style="text-align: left">
	　　十力等功德为一切众生</p>
<p style="text-align: left">
	　　而作利益业有如是次第</p>
<p style="text-align: left">
	　　已说一品具摄此论法义体相。次说七品具摄此论法义体相。解释偈义应知归敬三宝者。此明何义。所有如来教化众生。彼诸众生归依于佛。尊敬如来。归依于法。尊敬如来。归依于僧。依于三宝。说十二偈。初明佛宝。故说四偈◎</p>
				</div></div><hr><script charset='utf-8' src='../../js/footer.js'></script></body></html>