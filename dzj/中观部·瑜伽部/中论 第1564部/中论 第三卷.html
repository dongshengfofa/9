<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修中论 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>中论 第三卷</center></div><div class='fo'><center>经文出处:来自无量光明网</center><br/><br>
<p>　　<a>龙树菩萨</a>造梵志青目释</p>
<p>　　姚秦<a>三藏</a>鸠摩罗什译</p>
<h2>观有无品第十五（十一偈）</h2>
<p>　　问曰。诸法各有性。以有力用故。如瓶有瓶性布有布性。是性众缘合时则出。答曰</p>
<p style="text-align: center">　　众缘中有性　　是事则不然</p>
<p style="text-align: center">　　性从众缘出　　即名为作法</p>
<p>　　若诸法有性。不应从众缘出。何以故。若从众缘出。即是作法无有定性。问曰。若诸法性从众缘作。有何咎。答曰</p>
<p style="text-align: center">　　性若是作者　　云何有此义</p>
<p style="text-align: center">　　性名为无作　　不待异法成</p>
<p>　　如金杂铜则非真金。如是若有性则不须众缘。若从众缘出当知无真性。又性若决定。不应待他出。非如长短彼此无定性故待他而有。问曰。诸法若无自性。应有他性。答曰</p>
<p style="text-align: center">　　法若无自性　　云何有他性</p>
<p style="text-align: center">　　自性于他性　　亦名为他性</p>
<p>　　诸法性众缘作故。亦因待成故无自性。若尔者。他性于他亦是自性。亦从众缘生相待故。亦无无故。云何言诸法从他性生。他性亦是自性故。问曰。若离自性他性有诸法。有何咎。答曰</p>
<p style="text-align: center">　　离自性他性　　何得更有法</p>
<p style="text-align: center">　　若有自他性　　诸法则得成</p>
<p>　　汝说离自性他性有法者。是事不然。若离自性他性则无有法。何以故。有自性他性法则成。如瓶体是自性依物是他性。问曰。若以自性他性破有者。今应有无。答曰</p>
<p style="text-align: center">　　有若不成者　　无云何可成</p>
<p style="text-align: center">　　因有有法故　　有坏名为无</p>
<p>　　若汝已受有不成者。亦应受无亦无。何以故。有法坏败故名无。是无因有坏而有。复次</p>
<p style="text-align: center">　　若人见有无　　见自性他性</p>
<p style="text-align: center">　　如是则不见　　<a>佛法</a>真实义</p>
<p>　　若人深着诸法。必求有见。若破自性则见他性。若破他性则见有。若破有则见无。若破无则迷惑。若利根着心薄者。知灭诸见安隐故。更不生四种戏论。是人则见佛法真实义。是故说上偈。复次</p>
<p style="text-align: center">　　佛能灭有无　　如化迦旃延</p>
<p style="text-align: center">　　经中之所说　　离有亦离无</p>
<p>　　删陀迦旃延经中。佛为说<a>正见</a>义离有离无。若诸法中少决定有者。佛不应破有无。若破有则人谓为无。佛通达诸<a>法相</a>故。说二俱无。是故汝应舍有无见。复次</p>
<p style="text-align: center">　　若法实有性　　后则不应异</p>
<p style="text-align: center">　　性若有异相　　是事终不然</p>
<p>　　若诸法决定有性。终不应变异。何以故。若定有自性。不应有异相。如上真金喻。今现见诸法有异相故。当知无有定相。复次</p>
<p style="text-align: center">　　若法实有性　　云何而可异</p>
<p style="text-align: center">　　若法实无性　　云何而可异</p>
<p>　　若法定有性。云何可变异。若无性则无自体。云何可变异。复次</p>
<p style="text-align: center">　　定有则着常　　定无则着断</p>
<p style="text-align: center">　　是故有智者　　不应著有无</p>
<p>　　若法定有有相。则终无无相。是即为常。何以故。如说三世者。未来中有法相。是法来至现在。转入过去。不舍本相。是则为常。又说因中先有果。是亦为常。若说定有无。是无必先有今无。是则为断灭。断灭名无相续。因由是二见。即远离佛法。问曰。何故因有生常见。因无生断见。答曰</p>
<p style="text-align: center">　　若法有定性　　非无则是常</p>
<p style="text-align: center">　　先有而今无　　是则为断灭</p>
<p>　　若法性定有。则是有相非无相。终不应无。若无则非有。即为无法。先已说过故。如是则堕常见。若法先有。败坏而无者。是名断灭。何以故。有不应无故。汝谓有无各有定相故。若有断常见者。则无罪福等破<a>世间</a>事是故应舍</p>
<h2>中论观缚解品第十六（十偈）</h2>
<p>　　问曰。<a>生死</a>非都无根本。于中应有众生往来若诸行往来。汝以何因缘故。说众生及诸行尽空无有往来。答曰</p>
<p style="text-align: center">　　诸行往来者　　常不应往来</p>
<p style="text-align: center">　　无常亦不应　　众生亦复然</p>
<p>　　诸行往来<a>六道</a>生死中者。为常相往来。为无常相往来。二俱不然。若常相往来者。则无生死相续。以决定故。自性住故。若以无常往来者。亦无往来生死相续。以不决定故。无自性故。若众生往来者。亦有如是过。复次</p>
<p style="text-align: center">　　若众生往来　　阴界诸入中</p>
<p style="text-align: center">　　五种求尽无　　谁有往来者</p>
<p>　　生死阴界入即是一义。若众生于此阴界入中往来者。是众生于燃可燃品中。五种求不可得。谁于阴界入中而有往来者。复次</p>
<p style="text-align: center">　　若从身至身　　往来即无身</p>
<p style="text-align: center">　　若其无有身　　则无有往来</p>
<p>　　若众生往来。为有身往来。为无身往来。二俱不然。何以故。若有身往来。从一身至一身。如是则往来者无身。又若先已有身。不应复从身至身。若先无身则无有。若无有云何有生死往来。问曰。经说有<a>涅槃</a>灭一切苦。是灭应诸行灭若众生灭。答曰。二俱不然。何以故</p>
<p style="text-align: center">　　诸行若灭者　　是事终不然</p>
<p style="text-align: center">　　众生若灭者　　是事亦不然</p>
<p>　　汝说若诸行灭若众生灭。是事先已答。诸行无有性。众生亦种种推求生死往来不可得。是故诸行不灭。众生亦不灭。问曰。若尔者则无缚无解。根本不可得故。答曰</p>
<p style="text-align: center">　　诸行生灭相　　不缚亦不解</p>
<p style="text-align: center">　　众生如先说　　不缚亦不解</p>
<p>　　汝谓诸行及众生有缚解者。是事不然。诸行念念生灭故。不应有缚解。众生先说五种推求不可得。云何有缚解。复次</p>
<p style="text-align: center">　　若身名为缚　　有身则不缚</p>
<p style="text-align: center">　　无身亦不缚　　于何而有缚</p>
<p>　　若谓五阴身名为缚。若众生先有五阴。则不应缚。何以故。一人有二身故。无身亦不应缚。何以故。若无身则无五阴。无五阴则空。云何可缚。如是第三更无所缚。复次</p>
<p style="text-align: center">　　若可缚先缚　　则应缚可缚</p>
<p style="text-align: center">　　而先实无缚　　余如去来答</p>
<p>　　若谓可缚先有缚。则应缚可缚。而实离可缚先无缚。是故不得言众生有缚。或言。众生是可缚。五阴是缚。或言。五阴中诸烦恼是缚。余五阴是可缚。是事不然。何以故。若离五阴先有众生者。则应以五阴缚众生。而实离五阴无别众生。若离五阴别有烦恼者则应以烦恼缚五阴。而实离五阴无别烦恼。复次如去来品中说。已去不去。未去不去。去时不去。如是未缚不缚。缚已不缚。缚时不缚。复次亦无有解。何以故</p>
<p style="text-align: center">　　缚者无有解　　无缚亦无解</p>
<p style="text-align: center">　　缚时有解者　　缚解则一时</p>
<p>　　缚者无有解。何以故。已缚故。无缚亦无解。何以故。无缚故。若谓缚时有解。则缚解一时。是事不然。又缚解相违故。问曰。有人<a>修道</a>现入涅槃得<a>解脱</a>。云何言无。答曰</p>
<p style="text-align: center">　　若不受诸法　　我当得涅槃</p>
<p style="text-align: center">　　若人如是者　　还为受所缚</p>
<p>　　若人作是念。我离受得涅槃。是人即为受所缚。复次</p>
<p style="text-align: center">　　不离于生死　　而别有涅槃</p>
<p style="text-align: center">　　实相义如是　　云何有分别</p>
<p>　　诸法实相第一义中。不说离生死别有涅槃。如经说。涅槃即生死。生死即涅槃。如是诸法实相中。云何言是生死是涅槃</p>
<h2>中论观业品第十七（三十三偈）</h2>
<p>　　问曰。汝虽种种破诸法。而业决定有。能令一切众生受果报。如经说。一切众生皆随业而生。恶者入<a>地狱</a>。修福者生天。行道者得涅槃。是故一切法不应空。所谓业者</p>
<p style="text-align: center">　　人能降伏心　　利益于众生</p>
<p style="text-align: center">　　是名为慈善　　二世果报种</p>
<p>　　人有三毒。为恼他故生。行善者先自灭恶。是故说降伏其心利益他人。利益他者。行布施持戒忍辱等不恼众生。是名利益他。亦名慈善福德。亦名今世后世乐果种子。复次</p>
<p style="text-align: center">　　大圣说二业　　思与从思生</p>
<p style="text-align: center">　　是业别相中　　种种分别说</p>
<p>　　大圣略说业有二种。一者思。二者从思生。是二业如阿毗昙中广说。</p>
<p style="text-align: center">　　佛所说思者　　所谓意业是</p>
<p style="text-align: center">　　所从思生者　　即是身口业</p>
<p>　　思是心数法。诸心数法中能发起有所作故名业。因是思故起外身口业。虽因余心心数法有所作。但思为所作本。故说思为业。是业今当说相</p>
<p style="text-align: center">　　身业及口业　　作与无作业</p>
<p style="text-align: center">　　如是四事中　　亦善亦不善</p>
<p style="text-align: center">　　从用生福德　　罪生亦如是</p>
<p style="text-align: center">　　及思为七法　　能了诸业相</p>
<p>　　口业者四种口业。身业者。三种身业。是七种业有二种差别。有作有无作。作时名作业。作已常随逐生名无作业。是二种有善不善。不善名不止恶。善名止恶。复有从用生福德。如施主施受者。若受者受用。施主得二种福。一从施生。二从用生。如人以箭射人。若箭杀人有二种罪。一者从射生。二者从<a>杀生</a>。若射不杀。射者但得射罪。无杀罪。是故偈中说罪福从用生。如是名为六种业。第七名思。是七种即是分别业相。是业有今世后世果报。是故决定有业有果报故。诸法不应空。答曰</p>
<p style="text-align: center">　　业住至受报　　是业即为常</p>
<p style="text-align: center">　　若灭即无业　　云何生果报</p>
<p>　　业若住至受果报。即为是常。是事不然。何以故。业是生灭相。一念尚不住。何况至果报。若谓业灭。灭则无。云何能生果报。问曰</p>
<p style="text-align: center">　　如芽等相续　　皆从种子生</p>
<p style="text-align: center">　　从是而生果　　离种无相续</p>
<p style="text-align: center">　　从种有相续　　从相续有果</p>
<p style="text-align: center">　　先种后有果　　不断亦不常</p>
<p style="text-align: center">　　如是从初心　　心法相续生</p>
<p style="text-align: center">　　从是而有果　　离心无相续</p>
<p style="text-align: center">　　从心有相续　　从相续有果</p>
<p style="text-align: center">　　先业后有果　　不断亦不常</p>
<p>　　如从谷有芽。从芽有茎叶等相续。从是相续而有果生。离种无相续生。是故从谷子有相续。从相续有果。先种后有果。故不断亦不常。如谷种喻。业果亦如是。初心起罪福。犹如谷种。因是心。余心心数法相续生。乃至果报。先业后果故不断亦不常。若离业有果报。则有断常。是善业因缘果报者。所谓</p>
<p style="text-align: center">　　能成福德者　　是十白业道</p>
<p style="text-align: center">　　二世五欲乐　　即是白业报</p>
<p>　　白名善净。成福德因缘者。从是十白业道。生不杀不盗不邪淫不妄语不两舌不恶口不无益语不嫉不恚不邪见。是名为善。从身口意生是果报者。得今世名利。后世<a>天人</a>中贵处生。布施恭敬等虽有种种福德。略说则摄在十善道中。答曰</p>
<p style="text-align: center">　　若如汝分别　　其过则甚多</p>
<p style="text-align: center">　　是故汝所说　　于义则不然</p>
<p>　　若以业果报相续故。以谷子为喻者。其过甚多。但此中不广说。汝说谷子喻者。是喻不然。何以故。谷子有触有形。可见有相续。我思惟是事。尚未受此言。况心及业。无触无形不可见。生灭不住欲以相续。是事不然。复次从谷子有芽等相续者。为灭已相续。为不灭相续。若谷子灭已相续者。则为无因。若谷子不灭而相续者。从是谷子常生诸谷。若如是者。一谷子则生一切世间谷。是事不然。是故业果报相续则不然。问曰</p>
<p style="text-align: center">　　今当复更说　　顺业果报义</p>
<p style="text-align: center">　　诸佛辟支佛　　贤圣所称叹</p>
<p>　　所谓</p>
<p style="text-align: center">　　不失法如券　　业如负财物</p>
<p style="text-align: center">　　此性则无记　　分别有四种</p>
<p style="text-align: center">　　见谛所不断　　但思惟所断</p>
<p style="text-align: center">　　以是不失法　　诸业有果报</p>
<p style="text-align: center">　　若见谛所断　　而业至相似</p>
<p style="text-align: center">　　则得破业等　　如是之过咎</p>
<p style="text-align: center">　　一切诸行业　　相似不相似</p>
<p style="text-align: center">　　一界初受身　　尔时报独生</p>
<p style="text-align: center">　　如是二种业　　现世受果报</p>
<p style="text-align: center">　　或言受报已　　而业犹故在</p>
<p style="text-align: center">　　若度果已灭　　若死已而灭</p>
<p style="text-align: center">　　于是中分别　　有漏及无漏</p>
<p>　　不失法者。当知如券。业者如取物。是不失法。欲界系<a>色界</a>系无色界系亦不系。若分别善不善无记中。但是无记。是无记义阿毗昙中广说。见谛所不断。从一果至一果。于中思惟所断。是以诸业。以不失法故果生。若见谛所断而业至相似。则得破业过。是事阿毗昙中广说。复次不失法者。于一界诸业相似不相似。初受身时果报独生。于现在身从业更生业。是业有二种。随重而受报。或有言。是业受报已业犹在。以不念念灭故。若度果已灭。若死已而灭者。须陀洹等度果已而灭。诸凡夫及阿<a>罗汉</a>死已而灭。于此中分别有漏及无漏者。从须陀洹等诸贤圣。有漏无漏等应分别。答曰。是义俱不离断常过。是故亦不应受。问曰。若尔者。则无业果报。答曰</p>
<p style="text-align: center">　　虽空亦不断　　虽有亦不常</p>
<p style="text-align: center">　　业果报不失　　是名佛所说</p>
<p>　　此论所说义。离于断常。何以故。业毕竟空寂灭相。自性离有何法可断何法可失。颠倒因缘故往来生死。亦不常。何以故。若法从颠倒起。则是虚妄无实。无实故非常。复次贪着颠倒不知实相故。言业不失。此是佛所说。复次</p>
<p style="text-align: center">　　诸业本不生　　以无定性故</p>
<p style="text-align: center">　　诸业亦不灭　　以其不生故</p>
<p style="text-align: center">　　若业有性者　　是则名为常</p>
<p style="text-align: center">　　不作亦名业　　常则不可作</p>
<p style="text-align: center">　　若有不作业　　不作而有罪</p>
<p style="text-align: center">　　不断于梵行　　而有不净过</p>
<p style="text-align: center">　　是则破一切　　世间语言法</p>
<p style="text-align: center">　　作罪及作福　　亦无有差别</p>
<p style="text-align: center">　　若言业决定　　而自有性者</p>
<p style="text-align: center">　　受于果报已　　而应更复受</p>
<p style="text-align: center">　　若诸世间业　　从于烦恼生</p>
<p style="text-align: center">　　是烦恼非实　　业当何有实</p>
<p>　　第一义中诸业不生。何以故。无性故。以不生因缘故则不灭。非以常故不灭。若不尔者。业性应决定有。若业决定有性。则为是常。若常则是不作业。何以故。常法不可作故。复次若有不作业者。则他人作罪此人受报。又他人断梵行而此人有罪。则破世俗法。若先有者。冬不应思为春事。春不应思为夏事。有如是等过。复次作福及作罪者。则无有别异。起布施持戒等业。名为作福。起杀盗等业。名为作罪。若不作而有业。则无有分别。复次是业若决定有性。则一时受果报已。复应更受。是故汝说以不失法故有业报。则有如是等过。复次若业从烦恼起。是烦恼无有决定。但从忆想分别有。若诸烦恼无实。业云何有实。何以故。因无性故业亦无性。问曰。若诸烦恼及业无性不实。今果报身现有。应是实。答曰。</p>
<p style="text-align: center">　　诸烦恼及业　　是说身因缘</p>
<p style="text-align: center">　　烦恼诸业空　　何况于诸身</p>
<p>　　诸贤圣说。烦恼及业是身因缘。是中爱能润生。业能生上中下好丑贵贱等果报。今诸烦恼及业。种种推求无有决定。何况诸身有决定果。随因缘故。问曰。汝虽种种因缘破业及果报。而经说。有起业者。起业者有故。有业有果报。如说</p>
<p style="text-align: center">　　无明之所蔽　　爱结之所缚</p>
<p style="text-align: center">　　而于本作者　　不即亦不异</p>
<p>　　无始经中说。众生为无明所覆。爱结所缚。于无始生死中。往来受种种苦乐。今受者于先作者。不即是亦不异。若即是人作罪受牛形。则人不作牛。牛不作人。若异则失业果报堕于无因。无因则断灭。是故今受者于先作者。不即是亦不异。答曰</p>
<p style="text-align: center">　　业不从缘生　　不从非缘生</p>
<p style="text-align: center">　　是故则无有　　能起于业者</p>
<p style="text-align: center">　　无业无作者　　何有业生果</p>
<p style="text-align: center">　　若其无有果　　何有受果者</p>
<p>　　若无业无作业者。何有从业生果报。若无果报。云何有受果报者。业有三种。五阴中假名人是作者。是业于<a>善恶</a>处生。名为果报。若起业者尚无。何况有业有果报及受果报者。问曰。汝虽种种破业果报及起业者。而今现见众生作业受果报。是事云何。答曰</p>
<p style="text-align: center">　　如<a>世尊</a><a>神通</a>　　所作变化人</p>
<p style="text-align: center">　　如是变化人　　复变作化人</p>
<p style="text-align: center">　　如初变化人　　是名为作者</p>
<p style="text-align: center">　　变化人所作　　是则名为业</p>
<p style="text-align: center">　　诸烦恼及业　　作者及果报</p>
<p style="text-align: center">　　皆如幻与梦　　如炎亦如向</p>
<p>　　如佛神通力所作化人。是化人复化作化人。如化人无有实事但可眼见。又化人口业<a>说法</a>。身业布施等。是业虽无实而可眼见。如是生死身作者及业。亦应如是知。诸烦恼者。名为三毒。分别有九十八使九结十缠六垢等无量诸烦恼。业名为身口意业。今世后世分别有善不善无记。苦报乐报不苦不乐报。现报业生报业后报业。如是等无量作者。名为能起诸烦恼业能受果报者。果报名从善恶业生无记五阴。如是等诸业皆空无性。如幻如梦。如炎如向		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>中论观法品第十八（十二偈）</h2>
<p>　　问曰。若诸法尽毕竟空无生无灭。是名诸法实相者。云何入。答曰。灭我我所著故。得一切法空。<a>无我</a>慧名为入。问曰。云何知诸法无我。答曰</p>
<p style="text-align: center">　　若我是五阴　　我即为生灭</p>
<p style="text-align: center">　　若我异五阴　　则非五阴相</p>
<p style="text-align: center">　　若无有我者　　何得有我所</p>
<p style="text-align: center">　　灭我我所故　　名得无我智</p>
<p style="text-align: center">　　得无我智者　　是则名实观</p>
<p style="text-align: center">　　得无我智者　　是人为希有</p>
<p style="text-align: center">　　内外我我所　　尽灭无有故</p>
<p style="text-align: center">　　诸受即为灭　　受灭则身灭</p>
<p style="text-align: center">　　业烦恼灭故　　名之为解脱</p>
<p style="text-align: center">　　业烦恼非实　　入空戏论灭</p>
<p style="text-align: center">　　诸佛或说我　　或说于无我</p>
<p style="text-align: center">　　诸法实相中　　无我无非我</p>
<p style="text-align: center">　　诸法实相者　　心行言语断</p>
<p style="text-align: center">　　无生亦无灭　　寂灭如涅槃</p>
<p style="text-align: center">　　一切实非实　　亦实亦非实</p>
<p style="text-align: center">　　非实非非实　　是名诸佛法</p>
<p style="text-align: center">　　自知不随他　　寂灭无戏论</p>
<p style="text-align: center">　　无异无分别　　是则名实相</p>
<p style="text-align: center">　　若法从缘生　　不即不异因</p>
<p style="text-align: center">　　是故名实相　　不断亦不常</p>
<p style="text-align: center">　　不一亦不异　　不常亦不断</p>
<p style="text-align: center">　　是名诸世尊　　<a>教化</a><a>甘露</a>味</p>
<p style="text-align: center">　　若佛不出世　　佛法已灭尽</p>
<p style="text-align: center">　　诸辟支佛智　　从于远离生</p>
<p>　　有人说神。应有二种。若五阴即是神。若离五阴有神。若五阴是神者神则生灭相。如偈中说。若神是五阴即是生灭相。何以故。生已坏败故。以生灭相故。五阴是无常。如五阴无常。生灭二法亦是无常。何以故。生灭亦生已坏败故无常。神若是五阴。五阴无常故。神亦应无常生灭相。但是事不然。若离五阴有神。神即无五阴相。如偈中说。若神异五阴。则非五阴相。而离五阴更无有法。若离五阴有法者。以何相何法而有。若谓神如<a>虚空</a>离五阴而有者。是亦不然。何以故。破六种品中已破。虚空无有法名为虚空。若谓以有信故有神。是事不然。何以故。信有四种。一现事可信。二名比知可信。如见烟知有火。三名譬喻可信。如国无鍮石喻之如金。四名贤圣所说故可信。如说有地狱有天有郁单曰。无有见者。信<a>圣人</a>语故知。是神于一切信中不可得。现事中亦无。比知中亦无。何以故。比知。名先见故后比类而知。如人先见火有烟。后但见烟则知有火。神义不然。谁能先见神与五阴合。后见五阴知有神。若谓有三种比知。一者如本。二者如残。三者共见。如本。名先见火有烟。今见烟知如本有火。如残。名如炊饭一粒熟知余者皆熟。共见。名如眼见人从此去到彼亦见其去。日亦如是。从东方出至西方。虽不见去以人有去相故。知日亦有去。如是苦乐憎爱觉知等。亦应有所依。如见人民知必依王。是事皆不然。何以故。共相信先见人与去法合而至余方。后见日到余方故知有去法。无有先见五阴与神合后见五阴知有神。是故共相比知中亦无神。圣人所说中亦无神。何以故。圣人所说。皆先眼见而后说。又诸圣人说余事可信故。当知说地狱等亦可信。而神不尔。无有先见神而后说者。是故于四信等诸信中。求神不可得。求神不可得故无。是故离五阴无别神。复次破根品中。见见者可见破故。神亦同破。又眼见粗法尚不可得。何况虚妄忆想等而有神。是故知无我。因有我故有我所。若无我则无我所。修习八圣道分。灭我我所因缘故。得无我无我所决定智慧</p>
<p>　　又无我无我所者。于第一义中亦不可得。无我无我所者。能真见诸法。凡夫人以我我所障慧眼故。不能见实。今圣人无我我所故。诸烦恼亦灭。诸烦恼灭故。能见诸法实相。内外我我所灭故诸受亦灭。诸受灭故无量后身皆亦灭。是名说无余涅槃。问曰。有余涅槃云何。答曰。诸烦恼及业灭故。名心得解脱。是诸烦恼业。皆从忆想分别生无有实。诸忆想分别皆从戏论生。得诸法实相毕竟空。诸戏论则灭。是名说有余涅槃。实相法如是。诸佛以一切智观众生故。种种为说。亦说有我亦说无我。若心未熟者。未有涅槃分。不知畏罪。为是等故说有我。又有得道者。知诸法空但假名有我。为是等故说我无咎。又有布施持戒等福德。厌离生死苦恼畏涅槃永灭。是故佛为是等说无我。诸法但因缘和合。生时空生。灭时空灭。是故说无我。但假名说有我。又得道者。知无我不堕断灭故说无我无咎。是故偈中说。诸佛说有我亦说于无我。若于真实中不说我非我。问曰。若无我是实。但以世俗故说有我。有何咎。答曰。因破我法有无我。我决定不可得。何有无我。若决定有无我。则是断灭生于贪着。如般若中说<a>菩萨</a>有我亦非行。无我亦非行。问曰。若不说我非我空不空。佛法为何所说。答曰。佛说诸法实相。实相中无语言道。灭诸心行。心以取相缘。生以先世业果报故有。不能实见诸法。是故说心行灭。问曰。若诸凡夫心不能见实。圣人心应能见实。何故说一切心行灭。答曰。诸法实相即是涅槃。涅槃名灭。是灭为向涅槃故亦名为灭。若心是实。何用空等解脱门。诸<a>禅定</a>中。何故以灭尽定为第一。又亦终归无余涅槃。是故当知。一切心行皆是虚妄。虚妄故应灭。诸法实相者。出诸心数法。无生无灭寂灭相。如涅槃。问曰经中说。诸法先来寂灭相即是涅槃。何以言如涅槃。答曰。着法者。分别法有二种。是世间是涅槃。说涅槃是寂灭不说世间是寂灭。此论中说一切法性空寂灭相。为着法者不解故。以涅槃为喻。如汝说涅槃相空无相寂灭无戏论。一切世间法亦如是</p>
<p>　　问曰。若佛不说我非我。诸心行灭。言语道断者。云何令人知诸法实相。答曰。诸佛无量方便力。诸法无决定相。为度众生或说一切实。或说一切不实。或说一切实不实。或说一切非实非不实。一切实者。推求诸法实性。皆入第一义平等一相。所谓无相。如诸流异色异味入于大海则一色一味。一切不实者。诸法未入实相时。各各分别观皆无有实。但众缘合故有。一切实不实者。众生有三品有上中下。上者观诸法相非实非不实。中者观诸法相一切实一切不实。下者智力浅故。观诸法相少实少不实。观涅槃无为法不坏故实。观生死有为法虚伪故不实。非实非不实者。为破实不实故。说非实非不实。问曰。佛于余处。说离非有非无。此中何以言非有非无是佛所说。答曰。余处为破四种贪着故说。而此中于四句无戏论。闻佛说则得道。是故言非实非不实。问曰。知佛以是四句因缘说。又得诸法实相者以何相可知。又实相云何。答曰。若能不随他。不随他者。若外道虽现神力说是道是非道。自信其心而不随之。乃至变身虽不知非佛。善解实相故心不可回。此中无法可取可舍故。名寂灭相。寂灭相故。不为戏论所戏论。戏论有二种。一者爱论。二者见论。是中无此二戏论。二戏论无故。无忆想分别。无别异相。是名实相。问曰。若诸法尽空。将不堕断灭耶。又不生不灭或堕常耶。答曰不然。先说实相无戏论。心相寂灭言语道断。汝今贪着取相。于实相法中见断常过。得实相者。说诸法从众缘生。不即是因亦不异因。是故不断不常。若果异因则是断。若不异因则是常。问曰。若如是解有何等利。答曰。若行道者。能通达如是义。则于一切法。不一不异不断不常。若能如是。即得灭诸烦恼戏论。得常乐涅槃。是故说诸佛以甘露味教化。如世间言得天甘露浆。则无老病死无诸衰恼。此实相法是真甘露味。佛说实相有三种。若得诸法实相。灭诸烦恼。名为声闻法。若生大悲发无上心。名为大乘。若佛不出世。无有佛法时。辟支佛因远离生智。若佛度众生已。入无余涅槃。遗法灭尽。先世若有应得道者。少观厌离因缘。独入山林远离愦闹得道。名辟支佛</p>
<h2>中论观时品第十九（六偈）</h2>
<p>　　问曰。应有时以因待故成。因有过去时。则有未来现在时。因现在时。有过去未来时。因未来时。有过去现在时。上中下一异等法。亦相因待故有。答曰</p>
<p style="text-align: center">　　若因过去时　　有未来现在</p>
<p style="text-align: center">　　未来及现在　　应在过去时</p>
<p>　　若因过去时。有未来现在时者。则过去时中。应有未来现在时。何以故。随所因处有法成。是处应有是法。如因灯有明成。随有灯处应有明。如是因过去时。成未来现在时者。则过去时中。应有未来现在时。若过去时中。有未来现在时者。则三时尽名过去时。何以故。未来现在时。在过去时中故。若一切时尽过去者。则无未来现在时。尽过去故。若无未来现在时。亦应无过去时。何以故。过去时因未来现在时故。名过去时。如因过去时成未来现在时。如是亦应因未来现在时成过去时。今无未来现在时故。过去时亦应无。是故先说。因过去时成未来现在时。是事不然。若谓过去时中无未来现在时。而因过去时成未来现在时。是事不然。何以故</p>
<p style="text-align: center">　　若过去时中　　无未来现在</p>
<p style="text-align: center">　　未来现在时　　云何因过去</p>
<p>　　若未来现在时。不在过去时中者。云何因过去时。成未来现在时。何以故。若三时各异相。不应相因待成。如瓶衣等物各自别成不相因待。而今不因过去时。则未来现在时不成。不因现在时。则过去未来时不成。不因未来时。则过去现在时不成。汝先说过去时中。虽无未来现在时。而因过去时。成未来现在时者。是事不然。问曰。若不因过去时。成未来现在时。而有何咎。答曰</p>
<p style="text-align: center">　　不因过去时　　则无未来时</p>
<p style="text-align: center">　　亦无现在时　　是故无二时</p>
<p>　　不因过去时。则不成未来现在时。何以故。若不因过去时。有现在时者。于何处有现在时。未来亦如是。于何处有未来时。是故不因过去时。则无未来现在时。如是相待有故。实无有时</p>
<p style="text-align: center">　　以如是义故　　则知余二时</p>
<p style="text-align: center">　　上中下一异　　是等法皆无</p>
<p>　　以如是义故。当知余未来现在亦应无。及上中下一异等诸法亦应皆无。如因上有中下。离上则无中下。若离上有中下。则不应相因待。因一故有异。因异故有一。若一实有不应因异而有。若异实有。不应因一而有。如是等诸法。亦应如是破。问曰。如有岁月日须臾等差别故知有时。答曰</p>
<p style="text-align: center">　　时住不可得　　时去亦叵得</p>
<p style="text-align: center">　　时若不可得　　云何说时相</p>
<p style="text-align: center">　　因物故有时　　离物何有时</p>
<p style="text-align: center">　　物尚无所有　　何况当有时</p>
<p>　　时若不住不应可得。时住亦无。若时不可得。云何说时相。若无时相则无时。因物生故则名时。若离物则无时。上来种种因缘破诸物。物无故何有时</p>
<h2>中论观因果品第二十（二十四偈）</h2>
<p>　　问曰。众因缘和合现有果生故。当知是果从众缘和合有。答曰</p>
<p style="text-align: center">　　若众缘和合　　而有果生者</p>
<p style="text-align: center">　　和合中已有　　何须和合生</p>
<p>　　若谓众因缘和合有果生。是果则和合中已有。而从和合生者。是事不然。何以故。果若先有定体。则不应从和合生。问曰。众缘和合中虽无果。而果从众缘生者。有何咎。答曰</p>
<p style="text-align: center">　　若众缘和合　　是中无果者</p>
<p style="text-align: center">　　云何从众缘　　和合而果生</p>
<p>　　若从众缘和合则果生者。是和合中无果。而从和合生。是事不然。何以故。若物无自性。是物终不生复次</p>
<p style="text-align: center">　　若众缘和合　　是中有果者</p>
<p style="text-align: center">　　和合中应有　　而实不可得</p>
<p>　　若从众缘和合中有果者。若色应可眼见。若非色应可意知。而实和合中果不可得。是故和合中有果。是事不然。复次</p>
<p style="text-align: center">　　若众缘和合　　是中无果者</p>
<p style="text-align: center">　　是则众因缘　　与非因缘同</p>
<p>　　若众缘和合中无果者。则众因缘即同非因缘。如乳是酪因缘。若乳中无酪。水中亦无酪。若乳中无酪则与水同。不应言但从乳出。是故众缘和合中无果者。是事不然。问曰。因为果作因已灭。而有因果。无如是咎。答曰</p>
<p style="text-align: center">　　若因与果因　　作因已而灭</p>
<p style="text-align: center">　　是因有二体　　一与一则灭</p>
<p>　　若因与果作因已而灭者是因则有二体。一谓与因。二谓灭因。是事不然。一法有二体故。是故因与果作因已而灭。是事不然。问曰。若谓因不与果作因已而灭。亦有果生。有何咎。答曰</p>
<p style="text-align: center">　　若因不与果　　作因已而灭</p>
<p style="text-align: center">　　因灭而果生　　是果则无因</p>
<p>　　若是因不与果。作因已而灭者。则因灭已而果生。是果则无因。是事不然。何以故。现见一切果。无有无因生者。是故汝说因不与果作因已而灭亦有果生者。是事不然。问曰。众缘合时而有果生者。有何咎。答曰</p>
<p style="text-align: center">　　若众缘合时　　而有果生者</p>
<p style="text-align: center">　　生者及可生　　则为一时俱</p>
<p>　　若众缘合时有果生者。则生者可生即一时俱。但是事不尔何以故。如父子不得一时生。是故汝说众缘合时有果生者。是事不然。问曰。若先有果生。而后众缘合。有何咎。答曰</p>
<p style="text-align: center">　　若先有果生　　而后众缘合</p>
<p style="text-align: center">　　此即离因缘　　名为无因果</p>
<p>　　若众缘未合。而先有果生者。是事不然。果离因缘故。则名无因果。是故汝说众缘未合时先有果生者。是事则不然。问曰。因灭变为果者。有何咎。答曰</p>
<p style="text-align: center">　　若因变为果　　因即至于果</p>
<p style="text-align: center">　　是则前生因　　生已而复生</p>
<p>　　因有二种。一者前生。二者共生。若因灭变为果。是前生因应还更生。但是事不然。何以故。已生物不应更生。若谓是因即变为果。是亦不然。何以故。若即是不名为变。若变不名即是。问曰。因不尽灭但名字灭。而因体变为果。如泥团变为瓶。失泥团名而瓶名生。答曰。泥团先灭而有瓶生。不名为变。又泥团体不独生。瓶瓫瓮等皆从泥中出。若泥团但有名。不应变为瓶。变名如乳变为酪。是故汝说因名虽灭而变为果。是事不然。问曰。因虽灭失而能生果。是故有果。无如是咎。答曰</p>
<p style="text-align: center">　　云何因灭失　　而能生于果</p>
<p style="text-align: center">　　又若因在果　　云何因生果</p>
<p>　　若因灭失已。云何能生果。若因不灭而与果合。何能更生果。问曰。是因遍有果而果生。答曰</p>
<p style="text-align: center">　　若因遍有果　　更生何等果</p>
<p style="text-align: center">　　因见不见果　　是二俱不生</p>
<p>　　是因若不见果。尚不应生果。何况见。若因自不见果。则不应生果。何以故。若不见果。果则不随因。又未有果。云何生果若因先见果。不应复生。果已有故。复次</p>
<p style="text-align: center">　　若言过去因　　而于过去果</p>
<p style="text-align: center">　　未来现在果　　是则终不合</p>
<p style="text-align: center">　　若言未来因　　而于未来果</p>
<p style="text-align: center">　　现在过去果　　是则终不合</p>
<p style="text-align: center">　　若言现在因　　而于现在果</p>
<p style="text-align: center">　　未来过去果　　是则终不合</p>
<p>　　过去果不与过去未来现在因合。未来果不与未来现在过去因合。现在果不与现在未来过去因合。如是三种果。终不与过去未来现在因合。复次</p>
<p style="text-align: center">　　若不和合者　　因何能生果</p>
<p style="text-align: center">　　若有和合者　　因何能生果</p>
<p>　　若因果不和合则无果。若无果云何因能生果。若谓因果和合时因能生果者。是亦不然。何以故。若果在因中。则因中已有果。云何而复生。复次</p>
<p style="text-align: center">　　若因空无果　　因何能生果</p>
<p style="text-align: center">　　若因不空果　　因何能生果</p>
<p>　　若因无果者。以无果故因空。云何因生果。如人不怀姙。云何能生子。若因先有果。已有果故不应复生。复次今当说果</p>
<p style="text-align: center">　　果不空不生　　果不空不灭</p>
<p style="text-align: center">　　以果不空故　　不生亦不灭</p>
<p style="text-align: center">　　果空故不生　　果空故不灭</p>
<p style="text-align: center">　　以果是空故　　不生亦不灭</p>
<p>　　果若不空。不应生不应灭。何以故。果若因中先决定有。更不须复生。生无故无灭。是故果不空故。不生不灭。若谓果空故有生灭。是亦不然。何以故。果若空。空名无所有。云何当有生灭。是故说果空故不生不灭。复次今以一异破因果</p>
<p style="text-align: center">　　因果是一者　　是事终不然</p>
<p style="text-align: center">　　因果若异者　　是事亦不然</p>
<p style="text-align: center">　　若因果是一　　生及所生一</p>
<p style="text-align: center">　　若因果是异　　因则同非因</p>
<p style="text-align: center">　　若果定有性　　因为何所生</p>
<p style="text-align: center">　　若果定无性　　因为何所生</p>
<p style="text-align: center">　　因不生果者　　则无有因相</p>
<p style="text-align: center">　　若无有因相　　谁能有是果</p>
<p style="text-align: center">　　若从众因缘　　而有和合生</p>
<p style="text-align: center">　　和合自不生　　云何能生果</p>
<p style="text-align: center">　　是故果不从　　缘合不合生</p>
<p style="text-align: center">　　若无有果者　　何处有合法</p>
<p>　　是众缘和合法。不能生自体。自体无故云何能生果。是故果不从缘合生。亦不从不合生。若无有果者。何处有合法</p>
<h2>中论观成坏品第二十一（二十偈）</h2>
<p>　　问曰。一切世间事现是坏败相。是故有坏。答曰</p>
<p style="text-align: center">　　离成及共成　　是中无有坏</p>
<p style="text-align: center">　　离坏及共坏　　是中亦无成</p>
<p>　　若有成若无成俱无坏。若有坏若无坏俱无成。何以故</p>
<p style="text-align: center">　　若离于成者　　云何而有坏</p>
<p style="text-align: center">　　如离生有死　　是事则不然</p>
<p style="text-align: center">　　成坏共有者　　云何有成坏</p>
<p style="text-align: center">　　如世间生死　　一时俱不然</p>
<p style="text-align: center">　　若离于坏者　　云何当有成</p>
<p style="text-align: center">　　无常未曾有　　不在诸法时</p>
<p>　　若离成坏不可得。何以故。若离成有坏者。则不因成有坏。坏则无因。又无成法而可坏。成名众缘合。坏名众缘散。若离成有坏者。无成谁当坏。如无瓶不得言瓶坏。是故离成无坏。若谓共成有坏者。是亦不然。何以故。法先别成而后有合。合法不离异。若坏离异坏则无因。是故共成亦无坏。若离坏共坏无有成者。若离坏有成成则为常。常是不坏相。而实不见有法常不坏相。是故离坏无成。若谓共坏有成者。是亦不然。成坏相违。云何一时有。如人有发无发不得一时俱。成坏亦尔。是故共坏有成。是事不然。何以故。若谓分别法者。说成中常有坏。是事不然。何以故。若成中常有坏。则不应有住法。而实有住。是故若离坏共坏不应有成。复次</p>
<p style="text-align: center">　　成坏共无成　　离亦无有成</p>
<p style="text-align: center">　　是二俱不可　　云何当有成</p>
<p>　　若成坏共亦无成。离亦无成。若共成则二法相违。云何一时。若离则无因。二门俱不成。云何当有成。若有应说。问曰现有尽灭相法。是尽灭相法。亦说尽亦说不尽。如是则应有成坏。答曰</p>
<p style="text-align: center">　　尽则无有成　　不尽亦无成</p>
<p style="text-align: center">　　尽则无有坏　　不尽亦不坏</p>
<p>　　诸法日夜中念念常灭尽过去。如水流不住。是则名尽。是事不可取不可说。如野马无决定性可得。如是尽无决定性可得。云何可得分别说有成。是故言尽亦不成。成无故亦不应有坏。是故说尽亦无有坏。又念念生灭常相续不断故名不尽。如是法决定<a>常住</a>不断。云何可得分别说言今是成时。是故说无尽亦无成。成无故无坏。是故说不尽亦无坏。如是推求。实事不可得故。无成无坏。问曰。且置成坏。但令有法有何咎。答曰</p>
<p style="text-align: center">　　若离于成坏　　是亦无有法</p>
<p style="text-align: center">　　若当离于法　　亦无有成坏</p>
<p>　　离成坏无法者。若法无成无坏。是法应或无或常。而世间无有常法。汝说离成坏有法。是事不然。问曰。若离法但有成坏。有何咎。答曰。离法有成坏。是亦不然。何以故。若离法谁成谁坏。是故离法有成坏。是事不然。复次</p>
<p style="text-align: center">　　若法性空者　　谁当有成坏</p>
<p style="text-align: center">　　若性不空者　　亦无有成坏</p>
<p>　　若诸法性空。空何有成坏。若诸法性不空。不空则决定有。亦不应有成坏。复次</p>
<p style="text-align: center">　　成坏若一者　　是事则不然</p>
<p style="text-align: center">　　成坏若异者　　是事亦不然</p>
<p>　　推求成坏一则不可得。何以故。异相故。种种分别故。又成坏异亦不可得。何以故。无有别故。亦无因故。复次</p>
<p style="text-align: center">　　若谓以眼见　　而有生灭者</p>
<p style="text-align: center">　　则为是痴妄　　而见有生灭</p>
<p>　　若谓以眼见有生灭者。云何以言说破。是事不然。何以故。眼见生灭者。则是愚痴颠倒故。见诸法性空无决定如幻如梦。但凡夫先世颠倒因缘得此眼。今世忆想分别因缘故。言眼见生灭。第一义中实无生灭。是事已于破相品中广说。复次</p>
<p style="text-align: center">　　从法不生法　　亦不生非法</p>
<p style="text-align: center">　　从非法不生　　法及于非法</p>
<p>　　从法不生法者。若失若至二俱不然。从法生法。若至若失是则无因。无因则堕断常。若已至从法生法。是法至已而名为生。则为是常。又生已更生。又亦无因生。是事不然。若已失从法生法者。是则失因。生者无因。是故从失亦不生法。从法不生非法者。非法名无所有。法名有。云何从有相生无相。是故从法不生非法。从非法不生法者。非法名为无。无云何生有。若从无生有者。是则无因。无因则有大过。是故不从非法生法。不从非法生非法者。非法名无所有。云何从无所有生无所有。如兔角不生龟毛。是故不从非法生非法。问曰。法非法虽种种分别故无生。但法应生法。答曰</p>
<p style="text-align: center">　　法不从自生　　亦不从他生</p>
<p style="text-align: center">　　不从自他生　　云何而有生</p>
<p>　　法未生时无所有故。又即自不生故。是故法不自生。若法未生则亦无他。无他故不得言从他生。又未生则无自。无自亦无他。共亦不生。若三种不生。云何从法有法生。复次</p>
<p style="text-align: center">　　若有所受法　　即堕于断常</p>
<p style="text-align: center">　　当知所受法　　为常为无常</p>
<p>　　受法者。分别是善是不善常无常等。是人必堕若常见若断见。何以故。所受法应有二种。若常若无常。二俱不然。何以故。若常即堕常边。若无常即堕断边。问曰</p>
<p style="text-align: center">　　所有受法者　　不堕于断常</p>
<p style="text-align: center">　　因果相续故　　不断亦不常</p>
<p>　　有人虽信受分别说诸法。而不堕断常。如经说五阴无常苦空无我。而不断灭。虽说罪福无量劫数不失。而不是常。何以故。是法因果常生灭相续故往来不绝。生灭故不常。相续故不断。答曰</p>
<p style="text-align: center">　　若因果生灭　　相续而不断</p>
<p style="text-align: center">　　灭更不生故　　因即为断灭</p>
<p>　　若汝说诸法因果相续故不断不常。若灭法已灭更不复生。是则因断。若因断云何有相续。已灭不生故。复次</p>
<p style="text-align: center">　　法住于自性　　不应有有无</p>
<p style="text-align: center">　　涅槃灭相续　　则堕于断灭</p>
<p>　　法决定在有相中。尔时无无相。如瓶定在瓶相。尔时无失坏相。随有瓶时无失坏相。无瓶时亦无失坏相。何以故。若无瓶则无所破。以是义故灭不可得。离灭故亦无生。何以故。生灭相因待故。又有常等过故。是故不应于一法而有有无。又汝先说因果生灭相续故。虽受诸法不堕断常。是事不然。何以故。汝说因果相续故有三有相续。灭相续名涅槃。若尔者。涅槃时应堕断灭。以灭三有相续故。复次</p>
<p style="text-align: center">　　若初有灭者　　则无有后有</p>
<p style="text-align: center">　　初有若不灭　　亦无有后有</p>
<p>　　初有名今世有。后有名来世有。若初有灭次有后有。是即无因。是事不然。是故不得言初有灭有后有。若初有不灭。亦不应有后有。何以故。若初有未灭而有后有者。是则一时有二有。是事不然。是故初有不灭无有后有。问曰。后有不以初有灭生。不以不灭生。但灭时生。答曰</p>
<p style="text-align: center">　　若初有灭时　　而后有生者</p>
<p style="text-align: center">　　灭时是一有　　生时是一有</p>
<p>　　若初有灭时。后有生者。即二有一时俱。一有是灭时。一有是生时。问曰。灭时生时二有俱者则不然。但现见初有灭时后有生。答曰</p>
<p style="text-align: center">　　若言于生灭　　而谓一时者</p>
<p style="text-align: center">　　则于此阴死　　即于此阴生</p>
<p>　　若生时灭时一时无二有。而谓初有灭时后有生者。今应随在何阴中死。即于此阴生。不应余阴中生。何以故。死者即是生者。如是死生相违法。不应一时一处。是故汝先说灭时生时一时无二有。但现见初有灭时后有生者。是事不然。复次</p>
<p style="text-align: center">　　三世中求有　　相续不可得</p>
<p style="text-align: center">　　若三世中无　　何有有相续</p>
<p>　　三有名欲有色有无色有。无始生死中不得实智故。常有三有相续。今于三世中谛求不可得。若三世中无有。当于何处有有相续。当知有有相续。皆从愚痴颠倒故有。实中则无</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>