<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，唯识三十论颂 第1586部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>唯识三十论颂 第1586部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>唯识三十论颂</strong></p>
<p style="text-align: left">　　世亲<a>菩萨</a>造</p>
<p style="text-align: left">　　大唐<a>三藏</a>法师玄奘奉　诏译</p>
<p style="text-align: left">　　<a>护法</a>等菩萨。约此三十颂造成唯识。今略标所以。谓此三十颂中。初二十四行颂明唯识相。次一行颂明唯识性。后五行颂明唯识行位。就二十四行颂中。初一行半略辩唯识相。次二十二行半广辩唯识相。谓外问言。若唯有识。云何<a>世间</a>及诸圣教说有我法。举颂詶答颂曰</p>
<p style="text-align: left">　　１由假说我法　　有种种相转</p>
<p style="text-align: left">　　彼依识所变　　此能变唯三</p>
<p style="text-align: left">　　２谓异熟思量　　及了别境识</p>
<p style="text-align: left">　　次二十二行半广辩唯识相者。由前颂文略标三能变。今广明三变相。且初能变其相云何。颂曰</p>
<p style="text-align: left">　　初阿赖耶识　　异熟一切种</p>
<p style="text-align: left">　　３不可知执受　　处了常与触</p>
<p style="text-align: left">　　作意受想思　　相应唯舍受</p>
<p style="text-align: left">　　４是无覆无记　　触等亦如是</p>
<p style="text-align: left">　　恒转如瀑流　　阿<a>罗汉</a>位舍</p>
<p style="text-align: left">　　已说初能变。第二能变其相云何。颂曰</p>
<p style="text-align: left">　　５次第二能变　　是识名末那</p>
<p style="text-align: left">　　依彼转缘彼　　思量为性相</p>
<p style="text-align: left">　　６四烦恼常俱　　谓我痴我见</p>
<p style="text-align: left">　　并我慢我爱　　及余触等俱</p>
<p style="text-align: left">　　７有覆无记摄　　随所生所系</p>
<p style="text-align: left">　　阿罗汉灭定　　出世道无有</p>
<p style="text-align: left">　　如是已说第二能变。第三能变其相云何。颂曰</p>
<p style="text-align: left">　　８次第三能变　　差别有六种</p>
<p style="text-align: left">　　了境为性相　　善不善俱非</p>
<p style="text-align: left">　　９此心所遍行　　别境善烦恼</p>
<p style="text-align: left">　　随烦恼不定　　皆三受相应</p>
<p style="text-align: left">　　１０初遍行触等　　次别境谓欲</p>
<p style="text-align: left">　　胜解念定慧　　所缘事不同</p>
<p style="text-align: left">　　１１善谓信惭愧　　无贪等<a>三根</a></p>
<p style="text-align: left">　　勤安不放逸　　行舍及不害</p>
<p style="text-align: left">　　１２烦恼谓贪嗔　　痴慢疑恶见</p>
<p style="text-align: left">　　随烦恼谓忿　　恨覆恼嫉悭</p>
<p style="text-align: left">　　１３诳谄与害憍　　无惭及无愧</p>
<p style="text-align: left">　　掉举与惛沈　　不信并<a>懈怠</a></p>
<p style="text-align: left">　　１４放逸及失念　　散乱不正知</p>
<p style="text-align: left">　　不定谓悔眠　　寻伺二各二</p>
<p style="text-align: left">　　已说六识心所相应。云何应知现起分位。颂曰</p>
<p style="text-align: left">　　１５依止根本识　　五识<a>随缘</a>现</p>
<p style="text-align: left">　　或俱或不俱　　如涛波依水</p>
<p style="text-align: left">　　１６<a>意识</a>常现起　　除生无想天</p>
<p style="text-align: left">　　及<a>无心</a>二定　　睡眠与闷绝</p>
<p style="text-align: left">　　已广分别三能变相为自所变。二分所依云何应知依识所变假说我法非别实有。由斯一切唯有识耶。颂曰</p>
<p style="text-align: left">　　１７是诸识转变　　分别所分别</p>
<p style="text-align: left">　　由此彼皆无　　故一切唯识</p>
<p style="text-align: left">　　若唯有识都无外缘。由何而生。种种分别。颂曰</p>
<p style="text-align: left">　　１８由一切种识　　如是如是变</p>
<p style="text-align: left">　　以展转力故　　彼彼分别生</p>
<p style="text-align: left">　　虽有内识而无外缘。由何有情<a>生死</a>相续。颂曰</p>
<p style="text-align: left">　　１９由诸业习气　　二取习气俱</p>
<p style="text-align: left">　　前异熟既尽　　复生余异熟</p>
<p style="text-align: left">　　若唯有识。何故<a>世尊</a>处处经中说有三性。应知三性亦不离识。所以者何。颂曰</p>
<p style="text-align: left">　　２０由彼彼遍计　　遍计种种物</p>
<p style="text-align: left">　　此遍计所执　　自性无所有</p>
<p style="text-align: left">　　２１依他起自性　　分别缘所生</p>
<p style="text-align: left">　　圆成实于彼　　常远离前性</p>
<p style="text-align: left">　　２２故此与依他　　非异非不异</p>
<p style="text-align: left">　　如无常等性　　非不见此彼</p>
<p style="text-align: left">　　若有三性。如何世尊说一切法皆无自性。颂曰</p>
<p style="text-align: left">　　２３即依此三性　　立彼三无性</p>
<p style="text-align: left">　　故佛密意说　　一切法无性</p>
<p style="text-align: left">　　２４初即相无性　　次无自然性</p>
<p style="text-align: left">　　后由远离前　　所执我法性</p>
<p style="text-align: left">　　２５此诸法胜义　　亦即是真如</p>
<p style="text-align: left">　　常如其性故　　即唯识实性</p>
<p style="text-align: left">　　后五行颂明唯识行位者。论曰。如是所成唯识性相。谁依几位如何悟入。谓具大乘二种种性。一本性种性。谓无始来依附本识法尔。所得无漏法因。二谓习所成种性。谓闻法界等流法已。闻所成等熏习所成。具此二性方能悟入。何谓五位。一资粮位。谓修大乘顺<a>解脱</a>分。依识性相能深信解。其相云何。颂曰</p>
<p style="text-align: left">　　２６乃至未起识　　求住唯识性</p>
<p style="text-align: left">　　于二取随眠　　犹未能伏灭</p>
<p style="text-align: left">　　二加行位。谓修大乘顺决择分。在加行位能渐伏除所取能取。其相云何</p>
<p style="text-align: left">　　２７现前立少物　　谓是唯识性</p>
<p style="text-align: left">　　以有所得故　　非实住唯识</p>
<p style="text-align: left">　　三通达位。谓诸菩萨所住见道。在通达位如实通达。其相云何</p>
<p style="text-align: left">　　２８若时于所缘　　智都无所得</p>
<p style="text-align: left">　　尔时住唯识　　离二取相故</p>
<p style="text-align: left">　　四修习位。谓诸菩萨所住<a>修道</a>。修习位中如实见理数数修习。其相云何</p>
<p style="text-align: left">　　２９无得不思议　　是出世间智</p>
<p style="text-align: left">　　舍二粗重故　　便证得转依</p>
<p style="text-align: left">　　五究竟位。谓住无上正等菩提。出障圆明能尽未来化有情类。其相云何</p>
<p style="text-align: left">　　３０此即无漏界　　不思议善常</p>
<p style="text-align: left">　　安乐解脱身　　大牟尼名法</p>
				</div></div><hr><script charset='utf-8' src='../../js/footer.js'></script></body></html>