<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，六十颂如理论 第1575部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>六十颂如理论 第1575部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>六十颂如理论</strong></p>
<p style="text-align: left">　　<a>龙树菩萨</a>造</p>
<p style="text-align: left">　　西天译经<a>三藏</a>朝奉大夫试光禄卿传法大师赐紫臣施护奉　诏译</p>
<p style="text-align: left">　　归命三世寂默主　　宣说缘生<a>正法</a>语</p>
<p style="text-align: left">　　若了诸法离缘生　　所作法行如是离</p>
<p style="text-align: left">　　离有无二边　　智者无所依</p>
<p style="text-align: left">　　甚深无所缘　　缘生义成立</p>
<p style="text-align: left">　　若谓法无性　　即生诸过失</p>
<p style="text-align: left">　　智者应如理　　伺察法有性</p>
<p style="text-align: left">　　若有性实得　　如愚者分别</p>
<p style="text-align: left">　　无性即无因　　<a>解脱</a>义何立</p>
<p style="text-align: left">　　不可说有性　　不可说无性</p>
<p style="text-align: left">　　了知性无性　　大智如理说</p>
<p style="text-align: left">　　<a>涅盘</a>与<a>生死</a>　　勿观别异性</p>
<p style="text-align: left">　　非<a>涅槃</a>生死　　二性有差别</p>
<p style="text-align: left">　　生死及涅槃　　二俱无所有</p>
<p style="text-align: left">　　若了知生死　　此即是涅槃</p>
<p style="text-align: left">　　破彼生有性　　分别灭亦然</p>
<p style="text-align: left">　　如幻所作事　　灭现前无实</p>
<p style="text-align: left">　　若灭有所坏　　知彼是有为</p>
<p style="text-align: left">　　现法尚无得　　复何知坏法</p>
<p style="text-align: left">　　彼诸蕴不灭　　染尽即涅槃</p>
<p style="text-align: left">　　若了知灭性　　彼即得解脱</p>
<p style="text-align: left">　　若生法灭法　　二俱不可得</p>
<p style="text-align: left">　　正智所观察　　从无明缘生</p>
<p style="text-align: left">　　若见法寂静　　诸所作亦然</p>
<p style="text-align: left">　　知此最胜法　　获法智无边</p>
<p style="text-align: left">　　缘生性可见　　是义非无见</p>
<p style="text-align: left">　　此中微妙性　　非缘生分别</p>
<p style="text-align: left">　　佛正觉所说　　有说非无因</p>
<p style="text-align: left">　　若尽烦恼源　　即破轮回相</p>
<p style="text-align: left">　　诸法决定行　　见有作有取</p>
<p style="text-align: left">　　前后际云何　　从缘所安立</p>
<p style="text-align: left">　　云何前已生　　彼后复别转</p>
<p style="text-align: left">　　故前后边际　　如世幻所见</p>
<p style="text-align: left">　　云何幻可生　　云何有所著</p>
<p style="text-align: left">　　痴者于幻中　　求幻而为实</p>
<p style="text-align: left">　　前际非后际　　执见故不舍</p>
<p style="text-align: left">　　智观性无性　　如幻焰影像</p>
<p style="text-align: left">　　若谓生非灭　　是有为分别</p>
<p style="text-align: left">　　而彼缘生轮　　随转无所现</p>
<p style="text-align: left">　　若已生未生　　彼自性无生</p>
<p style="text-align: left">　　若自性无生　　生名云何得</p>
<p style="text-align: left">　　因寂即法尽　　此尽不可得</p>
<p style="text-align: left">　　若自性无尽　　尽名云何立</p>
<p style="text-align: left">　　无少法可生　　无少法可灭</p>
<p style="text-align: left">　　彼生灭二道　　随事随义现</p>
<p style="text-align: left">　　知生即知灭　　知灭知无常</p>
<p style="text-align: left">　　无常性若知　　不得诸法底</p>
<p style="text-align: left">　　诸法从缘生　　虽生即离灭</p>
<p style="text-align: left">　　如到<a>彼岸</a>者　　即见大海事</p>
<p style="text-align: left">　　若自心不了　　异生执我性</p>
<p style="text-align: left">　　性无性颠倒　　即生诸过失</p>
<p style="text-align: left">　　诸法是无常　　苦空及<a>无我</a></p>
<p style="text-align: left">　　此中见法离　　智观性无性</p>
<p style="text-align: left">　　无住无所缘　　无根亦不立</p>
<p style="text-align: left">　　从无明种生　　离初中后际</p>
<p style="text-align: left">　　痴闇大恶城　　如<a>芭蕉</a>不实</p>
<p style="text-align: left">　　如乾闼婆城　　皆世幻所见</p>
<p style="text-align: left">　　此界梵王初　　佛如实正说</p>
<p style="text-align: left">　　后诸圣无妄　　说亦无差别</p>
<p style="text-align: left">　　<a>世间</a>痴所闇　　爱相续<a>流转</a></p>
<p style="text-align: left">　　智者了诸爱　　而平等善说</p>
<p style="text-align: left">　　初说诸法有　　于有求实性</p>
<p style="text-align: left">　　后求性亦无　　即无著性离</p>
<p style="text-align: left">　　若不知离义　　随闻即有着</p>
<p style="text-align: left">　　而所作福业　　凡愚者自破</p>
<p style="text-align: left">　　如先平等说　　彼诸业真实</p>
<p style="text-align: left">　　自性若了知　　此说即无生</p>
<p style="text-align: left">　　我如是所说　　皆依佛言教</p>
<p style="text-align: left">　　如其所宣扬　　即蕴处界法</p>
<p style="text-align: left">　　大种等及识　　所说皆平等</p>
<p style="text-align: left">　　彼智现证时　　无妄无分别</p>
<p style="text-align: left">　　此一若如实　　佛说为涅槃</p>
<p style="text-align: left">　　此最胜无妄　　无智即分别</p>
<p style="text-align: left">　　若心有散乱　　与诸魔作便</p>
<p style="text-align: left">　　若如实离过　　此即无所生</p>
<p style="text-align: left">　　如是无明缘　　佛为世间说</p>
<p style="text-align: left">　　若世无分别　　此云何无生</p>
<p style="text-align: left">　　若无明可灭　　灭已即非生</p>
<p style="text-align: left">　　生灭名乖违　　无智起分别</p>
<p style="text-align: left">　　有因即有生　　<a>无缘</a>即无住</p>
<p style="text-align: left">　　离缘若有性　　此有亦何得</p>
<p style="text-align: left">　　若有性可取　　即说有生住</p>
<p style="text-align: left">　　此中疑复多　　谓有法可住</p>
<p style="text-align: left">　　若菩提可证　　即处处常语</p>
<p style="text-align: left">　　若住性可取　　此说还有生</p>
<p style="text-align: left">　　若谓法有实　　无智作是说</p>
<p style="text-align: left">　　若谓法有处　　取亦不可得</p>
<p style="text-align: left">　　法无生无我　　智悟入实性</p>
<p style="text-align: left">　　常无常等相　　皆由心起见</p>
<p style="text-align: left">　　若成立多性　　即成欲实性</p>
<p style="text-align: left">　　彼云何非此　　常得生过失</p>
<p style="text-align: left">　　若成立一性　　所欲如水月</p>
<p style="text-align: left">　　非实非无实　　皆由心起见</p>
<p style="text-align: left">　　贪嗔法极重　　由是生见执</p>
<p style="text-align: left">　　诤论故安立　　离性而执实</p>
<p style="text-align: left">　　彼因起诸见　　见故生烦恼</p>
<p style="text-align: left">　　若此正了知　　见烦恼俱尽</p>
<p style="text-align: left">　　当知法无常　　从缘生故现</p>
<p style="text-align: left">　　缘生亦无生　　此最上实语</p>
<p style="text-align: left">　　众生邪妄智　　无实谓实想</p>
<p style="text-align: left">　　于他诤论兴　　自行颠倒转</p>
<p style="text-align: left">　　自分不可立　　他分云何有</p>
<p style="text-align: left">　　自他分俱无　　智了无诤论</p>
<p style="text-align: left">　　有少法可依　　烦恼如毒蛇</p>
<p style="text-align: left">　　若无寂无动　　心即无所依</p>
<p style="text-align: left">　　烦恼如毒蛇　　生极重过失</p>
<p style="text-align: left">　　烦恼毒所覆　　云何见诸心</p>
<p style="text-align: left">　　如愚见影像　　彼妄生实想</p>
<p style="text-align: left">　　世间缚亦然　　慧为痴所网</p>
<p style="text-align: left">　　性喻如影像　　非智眼境界</p>
<p style="text-align: left">　　大智本不生　　微细境界想</p>
<p style="text-align: left">　　着色谓凡夫　　离贪即小圣</p>
<p style="text-align: left">　　了知色自性　　是为最上智</p>
<p style="text-align: left">　　若着诸善法　　如离贪颠倒</p>
<p style="text-align: left">　　犹见幻人已　　离所作求体</p>
<p style="text-align: left">　　知此义为失　　不观性无性</p>
<p style="text-align: left">　　烦恼不可得　　性光破邪智</p>
<p style="text-align: left">　　智离染清净　　亦无净可依</p>
<p style="text-align: left">　　有依即有染　　彼净还生过</p>
<p style="text-align: left">　　极恶烦恼法　　若见自性离</p>
<p style="text-align: left">　　即心无动乱　　得渡生死海</p>
<p style="text-align: left">　　此善法<a>甘露</a>　　从大悲所生</p>
<p style="text-align: left">　　依如来言宣　　无分限分别</p>
<p style="text-align: left">　　此中如是难可说　　随智者见即成就</p>
<p style="text-align: left">　　智者随观随顺门　　如是皆从大悲转</p>
<p style="text-align: left">　　一切法中真实性　　智者随应如理观</p>
<p style="text-align: left">　　所向由是信得生　　拔彼众生离诸苦</p>
<p style="text-align: left">　　此义甚深复广大　　我为胜利故赞说</p>
<p style="text-align: left">　　如大智言今已宣　　自他痴闇皆能破</p>
<p style="text-align: left">　　破彼痴闇烦恼已　　如如所作离魔障</p>
<p style="text-align: left">　　由是能开善趣门　　诸解脱事而何失</p>
<p style="text-align: left">　　持净戒者得生天　　此即决定真实句</p>
<p style="text-align: left">　　设<a>破戒</a>者住正心　　虽坏戒而不坏见</p>
<p style="text-align: left">　　种子生长非无义　　见义利故广施作</p>
<p style="text-align: left">　　不以大悲为正因　　智者何能生法欲</p>
				</div></div><hr><script charset='utf-8' src='../../js/footer.js'></script></body></html>