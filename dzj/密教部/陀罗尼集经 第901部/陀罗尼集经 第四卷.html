<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修陀罗尼集经 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>陀罗尼集经 第四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>陀罗尼集经 第四卷 </strong>(观世音卷上)</p>
<p style="text-align: left">
	　　大唐<a>天竺</a><a>三藏</a>阿地瞿多译</p>
<p style="text-align: left">
	　　十一面观世音神咒经(注是人意粗是经本此卷总有五十二印五十是主二印是客)</p>
<p style="text-align: left">
	　　如是我闻。一时佛在王舍城中耆阇崛山。与无量<a>菩萨</a>摩诃萨大众俱。前后围绕。尔时<a>观世音菩萨</a>摩诃萨。与无数持咒贤圣俱。前后围绕。来诣佛所。到佛所已五体投地顶<a>礼佛</a>足。礼佛足已绕佛三匝。却坐一面。时观世音菩萨白佛言。<a>世尊</a>我有心咒。名十一面。具有无量大陀罗尼并诸印法及无量坛。我今说之。为一切众生故。欲令一切众生念善法故。欲令一切众生无忧恼故。为除一切众生病故。为一切障难灾怪恶梦悉除灭故。欲除一切横病死故。欲除一切诸恶心者令调柔故。欲除一切诸魔鬼神障难不起故。世尊我未曾见。若天若魔若帝释若<a>沙门</a>若<a>婆罗门</a>等。有能受持如是法者。若读若诵若书写流布。或以此法防护其身。或以此印印水。咒已澡浴其身。若入阵斗战。若为毒所中。持此法者。一切诸难无所能为。唯宿殃不除。如是之法。一切诸佛所念。我此咒法。一切诸佛所记。世尊我忆过恒河沙数劫外。有佛名百莲华眼顶无障碍功德光明王如来。我于尔时在彼佛所。作大持咒仙人中王。于彼佛所方得此法。得此法时。十方诸佛皆现目前。见佛现已。忽然即得未曾有智。当知此法有如是神力。亦能利益无量众生。是故当知若善男子善女人等。有能昼夜殷勤读诵。勿令忘失。持此法时更莫他境。于晨朝时洗浴其身。着新净衣。受持此法作印护身。净泥摩坛随意方圆。阔狭大小结界已竟。请观世音坐于坛上。<a>烧香</a>散华种种供养。<a>礼拜</a>诵咒一百八遍。持此咒者。现身即得十种果报。何等为十。一者身常无病。二者恒为十方诸佛忆念。三者一切财物衣服饮食。自然充足恒无乏少。四者能破怨敌。五者能使一切众生皆生慈心。六者一切蛊毒一切热病无能侵害。七者一切刀杖不能为害。八者一切水难不能漂溺。九者一切火难不能焚烧。十者不受一切横死。是名为十。复得四种果报。何等为四。一者不为一切禽兽所害。二者永不堕<a>地狱</a>。三者临命终时得见十方一切诸佛。四者命终之后生无量寿国。世尊我念过恒河沙数劫。复过无量恒河沙数劫。尔时有佛名曼陀罗香如来。我于彼佛为优婆塞身。于彼佛所复得此法。得此法已。于四方劫超<a>生死</a>际。说此法时。得一切诸佛大慈大悲大喜大舍智慧藏法门。以此法门力故。能救一切众生一切牢狱系闭杻械枷锁临当刑戮。水火等难种种苦恼。我恒救护令得<a>解脱</a>。一切夜叉罗刹娑等。由此法印陀罗尼力。令此夜叉罗刹娑等。皆发善心功德具足。即发阿耨多罗三藐三菩提心。我此法等有如是力。设复有人。犯四重罪及五逆罪。能持此法读诵一遍陀罗尼者。所有一切恨本重罪。悉得除灭。诵此咒者有如是功德。况复依教。能作印法诵持咒者。当知是人于万万亿那由他诸佛所。曾闻此法今还得闻。况复受持读诵昼夜不忘者。是人若心有所念者。我满其愿。若复有人月十四日或十五日以香汤洗浴其身。着新净衣。一上厕一洗浴。如此净衣。不得上屏。行此法时。竟日不食。作印护身。结界法已。诵陀罗尼。至于明旦。其道场中。置观世音像。作请观世音印。诵咒。悬于种种。杂色幡盖。香华供养。初入道场时。必须殷重至心奉请十方诸佛。殷勤忏悔。赞叹三宝。礼三拜已。在于像前敷一坐具。胡跪恭敬至心发愿。作数珠印。把珠掐之。一心诵咒一千八遍一百八遍亦得无咎。次执香炉烧香而言。此处无有种种供养上味饮食。惭愧谢之。世尊我由此等法印咒力。名号尊贵难可得闻。若有称念百千俱致那由他诸佛名号。复有暂时称我名号。彼二人福正等无异。尔时观世音菩萨白佛言。世尊若善男子善女人。昼夜殷勤称我名号者。皆得阿毗跋致地。现身得离一切苦恼一切障难一切怖畏。及三毒罪悉得除愈。况复有人。依于此教<a>如法</a><a>修行</a>。当知是人即得阿耨多罗三藐三菩提。如在掌内</p>
<p style="text-align: left">
	　　尔时佛告观世音菩萨摩诃萨言。善哉善哉善男子。汝乃能于一切众生。起于大慈大悲之心。而欲开示此大神咒印等法门。善男子汝由此法方便力故。悉能救脱一切众生。所有病苦障难怖畏身语意恶。乃至安立一切众生于阿耨多罗三藐三菩提心。决定无疑。善男子此陀罗尼印等法门。我亦<a>随喜</a>。受汝神咒印等之法。我亦印可。善男子汝今说之</p>
<p style="text-align: left">
	　　尔时观世音菩萨摩诃萨。从座而起偏袒右肩。五体投地顶礼佛足。右膝着地而白佛言。世尊我今承佛神力。次第说印陀罗尼坛功能法式。即说咒曰</p>
<p style="text-align: left">
	　　那(上音)谟(上音)啰(上音)跢那(二合)跢啰(二合)夜耶(一)那(上音)谟(上音)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)唵(八去音长引)驮啰驮啰(九)地哩地哩(十)杜噜杜噜(十一)壹[齿*来]伐[齿*来](十二)(茶卖反去音上下同)龋犁尾龋犁(十三)阇梨阇梨(十四)钵啰阇梨钵啰阇犁(十五)鸠素咩(十六)鸠苏么婆梨(十七)壹里弭(去音)里(十八)止里止征(知里反十九)阇罗摩(二十)波那(去音)耶(二十一)&nbsp;钵啰(二合)摩输陀萨埵(二十二)摩诃迦嚧尼迦(二十三)莎(去音下同)诃(二十四)</p>
<p style="text-align: left">
	　　观世音菩萨说此陀罗尼时。佛菩萨众金刚诸天等。高声赞言善哉善哉。尔时观世音菩萨白佛言。世尊此是根本陀罗尼。若有念诵。获如上说功德胜利。已说根本陀罗尼竟</p>
<p style="text-align: left">
	　　次说七日供养坛法</p>
<p style="text-align: left">
	　　若有沙门若婆罗门善男子等。诵于秘密法藏。要决成就大验。若诸国王。心生决定忏悔众罪。愿欲见闻都大道场法坛会者。先觅清净宽大院宇精华大舍。及好寺舍佛堂之所。露地亦得。定知处已。白月一日于晨朝时。阿阇梨身及诸<a>弟子</a>。香汤洗浴。将诸香花至其处所。阿阇梨手执跋折罗。次第问诸弟子等言。汝等决定。欲学诸佛秘密法藏。不生疑不。徒众答言。我等欲学诸<a>佛法</a>藏。决定诚信不生疑心。如是次第三问三答。如是答竟。次阿阇梨手印香炉水等。咒已。手执香炉胡跪烧香。启白一切诸佛般若菩萨金刚天等。及与一切业道冥只。今此地者是我之地。我今欲立七日七夜都大道场法坛之会。供养一切十方法界诸佛世尊。及般若波罗蜜多诸菩萨众金刚天等。领诸徒众。决定一切秘密法藏难思议法门故。取诸证成。我欲护身结界<a>法事</a>。在此院内。东西南北四维上下。所有一切破坏<a>正法</a>。毗那夜迦恶神鬼等。皆出去我结界之所七里之外。若护正法善神鬼等。于我佛法中有利益者。随意而住。说此语已。次等依彼军茶利法。辟除结界。既结界竟。即令掘去十肘地内。一切恶土骨发炭糠瓦砾等物。若上好地。掘深一磔。若中一肘。下地二肘。若下下地掘深三肘。恶物尽竟。将好<a>净土</a>坚筑令平。基高最好。次第二日及第三日。以泥泥地</p>
<p style="text-align: left">
	　　次第四日用牛粪香泥。泥其地竟。次将绳子。四方八肘一匝挽之。四角下点。更以绳子。从东北角至西南角。从东南角至西北角。交叉挽之。其绳叉中下点。掘地深一磔许。埋着五宝并及五谷。其五宝者。一金二银三真珠四珊瑚五琥珀。言五谷者。一<a>大麦</a>二<a>小麦</a>三稻谷四小豆五胡麻。以一片绢共裹宝谷。以五色线系绢埋之。其五色线。一头出地长五指许。此宝物等永不得出。次作大结界。其结界法。执跋折罗(唐云金刚杵也)右绕坛外。急走三匝。作毗那夜迦种种结界印。印地下四方上方。诵咒作印。启告辟除结界等法。如初日说。依军茶利次第法用</p>
<p style="text-align: left">
	　　次第五日结界法式。如第四日。更用牛粪涂地。其涂地法。手右旋磨。勿向左磨。其余事者同第四日</p>
<p style="text-align: left">
	　　次第六日。阿阇梨洗浴先入坛内。又好聪明弟子二人。亦净洗浴着新净衣。随后入坛。以坛香汤和石灰竟。石灰汁中染细绳子。令一弟子把其绳头。按坛东北正当角头。先点之处。次阿阇梨把绳一头。按坛东南正当角头先点之处。急挽着地。使一弟子捻绳中央。拼着地上。次东北角弟子起。向西南角坐。亦如前作。次东南角阿阇梨起。向西北角坐。亦如前作。次西南角弟子起。向东北角坐。亦如前法。次先拼处。从外向内。离一肘许。更依前法。围绕拼之。次取八肘绳子。屈中当坛一方。下着一点。更屈二肘绳子。从坛一方中央点量。左右更点两处。次其一方门壁。去坛绳五指许。次更屈门壁。向左右五指许作。次其门左右两畔。宽五指许作。次其门外边直画着。一方若尔。三方准知。次作中院。外绳四肘。其外院内绳。与中外绳。两绳之间开一肘道。其中院门四方壁与。向左右。总作三指许。其门外边绳子拼法。亦如前法其中院内方。离外绳一肘。更拼石灰绳子。其坛正中心。作二肘院。莫作门</p>
<p style="text-align: left">
	　　次阿阇梨以五色线。一咒一结五十五结。用马头观世音咒咒曰</p>
<p style="text-align: left">
	　　唵(一)阿弥(上音)哩都知(二合)婆(去音)婆(二)呜[合*牛]泮(三)</p>
<p style="text-align: left">
	　　次以绢片。裹于五宝并五谷子。五色线系。系咒索上。随人多少一一裹之。次于坛四角。各竖一竿。西门两个竹竿。以绳绕系四角竿上。于其绳上悬杂色幡。其坛上方东西南北四维系幡。交络庄严。其坛外院西门南侧离坛二尺。穿作火炉。纵广深浅各二尺作。于其炉中留一土台。台上素作香泥莲华。为莲华座。次日欲没时。阿阇梨令诸弟子。总洗浴竟。次阿阇梨作大结界。次日入时。召请诸佛菩萨金刚。于坛中心着一佛像。北方观世音。南方金刚。以种种香华五槃饮食十六盏灯而供养之</p>
<p style="text-align: left">
	　　次于西门外敷新净席</p>
<p style="text-align: left">
	　　次阿阇梨唤诸弟子。作护身印。一一诵咒七遍。各各与印诸弟子顶及两肩心咽眉间发际脑后。护身毕已。令诸弟子就于席上面向东坐</p>
<p style="text-align: left">
	　　次取香华及白芥子。阿阇梨把白芥子。各咒七遍。次第打诸弟子头上三遍。打竟。更与护身。用马头观世音印咒之。次阿阇梨胡跪。问于最长弟子而云。汝今欲得学此法不。弟子答云欲得。如是次第问诸弟子。法用如前</p>
<p style="text-align: left">
	　　次阿阇梨手擎香水。泮诸弟子一一头上。复以右手。按诸弟子一一胸上。为诵马头观世音咒。次取咒索。各各与系诸弟子臂。男左女右。次以娑罗树汁香。次第与泮诸弟子身。右旋三转。泮香水竟。次旋炬火亦如前法。次与柳枝各长八指。次授与华竟。令诸弟子向东列坐。教诸弟子投华向前。次嚼柳枝亦如前投。若其华头向身者好。背向东者知魔障出。向南北者皆为不吉。柳枝嚼处向身者好。背向东者知魔障出。余如华法。次与洗手。各以手领跋折罗水。敬谢饮之。次阿阇梨入坛。启白诸佛菩萨金刚等云。我以次第问诸弟子。又以作法次第试竟。今诸弟子。欲入坛来供养圣众。如是启已。引入弟子略供养竟。发遣出外。阿阇梨语诸弟子。各卧睡去。若有所梦。明朝各各向我道之。时诸弟子总卧去后</p>
<p style="text-align: left">
	　　次阿阇梨入于坛内。白佛菩萨金刚等云。诸弟子等明日。更欲入道场来广作供养。诸佛菩萨金刚天等。请升空中。明欲供养。临时总赴受众供养(如是三说)。然后发遣坛内诸佛菩萨金刚。及诸天等。次阿阇梨。向坛北边。面向南坐。着一火炉诵马头咒咒白芥子。一咒一烧一百八遍。时诸弟子即得灭罪。次阿阇梨与二弟子。于一夜中。以五色粉敷置坛内。敷置法者。先从内院。初以白色。次黄青赤。后以黑色。到明旦起。更置外院。从东北角右回作之。以五色物依前法作。于坛中心。安十一面观世音以为坐主。莲华座上安置轮形</p>
<p style="text-align: left">
	　　次内院东面中央。安阿弥陀佛。佛右边安<a>释迦牟尼佛</a>。左边安般若波罗蜜多。北面中央安<a>大势至菩萨</a>。右边安观世音母。左边安马头观世音。南面中央安金刚王。右边安金刚母。左边安跋折罗母瑟知。西面院门南边。安提头赖吒。北边安毗嚧陀迦</p>
<p style="text-align: left">
	　　次作外院东行。从北头。先安曼殊室利菩萨</p>
<p style="text-align: left">
	　　次<a>弥勒</a>菩萨。次安栴檀德佛。次阿閦佛。次相德佛。次<a>普贤菩萨</a>。次月天。次<a>虚空藏菩萨</a></p>
<p style="text-align: left">
	　　外院北面。从东头先安摩诃税多(唐云大白观世音也)。次摩诃室唎曳。次随心观世音。次一瑳三跋底伽罗。次阿牟伽皤赊(唐云不空罥索)。次苾俱致。次毗摩罗末知</p>
<p style="text-align: left">
	　　此院南行从东头。先安火头金刚。次安尼蓝婆罗陀罗(唐云青金刚也)。次母噜陀吒伽(金刚儿名)。次苏皤(二合)斯驰(二合)迦罗。次素婆休(亦是金刚儿也)。次央鸠尸。次跋折罗商迦罗</p>
<p style="text-align: left">
	　　外院西行从南头。先安摩唎支。次安日天。次安毗噜博叉天王。次安作门。门北壁毗沙门天王。次安地天。次安一切龙王</p>
<p style="text-align: left">
	　　其外院四角。各安交叉二跋折罗(如十字形)</p>
<p style="text-align: left">
	　　又中院四角。准前各安二跋折罗。亦交叉着(如十字形)</p>
<p style="text-align: left">
	　　次阿阇梨起立西门。看坛中事。何者是好何者不好。何者周匝何不周匝。好好捡挍仍于坛内。遣旧弟子守护而住</p>
<p style="text-align: left">
	　　次阿阇梨香汤洗浴。着新净衣。当以绯帛裹自头顶(红色亦得)仍以黄帛。绕头系额</p>
<p style="text-align: left">
	　　次以咒索系自左手。正当腕节</p>
<p style="text-align: left">
	　　次作护身印印于自身。皆用马头护身印咒</p>
<p style="text-align: left">
	　　次把跋折罗。作阿蜜哩多军茶利身印。三回右转于坛外边</p>
<p style="text-align: left">
	　　次作地结界。四方上方次第而作。并诵马头咒</p>
<p style="text-align: left">
	　　次取水罐一十三口各授一升许。满盛净水。于中少少盛着五谷。并着小小龙脑香。郁金香等及<a>石榴</a>黄。共前五宝。裹中盛已。着于罐内。其罐口上。以柳柏枝并叶竹枝。塞头[山/从]竖。各以白绢束令不散。次咒水罐一百八遍。用十一面观世音咒咒罐如是一百八遍。咒已将入。先安内院四角中心。各一水罐</p>
<p style="text-align: left">
	　　次于外院四角四门。各安一罐。次取两银盘。一盘盛香水一盘盛华</p>
<p style="text-align: left">
	　　次取彼盘内华。着于一盘香水中。浸竟</p>
<p style="text-align: left">
	　　次取彼华少许。着自掌中。即作身印。先请坛中心十一面观世音。诵七遍已。即作坐印。亦诵坐咒满七遍已。然后放华投于本位。安置既竟</p>
<p style="text-align: left">
	　　次请中院东行。一一如前。次请北行。次请南行。次请西行竟。次请外院东行。次请北行。次请南行。次请西行总奉请竟</p>
<p style="text-align: left">
	　　次作大结界印。次取香水。散于坛内诸佛菩萨金刚等前。次散诸华</p>
<p style="text-align: left">
	　　次于坛中心着一香炉。四方八门各一香炉。总烧香竟。然后阿阇梨把一香炉烧种种香。从坛外边右绕一匝。行道已竟后。放着香炉。当于西水罐边。次取西门水罐之上五色线一头。将右转绕于坛外边竹竿之上。还到西门一匝系之。次着饮食。于坛中心观世音前四盘饮食其余诸菩萨等前各着一盘。次于中心着四盏灯。其余坐边各着一盏。次于佛菩萨等。布施金银绢帛钱财等物。随有布施。次阿阇梨将旧弟子。把香花水及煮五谷三四升许。其阿阇梨。施一宅中十方鬼神饮食。已竟。次阿阇梨洗手漱口。入坛三礼。却缩出来。次旧一弟子把一花叠。又一弟子手把香炉及白芥子。逐阇梨后。一一别唤新弟子来。在坛西北角外立</p>
<p style="text-align: left">
	　　次阿阇梨先把白芥子。以马头咒咒七遍已。三回打于弟子头上。次作护身印。印于弟子。次取香水。与其洗手。为弟子作观世音三摩夜印。印中着花。勿令放弃。次以帛裹其弟子眼。阿阇梨心口发愿。以平等普大慈悲心。悉皆回向一切众生。次阿阇梨引将弟子。入坛西门。阿阇梨在南边立。弟子在北边立。阿阇梨诵观世音三摩耶咒咒曰</p>
<p style="text-align: left">
	　　唵(一)般母婆皤(去音)夜(二)莎诃(三)</p>
<p style="text-align: left">
	　　诵七遍已。教弟子云。向前散华。散竟好看。花堕何坐。知已语云。汝所散花。着于某佛某菩萨等。好念不忘。其余弟子如上法用。若三回散时。总不著者。更莫解帛随便摈出。是大罪人不合入坛。教令至心忏悔众罪。诸人竟后。更启请佛。方始引入。准前散华。著者放帛。若不著者至竟摈出。更勿令入。其余弟子法用如前一一作竟。次诸弟子在西门外。正面向东。作行列坐。其火炉中着好炭火。于西门外灌顶坛上。着一张床。留一盘食。着四盏灯供养。次遣二弟子各擎一盖。一紫二绯。绯盖盖诸弟子。紫盖盖阿阇梨。一一次第引诸弟子。阿阇梨擎水罐。出到灌顶坛。右绕三匝。令其上床。阿阇梨亦自上床。弟子边立问云。汝前散花。着何等佛菩萨之坐。弟子答云。着某佛等。时阿阇梨随其所答。教作其印。印其顶上。印中着华。令至心念。随其本主佛菩萨等。阿阇梨即诵彼佛菩萨等咒。与灌顶已。教令散华解印。着衣入坛谢佛。依本位坐。其余弟子法用如前。总灌顶已</p>
<p style="text-align: left">
	　　次阿阇梨坐于西门近火炉边。正面向东。端身<a>正念</a>。先唤火天坐火炉中。次与酥蜜及胡麻等。各七遍咒于火中烧</p>
<p style="text-align: left">
	　　次阿阇梨心里记云。火神且出于火炉外。近炉边坐。次唤马头观世音。坐火炉中莲花座上。次阿阇梨把跋折罗。一一次第唤诸弟子。近阿阇梨。教令正念胡跪合掌以跋折罗印其掌中。次与胡麻及酥蜜等。咒<a>三七</a>遍令投火中竟。语归本坐。其余弟子法用如前</p>
<p style="text-align: left">
	　　次放火中马头观音。归本位竟。次请坛中心十一面观世音。坐火炉中莲花座上。烧胡麻等诵咒一百八遍。已竟。遣归本位</p>
<p style="text-align: left">
	　　次请一一佛。次请一一菩萨</p>
<p style="text-align: left">
	　　次请一一金刚及诸天等。法用如前。各烧胡麻酥蜜等物。咒三七遍。次第各令归本坐竟</p>
<p style="text-align: left">
	　　次为当国天子。烧胡麻等。咒满一百八遍已竟。次为历劫一切师僧父母及善知识。各烧诵咒。皆同前法。次为<a>六道</a>一切众生。烧同前法。咒三七遍。次为宅主。亦同前烧咒三七遍。次阿阇梨为自身烧咒三七遍。上从天子至阿阇梨。总用十一面观世音咒</p>
<p style="text-align: left">
	　　次阿阇梨把香炉烧香。右绕坛外一匝。来到西门前已。礼拜谢云。种种香花饮食供养皆不如法。大大惭愧。然后从坛中心。一一发遣。一一各作本印发遣。发遣印咒唤时无别。次收布施佛菩萨等钱财宝物。若其诸佛菩萨物者。应用作佛菩萨形像。般若物者。用写诸经。若阿阇梨欲自作佛菩萨经者。自收造像写经处用。若不作者。付嘱三纲。布施金刚天等物者。阿阇梨身自用亦得(不用第一)坛中饮食。其阿阇梨及弟子等皆不得食。若吃用者不得神验。与奴婢食。及余人等乃至畜生。不入坛僧吃用亦得。次阿阇梨手执炬火。示诸弟子。此是某佛某菩萨位金刚天等。一一次第指示位竟。然后以泥泥却坛上。莫见日出。以上略说坛法式竟</p>
<p style="text-align: left">
	　　次说印及陀罗尼法</p>
<p style="text-align: left">
	　　十一面三昧印第一</p>
<p style="text-align: left">
	　　咒用大咒</p>
<p style="text-align: left">
	　　以二大指二小指。直竖头合。余指稍典。头不相到。虚掌。竖头指来去</p>
<p style="text-align: left">
	　　是法印咒。能除一切贼难水难及火等难。若诵持者。虽经诸难皆无所畏。由观世音威神力故。若人欲请诸菩萨等。先须作此三昧印咒。当得一切菩萨<a>欢喜</a></p>
<p style="text-align: left">
	　　身印第二</p>
<p style="text-align: left">
	　　合腕。左右二大指并竖。以二头指屈中节。各以头押二大指头。二中指头相拄。二无名指直竖。开一寸半。又开二小指。离无名指背。一分许。二臂肘相着。头指来去用上大咒</p>
<p style="text-align: left">
	　　若能持此法印咒者。一切八难皆无所畏。若作坛法正供养时。烧胡麻等。用此印咒。若有鬼病。以此印咒其病即差。若不差者。一百八遍咒印。念观世音菩萨。作此法者其病即差。若能日日洗手。而嚼杨枝净漱口已。着新净衣。诵咒数满一百八遍。兼念观世音菩萨名字。作此法者。观世音菩萨欢喜。又取澡罐盛满净水。以此印印咒二十一遍经一宿已。用洗手面。一切恶人及鬼神等。不能恼害</p>
<p style="text-align: left">
	　　大心印咒第三</p>
<p style="text-align: left">
	　　准前身印。唯改二头指。押中指背上节。以二大指各押中指中节侧。大指来去咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)诃诃诃诃(八)伊(上音)利(九)弥(上音)利(十)脂利(十一)毗利(十二)企利(十三)醯(上音)利(十四)莎诃(十五)</p>
<p style="text-align: left">
	　　是法印咒。若作一切坛法时。用此印咒。咒水香花衣食等物及唤天等。亦用此印咒</p>
<p style="text-align: left">
	　　小心印咒第四</p>
<p style="text-align: left">
	　　准前身印。唯改二头指屈头。当中指中节侧上头指来去咒曰</p>
<p style="text-align: left">
	　　那(上音)谟(上音)阿[口*梨]耶(一)婆路(轻呼)枳帝摄跋(二合)啰(去音)耶(二)菩提萨埵(去音)耶(三)摩诃萨埵(去音)耶(四)摩诃迦嚧尼迦(去音)耶(五)跢侄他(六)豆[口*楼]豆[口*楼](七)诃诃诃诃(八)莎诃(九)</p>
<p style="text-align: left">
	　　是法印咒。若人诵持此咒印者。当觅一百八茎莲华。江水中浴。着新净衣还入江水。立至于膝。面正向东。作此印咒。请观世音。大指来去。即作坐印安置于前。左手掏珠右手把华。七遍诵咒。然后散于观世音上。如是一华各咒七遍。尽其一百八茎华竟。寻即得见观世音菩萨。若一日不得一百八花者。一日觅取五茎莲花。作此法用。如是日别取五茎花。满一百八。作法同前。亦用此咒。咒香烧香咒油然灯。而供养之</p>
<p style="text-align: left">
	　　阇吒印咒第五(唐云发长)</p>
<p style="text-align: left">
	　　准前身印。唯改二中指。屈中节头相拄。附无名指后侧上节。咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)悉唎悉唎悉唎(八)地哩地哩地哩(九)悉哩(十)莎诃(十一)</p>
<p style="text-align: left">
	　　是法印咒。若居聚落。若在山中。离杂声处。有华果树竹林。水池中央。起舍。日日洗浴入于道场。先作护身结界印竟。请观世音菩萨。作华座印安置座上。然三盏灯。种种香华供养礼拜赞叹毕已。掏珠一心。念观世音菩萨名字。若人日日作此咒法。满十万遍即得见观世音菩萨。又若入道场。欲以花香鬘供养时。先以此咒咒花七遍。用散像上。复以此咒咒香七遍。以涂尊像。又以此咒咒鬘七遍。以严尊像</p>
<p style="text-align: left">
	　　华座印咒第六</p>
<p style="text-align: left">
	　　两腕相着。以左右二大指及二小指。各自相合并竖之。余三指等总散。大磔开之成咒曰</p>
<p style="text-align: left">
	　　唵(一)[合*牛](二)迦摩啰(三)莎诃(四)</p>
<p style="text-align: left">
	　　是法印咒。若请诸佛般若菩萨金刚天等。一一皆用此大华座印咒。以承迎。以印右转坐之。安慰定已。后作金刚军茶利三摩耶法印。结闭严密门户。然后种种作法供养。作坛疗病一切法者。皆应如是</p>
<p style="text-align: left">
	　　观世音护身印咒第七</p>
<p style="text-align: left">
	　　准前身印。唯改二无名指。[打-丁+必]在中指背上。头当前侧上节。头令相拄。二小指头相拄咒曰</p>
<p style="text-align: left">
	　　那(上音)谟(上音)阿[口*梨]耶(一)婆路(轻呼)枳帝(二)摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)娑地娑智(八)娑地娑地(九)薮度薮度(十)莎诃(十一)</p>
<p style="text-align: left">
	　　是法印咒。若行法人。欲作诸法及诵咒时。当以此印用护其身。然后行法。得观世音来护<a>行者</a>。令所作法皆悉有验。又是印咒若欲献供。先诵此咒。咒诸饮食花果等味二十一遍。然后奉献</p>
<p style="text-align: left">
	　　婆罗跢印咒第八(唐云随心)</p>
<p style="text-align: left">
	　　起立地上。脚如丁字。左脚丁尾右脚丁头。小屈右膝。屈左臂肘。臂向肩上。手掌向身。大指食指以把华茎。中指无名指双屈。勿着华茎。小指小曲屈腕。右手总申臂。并指向下。掌背当右[月*坒]侧。勿着[月*坒]上咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)阿私跢私(八)虎噜虎噜(九)素噜素噜(十)莎诃(十一)</p>
<p style="text-align: left">
	　　是法印咒。若求法验者。苏曼那茎然火。又更别取苏曼那茎。段别寸截三十一段。用酥酪蜜三种相和。一一别取苏曼那茎。涂酥酪蜜。诵咒一遍投着火中。如是烧尽三十一段。次第作之即得大验。若小儿病。用五色线。一咒一结成三七结。系其颈上。咒师手作此印。印小儿项。其病即差。若其咒师自身病者。先作水坛纵广二肘。其坛中心着一水罐。满盛净水以五谷子着其罐中。复以柳枝塞于罐口。结界已竟。面向正西。一心诵咒一百八遍。然后举罐灌自顶上已。用此左印为护身印。印身七处其病即差。又用此咒咒火然薪</p>
<p style="text-align: left">
	　　观世音檀陀印咒第九(唐云策杖)</p>
<p style="text-align: left">
	　　反叉二中指无名指。在掌中右押左。屈右头指。以左小指头。押右头指甲。屈左大指。在右掌中。屈右大指。押左大指中节。头入左掌中。右小指与左头指直申。二臂肘相着咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)伊(上音)里弥里(八)只里弥里(九)地里醯(上音)里(十)莎诃(十一)</p>
<p style="text-align: left">
	　　是法印咒。香汤洗浴着新净衣。入道场中。遣一弟子取于香华水火及草并白芥子。阿阇梨默然护身。咒水七遍。散十方结界。次咒白芥子七遍。咒已散十方结界。次把草咒七遍。然火右旋三匝四方结界。次作此印诵咒七遍。请观世音。即作华座印安置毕已。烧香散花。种种上味饮食供养礼拜毕已。发遣弟子。阿阇梨不掏数珠。默然诵咒。结加趺坐。以手作前策宝杖印。当自胸上勿令着胸。心记诵咒。日日如是。满七日已。即得尸罗波罗蜜成。罪障消灭。第二七日更作此法。并作种种音声供养。即得奢摩他。第三七日更作此法种种供养。如是七日。日有一事。谓初一日不食。诵咒作此法者闻种种香。第二日见大光明。第三日得见鬼神。第四日见四天王。第五日见诸天。第六日见观世音诸使者身。第七日得见观世音菩萨。若以平等心。怜愍一切诸众生故作此法者。得如是验。亦以此印诵咒结界</p>
<p style="text-align: left">
	　　观世音<a>甘露</a>印咒第十</p>
<p style="text-align: left">
	　　左右小指无名指。相合直竖。中指直竖。附无名指侧上。头开二分许。以二头指。各擗在中指背。头当上节。并二大指屈入掌中。头双拄二无名指中节文。二腕相着。以两腕根当心上着。掌向下垂咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)罗(去音)致帝帝哩(二合)脂致(八)阿揭车阿揭车(九)婆伽畔(十)阿[口*梨]耶(十一)婆路(轻呼)枳帝摄跋(二合)啰(去音十二)娑咩室地(十三)阿奴婆啰夜瑳(十四)莎诃(十五)</p>
<p style="text-align: left">
	　　是法印咒。行道事竟。请我还宫时。以此印印水。咒水七遍散洒四方。我即还去。世尊如是神咒。虽不成立而能成办种种事业。至心诵念无不果愿。若患疟病。若一日一发。若二日一发。若三日一发。若四日一发。若患鬼病。若被恶鬼打。若鬼子母打。若茶枳尼所作。若毗舍遮所作。若羯吒布怛那所作。若癫鬼。若罗刹作。若癎鬼作。若余种种恶鬼所作。皆以此印咒印病者。咒一百八遍即得除愈。若罪障重者。用五色缕一咒一结。如是结成一百八结。系病者项或系臂上。罪障消灭。病即除差</p>
<p style="text-align: left">
	　　若患丁肿癫肿。若身病疮疱。疮疽疡癣等种种恶疮。若被刀箭矛矟等伤。蛇蝎蜈蚣毒蜂等螫。皆以此咒咒之七遍。即得除差。若障重者。咒黄土泥咒一七遍。用涂患处即得除愈</p>
<p style="text-align: left">
	　　若患风病缓风偏风。若患废风[病-丙+敢]风等病。耳聋鼻塞。皆印病处。至心诵咒一百八遍病即除愈。若障重者。以胡麻油。若用牛酥和桦皮煎。若青木香和胡麻油。煎以为膏。每以此印印咒七遍。以涂身上或滴耳鼻。若令服之病即除愈。若有诸余种种疾病。皆以此印印其病处。至心诵咒即得除愈。此咒神力说不可尽。若持法者因供养次必作此印当心上着。诵此咒时。怜愍一切诸众生故。施与一切鬼神甘露。一切鬼神皆大欢喜。不令一切众生病苦◎</p>
<p style="text-align: left">
	　　◎掏数珠印第十一</p>
<p style="text-align: left">
	　　以左大指头捻无名指头。作孔。于其孔中贯着数珠。中指直申。以头指屈中节。押中指背上节。小指直申。右手以大指无名指。掏珠。余指同左手(更无别咒)。此印通用一切诸咒。若以此印。日日诵咒<a>念佛</a>忏悔。得四<a>禅定</a>。速成阿耨多罗三藐三菩提。随愿成办</p>
<p style="text-align: left">
	　　君驰印咒第十二</p>
<p style="text-align: left">
	　　合左右腕。从食指下四指头相拄。并二大指屈入掌中。开掌中央咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)税(去音)帝婆离罗陀(去音)礼(八)阿输(去音)指输指(九)波跛弥(十)莎诃(十一)</p>
<p style="text-align: left">
	　　若日日不得洗浴者。日日洗手漱口。作此印诵前咒者。虽不洗浴即当洗浴。身大净洁。入道场中护身结界。请观世音。作此印已诵咒二十一遍者。一切诸佛观世音般若菩萨金刚天等皆大欢喜</p>
<p style="text-align: left">
	　　十果报印咒第十三</p>
<p style="text-align: left">
	　　先仰左手掌。斜直。以右手掌背。捺着左手掌上。左右二手指总直申。右臂在左臂上相着咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)乌知(二合)迦(上音)羝(八)乌噜钵遮(九)乌噜钵遮(十)婆啰珊陀[口*梨]舍尼(十一)莎诃(十二)</p>
<p style="text-align: left">
	　　若妇人无儿欲得儿者。以五色粉作四肘坛。坛中心安十一面观世音菩萨。东方安阿弥陀佛。北方安大势至菩萨。南方安马头观世音菩萨。西方安摩醯首罗天王取一。净罐满盛净水。中着五谷。以柳枝等塞其罐口复以生绢。束其柳枝。种种好华庄严其罐。即将此罐着于坛中。悬杂色幡。坛开四门。然十六灯。复以种种上妙香华十二盘食。而为供养于四门外各安一部好细音声。如不能办一部亦得。严办供已。咒师洗浴着新净衣。坛西门外面向东坐。作印奉请观世音菩萨阿弥陀佛等。次第请已各安本位。令其妇人香汤洗浴着新净衣。于西门外作大莲华座。于华座上敷生净草。次阿阇梨右手把跋折罗。以左手把妇人右手。引来向坛北门外立。阿阇梨至心诵咒二十一遍。教令妇人。至心念彼观世音菩萨名字二十一遍。如是次念阿弥陀佛马头观世音菩萨。大势至菩萨。摩醯首罗天王名已。令其妇人至心三礼发愿乞儿。阿阇梨以五色线。一咒一结成三七结。系妇人项。次令妇人坐华草上。念观世音菩萨一百八遍。次阿阇梨以右手案水罐上。以左手把数珠。掏咒其水罐一千八遍竟。次与妇人护身结界。次阿阇梨手擎水罐。妇人边立发愿口云。仰启十方一切诸佛菩萨圣众天龙八部诸鬼神等。以他心智证知。今日此优婆夷。欲得有身生好男女。愿大慈悲速满其愿。妇人合掌念观世音菩萨。阿阇梨灌其顶上。即得聪明端正男女具诸相好。一切求愿法亦如是。随愿皆果。作法以后。令其妇人烧香礼念观世音菩萨。勿令断绝。必果所愿。除不至心</p>
<p style="text-align: left">
	　　阇夜印第十四(唐云胜印)</p>
<p style="text-align: left">
	　　左右小指无名指头指各屈在掌。二中指直竖头相拄。并二大指押头指中节上。合腕。是法印。若人日日作此印已。念观世音菩萨名号。一切菩萨皆悉欢喜。若人病者。作此印已。念观世音一百八遍。烧安悉香即得病差</p>
<p style="text-align: left">
	　　羯瑟那(二合)自那印咒第十五(唐云着鹿皮印)</p>
<p style="text-align: left">
	　　以右臂背过押左臂上。二大指侧相着并头。左右余指总申。即以二手覆左肩上咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)揭哩(二合)瑟那(二合)是那(八)摩跢啰(二合)娑(九)摩跢啰(二合)娑(十)达啰(二合)娑(上音)耶(十一)达啰(二合)娑(上音)耶(十二)萨婆睹瑟吒(二合十三)阿唎跢耶尼(十四)莎诃(十五)</p>
<p style="text-align: left">
	　　是法印咒。每月五日十五二十五日。香汤洗浴着新净衣。入于道场护身结界一百八遍。念观世音菩萨。一日三时作印诵咒。一切重罪一切障难皆悉除灭</p>
<p style="text-align: left">
	　　檀那波罗蜜多印咒第十六</p>
<p style="text-align: left">
	　　左右小指无名指中指。斜竖头相合。次并申二大指。开半寸许。以二头指各捻大指头。左右腕下侧相着咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)驮摩驮摩(八)赊(上音)摩赊(上音)摩(九)阿揭车阿揭车(十)摩诃迦嚧尼迦(去音十一)莎诃(十二)</p>
<p style="text-align: left">
	　　是法印咒。日日洗浴。若不洗浴洗手漱口。入于道场作印诵咒。所得功德。胜于日日檀波罗蜜修行布施所得功德</p>
<p style="text-align: left">
	　　观世音轮印咒第十七</p>
<p style="text-align: left">
	　　先仰左掌。五指少曲磔开。右手亦尔。次以右手逆覆左手。以右小指头。押左大指头。以右大指头。押左小指头咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)者提嚟(二合下同八)者揭嚟(九)摩诃者揭[口*梨](十)者揭嚟陀(去音)唎(十一)者揭唎尼(十二)驮啰驮啰(十三)莎诃(十四)</p>
<p style="text-align: left">
	　　是法印咒。若人日日作此印法咒供养者。他起恶心作于别法欲害咒师。还着恶人。若作佛法建立道场及行道所。当作此印诵咒。一切诸恶不能侵娆</p>
<p style="text-align: left">
	　　观世音华鬘印咒第十八</p>
<p style="text-align: left">
	　　先合二腕。并左右二大指小指申之。二头指各博大指侧。开三分许。二无名指亦博二小指侧。头开四分许。中指直竖头开二寸许咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)驮啰驮啰(八)般摩质泥(九)阿嚧迦(上音)耶(十)毗嚧迦(上音)耶(十一)莎诃(十二)</p>
<p style="text-align: left">
	　　是法印咒。若人意欲求钱财者。日日洗浴起立道场。烧香散华种种供养。取一水罐满盛净水。以杂花鬘严其罐项。柳柏竹枝塞其罐口。将此水罐安置坛中。盛着五谷。咒师左手案其罐口。右手掐珠。至心诵咒一百八遍。日日如是见观世音菩萨。即得钱财</p>
<p style="text-align: left">
	　　观世音矟印咒第十九</p>
<p style="text-align: left">
	　　先屈左小指。以左大指押小指甲作孔。次以右小指钩左小指。以右大指从下向上。入左掌孔。押小指甲。状如钩锁。左右三指直竖头相着。博侧勿开。若供养时二肘相着。若<a>治病</a>时开二肘节。咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)摩吒摩吒(八)槃阇槃阇(九)频驮频驮(十)呜[合*牛]泮(泮吒反十一)莎诃(十二)</p>
<p style="text-align: left">
	　　是法印咒。若能日日烧香作印诵咒。作一切法悉得神验。大大得力</p>
<p style="text-align: left">
	　　鸯俱(去音)舍印咒第二十(唐云钩印)</p>
<p style="text-align: left">
	　　左右小指中指各屈在掌中二无名指直竖头相拄。并二大指直竖。以二头指屈中节。各捻大指头。合腕咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)阿羯唎(二合)舍耶(八)阿羯唎(二合)舍耶(九)富命(命冶反)波跢耶(十)社啰社啰(十一)莎诃(十二)</p>
<p style="text-align: left">
	　　是法印咒。若咒师合药欲自服时。忽然鬼神夺将去者。作一白色四肘水坛。其坛中心着一火炉。香花饮食随分供养。烧白芥子数数诵咒者。鬼所将药。即于坛上还落地来。若一日不得。满于七日。作此法者。即得其药。若自合药及为他合。准前作坛。烧白芥子数数诵咒。合其药时。鬼神恶毒不能得便。其所合药皆悉成就。服者病皆除愈</p>
<p style="text-align: left">
	　　观世音罥索印第二十一</p>
<p style="text-align: left">
	　　先屈左小指无名指。以大指押甲上作孔。次以右大指从下入孔中。以余四指把卷。以大指头押四指甲上。左头指中指并直竖。用上大咒缚鬼治病。若恶比止欲不行时。作此法者即断不行。一切鬼神难降伏者。以此印缚。治一切病用之大验。若共他论议。作此法者即前人讷不能问答。一切缚法皆用此印。若欲解时心作放想。即得解脱</p>
<p style="text-align: left">
	　　观世音商佉印咒第二十二</p>
<p style="text-align: left">
	　　反叉左右头指中指在掌中。左右无名指小指。并直竖相着。二大指并屈头。押着头指侧。合腕咒曰</p>
<p style="text-align: left">
	　　唵(一)阿唎耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)瞿噜瞿噜(八)毗跢啰(二合)娑耶(九)三么曳悉他(二合)跛耶(十)莎诃(十一)</p>
<p style="text-align: left">
	　　是法印咒。若咒师诵咒。虽加功用不得灵验。不能得见观世音菩萨时。应作水坛纵广四肘。种种庄严。取一水罐满盛净水。庄严罐法如前不异。将此水罐安置坛中。香汤洗浴着新净衣。入于道场种种供养。然十六灯烧薰陆香。至心发露一切罪障。胡跪作印。当诵此咒一千八遍。即得见观世音菩萨。得大灵验。若一日不得验满于七日。即得灵验</p>
<p style="text-align: left">
	　　若坐禅人不得奢摩他。一切鬼神来恼乱者。又风入身令人失志。如前作坛。从旦起首一日不食。当作此印。若行道时念观世音菩萨名字。若坐作印。至心诵咒不限遍数。满一日者即得灵验</p>
<p style="text-align: left">
	　　什皤(去音)罗印咒第二十三(唐云放光亦云火焰光)</p>
<p style="text-align: left">
	　　屈左臂向上。竖手掌。向右侧着。右手握卷。博左腕下内文之上。拳头向上咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)阿只尼(二合下同八)阿只尼(九)摩诃阿只尼(十)婆蝇揭唎(二合十一)莎诃(十二)</p>
<p style="text-align: left">
	　　是法印咒。若作道场时。作此印已。绕四方行诵咒。数满三七遍时。即成火界结界成就。若有鬼病。作余法治不得差者。作此印咒其病即差</p>
<p style="text-align: left">
	　　观世音大心印咒第二十四</p>
<p style="text-align: left">
	　　反叉左右四指在掌。次屈左大指头入掌中。直申右大指。押左头指侧。合腕。右大指来去咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)唵(八)阿噜力(九)莎诃(十)</p>
<p style="text-align: left">
	　　是法印咒。若鬼神变形。或作大虫及野狐等种种诸身。入人身中令其病者。当作此印诵咒即差。当作一肘圆水坛子取五净椀满盛净水。中着一椀四方各一。又坛中心着一盘食。夜作此法。将病人来近于坛边。面向东坐。作印诵咒二十一遍。更将一瓮。即取坛内五椀中水及其盘食。写着瓮中。总相和搅。咒师手擎。向病人边右旋三匝。遥病人已。然后以瓮。案病人顶竟。向南写却。作是法时。咒师病人二俱向东。病者坐之。三日作法其病定差。若不差者。即非鬼病。若人常作是法。供养一切菩萨者。观世音菩萨见大欢喜。若以此印。唤诸菩萨而供养者。皆能助成观世音法力。速得成办</p>
<p style="text-align: left">
	　　观世音散华印咒第二十五</p>
<p style="text-align: left">
	　　仰并左右掌。侧相着。列申左右小指无名指中指。相博勿开。次以左右头指。少曲头。押中指上节侧。次二大指各自屈头。押头指下节侧。莫着掌。此印通用二陀罗尼其一咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)唵(八)般母婆皤(去音)耶(九)莎诃(十)</p>
<p style="text-align: left">
	　　是法印咒。若作一切观世音坛及余坛时。印中着花而散供养。若至佛所。及诸法会作印。捧华。散诸佛前及观世音菩萨等前。而为供养。心中作灭一切罪想又一咒曰</p>
<p style="text-align: left">
	　　那(上音)谟(上音)萨婆<a>佛陀</a>达摩<a>僧伽</a>耶(一)那(上音)谟(上音)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)杜毗杜毗(八)迦耶杜毗(九)毗啰(去音)阇(十)毗啰(去音)尼(十一)莎诃(十二同前印用)</p>
<p style="text-align: left">
	　　是法印咒。名大散华印陀罗尼。若有<a>比丘</a>若<a>比丘尼</a>若善男子善女人等。持此法印陀罗尼藏。诸神咒者。每于一切诸佛会中。在在处处。遍是道场作是法印。印中捧着杂色华香。赞诵前咒。满三遍已。散其华香于诸佛会。种种作法。屈曲声韵称扬赞叹围绕礼拜。及作<a>梵音</a>鼓琴等声。歌咏呗响。种种声彻而合天乐。助成其音。自然感动十方一切诸佛圣众。当令一切诸佛闻者。皆生欢喜。乐同一处常为伴侣。一切般若菩萨闻者。普愿众生远离恶趣速升<a>彼岸</a>。得成阿耨多罗三藐三菩提。一切菩萨闻是音者。皆起舞蹈。证成赞者助其势力。若其赞人临命终时。一切菩萨来迎。赞者不经八难直入佛会。一切金刚闻是音者。皆生欢喜。普愿诸佛常行慈悲救诸众生。一切诸天闻是音者。皆生踊跃。愿诸众生常受安乐。一切业道闻是音者皆宽法令放大洪恩。地狱众生闻是音者。苦具枷锁一时摧碎。镬汤炉炭止沸停烧。清凉快乐。寒冰温暖灰河枯竭。举要言之。一切地狱一切众苦自然解脱。一切鬼神闻是音者。一切皆发菩提之心。离鬼神身。生于人天值佛闻法。一切饿鬼闻是音者。皆蒙甘露。饮食充满无饥渴想。一切畜生闻是音者。常得安乐不生冤苦。即得舍离畜生之身若命终后随佛受记。又复行者作此法时。感得法界一切诸佛。一一如来。一一般若。一一菩萨。一一金刚。一一天龙。乃至八部诸鬼神等。各各赍持诸宝香华璎珞庄严。及诸幢幡众妙宝盖诸庄严具。种种伎乐种种饮食。遍满<a>虚空</a>悉同相助行者供养。由是行者作印诵咒。赞成菩萨威神力故。功德如是。设复有人。每于晨朝洗手面已。向尊像前合掌。一心诵咒三遍。胜以种种香华饮食。供养十万亿佛功德。何况作印如法供养。此咒神力说不可尽。今但略说</p>
<p style="text-align: left">
	　　礼拜印咒第二十六</p>
<p style="text-align: left">
	　　二脚膝着地坐。先合掌。左右指头总叉入。平齐右押左。作此印竟。礼拜观世音及礼三宝。两膝徐徐双下着地。坐定头着地礼咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)钵啰尼钵吒(智亚反八)毗知若(二合)波夜弥(九)婆伽(上音)梵(上音十)摩诃迦嚧尼迦(十一)莎诃(十二)</p>
<p style="text-align: left">
	　　是法印咒。若作道场及常供养。随所逢见诸佛会处随喜之时。当作是印至心诵咒。称赞三宝作礼一拜。遍诸十方一切刹土恒河沙俱胝诸佛。皆与受记。灭除礼者万生已来罪障。悉除豁尽无余。临命终时。所礼诸佛皆来迎接。横截业道不经诸难。直入佛会必定证得无生法忍。成不退地</p>
<p style="text-align: left">
	　　毗社富啰迦印第二十七(唐云甘果子印)</p>
<p style="text-align: left">
	　　左右二腕相着。左右头指已下四指。头相着。开掌中央。并二大指直申。头各当头指中节倒。下屈出左右掌背下节此。印与上乞儿咒同</p>
<p style="text-align: left">
	　　毗居唎多印第二十八(唐云嗔印第一面)</p>
<p style="text-align: left">
	　　起立。并脚指齐。屈左手小指。以大指押甲上余三指磔开。直申。将以三指横着额上。以右手虎口。叉右腰侧。四指向前。面作嗔形。是法印咒。若作此印摧。伏一切恶魔外道皆无所畏作。此印处一切鬼神永皆无也</p>
<p style="text-align: left">
	　　离罗印第二十九(唐云高慢印第二面)</p>
<p style="text-align: left">
	　　准前唯改左手中指已下三指屈在掌中。头指屈中节。与大指头齐头。开二分许。着眉间上。指头向下垂。面作<a>宽容</a>。莫作嗔形。是法身印。若作此法。六道众生一切皆得离诸苦难</p>
<p style="text-align: left">
	　　婆羊揭唎印第三十(唐云大嗔印第三面)</p>
<p style="text-align: left">
	　　准前唯改左大指。屈向掌中。以中指下三指。屈把大指。头指直申。指头向口。勿令着。口舌与头指。一时俱动。面目杀(沙界反)怒。作大嗔形。是法身印。亦名毗唎俱致若。作此法一切鬼病悉皆除差</p>
<p style="text-align: left">
	　　娑驮印第三十一(唐云软心印第四面)</p>
<p style="text-align: left">
	　　准前立地。以左手叉左腰侧。右手头指无名指小指。屈向掌中。以大指。押头指与无名指上。中指直申着眉间。中指头向下垂。面作宽容莫作嗔形。是法身印。若人日日作此印法烧香供养。蒙观世音菩萨欢喜。随其所欲皆得称意</p>
<p style="text-align: left">
	　　阿噜陀啰印第三十二(唐云大怒印第五面)</p>
<p style="text-align: left">
	　　准前立地。唯改右手。中指直竖。以头指[打-丁+必]在中指背上。头当上节。并屈无名指小指。少曲。中指与无名指头。开二寸许。大指直竖。大指头与中指头。开四寸许。大指头着于顶上。中指头向前。莫着头</p>
<p style="text-align: left">
	　　是法身印。若作此印。一切恶人恶鬼神等。皆悉变心转作好心</p>
<p style="text-align: left">
	　　特崩(二合)沙尼印第三十三(唐云破平障难印亦云诃遣印第六面)</p>
<p style="text-align: left">
	　　准前立地。唯改右手屈臂节。斜出外。总申五指。相博横掌。以大指侧当胸。勿令着胸。是法身印。若治鬼病。即以此印掌向右斫之。日日烧香作此印者。蒙观世音菩萨欢喜。诸恶障难悉灭无余。所有一切诸恶鬼神。皆不得近亦不能得便</p>
<p style="text-align: left">
	　　闇耶印第三十四(唐云得胜印第七面)</p>
<p style="text-align: left">
	　　准前立地。左右二手各屈大指在掌中。以中指下三指。各把大指。左右头指头侧相着。左右中指以下。三指背中节相着将。于眉上翻着。头指头向下垂</p>
<p style="text-align: left">
	　　是法前印。若作此印。降伏一切鬼神天等。悉皆怖畏。当用治病</p>
<p style="text-align: left">
	　　毗阇耶印第三十五(唐云最胜印第八面)</p>
<p style="text-align: left">
	　　当起立地。二脚相离二尺许。脚指并齐。左右中指屈中节在掌中。次以并二大指押上。左右头指无名指小指头皆相着。三指侧皆开。合腕。以二大指下节。当额上着。指头向上。是法身印。若作大功德道场坛时。起大云雨大风动者。当作此印诵咒一百八遍。将盐末和白芥子。一捻一咒投火中烧。其云风雨应时即止。若入坛弟子。被鬼入身令其病者。如上烧之其病即差。若作法时。恐有恶人来触恼者。如上烧之。恶人即去必生善心。后作法竟欲放却时。咒酥一遍一投火烧。一百八遍即放得脱</p>
<p style="text-align: left">
	　　阿目多印第三十六(唐云无能压印第九面)</p>
<p style="text-align: left">
	　　当起立地。左右脚跟头相向着。大屈二脚膝。如坐不坐。左右中指下三指各屈在掌中。左右三指中节相向拄着。二头指竖。头斜相着。以二大指头亦相着。以博中指侧。将以先着胸上。次举其印。以左右中指下三指上节。着于额上。头指头向上。观世音菩萨。在于佛前作此印时。欲界天魔皆悉战栗。诸鬼神等悉皆倒地。诸佛菩萨金刚天等。悉皆大喜同时赞叹。尔时观世音菩萨语诸鬼云。汝等魔鬼莫倒莫怖。汝等起坐。我于今日作此法印。诸四部众学此法者。莫令短命作病难等。若人日日作此印法种种供养者。即得大验。死生阿弥陀佛国。近于阿耨多罗三藐三菩提</p>
<p style="text-align: left">
	　　阿波罗质多印第三十七(唐云无胜印第十面)</p>
<p style="text-align: left">
	　　起立地。先大屈左脚膝。正直[跳-兆+尃]踏地。脚指向前。右脚斜直申向右边。脚指向前。反叉左右头指无名指。在掌中右押左。左右小指中指头相着。并二大指直竖。莫着头指侧。合腕举印。向右腋上着。是法身印。诵前大咒七遍已竟。然后更举。向额上着。更咒七遍。随何国土作此法者。五谷丰熟人民无病。能破一切诸外道法</p>
<p style="text-align: left">
	　　魔罗栖那波啰末(平音)陀儞印第三十八(唐云破魔军印第十一面)</p>
<p style="text-align: left">
	　　合腕左右大指小指并竖。左右头指中指无名指各屈。头各相离一寸许。诸指头侧各开半寸许。举之以腕下在头顶上着之。屈右膝如前身印左膝。申左脚如前印右脚。观世音菩萨。在于佛前作如是言。我今有十一面。各出一印。若人见闻及学此法如法行者。四重五逆及恒沙罪一时消灭。犹如猛火烧诸草木。随何国土。有此法处。与我自身现住无异。此十一印总用最初大陀罗尼</p>
<p style="text-align: left">
	　　咥哩(二合)首罗印咒第三十九(唐云头戟印)</p>
<p style="text-align: left">
	　　右手屈小指。以大指押甲上。磔申余三指。叉右腰侧。左同右。唯屈左臂向上。以腕背当腋上着之。身坐。咒曰</p>
<p style="text-align: left">
	　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)陀啰尼(八)陀啰尼(九)毗陀啰尼(十)嗔陀(上音)尼(十一)频陀(上音)尼(十二)莎诃(十三)</p>
<p style="text-align: left">
	　　是法印咒。若人日日香汤洗浴。若日日不能浴者。八日十日十四日十五日。香汤洗浴入道场中。作二肘水坛。其坛中心着一香炉。烧沉水香。诵阿弥陀经。一切处用皆悉得验。自身所有一切罪障。日日作印数数忏悔至心诵咒。一切罪障皆悉消灭</p>
<p style="text-align: left">
	　　观世音索印第四十</p>
<p style="text-align: left">
	　　左手屈小指。以大指押甲上作孔。右手大指从孔下入。以四指把卷。左三指磔竖。若作如上二印法者。一切鬼等及诸难事皆无所畏</p>
<p style="text-align: left">
	　　观世音母印第四十一</p>
<p style="text-align: left">
	　　左手屈小指以大指。押甲上作孔。右手小指从下入孔。以大指押甲上。状如钩锁。二无名指头相着。二中指各。[打-丁+必]在二无名指甲背头相着。二头指头各在无名指甲根侧。头勿相着。开一分许。头指来去咒曰</p>
<p style="text-align: left">
	　　那(上音)谟(上音)阿[口*梨]耶(一)婆路(轻呼)枳帝摄跋(二合)啰(去音)耶(二)菩提萨埵(去音)耶(三)摩诃萨埵(去音)耶(四)摩诃迦嚧尼迦(去音)耶(五)跢侄他(六)迦(上音)吒毗迦(上音)吒(七)刚迦(上音)吒(八)迦(上音)吒毗迦(上音)吒(九)刚迦(上音)吒(十)婆迦婆(上音)底(十一)毗社曳(十二)莎诃(十三)</p>
<p style="text-align: left">
	　　此印及咒通一切用</p>
<p style="text-align: left">
	　　观世音母娑罗(上音)跢印第四十二</p>
<p style="text-align: left">
	　　准前唯改二头指头相着用前母咒</p>
<p style="text-align: left">
	　　摩诃摩罗印第四十三(唐云结花鬘印)</p>
<p style="text-align: left">
	　　准前唯改二无名指开之。二头指屈中节头相拄。离无名指</p>
<p style="text-align: left">
	　　是法印咒。用前母咒。取一净瓫以盛香水。当作此印以搅香水。咒三七遍。次举此印印自顶上。如是三遍即用前咒。香汤洗浴着新净衣。入于道场护身结界。请观世音种种供养烧香散华。咒师在于观世音前。当作此咒。随心所愿心口乞愿。皆悉得验</p>
<p style="text-align: left">
	　　观世音檀陀印第四十四(唐云策七宝仗印)</p>
<p style="text-align: left">
	　　准前唯改合二无名指头。右大指申之。以二头指头相拄。右小指钩左小指根。用上母咒。是法印咒。若人日日作此印者。得四禅定。命终以后得生西方无量寿国。成阿鞞跋致。如上四印通用观世音母咒</p>
<p style="text-align: left">
	　　观世音君驰印咒第四十五</p>
<p style="text-align: left">
	　　立地并脚。左手把卷屈臂向上。腕当肩前。勿令着肩。腕内向肩。右手申臂向下。五指总申。掌背勿着脾。咒曰</p>
<p style="text-align: left">
	　　那(上音)谟(上音)阿[口*梨]耶(一)婆路(轻呼)枳帝摄跋(二合)啰(去音)耶(二)菩提萨埵(去音)耶(三)摩诃萨埵(去音)耶(四)摩诃迦嚧尼迦(去音)耶(五)跢侄他(六)唵(七)毗郎(轻呼)伽(上音)儞(八)莎诃(九)</p>
<p style="text-align: left">
	　　鸯俱(去音)舍印第四十六(唐云钓印)</p>
<p style="text-align: left">
	　　合腕并二大指直申。二头指屈中节头相拄。勿着于大指头。二中指头相着。二无名指屈中节头相着。其头当中指上节侧。二小指直竖头相着。头勿着无名指侧。掌内开之</p>
<p style="text-align: left">
	　　般那摩印第四十七(唐云莲华印)</p>
<p style="text-align: left">
	　　准前唯改中指。开头二分许。向顶上着通一切用咒。白芥子及灰用之</p>
<p style="text-align: left">
	　　跋折啰母瑟知(二合)印第四十八(唐云金刚卷印)</p>
<p style="text-align: left">
	　　准前鸯俱舍印。唯改二头指。少曲。各在中指背。当上节勿着。一分许开之。二大指并押中指中节侧</p>
<p style="text-align: left">
	　　阿(上音)叉摩罗印亦名跢赊波啰蜜多印第四十九(唐云十度彼岸印亦云数珠)</p>
<p style="text-align: left">
	　　准前。唯改二小指。各屈在掌中。两掌侧相着。二大指各屈头。当头指下节侧。以上五印。总共通用前君驰咒</p>
<p style="text-align: left">
	　　是法印咒。若人日日香汤洗浴。入于道场护身结界。种种供养作此法。是人定得阿鞞跋致</p>
<p style="text-align: left">
	　　阿弥陀佛印咒第五十</p>
<p style="text-align: left">
	　　小开腕。并二大指。屈节头向下。二小指各屈。以二大指头着侧。中指头相着。二无名指二头指。各屈中节头相拄。大指来去咒曰</p>
<p style="text-align: left">
	　　那(上音)谟(上音)阿唎耶(一)阿弥陀婆(去音)耶(二)跢他揭多(去音)耶(三)阿啰诃(上音)羝(四)三藐三菩陀(去音)耶(五)跢侄他(六)唵(七)阿弥唎跢婆跛拪(八)阿波跛娑(上音)耶(九)莎诃(十)</p>
<p style="text-align: left">
	　　作坛法时用此印咒</p>
<p style="text-align: left">
	　　释迦牟尼佛眼印咒第五十一</p>
<p style="text-align: left">
	　　反叉无名指及二小指在掌中。二中指直竖头相着。并二大指直申。二头指屈中节头相拄。以押二大指头上。合腕咒曰</p>
<p style="text-align: left">
	　　唵(一)毗嚧阇(上音)儞(二)莎诃(三)</p>
<p style="text-align: left">
	　　地天印咒第五十二</p>
<p style="text-align: left">
	　　合腕。二头指及小指。反叉在掌中右押左。二中指及二无名指。直竖头相着。二大指并竖。押二头指侧。大指来去咒曰</p>
<p style="text-align: left">
	　　唵(一)婆孙陀[口*梨](二)阿那陀若(三)钵啰(二合上)波啰(上音)怛儞(二合四)莎诃(五)</p>
<p style="text-align: left">
	　　是法印咒。若作大坛赎地之时。用此印咒以为地契。略说印檀陀罗尼竟。尔时观世音菩萨摩诃萨白佛言。世尊若有善男子善女人。有能依行观世音教作咒法者。彼善男子善女人。用白栴檀。作十一面观世音像。其木要须精好坚实。不得枯箧。其像身量长。佛一肘(若人肘量二肘一磔)若不得者。一尺三寸作之亦得。作十一面。当前三面作菩萨面。左厢三面当作嗔面。右厢三面似菩萨面。狗牙上出。后有一面当作笑面。其顶上面当作佛面。其十一面各戴华冠。其花冠中。各各安一阿弥陀佛。其像左手把一澡罐。其澡罐口插一莲华。右臂垂下。展其右手。以串璎珞施<a>无畏</a>手。其像身上。刻出璎珞种种庄严。作其像身。若以金银鍮石画等。悉皆得之</p>
<p style="text-align: left">
	　　尔时其人造此像已。欲求心中所愿成者。从白月一日入于道场至十三日。入道场时。香汤洗浴着新净衣。净衣三具。一日之中三时换衣。晨朝日中及日暮时。各着一衣。上屏之时脱舍净衣。着污衣裳。行道之人一食长斋。不食余味。唯食大麦乳糜。安道场处必须净室。掘地治法如前七日坛中所说。泥拭鲜洁香泥涂地。复以香水遍洒其地。在其室中量八肘地。纵广正等。四角竖柱周匝悬幡。正坛中央施一高座。置十一面观世音像。像面向西。以种种华散道场内。唯烧沉水苏合等香。从初一日乃至七日。三时各诵根本大咒一百八遍。未须献食。从八日中时至十三日。日别一献种种饮食及余果子。所献之食不着盘上。唯敷净草。新净瓦器并诸叶等盛献饮食。于十四日十五日中。倍加种种上妙香华种种肴饍及余杂果。倍胜于前以为献佛。其行法者。唯敷莎草以为坐具。胡跪恭敬正面向像。于十四日及十五日。在其像前然栴檀火。取苏摩那油一升。净铜器盛置行者前。复须沉水香粗细如箸。寸截数满一千八段</p>
<p style="text-align: left">
	　　尔时行者。后十五日日中以后。取一<a>沉香</a>涂苏摩那油。咒之一遍。投前所烧栴檀火中。如是次第尽千八段。尔时行者。于其二日全不得食。至十五日夜静之时。观世音菩萨来入道场。其栴檀像自然摇动。尔时三千<a>大千世界</a>。一时振动。其像顶上佛面出声。赞行者言。善哉善哉善男子。我来看汝。所有愿者悉令满足。时有四愿何等为四。一者愿我不离坐处。即得飞腾虚空而去<a>自在</a>无碍。二者愿我在于一切贤圣众中。无所障碍得三菩提。三者愿我常作持咒仙人中王。四者愿我现身。即得随从观世音菩萨。是名四愿。尔时行者于四愿中。随意乞者。时观世音即与一愿。其四愿中若不得者。更至后月十五日朝更立道场。于道场中置二躯像。于其像中有<a>舍利</a>者。还以十一面观世音像。置舍利像边。应须一千八茎好华。其行法者在于像前。敷草为坐胡跪恭敬。取其一华。咒之一遍散着像上。如是乃尽一千八华。尽其华已。尔时观世音像正前菩萨面出大雷声。尔时行者安心定意不得恐怖。雷声出时一切振动。尔时行者口常诵咒。雷声出时即当乞愿。发声唱言。南无观世音菩萨。弟子何时能救一切众生种种苦恼。何时当满一切众愿。时观世音随愿即与。当与愿时。天龙八部诸鬼神等皆无障难。当用牛黄置草叶上。在观世音菩萨像前。用观世音心印。印咒一千八遍。和其暖水洗浴其身。一切障难一切恶梦。一切疾病皆得除愈</p>
<p style="text-align: left">
	　　用石流黄雄黄二种。各取等分置草叶上。在观世音菩萨像前。用观世音心印咒。咒满一千八遍。和其暖水洗浴其身。一切障难一切恶梦一切疫病皆得除愈</p>
<p style="text-align: left">
	　　若月蚀时。用赤铜钵盛牛酥三两。在于露地。在观世音像前用黄土泥涂作圆坛。一尺五寸。酥钵置上。从初蚀时。诵咒乃至是月还生。如是方止。取其酥食必须食尽。不得留残。食此酥已。身中疾病悉得除愈</p>
<p style="text-align: left">
	　　若有国土人民疫病一切畜生疾病死时。安置道场取白芥子。押取其油使满一升。取紫橿木大如笔管。寸截数满一千八段。先于像前然紫橿柴。次取寸截细紫橿木。浸着油中。取其一段。咒一遍已投火中烧。如是乃尽一千八段。尔时能使一切人民。及诸畜生所有疫病悉得除愈</p>
<p style="text-align: left">
	　　复次若有他方怨贼。欲来侵境。以此观世音像。面正向彼怨贼来所。种种香华饮食供养。应取燕脂大如<a>大豆</a>。诵咒一千八遍满已。涂像左厢嗔面之上。令彼怨贼不能前进。若人卒得狂病。咒其白线。一咒一结成三七结。像前胡跪。更咒其线一百八遍。系着此像正前项上。经一宿已。取系病者项。若二日不差。还取咒索更咒一百八遍。绞着像颈。又经一宿取系病人项其病即差</p>
<p style="text-align: left">
	　　若有诸鬼入人宅中。像前然火。取薰陆香一百八颗。一咒一颗投火中烧。如是烧尽一百八颗。所有恶鬼。悉皆散走不敢更住。若有怨仇欲求人便。取其白线在于像前。一咒一结一百八结。系像左厢嗔面项上。经一宿已。解取此索称彼怨字。一称一截乃至截尽一百八结。怨人所作恶计不成。若人相恨。取五色线搓为咒索。像前胡跪。一咒一结一百八结。系像左厢嗔面项上。经一宿已。解取自系左臂之上。令彼嗔者和解欢喜</p>
<p style="text-align: left">
	　　若有人等欲求善事。取五色线搓作为索。像前胡跪。一咒一结成七结已。系着正前像面项上。经一宿已。取系自身所求如意。若人自知身有障难。种种妙香相和涂像。复以香水洗浴其像。浴像毕已。还收取水对像咒一百八遍。浴自身体。自浴身已。一切障难悉皆消灭</p>
<p style="text-align: left">
	　　尔时观世音菩萨。在佛前说俱致印法及陀罗尼七千坛法。说此法竟。告大众言。若欲修行此咒法者。先须入坛然后乃行。若不入者。不得辄教此印咒法。若辄教者。师及弟子获大重罪。说此品时。一切大众同时赞言。善哉善哉大悲大士。为欲救护一切众生。说印神咒及诸坛法。我等大众亦当随喜顶戴受持。说此经已。时会大众一时俱起。绕佛三匝礼佛而去</p>
<p style="text-align: left">
	　　已上十一面观世音神咒</p>
				</div></div><hr><script charset='utf-8' src='../../js/footer.js'></script></body></html>