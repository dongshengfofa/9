<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，赞观世音菩萨颂 第1052部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>赞观世音菩萨颂 第1052部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>赞<a>观世音菩萨</a>颂</strong></p>
<p style="text-align: left">　　唐天后代佛授记寺翻经<a>沙门</a>慧智奉制译</p>
<p style="text-align: left">　　<a>菩萨</a>号为观世音<a>神通</a>无碍难可量</p>
<p style="text-align: left">　　摇山竭海震大地悲愍众生同一体</p>
<p style="text-align: left">　　记忆名号福不虚是故常应称念彼</p>
<p style="text-align: left">　　我今至诚念彼德以是敬心而赞叹</p>
<p style="text-align: left">　　菩萨智慧深如海方便善权无能测</p>
<p style="text-align: left">　　所有诸天阿修罗摩睺罗伽及人众</p>
<p style="text-align: left">　　咸以微妙清净偈历劫赞之无懈倦</p>
<p style="text-align: left">　　我今宣说春阳颂述其功德之少分</p>
<p style="text-align: left">　　<a>世间</a>形色尊严者诸天莫踰于梵王</p>
<p style="text-align: left">　　况圣<a>自在</a>本色身百千万分不及一</p>
<p style="text-align: left">　　尊者首饰甚严好冠以曼陀及金花</p>
<p style="text-align: left">　　虹霓美丽以庄严复如半月映山王</p>
<p style="text-align: left">　　又似百宝成须弥尊者身相甚微妙</p>
<p style="text-align: left">　　犹如轻雨笼宝岳伊尼鹿彩覆其肩</p>
<p style="text-align: left">　　光明晃朗普周遍巍巍挺特若金山</p>
<p style="text-align: left">　　亦如满月处<a>虚空</a>又似薝波迦花色</p>
<p style="text-align: left">　　胜彼摩醯首罗身徒以白龙为璎珞</p>
<p style="text-align: left">　　右手执持金莲花毗琉璃宝以为茎</p>
<p style="text-align: left">　　以慈开敷极香洁令诸智者生爱乐</p>
<p style="text-align: left">　　尊手所持胜净花庄严殊妙甚晖丽</p>
<p style="text-align: left">　　如月光曜须弥顶圣身所处莲花台</p>
<p style="text-align: left">　　由尊福德之所感我以至诚殷重心</p>
<p style="text-align: left">　　归命敬礼赐愿者诸天供养所赞叹</p>
<p style="text-align: left">　　我今净心归命礼尊者螺髻玄蜂色</p>
<p style="text-align: left">　　牟尼妙像处其中光明映曜严尊首</p>
<p style="text-align: left">　　如烧珊瑚流电色又如雌黄耀黑山</p>
<p style="text-align: left">　　上下庄严大圣身冒敢为文称叹彼</p>
<p style="text-align: left">　　四面狂象利牙齿若人居中将被害</p>
<p style="text-align: left">　　其人专心念菩萨舍离苦恼而<a>无畏</a></p>
<p style="text-align: left">　　暴龙哮吼放烟毒嘊喍嗔怒厉恶色</p>
<p style="text-align: left">　　将噬其人甚可怖忆念观音便<a>解脱</a></p>
<p style="text-align: left">　　海潮风浪出音声摩竭巨鱼皆震激</p>
<p style="text-align: left">　　若人船破误落中念彼观音获安隐</p>
<p style="text-align: left">　　高山崄谷悬岩裹奔流溅石众难处</p>
<p style="text-align: left">　　若人堕中无救护心念观音登<a>彼岸</a></p>
<p style="text-align: left">　　烈火猛焰恶风起延烧屋宅焚及人</p>
<p style="text-align: left">　　至心念彼功德藏应时灾火不为害</p>
<p style="text-align: left">　　若人系缚在牢狱身婴枷锁及杻械</p>
<p style="text-align: left">　　至心称念观音故其人须臾便解脱</p>
<p style="text-align: left">　　若人堕落大火坑专志称名观世音</p>
<p style="text-align: left">　　其人除热得清净犹若池中华开敷</p>
<p style="text-align: left">　　若人经于大林中忽遇雷电骤风雨</p>
<p style="text-align: left">　　霹雳将烧极危殆称念观音免灾难</p>
<p style="text-align: left">　　若人逢值猛师子牙爪铦利如刀剑</p>
<p style="text-align: left">　　嗔目吼唤来食人称念观音便免害</p>
<p style="text-align: left">　　恶贼突厥弥戾车凶险无慈若罗刹</p>
<p style="text-align: left">　　复以铁锁系缚人称名发念皆解脱</p>
<p style="text-align: left">　　深山大泽险难处劫贼伺人将抄夺</p>
<p style="text-align: left">　　称名念力愿救护其人释然无患苦</p>
<p style="text-align: left">　　咒呾谗讼拟中伤恒以恶心求方便</p>
<p style="text-align: left">　　由彼常念观音故其人竟不能为害</p>
<p style="text-align: left">　　斗战旗鼓两相当锋镝交横竞残刃</p>
<p style="text-align: left">　　此时心念及称名菩萨于中施无畏</p>
<p style="text-align: left">　　大力恶鬼执捉人鸠槃荼等饮人髓</p>
<p style="text-align: left">　　若能系念观音者拥护其人销疫难</p>
<p style="text-align: left">　　鬼病热病腹胀病疳病黄病心痛病</p>
<p style="text-align: left">　　癞病癫病霍乱病血气羸瘦种种病</p>
<p style="text-align: left">　　诸恶黑业缠其身称名系念皆除愈</p>
<p style="text-align: left">　　有诸饿鬼腹如山唇口干焦饥渴恼</p>
<p style="text-align: left">　　菩萨见之生慈悲次第令其得充足</p>
<p style="text-align: left">　　饿鬼或遭寒冻逼身体皮肉皆破坏</p>
<p style="text-align: left">　　举彼两手生极苦神通方便令熅适</p>
<p style="text-align: left">　　若金翅鸟以嘴爪搏撮水陆诸龙等</p>
<p style="text-align: left">　　其龙专心念菩萨即得离苦获安乐</p>
<p style="text-align: left">　　若有欲求胜果报象马车乘及奴婢</p>
<p style="text-align: left">　　衣服饮食诸珍宝由彼常念观音故</p>
<p style="text-align: left">　　应其求愿自然至若有欲得长生术</p>
<p style="text-align: left">　　坐卧云间恣空行由彼常念观音故</p>
<p style="text-align: left">　　当获神咒及仙药我见壁画观音像</p>
<p style="text-align: left">　　遍视色相诸功德及见神通大自在</p>
<p style="text-align: left">　　故起至诚而赞叹所有一切诸功德</p>
<p style="text-align: left">　　于菩萨中最第一无边善巧大方便</p>
<p style="text-align: left">　　示现清净妙色身远离有无诸分别</p>
<p style="text-align: left">　　利益无量如虚空以此赞叹功德藏</p>
<p style="text-align: left">　　愿证如来一切智</p>
<p style="text-align: left">　　以此赞叹观世音菩萨功德上资</p>
<p style="text-align: left">　　国主圣神皇帝陛下善转金轮。色力<a>寿命</a>永无穷尽。智慧果报不可思议。恒御阎浮长居震旦。拥护三宝利益群生。一切含灵皆蒙圣福</p>
<p style="text-align: left">　　赞观世音菩萨颂&nbsp;</p>
				</div></div><hr><script charset='utf-8' src='../../js/footer.js'></script></body></html>