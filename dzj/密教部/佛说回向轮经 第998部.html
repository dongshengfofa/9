<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说回向轮经 第998部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说回向轮经 第998部</center></div><div class='fo'><center>经文出处:来自无量光明网</center><br/><br>
<p style="text-align: center"><strong><img alt="佛说回向轮经 第998部" src="./images/佛说回向轮经 第998部0.png" style="" title="佛说回向轮经 第998部"  class="lazy" /></strong></p>
<p><strong>　　于阗<a>三藏</a>尸罗达摩于北庭龙兴寺译</strong></p>
<p>　　如是我闻。一时佛在大摩尼金刚宝山峰中。与大<a>菩萨</a>众俱。尔时<a>世尊</a>告金刚摩尼菩萨言。佛子若有菩萨求大菩提。为欲救度一切有情。已受菩萨律仪戒。学已曾发起大菩提心。有大悲愍。常欲奉事一切如来。欲广积集诸大菩萨福德资粮。欲证佛智。欲以无碍等持总持诸<a>解脱</a>门<a>神通</a>游戏。欲令<a>虚空</a>成大库藏。欲令自手似如意宝作是奉施。唯愿一切诸佛世尊。已住十地诸大菩萨。持金刚者。当忆念我。<a>弟子</a>某甲已发菩提心未安住正道。今持身心。于一切时。以一切种奉施三世诸佛菩萨。愿大<a>自在</a>诸佛如来。已证大地一切菩萨。当摄受我。令我大福德智慧资粮。猛利精进广大心量。寂静调伏神通自在。波罗蜜多速得<a>圆满</a>。</p>
<p>　　复作是言。唯大悲者当忆念我。弟子某甲堕在<a>生死</a>系以大缚。闭居牢狱离正道法。逼以强力烦恼怨敌。无怙无救无目无依。无将无导游行僻路。趣向生死背大<a>涅槃</a>。顺诸恶趣将堕险路。临仆恶道常遇恶友。离善知识迷于邪正。有利无利有义无义。远离诸善成就不善。常背贤圣诸佛菩萨。生老病死忧恼所迫。不得安隐无怖<a>无畏</a>。心常散乱阙修寂静调伏施戒及不放逸。远离等持总持二门十地法忍。不能安住甚深般若波罗蜜多及平等性。不修无量慈悲喜舍。不具菩萨三聚戒蕴。远离无障无碍大智。不能安住于寂灭因善成立法。远离神通力无所畏。不住<a>正念</a>不能成就随行趣入无忘失法。匮诸功德。见取疑惑障于通达七等觉支。阙修如实八圣道支。无量百千苦恼所逼。而常炽然众苦逼迫。心常下劣忿恨散乱。常顺烦恼。唯愿一切诸佛菩萨。依大悲愍为我救护。为我归依为我导师。唯愿令我速得圆满大正觉路。大菩提道菩提资粮。又愿令我速得圆满如来十力四无所畏。十八不共诸如来法。无碍辩才等持解脱陀罗尼门。功德神通波罗蜜多。又愿与我一切成就一切功德。</p>
<p>　　复次为转广大供养应作是言。又愿一切诸佛世尊。已得大势诸菩萨众。当忆念我。弟子某甲。今于一切佛菩萨所转大恭敬。承事供养以身奉献。所有十方诸世界中大庄严具。所谓种种宝宫。诸宝庄严宝树宝山。宝座宝坛珍宝行列。宝盖宝幢宝饰璎珞。真珠罗网宝器宝聚积宝光焰。诸宝洲中大末尼宝。清净灯树宝铃和鸣。末尼光曜真金缨拂。垂覆连接妙金莲花。阎浮檀金以为其须。金树行列种种宝宫。宝云叆叇雨众宝渧。诸宝藏殿众妙末尼。闲错墙壁宝珠栏楯。大持明者可乐圆苑。屋宅宝宫殿堂树林皆可爱乐。以如是等无摄无受。回向一切诸佛菩萨。于赡部洲所有妙药长寿药类。诸末尼宝能与有情所求众药。自然成美<a>殊胜</a>饮食。并诸香树种种异类。旃檀妙树阿伽卢树。沉水赤檀大叶恒花。能醉香等诸树种类。可乐妙香无摄无受诸如意树。于大海中种种异类。诸末尼宝如意宝珠。及须弥山鸡娑啰山。香山摩尼耶山。尹地（二合）耶大山。曼陀罗山金刚山等。诸大山中种种宝峰。宝台宝石宝窟宝宫。宝饰宝片众宝阶道。诸末尼柱诸宝灯轮。诸琉璃等末尼种类。所有天上无主天宫。天诸名花悦意乐见。天诸乐具微风吹动。空宫行伍和鸣美声。天诸音乐不鼓自然出美妙声。天诸众鸟住空宫中。鸣妙音声并诸宝云出大美声。天诸末尼歌咏音乐。并诸妙香花树鬘树涂香<a>烧香</a>树。灯树幢树幡树宝树。此等一切无所摄受。奉施一切诸佛菩萨。所有一切佛眼所睹。诸佛刹中大供养云。花云香云鬘云烧香云。涂香云宝盖云宝幢云宝幡云。宝衣云宝聚云宝器云大末尼聚云。种种微妙大宝珠云。又以香油满大灯器。量等千界燃以灯炷。量百须弥。奉施一切诸佛世尊诸大菩萨。由是供养所生胜福。并将回向无上菩提。如过去佛所修诸善。以无所得而为方便。回向菩提。我亦如是持此功德。回向无上正等菩提。劝请诸佛。唯愿往赴菩提道场。降伏魔怨证大菩提转大法轮。欲灭度者为诸有情。劝请愿住满一大劫。<a>随喜</a>一切诸佛菩萨一切有情所修诸福。发露忏悔一切诸罪。犹如三世诸佛菩萨忏悔罪障。我亦如是愿罪销灭。奉施乃至忏悔已毕。即以净心忆念一切诸佛菩萨。对佛像前诵此密言满足八遍密言曰</p>
<p>　<strong>　唵娑颇（二合）罗裟颇（二合）罗微摩那娑（去引）啰摩诃（引）若缚吽</strong></p>
<p>　　诵密言已。即便随欲。成就天妙大供养云。一切佛所而得现前。若善男子或善女人。系念于佛或昼或夜。转诵如是大回向轮。此善男子或善女人。诸罪销灭一切烦恼渐得微薄。能获如前所说功德。若转一遍得百梵福。梦常见佛。命终之后得生<a>净土</a>。佛说是经已诸菩萨众<a>欢喜</a>奉行。</p>
				</div></div><hr><script charset='utf-8' src='../../js/footer.js'></script></body></html>