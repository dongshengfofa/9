<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修守护国界主陀罗尼经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>守护国界主陀罗尼经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>守护国界主陀罗尼经 第五卷</strong></p>
<p style="text-align: left">
	　　罽宾国<a>三藏</a><a>沙门</a>般若共牟尼室利译</p>
<p style="text-align: left">
	　　入如来不思议甚深事业品第五之一</p>
<p style="text-align: left">
	　　尔时<a>世尊</a>复告文殊师利童子言。善男子当云何知如来应正等觉现证事业。善男子如来有三十二种正觉事业。何等名为三十二种。善男子如来于处非处如实而知。善男子云何为处云何非处。言非处者谓诸众生无有方便。身口意业造不善行。若得可意爱乐随心。遂求果者无有是处。所言处者若诸众生具有方便。身口意业造诸善行。获得可意爱乐随心。遂求果者斯有是处</p>
<p style="text-align: left">
	　　复次善男子言非处者。若诸众生无有方便。心怀悭吝得大富贵。破于净戒得人天身。常有嗔恚获端正报。身心<a>懈怠</a>得于智慧。散乱之人能得<a>解脱</a>。恶慧众生能断习气诸烦恼者无有是处。若诸众生具有方便。<a>修行</a>布施得大富贵。护持净戒得生人天。常修忍辱得端正报。勤行精进获得智慧。心不散乱得正解脱。善修智慧能断习气诸烦恼者斯有是处</p>
<p style="text-align: left">
	　　复次作五逆罪得心安乐无有是处。净持禁戒得心安乐斯有是处</p>
<p style="text-align: left">
	　　复次若有众生。执著有见得顺忍者无有是处。爱乐修空得随顺忍斯有是处</p>
<p style="text-align: left">
	　　复次若诸众生。多住悔心得心安乐无有是处。若心无悔得心安乐斯有是处</p>
<p style="text-align: left">
	　　复次若令女人得转轮王王四天下。或得帝释大梵天王成佛出现无有是处。若舍女人得男子身。作转轮王王四天下。或作帝释大梵天王。及成佛者斯有是处</p>
<p style="text-align: left">
	　　复次若转轮王非法治化无有是处。若转轮王<a>正法</a>治化斯有是处</p>
<p style="text-align: left">
	　　复次若诸帝王贪猥骄奢能理国政无有是处。若诸帝王无贪简易能理国政斯有是处。若诸人王执断常见令国政理无有是处。若诸人王明信因果国政乃理斯有是处。若诸人王心不均平。能治国政无有是处。若诸人王无私平等。能治国政斯有是处</p>
<p style="text-align: left">
	　　复次北拘卢洲舍报身后。堕三恶道无有是处。若言北洲死后生天斯有是处</p>
<p style="text-align: left">
	　　复次若行杀害而得长寿。乃至邪见受行邪法。得圣道者无有是处。若不<a>杀生</a>得<a>寿命</a>长。乃至<a>正见</a>受行正法。得圣道者斯有是处</p>
<p style="text-align: left">
	　　复次阿<a>罗汉</a>向不定得果无有是处。若罗汉向定得果者斯有是处</p>
<p style="text-align: left">
	　　复次须陀洹人受第八生无有是处。若须陀洹无第八生斯有是处</p>
<p style="text-align: left">
	　　复次若斯陀含受第三生无有是处。若斯陀含无第三生。一生人天能尽苦际斯有是处</p>
<p style="text-align: left">
	　　复次若阿那含还生欲界无有是处。若阿那含不生欲界。能尽苦际得<a>涅槃</a>者斯有是处</p>
<p style="text-align: left">
	　　复次若阿罗汉受<a>生死</a>身无有是处。若阿罗汉不受生死入涅槃者斯有是处</p>
<p style="text-align: left">
	　　复次若有人言除佛大师。更有<a>圣人</a>超过佛者无有是处。若言唯佛是<a>天人</a>师。更无过者斯有是处</p>
<p style="text-align: left">
	　　复次若有人言得无生忍有退转者无有是处。若得无生不退转者斯有是处</p>
<p style="text-align: left">
	　　复次若有人言坐菩提场。不成正觉无有是处。若坐道场决成正觉斯有是处</p>
<p style="text-align: left">
	　　复次若有人言诸佛犹有烦恼习气无有是处。若言诸佛无烦恼习斯有是处</p>
<p style="text-align: left">
	　　复次若有人言一切如来智有障碍无有是处。若言如来智无障碍斯有是处</p>
<p style="text-align: left">
	　　复次若有人言如来顶相。有能见者无有是处。若言如来无能见顶斯有是处</p>
<p style="text-align: left">
	　　复次若有人言佛不加威。能知如来心之所生无有是处。若言佛加方知如来心所住处斯有是处</p>
<p style="text-align: left">
	　　复次若有人言如来亦有不住三昧三摩呬多无有是处。若言如来常在三昧等引功德斯有是处</p>
<p style="text-align: left">
	　　复次若有人言一切如来言有虚妄。及误失者无有是处。若言如来言无虚妄亦无误失斯有是处</p>
<p style="text-align: left">
	　　复次若有人言如来作业有错误者无有是处。若言如来诸所作业无错误者斯有是处。善男子以如是等说。于如来知处非处有无量门非言所及。如于实谛无有变异。此是如来第一正觉事业。尔时世尊欲重宣此义而说偈言</p>
<p style="text-align: left">
	　　大地可使行<a>虚空</a>可摇动</p>
<p style="text-align: left">
	　　如来终不说非处以为处</p>
<p style="text-align: left">
	　　虚空可为身同士夫五色</p>
<p style="text-align: left">
	　　如来终不说非处以为处</p>
<p style="text-align: left">
	　　一切处差别上中下不同</p>
<p style="text-align: left">
	　　如来已宣说决定无别异</p>
<p style="text-align: left">
	　　一切非处别上中下不同</p>
<p style="text-align: left">
	　　如来已宣说决定为非处</p>
<p style="text-align: left">
	　　若处若非处如来如实知</p>
<p style="text-align: left">
	　　随众生乐欲具足而宣说</p>
<p style="text-align: left">
	　　沙门<a>婆罗门</a>不知处非处</p>
<p style="text-align: left">
	　　虚妄驰诸境佛智无不知</p>
<p style="text-align: left">
	　　众生种种执非处求解脱</p>
<p style="text-align: left">
	　　具得世所尊为说真实处</p>
<p style="text-align: left">
	　　彼执非<a>法器</a>故佛舍众生</p>
<p style="text-align: left">
	　　机熟解脱时复当为宣说</p>
<p style="text-align: left">
	　　此为佛第一最胜事业门</p>
<p style="text-align: left">
	　　远离诸过非能脱众生苦</p>
<p style="text-align: left">
	　　是处非处法无量无有边</p>
<p style="text-align: left">
	　　难屈无不摧斯名大仙力</p>
<p style="text-align: left">
	　　复次善男子。如来于过去世现在未来。所作行业誓愿不同。种种处所种种因缘。种种事相种种异熟。无量差别皆如实知。云何而知。善男子此中过去行业誓愿。善根为因远离不善未来得果。若有过去行业誓愿。以不善根而为其因。远离善根未来得果。如是种种如来一一皆如实知</p>
<p style="text-align: left">
	　　复次若有行愿未来渐减。若有行愿未来渐增。若有行愿现在渐减未来渐增。若有行愿现在渐增未来渐减。若有行愿现在未来皆渐减少。若有行愿现在未来皆渐增长。如是种种皆如实知</p>
<p style="text-align: left">
	　　复次若有行愿现在小因来世广大。或现在广大未来微小。或初起微细后渐增胜。或初广大后渐微细。如是种种皆如实知</p>
<p style="text-align: left">
	　　复次若有行愿当得声闻。若有行愿当得缘觉。若有行愿当成佛因皆如实知</p>
<p style="text-align: left">
	　　复次或有行愿因苦果乐。或有行愿因乐果苦。或有行愿因果俱苦。或有行愿因果俱乐。皆如实知。善男子如是过去现在未来。种种行业所感异熟。因果相顺犹如影响。如来一一皆如实知。如是知已随其所应而为<a>说法</a>。是为如来第二正觉事业。尔时世尊欲重宣此义。而说偈言</p>
<p style="text-align: left">
	　　如来善巧智知众生业果</p>
<p style="text-align: left">
	　　三世悉无遗智眼皆无著</p>
<p style="text-align: left">
	　　善因当得乐异熟处人天</p>
<p style="text-align: left">
	　　恶是感苦因如来悉知见</p>
<p style="text-align: left">
	　　善业不善业各各果当成</p>
<p style="text-align: left">
	　　善逝悉能知如摩尼在掌</p>
<p style="text-align: left">
	　　有业甚微细当成广大因</p>
<p style="text-align: left">
	　　初大后微细如来悉见知</p>
<p style="text-align: left">
	　　有业声闻行有业缘觉因</p>
<p style="text-align: left">
	　　有业成如来善逝悉知见</p>
<p style="text-align: left">
	　　或因乐果苦因苦果乐殊</p>
<p style="text-align: left">
	　　因果苦皆同因果俱安乐</p>
<p style="text-align: left">
	　　业与于法性因果不相违</p>
<p style="text-align: left">
	　　如来如实知性相皆穷究</p>
<p style="text-align: left">
	　　一切众生界三世业轮回</p>
<p style="text-align: left">
	　　一一无有差如来悉明了</p>
<p style="text-align: left">
	　　复次善男子。一切众生无数乐欲种种差别。如来一一皆如实知。佛云何知。或有众生住贪欲行乐于嗔恚。或有众生安住嗔恚乐于淫欲。或有众生安住愚痴乐于淫欲及与嗔恚。如来一一皆如实知。或有众生住善法中乐欲不善皆如实知或有众生所作微小乐欲广大。或有众生所作广大乐欲微小。或有众生初于因中乐欲微小。至于果中乐欲广大。或有因中乐欲广大。至于果中乐欲微小。如是种种皆如实知。或有众生乐邪见等。因中不定当成决定。或有乐欲正中不定当成决定或有乐欲正因决定当得解脱。彼彼差别如来悉知。或有乐欲当超欲界。或有乐欲当超<a>色界</a>。或有乐欲当超<a>三界</a>。如是一一如来悉知。或有乐欲日日减少。后当渐得增胜广大。或有乐欲最胜广大。后渐减少得不可意。如是种种皆如实知。或有乐欲受种种生得种种色。受用种种资生之具。如是差别如来悉知。或有乐欲处人天上。或有乐欲当得解脱。如是差别如来一一皆如实知。如是知已随其所应而为说法。是为如来第三正觉事业。尔时世尊欲重宣此义。而说偈言</p>
<p style="text-align: left">
	　　众生种种欲意乐无数量</p>
<p style="text-align: left">
	　　如来一切智如实悉能知</p>
<p style="text-align: left">
	　　彼彼诸众生住贪乐嗔恚</p>
<p style="text-align: left">
	　　住嗔乐痴冥一一如实知</p>
<p style="text-align: left">
	　　住痴乐欲贪住善乐不善</p>
<p style="text-align: left">
	　　其心种种变善逝悉能知</p>
<p style="text-align: left">
	　　下劣因众生心恒乐广大</p>
<p style="text-align: left">
	　　住广乐广大住胜劣中求</p>
<p style="text-align: left">
	　　或复有众生因劣果超胜</p>
<p style="text-align: left">
	　　因胜果中劣如来如实知</p>
<p style="text-align: left">
	　　住邪不定中后时当决定</p>
<p style="text-align: left">
	　　住正脱三界如来如实知</p>
<p style="text-align: left">
	　　或乐种种生色相及资具</p>
<p style="text-align: left">
	　　处于人天上解脱欲相应</p>
<p style="text-align: left">
	　　三世诸众生乐欲佛皆了</p>
<p style="text-align: left">
	　　随心为说法是第三业门</p>
<p style="text-align: left">
	　　复次善男子。如来于无数世界。种种界别皆如实知。佛云何知。谓知此世界其中众生修诸功德。此界众生造诸恶业。此界众生修解脱业。此界众生当得出世。如是种种悉如实知</p>
<p style="text-align: left">
	　　复次善男子。如来知眼界色界眼识界。当云何知。有三因故。谓知内空外空内外空故。如是遍知。乃至知意界法界<a>意识</a>界。内空外空内外空故</p>
<p style="text-align: left">
	　　复次知于地界水火风界。皆如虚空</p>
<p style="text-align: left">
	　　复次知欲界色界无色界。从于<a>妄想</a>分别所起</p>
<p style="text-align: left">
	　　复次知有为界。行相现前有穷尽故知无为界。无行相故。知烦恼界。客尘相故。了烦恼流。可断绝故。达其本性。光明相故。知诸行界。<a>妄念</a>无明为其相故。知涅槃界。智慧相故。<a>正念</a>相故。善男子如是如是世界安立。初现在前世界转灭。至于他世生起因缘依住作业。如是差别如来一一皆如实知。知已随应而为说法。此是如来第四正觉事业。尔时世尊欲重宣此义。而说偈言</p>
<p style="text-align: left">
	　　佛于界善巧及住转减时</p>
<p style="text-align: left">
	　　少善大果成人师子能了</p>
<p style="text-align: left">
	　　有福无福界福开解脱门</p>
<p style="text-align: left">
	　　解脱界不同一切智明见</p>
<p style="text-align: left">
	　　如来知眼界色识界俱空</p>
<p style="text-align: left">
	　　耳界鼻舌身意法空亦尔</p>
<p style="text-align: left">
	　　地水火风界如实了皆空</p>
<p style="text-align: left">
	　　三界妄念心人师子能了</p>
<p style="text-align: left">
	　　烦恼空尘相诸法性皆无</p>
<p style="text-align: left">
	　　行不行如空斯涅槃三相</p>
<p style="text-align: left">
	　　世界不善起成已坏灭同</p>
<p style="text-align: left">
	　　此界及他方无念皆知见</p>
<p style="text-align: left">
	　　十方空无际有界佛能知</p>
<p style="text-align: left">
	　　佛智胜无涯众生不能测</p>
<p style="text-align: left">
	　　此是清净主第四调生门</p>
<p style="text-align: left">
	　　修此不退还决证菩提果</p>
<p style="text-align: left">
	　　复次善男子。如来于诸众生诸根胜劣精进懈怠。若利若钝皆如实知。云何能知。善男子钝根愚闇下劣众生中根胜根皆如实知</p>
<p style="text-align: left">
	　　复次随如是根分别生贪。随如是根分别生嗔。随如是根分别生痴。及托外境生贪嗔痴。如来悉知</p>
<p style="text-align: left">
	　　复次随根分别生贪嗔痴展转增广。或复随根分别所生。少贪嗔痴更不增长如来悉知</p>
<p style="text-align: left">
	　　复次此根是善根因。此根即是不善根因。此根即是解脱道因。此根是出生死道因。如是种种如来悉知</p>
<p style="text-align: left">
	　　复次善男子佛如实知眼耳鼻舌身意六根。男女命根苦根乐根。忧喜舍根信根进根念定慧根。未知当知根已知根具知根如是种种如来悉知</p>
<p style="text-align: left">
	　　复次因于眼根心住耳根。不住鼻舌身等<a>三根</a>。因于耳根心住鼻根不住余根。因于鼻根心住舌根。因于舌根心住身根。因于身根心住眼根。如是种种根如来悉知</p>
<p style="text-align: left">
	　　复次若有众生。有布施根现持净戒。如来知其从无始来诸根展转有多差别。是故为说檀波罗蜜。若有众生有净戒根<a>现行</a>布施。如来知其从无始来诸根展转有多差别。是故为说尸波罗蜜。或有众生有忍辱根现行精进。如来知其从无始来诸根展转有多差别。是故为说忍波罗蜜。或有众生有精进根现行忍辱。如来知其从无始来诸根展转有多差别。是故为说勤波罗蜜。或有众生有<a>禅定</a>根现修智慧。如来知其从无始来诸根展转有多差别。是故为说禅波罗蜜。或有众生有智慧根现住禅定。如来知其从无始来诸根展转有多差别。是故为说甚深般若波罗蜜多。令其修习一切广大菩提分法</p>
<p style="text-align: left">
	　　复次知此众生有声闻根。现修缘觉所行之行。如来知其从无始来诸根展转。有多差别堪任声闻。是故为说声闻乘法。若有众生有缘觉根修声闻行。如来知其从无始来诸根展转。有多差别堪闻缘觉。是故为说缘觉之法。或有众生有大乘根修二乘行。如来知其从无始来诸根展转。有多差别堪闻大法。为说大乘复有众生有下劣根现修大乘。如来知其从无始来诸根展转有多差别。而为说法令舍下劣修习大乘。复有众生不任法器。如来知其从无始来诸根展转。有多差别久未堪任。故且弃舍待根熟时。堪任法器发殷重心。如来当为殷勤说法。善男子如来如是知诸众生。若根已熟若根未熟。欲出三界或不欲出。如是种种如来悉知。当云何知。知其根本云何修习。云何性云何相。云何因云何缘。云何思云何果。云何报云何究意。如来一一皆如实知。此是如来第五正觉事业。尔时世尊欲重宣此义而说偈言</p>
<p style="text-align: left">
	　　佛知根智到<a>彼岸</a>随顺众生种种殊</p>
<p style="text-align: left">
	　　上中下品悉了知胜业能招解脱果</p>
<p style="text-align: left">
	　　了烦恼际唯虚假厚薄轻重悉皆知</p>
<p style="text-align: left">
	　　善知诸惑对治门恶招生死善解脱</p>
<p style="text-align: left">
	　　知眼至意男女命苦乐忧喜及舍根</p>
<p style="text-align: left">
	　　信进念定慧当知已知具知根悉了</p>
<p style="text-align: left">
	　　知因眼根唯住耳乃至因身住眼中</p>
<p style="text-align: left">
	　　施根持戒为说檀戒根行施为说戒</p>
<p style="text-align: left">
	　　忍根修勤为说忍进根修忍为说勤</p>
<p style="text-align: left">
	　　定根修慧说诸禅慧根住定说般若</p>
<p style="text-align: left">
	　　声闻根修缘觉行以知根故说声闻</p>
<p style="text-align: left">
	　　缘觉根住声闻行知根为说于缘觉</p>
<p style="text-align: left">
	　　下劣远离上乘法大悲为说诸度门</p>
<p style="text-align: left">
	　　根熟未熟佛皆知是器为说舍非器</p>
<p style="text-align: left">
	　　诸根行相修习性随其因缘及与思</p>
<p style="text-align: left">
	　　果报究意如是知是佛第五真实业</p>
<p style="text-align: left">
	　　复次善男子。如来于遍趣行皆如实知。当云何知。知正定众生界。知不定众生界。知邪定众生界。云何而知正定众生。谓此众生有大因力宿植多福。聪敏利根智慧将开。如来如实知昔善已。或为说法或不说法。称其法器皆令解脱。云何而知不定众生。谓彼众生有大缘力根将成熟。若随其心得闻正法即得解脱。若不闻法不得解脱。如来为此不定众生。说于因缘和合之法。彼诸众生随机闻法。心得清净各证<a>道果</a>。如来为此不定众生出兴于世。云何知于邪定众生。谓此众生愚痴覆心非是法器。更无方便可以化诱。譬如盲者对于日光。若为说法及不说法。俱无利益无解脱分。如来知其非是法器。便置舍之为彼众生。是故<a>菩萨</a>擐大悲甲</p>
<p style="text-align: left">
	　　复次善男子。如来善知众生三毒遍趣之行。知贪欲行有其三种。云何为三。谓或有贪欲从妙境生。或有贪欲从爱想生。或有贪欲从宿习生。知其嗔行亦有三种。云何为三。谓或有嗔毒从恚而生。或有嗔毒从违境生或有嗔毒从于过去随眠所生。知愚痴行亦有三种。云何为三。谓或有愚痴从无明生。或有愚痴从身见生。或有愚痴从疑心生。如是种种如来悉知。复次如来知其苦行速疾通达。知根利故。又知苦行迟缓通达。知根钝故。知安乐行速疾通达。知根利故。知安乐行迟缓通达。知根钝故。复知有行迟缓通达。远正念故。复知有行速疾通达。能坚持故。又复善知有速疾行迟钝通达。数息观故。有速疾行速疾通达。心不着故。又复善知择法之行。谓或复有行慧多定少。或复有行定多慧少。或有定慧俱不具足。或有定慧二俱<a>圆满</a>。如来悉知。或复有行心力具足身力不具。或复有行身力具足心力不具。或复有行二俱不具。或复有行二俱具足。如来一一皆如实知。或复有行令身业净口意不净。或复有行令口意净身业不净。或令三业俱得清净。或令三业俱不清净。如是诸行或是三界生死之因或解脱因。如来皆以无碍智眼一切随转。是为如来第六正觉事业。尔时世尊欲重宣此义。而说偈言</p>
<p style="text-align: left">
	　　一切处行佛尽知正定众生大因力</p>
<p style="text-align: left">
	　　不定众生根熟相邪定非器空有悲</p>
<p style="text-align: left">
	　　贪行众生三种因嗔恚愚痴亦三种</p>
<p style="text-align: left">
	　　种种无边烦恼界遍行因起佛皆知</p>
<p style="text-align: left">
	　　苦行疾得因利根钝根迟缓不能达</p>
<p style="text-align: left">
	　　乐行速疾由根利钝根劣弱佛皆知</p>
<p style="text-align: left">
	　　有行迟钝渐澄清复有迟钝顿清净</p>
<p style="text-align: left">
	　　有速疾行得微劣超过速疾无著因</p>
<p style="text-align: left">
	　　有行智增择法生有行定增成法器</p>
<p style="text-align: left">
	　　有行俱少非法器定慧和合胜道生</p>
<p style="text-align: left">
	　　有行心力具非身有身力具心不具</p>
<p style="text-align: left">
	　　大威德故身心具一切见者悉皆知</p>
<p style="text-align: left">
	　　有行不能净语心或有能令身语净</p>
<p style="text-align: left">
	　　或有不能心永净有行但能清净心</p>
<p style="text-align: left">
	　　或有不能净语言有行能令心语净</p>
<p style="text-align: left">
	　　或有不能身永净有行三业净无瑕</p>
<p style="text-align: left">
	　　有行建立生死因有行为因招解脱</p>
<p style="text-align: left">
	　　如是遍行佛皆了是第六业最胜门</p>
<p style="text-align: left">
	　　复次善男子。如来于一切静虑解脱等持等至伏灭烦恼生起因缘。皆如实知。佛云何知。谓知众生烦恼生起。以何因生以何缘生。灭惑清净何因能灭何缘能灭。此中烦恼生因缘者。谓不正思惟以为其因无明为缘。无明为因行为缘。行为因识为缘。识为因名色为缘。名色为因六处为缘。六处为因触为缘。触为因受为缘。受为因爱为缘。爱为因取为缘。取为因有为缘。有为因生为缘。生为因老死为缘。烦恼为因业为缘。见为因贪为缘。随眠烦恼为因现行烦恼为缘。此是烦恼生起因缘。云何众生灭诸烦恼所有因缘。有二种因有二种缘。云何为二。一从他闻随顺法声。二者内心起于正念</p>
<p style="text-align: left">
	　　复次有二种因有二种缘。能令众生清净解脱。谓奢摩他心一境故。毗钵舍那能善巧故。复次有二种因有二种缘。不来智故知来智故。复有二种因缘。微细观察无生理故近解脱故。复有二种因缘。具足行故智慧解脱现在前故。复有二种因缘。谓尽智故无生智故。复有二种因缘。随顺<a>觉悟</a><a>真谛</a>理故。随顺获得真谛智故。此是众生除灭烦恼清净因缘。如来悉知。复次善男子烦恼因缘无有数量。解脱因缘亦无有量。或有烦恼能与解脱以为因缘。观实体故。或有解脱能与烦恼以为因缘。生执着故。如是广大无障碍行如来悉知。善男子如来禅定智慧皆悉具足。谓离欲恶及不善法。有寻有伺离生喜乐入初静虑。初静虑起灭寻伺等。随顺次第入八解脱三摩钵底。逆次入住诸三摩地。或复超间横竖无碍。住于等至显示三昧。如来了知三摩钵底与三昧门无少差别。如来三昧三摩钵底不从因缘。入一三昧一切三昧皆悉现前。一三昧起而能即入一切三昧。如来终不作如是念。我今能入如是三昧。而常三昧无不定心。一切无能测知如来所有三昧。缘觉三昧超过声闻。菩萨三昧超过缘觉。如来三昧超过菩萨。而佛三昧无能过者。如来智慧于一切处。无障碍转无能过者。随顺<a>教化</a>一切声闻生声闻定。缘觉菩萨亦复如是。如来如是种种知已。随其所应而为说法。此是如来第七正觉事业。尔时世尊欲重宣此义。而说偈言</p>
<p style="text-align: left">
	　　诸<a>佛法</a>王真实智知诸众生染净因</p>
<p style="text-align: left">
	　　如是因缘烦恼生如是因缘得解脱</p>
<p style="text-align: left">
	　　邪思为因无明缘无明为因行为缘</p>
<p style="text-align: left">
	　　识与名色六处等有支因缘悉如是</p>
<p style="text-align: left">
	　　烦恼为因业为缘诸见为因贪为缘</p>
<p style="text-align: left">
	　　随眠结惑以为因现行烦恼以为缘</p>
<p style="text-align: left">
	　　众生解脱二因缘从他闻声起随顺</p>
<p style="text-align: left">
	　　内心正念观空法解脱有海得超升</p>
<p style="text-align: left">
	　　止观和合互相资无少去来而可得</p>
<p style="text-align: left">
	　　谛观无生亦无灭亲近解脱得清凉</p>
<p style="text-align: left">
	　　住三种行长三明修习解脱不放逸</p>
<p style="text-align: left">
	　　尽无生智得实谛由此因缘清净心</p>
<p style="text-align: left">
	　　佛入正定三昧门出入灭定念具足</p>
<p style="text-align: left">
	　　法王禅定无等等入八解脱多等持</p>
<p style="text-align: left">
	　　逆顺次第超间游一定显示无边定</p>
<p style="text-align: left">
	　　心无迫隘无分别虽<a>常住</a>定无定心</p>
<p style="text-align: left">
	　　声闻缘觉三摩提菩萨亿千种种定</p>
<p style="text-align: left">
	　　佛三摩地过诸定此善巧业智难量</p>
<p style="text-align: left">
	　　复次善男子。如来以宿住智。知于自身及诸众生过去无数宿住生事。所谓一生二生十生百生。千生万生亿百千生。成劫坏劫成坏劫。无数成劫无数坏劫无数成坏劫。我及众生如是名字。如是种姓如是饮食。如是形相如是色类。如是苦乐如是处所。如是寿命如是生死。于某处殁而生某处。无数种种宿住之事皆悉忆念。复知彼彼众生。过去以如是因生此世界。如来知已随其所应而为说法。又如实知一切众生过去心行如是前念。次第因灭相续引起。如是后念。或复缘阙后念不生。如是种种如来悉知。如一众生如是心灭如是心生。轮转不断无量无边。恒河沙劫说不能尽。如一众生一切众生亦复如是。念念生灭心心相续说不可尽。如来一一皆如实知。假使尽于未来际劫。说于如来所知宿住不可穷尽。故说如来宿住智慧。不可思议不可称量。难知边际说不可尽</p>
<p style="text-align: left">
	　　尔时如来出大悲声。犹如牛王普告众生。汝等应当念念思惟。往世久近曾种善根。或于佛所曾种善根。或二乘所种诸善根。彼诸众生以佛威力皆念昔善。如来知已随应说法。彼诸众生得闻法已。如昔善根各于自乘得不退转。是为如来第八正觉事业。尔时世尊欲重宣此义。而说偈言</p>
<p style="text-align: left">
	　　佛<a>世间</a>灯念往劫无边亿数那由他</p>
<p style="text-align: left">
	　　谛了自己及众生如掌观五阿摩勒</p>
<p style="text-align: left">
	　　如是姓名色分别寿命住处生死殊</p>
<p style="text-align: left">
	　　以是因缘此处生善知时故为说法</p>
<p style="text-align: left">
	　　又知过去无边劫众生心心所不同</p>
<p style="text-align: left">
	　　无量种类各生心如来大智皆明了</p>
<p style="text-align: left">
	　　过去流注心不断一一众生佛悉知</p>
<p style="text-align: left">
	　　劫数量等恒河沙说彼无边行无尽</p>
<p style="text-align: left">
	　　尽未来际所有劫不能说佛宿住因</p>
<p style="text-align: left">
	　　智慧无等无有边犹如大海无涯际</p>
<p style="text-align: left">
	　　佛住利智胜通力念昔所修白净因</p>
<p style="text-align: left">
	　　及彼众生种善根过去或曾供养佛</p>
<p style="text-align: left">
	　　佛威神力令忆念如先所作白法因</p>
<p style="text-align: left">
	　　念已示教住三乘清净解脱恒无退</p>
<p style="text-align: left">
	　　善逝过去因无量一切众生难测量</p>
<p style="text-align: left">
	　　以此第八业为因无数众生悉调伏</p>
<p style="text-align: left">
	　　复次善男子。如来天眼清净过于人眼。见诸众生死此生彼。所谓下劣最胜善色恶色若好若丑。如是种种随业受生。或有众生具身恶行。或有众生具口恶行。或有众生具意恶行。或谤贤圣及邪见等业因缘故。舍此身已堕于<a>地狱</a>。复有众生具身善行。或有众生具口善行。或有众生具意善行。不谤贤圣及正见等业因缘故。舍是身已生于天上。如来天眼皆悉知见。如是十方尽于法界。极虚空界无量无边。超过数量所有世界。于其中间或有世界。劫火洞然空无所有。或有世界种种众生死此生彼。或诸菩萨游行诸刹。或诸如来趣于道树。证大菩提转正法轮。应尽晦迹示入涅槃。各各声闻现得解脱或入涅槃。彼彼缘觉现种种通。能令遇者功德增长。如是种种佛皆明见如对目前。复见世界无有身相诸众生等。非外五通天眼所见。亦非二乘及菩萨眼之所能见。唯有如来天眼明见。或有其地量如车轮。其无身相诸众生等充满其中。多于三千<a>大千世界</a>所有人天。佛皆明见。以净天眼微细观察一切世界所有众生堪调伏者。令其一一各见佛身而现其前。彼彼众生互不相知。是为如来第九正觉事业尔时。世尊欲重宣此义而说偈言</p>
<p style="text-align: left">
	　　如来光明净天眼威德照见劫无边</p>
<p style="text-align: left">
	　　十方一切刹难思众生受生各何相</p>
<p style="text-align: left">
	　　或有已现当生别有色无色种种殊</p>
<p style="text-align: left">
	　　或人天趣或三涂下中上品生非一</p>
<p style="text-align: left">
	　　垂殁将生种种异一切见者见无遗</p>
<p style="text-align: left">
	　　造<a>罪恶</a>趣所沉沦修福超处人天上</p>
<p style="text-align: left">
	　　或有修行菩萨行入出种植菩提根</p>
<p style="text-align: left">
	　　或坐道树摧众魔觉悟最胜菩提道</p>
<p style="text-align: left">
	　　转妙法轮皆<a>自在</a>人天解脱量难思</p>
<p style="text-align: left">
	　　作佛事已示涅槃如来天眼皆明见</p>
<p style="text-align: left">
	　　或从师闻获正念履践寂灭得清凉</p>
<p style="text-align: left">
	　　或超有海不由师解脱安乐如来见</p>
<p style="text-align: left">
	　　或有无数声闻众或复修行缘觉乘</p>
<p style="text-align: left">
	　　彼众生界无有边佛净天眼皆明见</p>
<p style="text-align: left">
	　　或有众生无色相等车轮量有众多</p>
<p style="text-align: left">
	　　过三千界内人天如是微细如来见</p>
<p style="text-align: left">
	　　佛见一一众生界<a>流转</a>五道无有边</p>
<p style="text-align: left">
	　　一切智了无众生以大慈悲故调伏</p>
<p style="text-align: left">
	　　或有利根应度者各见如来现在前</p>
<p style="text-align: left">
	　　为说胜法惬其心此佛第九天眼业</p>
<p style="text-align: left">
	　　复次善男子。如来一切诸漏已尽无复烦恼。心善解脱慧善解脱。<a>自觉</a>现前具足圆满。作师子吼发如是言。我生已尽梵行已立。所作已办不受后有。如来知此究尽烦恼。极无垢染清净光明。一切习气无不永灭。声闻断惑有尽有量习气不除。缘觉尽惑亦有分量。远离大悲阙无碍辩。唯有如来一<a>刹那</a>心平等相应。一切烦恼诸相烦恼根本烦恼习气烦恼永尽无余。大悲善摄辩才<a>无畏</a>皆悉圆满。一切世间无能过者。何以故诸佛如来。永灭一切诸业习气烦恼习气威仪误失诸习气故。譬如虚空本性清净一切烟尘无所依住。如来亦尔得于烦恼究尽之智。诸业烦恼一切习气无所依住。而如来心以无住相。烦恼尽处智平等中微妙安住。为断众生一切烦恼有漏<a>五蕴</a>。而说妙法作如是言。哀哉众生于无事中横生烦恼。汝等应当如实思惟拣择观察。复为众生种种善巧种种譬喻。说烦恼性本无所有。彼诸众生如实观已。不见少法而可执持。种种烦恼任运永灭入于涅槃。此是如来第十正觉事业。尔时世尊欲重宣此义。而说偈言</p>
<p style="text-align: left">
	　　十力世尊力圆满成就广大甚深门</p>
<p style="text-align: left">
	　　烦恼障尽智相应得胜菩提最寂静</p>
<p style="text-align: left">
	　　声闻灭惑得尽智有量习气犹未除</p>
<p style="text-align: left">
	　　缘觉断惑得菩提大悲辩才皆不具</p>
<p style="text-align: left">
	　　佛为世主人中胜惑习俱灭德皆圆</p>
<p style="text-align: left">
	　　尽烦恼际大悲增辩才无量皆成就</p>
<p style="text-align: left">
	　　佛住究尽烦恼智知众生惑妄非真</p>
<p style="text-align: left">
	　　愍行邪道诸有情不履如来正法迹</p>
<p style="text-align: left">
	　　大悲猛利为物说无常苦空<a>无我</a>门</p>
<p style="text-align: left">
	　　汝等思惟本性空常得最胜妙寂静</p>
<p style="text-align: left">
	　　不得众生数取趣作者及与摩纳婆</p>
<p style="text-align: left">
	　　为着邪见诸众生大觉兴悲说解脱</p>
<p style="text-align: left">
	　　于一切时无厌倦未曾一念舍众生</p>
<p style="text-align: left">
	　　常住三昧无动摇为利众生演妙法</p>
<p style="text-align: left">
	　　如是等相佛事业十力住于力地中</p>
<p style="text-align: left">
	　　转无等等最胜轮能摧怨敌难倾动</p>
				</div></div><hr><script charset='utf-8' src='../../js/footer.js'></script></body></html>