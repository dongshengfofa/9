<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说无二平等最上瑜伽大教王经 第三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说无二平等最上瑜伽大教王经 第三卷</center></div><div class='fo'><center>经文出处:来自无量光明网</center><br/><br>

<p style="text-align: left">
	　　<strong>佛说无二平等最上瑜伽大教王经 第三卷</strong></p>
<p style="text-align: left">
	　　西天译经<a>三藏</a>朝奉大夫试光禄卿传法大师赐紫臣施护奉诏译</p>
<p style="text-align: left">
	　　无二平等最胜大仪轨王一切如来智证最上秘密分第八</p>
<p style="text-align: left">
	　　尔时十方来者一切如来。又复劝请金刚手<a>菩萨</a>大秘密主言。金刚手愿当宣说一切如来智证三昧。大明三昧。一切如来成就师子变化三昧。速证阿耨多罗三藐三菩提。大智平等法门</p>
<p style="text-align: left">
	　　尔时金刚手菩萨大秘密主。闻诸如来如是言已。先以金刚杵安于自心。作加持已发如是言。诸佛不应重复劝请。令我宣说诸三昧法门。何以故。此法甚深最上秘密。是一切如来真实智印成就法门。有诸下劣根性者若闻是法。当有千种破坏等相。诸如来言。我等诸佛所共加持。汝今但当随应宣说</p>
<p style="text-align: left">
	　　尔时金刚手菩萨大秘密主。安住一切如来心顶最上妙月曼拏罗中。宣说一切如来智证三昧大明三昧等法门</p>
<p style="text-align: left">
	　　所有阿僧祇诸佛不破真实相应门</p>
<p style="text-align: left">
	　　<a>行者</a>现生得佛身一切所作皆决定</p>
<p style="text-align: left">
	　　所有俱胝数诸佛不破诸佛智相应</p>
<p style="text-align: left">
	　　行者现生获悉地得成金刚萨埵身</p>
<p style="text-align: left">
	　　总摄一切众生聚如一广大莲华量</p>
<p style="text-align: left">
	　　三摩地等诸法门一切皆能获悉地</p>
<p style="text-align: left">
	　　总摄一切悉地法如一广大莲华量</p>
<p style="text-align: left">
	　　智者应当真实观悉从迦摩焰光生</p>
<p style="text-align: left">
	　　此名自性清净法门</p>
<p style="text-align: left">
	　　观想遍满<a>虚空</a>界诸佛普现种种身</p>
<p style="text-align: left">
	　　不破如是真实相行者现生获悉地</p>
<p style="text-align: left">
	　　谛想自心真实法一切所作皆清净</p>
<p style="text-align: left">
	　　不破三昧本无生异此即非相应行</p>
<p style="text-align: left">
	　　自及一切众生类心本清净复光明</p>
<p style="text-align: left">
	　　虽种种性悉无染谛想心等真实门</p>
<p style="text-align: left">
	　　所有诸佛胜事业一一依法真实修</p>
<p style="text-align: left">
	　　一切大明清净生异此而修非成就</p>
<p style="text-align: left">
	　　是故大明最尊胜能成最上秘密法</p>
<p style="text-align: left">
	　　金刚萨埵清净生异此而修非大喜</p>
<p style="text-align: left">
	　　彼胜事业<a>自在</a>义所作所行悉平等</p>
<p style="text-align: left">
	　　智者如是如实知异此即名愚痴者</p>
<p style="text-align: left">
	　　行者应当如实知行住乃至饮食等</p>
<p style="text-align: left">
	　　不破诸佛三昧门即当速获悉地法</p>
<p style="text-align: left">
	　　所有供养香华云一切如义而所作</p>
<p style="text-align: left">
	　　九没啰拏门出生供养一切贤圣等</p>
<p style="text-align: left">
	　　常持本部秘密明即得金刚萨埵法</p>
<p style="text-align: left">
	　　此即一切佛<a>世尊</a>真实智证三昧门</p>
<p style="text-align: left">
	　　此名一切如来智法门</p>
<p style="text-align: left">
	　　行者善住坚固心依彼曼拏罗法仪</p>
<p style="text-align: left">
	　　如常所用所作事一切随应离疑惑</p>
<p style="text-align: left">
	　　所作应当依此法如别所作非相应</p>
<p style="text-align: left">
	　　自成就法甚广大依彼智金刚所说</p>
<p style="text-align: left">
	　　若自若他诸法用乃至虚空所出生</p>
<p style="text-align: left">
	　　若于真理不相应彼于<a>佛法</a>不成就</p>
<p style="text-align: left">
	　　<a>世间</a>苦乐贪嗔痴离我相故悉平等</p>
<p style="text-align: left">
	　　了知贪嗔痴性空不离贪等自清净</p>
<p style="text-align: left">
	　　无二平等最胜大仪轨王金刚萨埵一切秘密三昧分第九</p>
<p style="text-align: left">
	　　尔时金刚手菩萨大秘密主。复说一切如来大智因金刚萨埵一切秘密三昧法门</p>
<p style="text-align: left">
	　　修习瑜伽胜行者不应礼敬诸声闻</p>
<p style="text-align: left">
	　　但当礼彼诸如来即得相应成就法</p>
<p style="text-align: left">
	　　行者当于自影像依法定观真实理</p>
<p style="text-align: left">
	　　于自心轮等所作一切相应供养事</p>
<p style="text-align: left">
	　　若彼一切众生中有违越此秘密者</p>
<p style="text-align: left">
	　　即当头破作七分而复退失菩提心</p>

<p style="text-align: left">
	　　若于秘密门安住持诵所用秘密明</p>
<p style="text-align: left">
	　　金刚萨埵所出生于自影像谛观想</p>
<p style="text-align: left">
	　　佛为最上阿阇梨一切最胜常善护</p>
<p style="text-align: left">
	　　了知秘密真实者此阿阇梨佛无异</p>
<p style="text-align: left">
	　　观想诸佛阿阇梨从菩提心所出生</p>
<p style="text-align: left">
	　　我自影像观相应真实事业悉成办</p>
<p style="text-align: left">
	　　诸持明者当了知真实三昧而出生</p>
<p style="text-align: left">
	　　如是三昧等相应越三昧者不成就</p>
<p style="text-align: left">
	　　又当观想自影像从金刚手秘密生</p>
<p style="text-align: left">
	　　大印成就等相应所欲应修先行法</p>
<p style="text-align: left">
	　　若时若用等依法而此三昧为最上</p>
<p style="text-align: left">
	　　此常所作悉相应乃至善获诸悉地</p>
<p style="text-align: left">
	　　所欲应修先行法若时若用等相应</p>
<p style="text-align: left">
	　　而此三昧为最上于一切处常善护</p>
<p style="text-align: left">
	　　此名大菩提心法门</p>
<p style="text-align: left">
	　　从自影像所出生于自影像住一相</p>
<p style="text-align: left">
	　　而自心量广无边具修大明先行法</p>
<p style="text-align: left">
	　　当知此三昧大智一切所作离诸过</p>
<p style="text-align: left">
	　　专注作彼拥<a>护法</a>所求悉地善坚固</p>
<p style="text-align: left">
	　　依法谛想诸如来定心思惟悉地相</p>
<p style="text-align: left">
	　　金刚萨埵出生门自心相应法成就</p>
<p style="text-align: left">
	　　行者常依此法仪日三时中作观想</p>
<p style="text-align: left">
	　　若异此法持诵者而彼所作非悉地</p>
<p style="text-align: left">
	　　影像影像无差别忿怒庄严炽盛光</p>
<p style="text-align: left">
	　　想从宝手而出生最上广大金刚宝</p>
<p style="text-align: left">
	　　依法平等作观想乃至得见悉地相</p>
<p style="text-align: left">
	　　若异此者即愚痴彼于秘密不成就</p>
<p style="text-align: left">
	　　最上大智妙宝冠众妙庄严善清净</p>
<p style="text-align: left">
	　　除此最上悉地门无复余法为胜上</p>
<p style="text-align: left">
	　　安住金刚手大轮于三有中无染着</p>
<p style="text-align: left">
	　　我已成就智金刚常宣清净法智句</p>
<p style="text-align: left">
	　　<a>甘露</a>军拏利等法依彼加持而安住</p>
<p style="text-align: left">
	　　虚空无量无边际我从贤善法中出</p>
<p style="text-align: left">
	　　此名持金刚法门</p>
<p style="text-align: left">
	　　尔时金刚手菩萨大秘密主。复说一切如来身语心大智大明清净真实金刚加持一切如来三昧法门</p>
<p style="text-align: left">
	　　复次此说心金刚观想金刚萨埵生</p>
<p style="text-align: left">
	　　彼心如是观想已即能入彼智金刚</p>
<p style="text-align: left">
	　　金刚自性清净义应善观察语金刚</p>
<p style="text-align: left">
	　　观想清净大智门大智随彼语业转</p>
<p style="text-align: left">
	　　金刚坚固不坏身金刚加持妙光照</p>
<p style="text-align: left">
	　　而彼诸佛自性身如是依法加持住</p>
<p style="text-align: left">
	　　依如是法得菩提金刚界中加持住</p>
<p style="text-align: left">
	　　于六月中依法修即获诸佛成就法</p>
<p style="text-align: left">
	　　贪法无生亦无染一切从彼金刚生</p>
<p style="text-align: left">
	　　如是真实仪轨修一切悉地皆<a>圆满</a></p>
<p style="text-align: left">
	　　尔时金刚手菩萨大秘密主。复说一切如来大智阿阇梨三昧</p>
<p style="text-align: left">
	　　应知三种智等生诸不正语非如义</p>
<p style="text-align: left">
	　　依<a>正法</a>仪如理行得佛阿阇梨成就</p>
<p style="text-align: left">
	　　应当想彼诸佛等周匝遍满虚空界</p>
<p style="text-align: left">
	　　想从大明所出生三摩呬多心爱乐</p>
<p style="text-align: left">
	　　所有爱乐<a>法相</a>应佛阿阇梨常观想</p>
<p style="text-align: left">
	　　微妙最上曼拏罗本部大明谛心念</p>
<p style="text-align: left">
	　　影像遍满虚空界于心观想现佛身</p>
<p style="text-align: left">
	　　此如是说如理行安住诸佛真实智</p>
<p style="text-align: left">
	　　又想妙月曼拏罗从影像相而出现</p>
<p style="text-align: left">
	　　依法持念本部明五处相应而观想</p>
<p style="text-align: left">
	　　住菩提心依法想诸分圆满悉爱乐</p>
<p style="text-align: left">
	　　入彼法曼拏罗中自心大明当持念</p>
<p style="text-align: left">
	　　所有最上妙宝冠想作广大供养事</p>
<p style="text-align: left">
	　　佛阿阇梨大乐门真实相应而供养</p>
<p style="text-align: left">
	　　依法持诵本尊明远离一切怖畏事</p>
<p style="text-align: left">
	　　此法<a>刹那</a>若相应于现生中得成佛</p>
<p style="text-align: left">
	　　此名一切处平等利法门</p>
<p style="text-align: left">
	　　无二平等最胜大仪轨王一切三昧成就<a>禅定</a>曼拏罗分第十</p>
<p style="text-align: left">
	　　尔时十方来者一切如来。复从一切如来身语心智庄严。出诸供养云。供养金刚手菩萨大秘密主。如是供养已咸作是言。大士愿说一切三昧智成就禅定真实最上曼拏罗</p>
<p style="text-align: left">
	　　尔时金刚手菩萨。受一切如来劝请已。即入一切如来平等金刚加持三摩地。从是三摩地出已。宣说一切三昧智成就禅定真实最上大曼拏罗</p>
<p style="text-align: left">
	　　今说三昧智成就最上广大曼拏罗</p>
<p style="text-align: left">
	　　金刚大智所出生诸佛菩提如理说</p>
<p style="text-align: left">
	　　定心观想乳海中清净微妙莲华现</p>
<p style="text-align: left">
	　　种种璎珞遍庄严专注系念而观想</p>
<p style="text-align: left">
	　　曼拏罗量十六肘如佛阿阇梨法住</p>
<p style="text-align: left">
	　　其相四方及四隅四门依法想安布</p>
<p style="text-align: left">
	　　中想月轮曼拏罗复有阎浮树出现</p>
<p style="text-align: left">
	　　依法于其外四隅想布五钴金刚杵</p>
<p style="text-align: left">
	　　而彼五钴金刚杵想于五处作加持</p>
<p style="text-align: left">
	　　复当于彼月轮中依法想布诸佛位</p>
<p style="text-align: left">
	　　东方如彼本部仪安布阿閦如来等</p>
<p style="text-align: left">
	　　南方亦如本部仪安布宝生如来等</p>
<p style="text-align: left">
	　　西方无量寿佛等北方不空成就等</p>
<p style="text-align: left">
	　　随方色相依法仪住心真实而观想</p>
<p style="text-align: left">
	　　中方毗卢遮那佛观想出生诸法仪</p>
<p style="text-align: left">
	　　曼拏罗中诸法用依法次第当观想</p>
<p style="text-align: left">
	　　复次于其内四隅想布佛眼菩萨等</p>
<p style="text-align: left">
	　　甘露军拏利明王及诸明王四门想</p>
<p style="text-align: left">
	　　如是贤圣色相等观想各各依法仪</p>
<p style="text-align: left">
	　　方位次第想周圆并依金刚萨埵法</p>
<p style="text-align: left">
	　　当知从五光明出五法如意而具足</p>
<p style="text-align: left">
	　　佛阿阇梨三昧门所作并依三昧法</p>
<p style="text-align: left">
	　　又当想彼虚空界遍满一切佛世尊</p>
<p style="text-align: left">
	　　以秘密法普供养观想秘密依法说</p>
<p style="text-align: left">
	　　无二平等最胜大仪轨王大禅定分第十一</p>
<p style="text-align: left">
	　　尔时金刚手菩萨大秘密主。复说不空三昧大禅定曼拏罗</p>
<p style="text-align: left">
	　　一切所作依此说佛阿阇梨大智门</p>
<p style="text-align: left">
	　　日轮曼拏罗相应一切依法而观想</p>
<p style="text-align: left">
	　　东方一切法最上安想金刚萨埵法</p>
<p style="text-align: left">
	　　南方究竟胜大明安想金刚萨埵法</p>
<p style="text-align: left">
	　　西方最上正觉智安想佛阿阇梨法</p>
<p style="text-align: left">
	　　北方诸散怛啰娑安想金刚萨埵法</p>
<p style="text-align: left">
	　　中方<a>三界</a>广平等安想大金刚影像</p>
<p style="text-align: left">
	　　诸方普想白色已中方复想于黑色</p>
<p style="text-align: left">
	　　观想踰始多妙相如金刚法所作事</p>
<p style="text-align: left">
	　　大自在金刚萨埵观想所有诸色相</p>
<p style="text-align: left">
	　　金色如应依法仪谛心观想佛影像</p>
<p style="text-align: left">
	　　一切如是依法仪观想忿怒明王相</p>
<p style="text-align: left">
	　　本部大明及五法普以大明作供养</p>
<p style="text-align: left">
	　　乃至遍满于虚空想现金刚萨埵相</p>
<p style="text-align: left">
	　　以诸大明供养已复用秘密法供养</p>
<p style="text-align: left">
	　　尔时金刚手菩萨大秘密主。复入一切如来三昧生金刚加持三摩地。从是三摩地出已。复说妙乐法如来曼拏罗</p>
<p style="text-align: left">
	　　妙法曼拏罗相应一切依法而观想</p>
<p style="text-align: left">
	　　安住禅定相应心谛想诸法皆<a>无我</a></p>
<p style="text-align: left">
	　　东方持妙法光明南方大智法广大</p>
<p style="text-align: left">
	　　西方妙法大自在北方胜上法声生</p>
<p style="text-align: left">
	　　中方妙法自在主如应观想依法仪</p>
<p style="text-align: left">
	　　诸方普想白色已复于中方想赤色</p>
<p style="text-align: left">
	　　本部法中法自在谛心四隅而观想</p>
<p style="text-align: left">
	　　马头忿怒明王等依法安想于四门</p>
<p style="text-align: left">
	　　五法一切想具足秘密供养法相应</p>
<p style="text-align: left">
	　　中心想现妙莲华周匝复想妙乐法</p>
<p style="text-align: left">
	　　满虚空界现珍宝想遍自法秘密门</p>
<p style="text-align: left">
	　　秘密供养三相应法阿阇梨如仪轨</p>
<p style="text-align: left">
	　　尔时金刚手菩萨大秘密主。复入一切如来三昧金刚生坚固加持三摩地。从是三摩地出已。复说一切染法清净大禅定曼拏罗</p>
<p style="text-align: left">
	　　迦摩曼拏罗相应一切依法而观想</p>
<p style="text-align: left">
	　　东方帝释大光明观想种种净妙色</p>
<p style="text-align: left">
	　　南方开华大自在谛想自性即无性</p>
<p style="text-align: left">
	　　西方大法智清净谛心想于寂静相</p>
<p style="text-align: left">
	　　北方最胜复最上观想清净依仪轨</p>
<p style="text-align: left">
	　　中方迦摩焰相应依法观想自影像</p>
<p style="text-align: left">
	　　迦摩自在本部仪谛实观想心无我</p>
<p style="text-align: left">
	　　所有最上莲华手依法想安于四隅</p>
<p style="text-align: left">
	　　想彼五法皆具足如其所应作供养</p>
<p style="text-align: left">
	　　金刚萨埵所出生周匝依仪而观想</p>
<p style="text-align: left">
	　　迦摩秘密法相应出生最上诸供养</p>
<p style="text-align: left">
	　　迦摩阿阇梨作事摄受秘密供养等</p>
<p style="text-align: left">
	　　佛阿阇梨常所作彼曼拏罗贤圣尊</p>
<p style="text-align: left">
	　　金刚阿阇梨想已彼曼拏罗一切胜</p>
<p style="text-align: left">
	　　迦摩阿阇梨如义不复别说曼拏罗</p>
<p style="text-align: left">
	　　尔时金刚手菩萨大秘密主。复入照一切如来心顶加持三昧金刚三摩地。从是三摩地出已。宣说照金刚萨埵心顶大禅定曼拏罗</p>
<p style="text-align: left">
	　　定心观想大乳海中有清净大莲华</p>
<p style="text-align: left">
	　　华中有水精宝山种种庄严甚殊妙</p>
<p style="text-align: left">
	　　山顶现法曼拏罗依法谛心而观想</p>
<p style="text-align: left">
	　　四方四隅及四门如次依法想具足</p>
<p style="text-align: left">
	　　中心大明妃出生依法观想转轮相</p>
<p style="text-align: left">
	　　东方谛心当观想依毗卢遮那佛仪</p>
<p style="text-align: left">
	　　南方坚固心观想依彼无量寿佛仪</p>
<p style="text-align: left">
	　　西方依法亦如应观想光聚王佛顶</p>
<p style="text-align: left">
	　　北方如理而谛想最上出生如是法</p>
<p style="text-align: left">
	　　想从法影像所生殊妙踰始多色相</p>
<p style="text-align: left">
	　　想彼善施成就法一切同一金刚相</p>
<p style="text-align: left">
	　　所有佛眼菩萨等四隅安想依法仪</p>
<p style="text-align: left">
	　　无能胜忿怒明王四门各各想安布</p>
<p style="text-align: left">
	　　观想金刚萨埵尊一切相应彼成就</p>
<p style="text-align: left">
	　　五法一切悉具足是即智相应供养</p>
<p style="text-align: left">
	　　从自秘密法出生所生供养等无异</p>
<p style="text-align: left">
	　　如是遍满虚空界想现一切顶轮相</p>
<p style="text-align: left">
	　　尔时金刚手菩萨大秘密主。复入一切欲界平等归命金刚加持出生三摩地。从是三摩地出已。说一切部平等师子变化大禅定曼拏罗</p>
<p style="text-align: left">
	　　先想清净大乳海次复变现种种色</p>
<p style="text-align: left">
	　　于众色中有大山四宝庄严甚微妙</p>
<p style="text-align: left">
	　　山顶复想曼拏罗四方四隅及四门</p>
<p style="text-align: left">
	　　周匝现优钵罗华清净庄严而观想</p>
<p style="text-align: left">
	　　曼拏罗中想月轮轮中复有众宝座</p>
<p style="text-align: left">
	　　佛阿阇梨处其上入于相应禅定门</p>
<p style="text-align: left">
	　　彼日轮曼拏罗中明妃出生贤圣等</p>
<p style="text-align: left">
	　　依法谛心当观想各于四隅而安布</p>
<p style="text-align: left">
	　　彼甘露军拏利等忿怒明王炽盛光</p>
<p style="text-align: left">
	　　以忿怒相作庄严依法周匝想安布</p>
<p style="text-align: left">
	　　月轮曼拏罗明妃五处相应而出生</p>
<p style="text-align: left">
	　　金刚竭讷誐庄严焰鬘部光而照耀</p>
<p style="text-align: left">
	　　莲华妙乐主清净白色炽盛光明鬘</p>
<p style="text-align: left">
	　　最上清净甚微妙宝冠庄严想遍满</p>
<p style="text-align: left">
	　　金刚萨埵所出生佛阿阇梨最胜相</p>
<p style="text-align: left">
	　　种种妙宝所庄严依法谛心而观想</p>
<p style="text-align: left">
	　　金刚萨埵所出生众宝焰鬘大光明</p>
<p style="text-align: left">
	　　光中现优钵罗华依法当于东方想</p>
<p style="text-align: left">
	　　勿起异心当观想从金刚法所出生</p>
<p style="text-align: left">
	　　钵讷摩华平等光依法当于南方想</p>
<p style="text-align: left">
	　　迦摩金刚所出生赤色光明妙伞盖</p>
<p style="text-align: left">
	　　焰光周遍表庄严依法当于西方想</p>
<p style="text-align: left">
	　　广大金色智光明依法当于北方想</p>
<p style="text-align: left">
	　　本部明妃自在主四隅如应当观想</p>
<p style="text-align: left">
	　　所作应想秘密相种种妙宝表庄严</p>
<p style="text-align: left">
	　　爱乐适悦法相应观想如应生喜乐</p>
<p style="text-align: left">
	　　彼无能胜阿阇梨依法观想于四门</p>
<p style="text-align: left">
	　　如秘密作金刚步想从是门出三界</p>
<p style="text-align: left">
	　　所有一切影像相悉想金刚萨埵生</p>
<p style="text-align: left">
	　　佛阿阇梨常所行五法具足皆清净</p>
<p style="text-align: left">
	　　依法承事常作用此法是即生大喜</p>
<p style="text-align: left">
	　　又想自秘密出生常作最上供养事</p>
<p style="text-align: left">
	　　影像遍满虚空界观想如应作供养</p>
<p style="text-align: left">
	　　所有劫树大珍宝及彼如意宝清净</p>
<p style="text-align: left">
	　　依诸部法而分别如应观想彼色相</p>
<p style="text-align: left">
	　　彼彼影像如所说依法得受于灌顶</p>
<p style="text-align: left">
	　　彼相若当依法仪观想贤瓶而最上</p>
<p style="text-align: left">
	　　佛影像等同一相谛心想作诸供养</p>
<p style="text-align: left">
	　　行者若如理作法是即住于相应相</p>
<p style="text-align: left">
	　　是人现生得成佛所说决定无疑惑</p>
<p style="text-align: left">
	　　本部大明忿怒王如应善施成就法</p>
<p style="text-align: left">
	　　行人即于刹那间最上悉地得圆满</p>
<p style="text-align: left">
	　　诸三昧门秘密行佛阿阇梨法性门</p>
<p style="text-align: left">
	　　所说真实复一心随如是部出生相</p>
				</div></div><hr><script charset='utf-8' src='../../js/footer.js'></script></body></html>