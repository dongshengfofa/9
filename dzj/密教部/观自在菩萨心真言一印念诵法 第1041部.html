<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，观自在菩萨心真言一印念诵法 第1041部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>观自在菩萨心真言一印念诵法 第1041部</center></div><div class='fo'><center>经文出处:来自无量光明网</center><br/><br>
<p style="text-align: center"><img alt="观自在菩萨心真言一印念诵法 第1041部" src="./images/观自在菩萨心真言一印念诵法 第1041部0.png" style="" title="观自在菩萨心真言一印念诵法 第1041部"  class="lazy" /></p>
<h2>观<a>自在</a><a>菩萨</a>心<a>真言</a>一印念诵法 （<a>千手千眼</a>轨出）</h2>
<p>　　<strong>大兴善寺<a>三藏</a><a>沙门</a>大广智不空奉诏译</strong></p>
<p>　　夫<a>修行</a>者欲念诵时。先应诵清净真言七遍。真言曰</p>
<p>　<strong>　【◇】唵秫（诗聿反）弟耨戌（引）驮曩（引）野娑嚩◇（二合引）贺（引）</strong></p>
<p>　　由诵此真言。则获得三业清净。则成以功德法水洒浴身心。则结观自在菩萨印。</p>
<p>　　二羽相叉作拳。以禅度出外直竖即成。诵心真言七遍。真言曰</p>
<p>　<strong>　【◇】唵阿（去引）嚧（引）力迦（半音）婆嚩（二合引）◇贺（引）</strong></p>
<p>　　由结此印及诵真言。即成三昧耶。又结前印诵真言三遍。以印左绕三匝。则成辟除一切诸魔障者。又结前印诵真言三遍。以印右转三匝则成结界。</p>
<p>　　则想身前八叶莲华。又结前印诵真言七遍。以禅度向身招之。</p>
<p>　　则观自在菩萨。并莲华部一切圣众。皆来集会。则以二手捧阏伽香水器。当额奉献诵真言七遍。想浴圣众。</p>
<p>　　又结前印诵真言七遍。则成献莲华之座。</p>
<p>　　又结前印诵真言三遍。则成涂香供养。</p>
<p>　　又结前印诵真言三遍。则成华鬘供养。</p>
<p>　　又结前印诵真言三遍。则成种种天妙饮食供养。</p>
<p>　　又结前印诵真言三遍。则成灯烛供养。</p>
<p>　　又结前印当心诵真言七遍。则想自身坐于八叶莲华台中。相好威光具足<a>圆满</a>等同观自在菩萨。于莲华八叶。每一一叶上。各有一如来入定。面向观自在菩萨。<a>行者</a>以如是观念极令分明。举印于顶上散。</p>
<p>　　则取<a>念珠</a>蟠于掌中合掌当心。诵加持念珠真言七遍。真言曰</p>
<p>　　<strong>【◇】唵尾噜（引）左曩（引）么（鼻声）攞娑嚩（二合◇引）贺（引）</strong></p>
<p>　　则二手当心。各聚五指如未敷莲华形。当心诵真言。不缓不急历分明不应出声。寂静念诵每与真言后字声齐移一珠。于心真言句中去初后字。念诵之时勿令散乱。身心凝寂更不异缘。唯观本尊专注念诵。则观想身前八叶莲华上。有观自在菩萨相好圆满处月轮中。复观自身同彼观自在菩萨等无差别。念诵数毕。捧珠顶戴起慈悲心发大誓愿。一切有情所希望。<a>世间</a><a>殊胜</a>上愿。速得成就则安珠本处。</p>
<p>　　又结前印当心诵真言七遍。即成三昧耶。</p>
<p>　　复以印加持自身五处。所谓额上右肩左肩心上及喉是名五处。各诵真言一遍。加持顶上散印。</p>
<p>　　又结前印如前献五种供养。各诵真言一遍则成广大供养。则以二手捧阏伽水。当额奉献诵真言一遍。</p>
<p>　　又结前印左转一匝则成解界。</p>
<p>　　又结前印以禅度向外掷之诵真言三遍。举印安顶则成奉送一切圣众。</p>
<p>　　又结前印加持。自身五处。各诵真言一遍。则成被甲。顶上散印。</p>
<p>　　修行者如是依此秘密法要。精诚念诵作意修持。一切所为速得成就。世出世间诸愿圆满。业障消除三昧现前。不转此身腾空自在随意。即往十方<a>净土</a>历事诸佛。速成无上菩提。</p>
<p>　　八家秘录云</p>
<p>　　观自在菩萨心真言一印念诵法（仁）不空</p>
<p>　　此中仁者圆仁。即慈觉大师之讳也。此本则慈觉请来也。</p>
				</div></div><hr><script charset='utf-8' src='../../js/footer.js'></script></body></html>