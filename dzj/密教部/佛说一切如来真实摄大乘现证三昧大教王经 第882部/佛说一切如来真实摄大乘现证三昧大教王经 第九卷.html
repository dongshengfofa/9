<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说一切如来真实摄大乘现证三昧大教王经 第九卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说一切如来真实摄大乘现证三昧大教王经 第九卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说一切如来真实摄大乘现证三昧大教王经 第九卷</strong></p>
<p style="text-align: left">
	　　西天译经<a>三藏</a>朝奉大夫试光禄卿传法大师赐紫<a>沙门</a>臣施护等奉诏译</p>
<p style="text-align: left">
	　　降三世曼拏罗广大仪轨分第六之一</p>
<p style="text-align: left">
	　　尔时<a>世尊</a>一切如来又复云集。以一百八名。称赞金刚手<a>菩萨</a>摩诃萨大转轮王。颂曰</p>
<p style="text-align: left">
	　　金刚萨埵大金刚妙金刚尊善哉者</p>
<p style="text-align: left">
	　　金刚灌顶金刚光金刚胜幢我顶礼</p>
<p style="text-align: left">
	　　喜笑金刚大妙法金刚利剑大执持</p>
<p style="text-align: left">
	　　诸曼拏罗最上王远离戏论我顶礼</p>
<p style="text-align: left">
	　　金刚羯磨大作护暴怒药叉大摄伏</p>
<p style="text-align: left">
	　　坚固大印金刚拳一切印契我顶礼</p>
<p style="text-align: left">
	　　妙菩提心大菩提清净妙觉诸如来</p>
<p style="text-align: left">
	　　金刚智起大智门最上大乘我顶礼</p>
<p style="text-align: left">
	　　一切义利诸实义大勇猛义遍一切</p>
<p style="text-align: left">
	　　遍作<a>自在</a>一切智一切示现我顶礼</p>
<p style="text-align: left">
	　　金刚身妙胜金刚金刚精进金刚主</p>
<p style="text-align: left">
	　　大三昧邪实义生摩诃萨埵我顶礼</p>
<p style="text-align: left">
	　　金刚大钩大妙欲极妙胜乐大妙光</p>
<p style="text-align: left">
	　　金刚光明现光明佛大光照我顶礼</p>
<p style="text-align: left">
	　　胜金刚主金刚上胜大明上人中尊</p>
<p style="text-align: left">
	　　上首金刚大胜上无极大明我顶礼</p>
<p style="text-align: left">
	　　大金刚界大秘密金刚秘密妙秘心</p>
<p style="text-align: left">
	　　金刚微妙大禅那金刚事业我顶礼</p>
<p style="text-align: left">
	　　佛金刚胜佛中胜三佛菩提大智悟</p>
<p style="text-align: left">
	　　诸佛胜智大遍觉<a>自觉</a>觉他我顶礼</p>
<p style="text-align: left">
	　　为佛供养大供养萨埵供养妙供者</p>
<p style="text-align: left">
	　　广大方便大成就金刚成就我顶礼</p>
<p style="text-align: left">
	　　一切如来大智身一切如来胜辩才</p>
<p style="text-align: left">
	　　一切如来大爱心金刚金刚我顶礼</p>
<p style="text-align: left">
	　　行<a>佛教</a>敕佛胜主为诸佛子胜上生</p>
<p style="text-align: left">
	　　遍照尊胜一切师寂静威暴我顶礼</p>
<p style="text-align: left">
	　　一切如来大真实诸法实际大理趣</p>
<p style="text-align: left">
	　　一切波罗蜜多智第一义谛我顶礼</p>
<p style="text-align: left">
	　　广大普贤最胜行一切中胜平等智</p>
<p style="text-align: left">
	　　自伏诸魔降众魔一切通达我顶礼</p>
<p style="text-align: left">
	　　诸佛大智本大智金刚大智善调者</p>
<p style="text-align: left">
	　　众金刚身勇金刚顶礼归命金刚手</p>
<p style="text-align: left">
	　　金刚萨埵汝所说是即金刚坚固心</p>
<p style="text-align: left">
	　　由斯得彼诸如来<a>礼拜</a>供养咸恭信</p>
<p style="text-align: left">
	　　汝自在力成正觉能现一切如世父</p>
<p style="text-align: left">
	　　汝得一切善出生为诸如来所依止</p>
<p style="text-align: left">
	　　如是最胜称赞语以孝爱心善赞扬</p>
<p style="text-align: left">
	　　若以歌咏赞汝尊得执金刚等无异</p>
<p style="text-align: left">
	　　我今劝请汝圣尊善作诸佛妙爱事</p>
<p style="text-align: left">
	　　广为利益诸有情愿说本部所生法</p>
<p style="text-align: left">
	　　尔时一切如来增上主宰具德金刚手菩萨摩诃萨。闻诸如来劝请言已。以金刚杵安于自心。白一切如来言。世尊如来非我所行。诸如来言。此何因邪。金刚手言。世尊如来。有大自在天等诸恶有情。一切如来犹尚不能调伏彼等。我今何能调伏于彼</p>
<p style="text-align: left">
	　　尔时世尊大毗卢遮那如来。以一切如来所加持故。即入一切如来大方便智金刚三摩地。于是三摩地中。彼一切如来。普尽<a>虚空</a>界如微尘量。舒遍一切互相涉入。乃至须弥山顶。及彼金刚摩尼宝峰大楼阁中。时诸如来还复聚集。遍观察已。从世尊大毗卢遮那如来吉祥胜相心中而入</p>
<p style="text-align: left">
	　　尔时世尊大毗卢遮那如来。以一切如来心自所加持。由一切金刚平等故。广为救度利乐普尽无余诸有情界一切有情。令得最上诸悉地故。为欲调伏一切恶者。以一切如来大悲方便三摩地智。遍观察已。复入一切如来大悲方便忿怒三昧金刚三摩地。于是三摩地中一<a>刹那</a>间。从一切如来心出。宣说一切如来心一切如来金刚三昧秘密心明曰</p>
<p style="text-align: left">
	　　吽(引)</p>
<p style="text-align: left">
	　　说是心明时。从金刚手心金刚中。出现具德执金刚者。遍身光明大炽焰藏。颦眉蹙面张目利牙。大忿怒相。执金刚钩利剑罥索等诸器仗。复有金刚火焰光明。遍聚其前。无数众妙色相庄严金刚手像。如是现已。为于一切世界调伏一切恶者故。住世尊大毗卢遮那如来周匝金刚界大曼拏罗相应月轮中。说此颂曰</p>
<p style="text-align: left">
	　　大哉方便善调伏具大方便中复大</p>
<p style="text-align: left">
	　　若以方便化有情现忿怒身即无染</p>
<p style="text-align: left">
	　　尔时世尊大毗卢遮那如来。普观一切如来离戏论法性已。即入一切如来大忿怒金刚三昧金刚加持三摩地。说此一切如来金刚大智一切如来心本部最上大明曰</p>
<p style="text-align: left">
	　　唵(引)逊婆儞逊婆吽(引一句)屹哩(二合)恨拏(二合)屹哩(二合)恨拏(二合)吽(引二)屹哩(二合)恨拏(二合引)播(引)野吽(引三)阿(引)那野呼(引四)婆誐鑁嚩日啰(二合)吽(引)发吒(半音五)</p>
<p style="text-align: left">
	　　说是大明时。复从一切如来心。出现具德金刚手菩萨。舒遍一切世界云海。乃至一切如来菩萨众会。普遍加持钩召。悉入金刚三昧大曼拏罗中。如是入已。集诸三昧。复聚为一体。成大金刚忿怒之身。于世尊大毗卢遮那如来心住。说此颂曰</p>
<p style="text-align: left">
	　　大哉无上菩提心普遍贤善性清净</p>
<p style="text-align: left">
	　　若令有情得调伏即由忿恚生妙爱</p>
<p style="text-align: left">
	　　是时大金刚忿怒身。从世尊大毗卢遮那如来心下。于一切如来前月轮中。依止而住。复请教令</p>
<p style="text-align: left">
	　　尔时世尊一切如来。即入三昧钩召金刚三摩地。说一切如来三昧钩召一切如来心自心明曰</p>
<p style="text-align: left">
	　　吽(引)吒枳[口*弱](一句)</p>
<p style="text-align: left">
	　　说是心明时。舒遍一切世界云海。乃至<a>三界</a>主宰大自在天等。一切<a>世间</a>普尽无余。彼集会众而共围绕。以一切如来三昧金刚钩召故。悉召来诣须弥山顶金刚摩尼宝峰楼阁。佛会周匝围绕而住</p>
<p style="text-align: left">
	　　尔时具德金刚手菩萨摩诃萨。执金刚杵于心戏掷。一切大会普尽三界。遍观察已。作如是言。汝诸圣者。当于一切如来教中。依我教敕护持而行。时大自在天言。汝今令我当云何行。金刚手言。汝<a>当归</a>命<a>佛法</a>僧宝。是为所行。汝诸圣者。若如是行。即得一切智智。时此世界极三界主大自在天。以彼三界胜主宰故。起高倨势现忿怒相。作如是言。汝金刚手大药叉王。我为三界主最大自在。若成若坏一切部多中。我得自在。是天中大天。云何令我依汝药叉王教敕而行</p>
<p style="text-align: left">
	　　尔时具德金刚手菩萨摩诃萨。戏掷金刚杵。复授教敕言。汝大自在天极恶有情。今应速入大曼拏罗我三昧中。依教而住</p>
<p style="text-align: left">
	　　是时大自在天。前白世尊大毗卢遮那如来言。世尊今此大士。云何于我大自在天授教敕邪</p>
<p style="text-align: left">
	　　尔时世尊大毗卢遮那如来。普告大自在天等诸天众言。汝等应当归依三宝三昧戒中如是所行。若不然者。此金刚手菩萨大药叉王。现暴怒相极恶威猛。无令以彼胜金刚杵出火光焰。尽此三界悉使破坏</p>
<p style="text-align: left">
	　　时三界主大自在天。以其三界主宰自智自在故。为具德金刚手菩萨。现大怖畏极恶忿怒大威猛相。出大炽焰大恶大笑。并自眷属同时出现。作如是言。金刚手今我极三界主。授汝教敕依我所行</p>
<p style="text-align: left">
	　　尔时具德金刚手菩萨摩诃萨。复掷金刚杵熙怡微笑。作如是言。汝是羯吒布单那所生。以人肉尸灰杂恶为食。床座服饰而悉邪弊。如是所行。云何令我同汝教行</p>
<p style="text-align: left">
	　　时大自在天起大忿怒相。以自威力复作是言。汝既然者。我亦守护自教。自三昧中依教而行</p>
<p style="text-align: left">
	　　尔时具德金刚手菩萨摩诃萨大忿怒王。即白佛言。世尊此大自在天。恃自智力大富主宰高倨自在故。于一切如来清净教中。不生归信。我今云何随所能作</p>
<p style="text-align: left">
	　　尔时世尊。即说一切如来心出生大金刚三昧大明曰</p>
<p style="text-align: left">
	　　唵(引)儞逊婆嚩日啰(二合)吽(引)发吒(半音一句)</p>
<p style="text-align: left">
	　　是时金刚手大菩萨。亦说自金刚心明曰</p>
<p style="text-align: left">
	　　吽(引)</p>
<p style="text-align: left">
	　　说是心明时。普尽三界所来集会大自在天等。皆悉覆面迷闷躄地发苦恼声。向金刚手菩萨归依求救。而彼大自在天等。既躄地已。诸识不行将趣命终</p>
<p style="text-align: left">
	　　尔时世尊知如是事。即告金刚手菩萨言。金刚手汝今宜应以自所行。于此普尽三界众施其<a>无畏</a>。勿令此等咸失其命</p>
<p style="text-align: left">
	　　时金刚手大忿怒王。听受世尊如是语已。告大自在天等众言。汝等若欲活其命者。应当归命佛法僧宝。依我教敕随顺而行。大自在天言。我若归命佛法僧宝。然汝教中所有教敕。我亦不知</p>
<p style="text-align: left">
	　　尔时世尊大毗卢遮那如来。告大自在天言。汝今当知此一切如来增上主宰。一切如来父。一切如来教敕所作。一切如来最上子。具德普贤金刚手菩萨摩诃萨。为诸众生作调伏事故。受大忿怒王灌顶。所以者何。以汝大自在天等诸极恶众。一切如来犹尚不能寂静制止。由是菩萨。为令恶业诸有情等。皆悉调伏安住三昧。汝今宜应依我教敕三昧中住。大自在天言。世尊我今不能存活其命。愿汝救我。如汝所授我之教敕。我当随行。佛告大自在天言。若能归依金刚手菩萨。彼即是汝真实救护。余无护者。是时普尽三界所来会众。咸悉对向金刚手菩萨前。异口同音发苦恼声。作是白言。金刚手愿救护我愿救护我。今我死苦。唯愿摄护</p>
<p style="text-align: left">
	　　尔时金刚手大菩萨。告彼众言。汝诸恶者。于我教中如教所行。无令我此大金刚杵发火光明。都为一聚。广大炽焰焚烧一切。悉为灰烬。时彼众言。汝即普贤一切如来心所出生。寂静善调利益一切有情。普施无畏。云何于我不为<a>饶益</a></p>
<p style="text-align: left">
	　　时金刚手大忿怒王。告彼众言。诸圣者我虽具普贤心。然由一切如来教敕所作。以汝极恶有情生罪业心。不于如来三昧住者。使我为彼调伏。令得清净。时彼众言。我等如是悉住三昧</p>
<p style="text-align: left">
	　　尔时具德金刚手菩萨摩诃萨大忿怒王。且置大自在天。即为余天众等安慰令起。说此金刚起一切如来心大明曰</p>
<p style="text-align: left">
	　　嚩日噜(二合引)底瑟姹(二合一句)</p>
<p style="text-align: left">
	　　说是大明时。除彼大自在天。余三界众并诸眷属。前所躄地诸迷闷者。即时咸得安慰其心。获妙乐触远离怖畏。身毛喜竖。瞻仰具德金刚手菩萨。即能俱起</p>
<p style="text-align: left">
	　　尔时世尊告金刚手大菩萨言。大士此三界主大自在天。何故不起于地。而此将非坏失命邪。时金刚手大菩萨。即为宣说护命大明曰</p>
<p style="text-align: left">
	　　嚩日啰(二合引)喻(一句)</p>
<p style="text-align: left">
	　　说是大明时。大自在天欲从地起。虽竭其力竟复不能。即白佛言。世尊于今何人为我师归。佛言我非汝师归。彼金刚手大士是所归处。汝今何不依彼教敕随应所行。大自在天言。世尊若汝非是我师归者。谁能救护诸恶有情。佛言为救护者。即彼金刚手。非我所能。大自在天言。所以者何。佛言彼金刚手是一切如来增上主宰故。大自在天言。我不解佛所说义。佛如来者为三界主。云何金刚手大士复增上邪。我竟不能晓明斯义</p>
<p style="text-align: left">
	　　尔时具德金刚手菩萨摩诃萨。复告大自在天言。汝恶有情。何故不依我教敕行</p>
<p style="text-align: left">
	　　是时大自在天。闻金刚手菩萨作是语已。复现暴怒大猛恶相。作如是言我宁趣死。终不于汝教中所行</p>
<p style="text-align: left">
	　　时金刚手菩萨大忿怒王。从自心现执金刚阿耨左啰忿怒之像。说是大明曰</p>
<p style="text-align: left">
	　　唵(引)播(引)那(引)葛哩沙(二合)拏嚩日啰(二合)吽(引一句)</p>
<p style="text-align: left">
	　　尔时世尊大毗卢遮那如来。即举足心。亦现金刚阿耨左啰忿怒之像。周匝炽焰颦眉利牙。大面可畏。住金刚手大菩萨前。复请教令</p>
<p style="text-align: left">
	　　是时金刚手大菩萨。为大自在天作清净故。说是大明曰</p>
<p style="text-align: left">
	　　唵(引)播(引)那(引)葛哩沙(二合引)葛哩沙(二合引)野(一句)萨哩嚩(二合)嚩日啰(二合)达啰(引)耨左啰(二)建茶建茶(三)&nbsp;嚩日啰(二合)吽(引)[口*弱](四)</p>
<p style="text-align: left">
	　　说是大明已。时大自在天及乌摩天后。偃仆于地双足上起。裸露形体丑恶之相。一切观者咸生戏笑。是时即以足心所现忿怒之像钩召。悉于金刚手前足踵而住。时具德金刚手菩萨摩诃萨。前白佛言。世尊此极暴恶天及天后。作何制止</p>
<p style="text-align: left">
	　　尔时世尊即说大明曰</p>
<p style="text-align: left">
	　　唵(引)嚩日啰(二合)讫啰(二合)摩呼(引一句)</p>
<p style="text-align: left">
	　　说是大明已。金刚手大菩萨即举左足踏大自在天。右足踏乌摩天后。逼附乳间。说是大明曰</p>
<p style="text-align: left">
	　　唵(引)嚩日啰(二合引)尾舍(一句)喝那野(引)怛囕(二合二)怛啰(二合)吒(半音三)</p>
<p style="text-align: left">
	　　说是大明时。大自在天由逼迫故。举自千手打其千面。时彼摩尼宝峰楼阁之外。所有天众俱发大声。唱如是言。今我主宰大自在天。已为金刚手大士之所降伏</p>
<p style="text-align: left">
	　　尔时世尊为大自在天故。起胜上大悲心。说一切佛慈护心明曰</p>
<p style="text-align: left">
	　　唵(引)没驮昧底哩(二合引)嚩日啰(二合)荦叉(引)[亢*欠](一句)</p>
<p style="text-align: left">
	　　说是心明时。彼大自在天即入三昧。入三昧已。诸苦皆息。又以金刚手菩萨足心触故。即时获得无上悉地胜妙灌顶及三摩地<a>解脱</a>总持<a>神通</a>智等。如是得入一切如来三摩地解脱总持门已。彼大自在天身。从金刚手菩萨足心而出。下方过三十二殑伽沙数极微尘量等世界。至一世界。名跋娑摩餐那。有佛出世。号跋娑弥莎啰儞哩瞿沙如来应供正等正觉。时大自在天出现本身。于彼佛前说伽陀曰</p>
<p style="text-align: left">
	　　大哉一切正觉尊诸佛大智无有上</p>
<p style="text-align: left">
	　　若法堕于文句中<a>涅槃</a>亦是假施设</p>
<p style="text-align: left">
	　　说是伽陀已。还复本处</p>
<p style="text-align: left">
	　　复次具德金刚手菩萨摩诃萨。告那罗延天等诸余一切三界主言。汝诸圣者。宜应咸入一切如来金刚三昧大曼拏罗。悉当护持一切如来所有三昧。那罗延天等言。如汝教敕我等奉行</p>
<p style="text-align: left">
	　　尔时金刚手大菩萨。普告三界诸众会言。我今摄受汝诸圣者。汝等复当归命三宝受三昧戒。于我三昧中如理而住。时彼众言。我等奉教皆如是住。然汝三昧我所不知</p>
<p style="text-align: left">
	　　是时金刚手大菩萨。即为普授自三昧法</p>
<p style="text-align: left">
	　　大菩提心出生已最上法仪如次第</p>
<p style="text-align: left">
	　　大智所应随力行三摩呬多汝善住</p>
<p style="text-align: left">
	　　金刚手菩萨摩诃萨。普为大自在天等诸天众会。结入大三昧印。悉令如是依法所作。说是大三昧大明曰</p>
<p style="text-align: left">
	　　唵(引)嚩日啰(二合)三摩野(一句)屹哩(二合)恨拏满驮三摩野(二)嚩日啰(二合)萨埵三摩野(三)摩耨三摩(二合)啰(四)萨哩嚩(二合)怛他(引)誐多三摩野萨怛鑁(三合)涅哩(二合)厨(引)弥(引)婆嚩(五)悉体(二合)噜(引)弥(引)婆缚(六)阿(引)贺(引)哩喻(二合引)弥(引)婆嚩(七)阿钵啰(二合)底贺(引)哩喻(二合引)弥(引)婆嚩(八)萨哩嚩(二合)葛哩摩(二合)苏左弥(引)唧多室哩(二合)焬酤(引)噜(引九)贺贺贺贺吽(引十)</p>
<p style="text-align: left">
	　　说是大明时。所有一切三界众会。皆悉钩召。授与金刚忿怒帝哩帝哩印。依法而结。普令一切坚固而住</p>
				</div></div><hr><script charset='utf-8' src='../../js/footer.js'></script></body></html>