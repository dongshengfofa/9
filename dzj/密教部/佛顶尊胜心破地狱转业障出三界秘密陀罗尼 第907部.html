<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛顶尊胜心破地狱转业障出三界秘密陀罗尼 第907部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛顶尊胜心破地狱转业障出三界秘密陀罗尼 第907部</center></div><div class='fo'><center>经文出处:来自无量光明网</center><br/><br>
<p style="text-align: center"><strong><img alt="佛顶尊胜心破地狱转业障出三界秘密陀罗尼 第907部" src="./images/佛顶尊胜心破地狱转业障出三界秘密陀罗尼 第907部0.png" style="" title="佛顶尊胜心破地狱转业障出三界秘密陀罗尼 第907部"  class="lazy" /></strong></p>
<p><strong>　　中<a>天竺</a>国<a>三藏</a>善<a>无畏</a>奉诏译</strong></p>
<p>　　（四）名金刚鼓。（二）口开舌举震法界宫。莲<a>华藏</a>诸如来出定。即以摧破<a>地狱</a>灭七遍之殃。起教<a>菩萨</a>（善住天子也）说五字秘密。执本授。<a>如法</a>布字。人主顶戴乎冠中。万国清泰。节度观察。旌旗上书写<a>真言</a>。四方晏静。专城太守镇遏总戎。鼓角上题字严警。远闻妖气潜。炽盛布千里。苗稼洪润人无灾疾。地土神祇风恬雨顺。（一）瑜迦事法约有千条。略述少分。（三）念诵加持战鼓上书。贼军自降一人不损焉。（五）佛言。阿字金刚部主肝。鑁字莲华部主肺。【廿/览】字宝部主心。唅字羯磨部主胃。欠字<a>虚空</a>部主脾。山海大地从阿字出。江河万流从鑁字出。金玉珍宝日月星辰火珠光明从览字成。五谷五果众花开敷因唅字结。秀香美人天长养颜色滋味端正相貌福德富贵从欠字庄严。阿字是东方阿閦如来。鑁字西方阿弥陀如来。览字是南方宝生如来。唅字北方不空成就如来。欠字是上方毗卢遮那<a>大日如来</a>。阿字甚深空寂之体。取之不可取。舍之不可舍。万法之母。大灌顶王阿字是也。阿字是难信之法。小乘律师特勿令见。此本五部梵本四十万言出。毗卢遮那经金刚顶经采集要妙。最上<a>福田</a>。唯此五字真言。诵者所获功德不可比量不可思议不可说也。金刚顶经五部真言。受持读诵观照理性。令人获福。骨坚体健。永无灾障及诸病苦。摄养长寿（五藏<a>曼荼罗</a>是五部法身）阿金刚地部一（阿字作地观金刚座观）鑁金刚水部二（鑁字作水观莲华观）览金刚火部三（览字作日观）唅金刚风部四（唅字作月观）欠字金刚空部五（欠字作空观）如来体性无生观右五部真言。是一切如来无生<a>甘露</a>之珍浆醍醐<a>佛性</a>之妙药。一字入于五藏万病不生。况修日观月观。即时修得佛身空寂五分法身义。阿鑁览唅欠右上五法身真言。若日诵一遍或七遍二十一遍或四十九遍者挍量功德。一遍福如转藏经一百万遍。何况禅寂坐入定门。从阿字观谛审分明。如日照空。即是了见佛性。所获福无有比量。秘藏文句实不思议。只恐声闻法师。小乘持律者。生疑不信反益其罪。譬如王有稚子偏最怜念库藏殄宝倾竭不惜。唯不与干将镆【金*耶】恐不解运用故伤其体。是故如来密传大菩萨。不与声闻劣慧。已下三个真言是三种悉地。成就法中立上中下品差别也。</p>
<p>　　阿罗波遮那（此是下品悉地真言）是名出悉地。能生根茎遍满四方。诵一遍。如转藏经一百遍。</p>
<p>　　阿微罗【合*牛】佉（此是中品悉地真言）大日经悉地品。名降伏四魔<a>解脱</a>六趣满足一切智智金刚字句也。是名入悉地。能生枝叶。遍满四方。光明晃曜入<a>佛法</a>界。名入悉地。若诵一遍。如转藏经一千遍。</p>
<p>　　阿鑁蓝唅欠（是上品悉地真言也。以前五三印真言。顺一遍逆一遍。次顺旋转四遍。次逆旋转四遍。此即利益一切众生皆以悉地义也）是名秘密悉地。亦名成就悉地。亦名苏悉地。苏悉地者遍法界也。成就佛果。证大菩提。法界秘密言。光明遍满。唯佛与佛能入此门。缘觉声闻不能照。此亦名秘密悉地。若诵一遍。当如转藏经一百万遍。出悉地从足至腰。入悉地从脐至心。秘密悉地从心至顶。如是三悉地。出悉地<a>化身</a>成就。入悉地报身成就。秘密悉地苏悉地法身成就。即是三种常身<a>正法</a>藏。是故稽首礼毗卢遮那佛。</p>
<p style="text-align: center">　　稽首毗卢遮那佛开敷净眼如莲华</p>
<p style="text-align: center">　　<a>三界</a>调御<a>天人</a>师大菩提心救世者</p>
<p style="text-align: center">　　深妙真言加持法流入无生阿字门</p>
<p style="text-align: center">　　白毫无相正遍知<a>圆满</a>恒照如日月</p>
<p style="text-align: center">　　阿閦宝生救世者弥陀成就不空王</p>
<p style="text-align: center">　　咸于悉地吉祥轮传斯妙法化诸有</p>
<p style="text-align: center">　　慈心<a>自在</a>降三世金刚萨埵不动尊</p>
<p style="text-align: center">　　无违誓愿应时期瑜伽事毕还金刚</p>
<p style="text-align: center">　　我依毗卢遮那佛开心智印建标仪</p>
<p style="text-align: center">　　无量功德普庄严同入总持诸善逝</p>
<p style="text-align: center">　　愿共有缘修学者安住无上清净海</p>
<p>　　佛顶尊胜心破地狱法一卷（以后杂要文也）</p>
<p>　　本批云。治历二年六月一日。于肥前国。以但石藏圣御房本书写毕。僧静暹</p>
<p>　　贞和二年丙戌七月十八日。自金刚王院僧正御房御手下赐之毕。权少僧都文海（五十四岁）</p>
<p>　　天明元年辛丑闰七月十七日。以宇治慧心院藏。本写得讫。慈忍</p>
<p>　　八家秘录云。尊胜破地狱陀罗尼仪轨一卷（是三种悉地法）应知所明法未显题额。是故有此注记。盖是此本乎</p>
<p>　　时享和改元秋七月挍以上木</p>
<p>　　丰山轮下快道志</p>
				</div></div><hr><script charset='utf-8' src='../../js/footer.js'></script></body></html>