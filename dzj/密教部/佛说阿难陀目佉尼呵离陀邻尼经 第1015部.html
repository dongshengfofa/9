<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说阿难陀目佉尼呵离陀邻尼经 第1015部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说阿难陀目佉尼呵离陀邻尼经 第1015部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说阿难陀目佉尼呵离陀邻尼经</strong></p>
<p style="text-align: left">　　元魏北印度<a>三藏</a>佛驮扇多译</p>
<p style="text-align: left">　　闻如是。一时佛游于维耶离大丛树间。有精舍名交露庄严。与大<a>比丘</a>众三十万人俱。时佛欲放躯命。自期三月当般<a>涅槃</a>。尔时佛告贤者摩诃目揵连。令到三千大千国土。尽呼其中声闻辟支佛种。及发摩诃衍者皆使来会。目犍连即时受教。稽首佛足作礼而去。自以功德便一举足蹈须弥顶。承佛威神即坐思惟。当作何三昧令三千世界闻我请音。应时三昧寻如所念。十方一切遍闻其声。时有百万比丘来会精舍。贤者<a>舍利弗</a>复发念言。我亦当三昧。欲知阎浮利内比丘所在远近令聚。则如所念应亦皆集及知处所。时有四十万比丘来会精舍。佛复告不现相<a>菩萨</a>。软首菩萨。弃诸勤苦菩萨。出一切忧冥菩萨。除一切盖菩萨。一切尊<a>自在</a>菩萨。其音广闻遍见普安菩萨。众香手菩萨。一语报万亿音菩萨。慈氏菩萨等。善男子汝去到十方如恒沙等诸佛国土。尽呼其中发菩萨意已。得阿惟越致及未得者。已得无所从生法忍及未得者。皆令来会交露精舍。十菩萨等各受<a>佛教</a>稽首而去。遍到十方恒沙国土。尔时八十亿百千一生补处菩萨来会。亿百千阿惟越致菩萨来会。三十亿得无所从生法忍菩萨来会。六十亿净意<a>解脱</a>菩萨来会。初发大意及应法作者不可计数悉皆一类持佛威神。各从十方飞来到此。为佛作礼都会共坐。时<a>舍利</a>弗见菩萨众品第差异所住不同。而一等类俱飞来会。即惊怖言。将佛功德神力所致。用何等故来会如是。于是舍利弗即起离坐。为佛作礼长跪叉手白佛言。我所疑怪今欲问佛。使会菩萨令得直信。闻佛所说各得其所。恒沙等佛所说经法。当令一切皆平等闻及得清净。令无数人种种所问皆能报答。行何法行常不失意。疾得无上平等之道。最正觉乎</p>
<p style="text-align: left">　　佛言善哉善哉舍利弗。乃为诸菩萨摩诃萨故。欲问其义快如是乎。佛言谛听善持思之。吾当为汝深加解脱。令一切闻疾得无上平等之道最正觉也。佛语舍利弗。是菩萨等已得应此陀邻尼卷已。照明诸法悉为一切诸法作导。所以者何用<a>世间</a>人故也</p>
<p style="text-align: left">　　佛语舍利弗。菩萨有四事用得是法。何等为四。一者身所行常谨敕。二者口所言常至诚。三者意所念常柔顺。四者善权方便救护一切。是为四事。用得是法也</p>
<p style="text-align: left">　　佛语舍利弗。菩萨复有四事得不可尽空身慧。何等为四。一者以清净住。烧诸勤苦解散疑垢。度脱一切世间人民。二者以清净住持诸经法导利一切。三者以清净住所作功德<a>饶益</a>一切。四者净诸国土过度一切使得<a>佛法</a>。是为四事。空身净住慧不可尽也</p>
<p style="text-align: left">　　佛语舍利弗。菩萨复有四事。持陀邻尼目佉用入<a>生死</a>令疾逮得。何等为四。一者陀邻尼目佉因世名色使疾得净法。二者陀邻尼目佉入其忍辱。三者陀邻尼目佉悉入一切思想之根。四者陀邻尼目佉入一切所为<a>善恶</a>之法使疾逮得。是为四事。疾逮得此陀邻尼目佉也。佛言菩萨其欲逮得阿难陀目佉尼呵离陀邻尼。当先晓觉四十八名。何等四十八</p>
<p style="text-align: left">　　阿攱(无为)默攱(不为)三曼陀目攱(普门)悉提(精勤)尼律提(寂灭)波罗捭(照光)伊隶(顺教)劫卑(常念)劫般陀离(所念)沙离(妙术)沙罗颰离(妙句)嘻罗(有心)嘻隶(无意)嘻栗隶(心无所念)栴提(解脱)遮罗泥(<a>行者</a>)颇遮泥(无动)阿兰泥(他余)涅勿提(无脱)涅誓提(无生)尼阿罗捭末离(无垢行)输他泥(严净)波罗纥陀颰泥(无往)暴披捭之兮(名闻)阿霜只(离有)昙弥(无碍)维弗罗佉揩捭(调定)僧揭栈(长光明)侄提离(甚勇)摩诃侄提离(大勇)夜蛇披提(嗟叹句)頞遮离(不可动)末遮离(不动)三末遮离(等动)提罗删提(次坚)羞絺提(谛往)阿霜迦捭呵离(无碍行)三曼陀目攱(普尊)尼呵罗述提(精勤行)须弥(须弥)耽披颰提(住遮)羝罗[序-予+单]弥(坚强力)[序-予+单]摩颰提(得强力)摩诃佉揩子(大光明)捭富罗赖弥(长照明)萨和吕[少/兔]揭提(生所护)阿那叱只(无断)陀邻尼目佉贰那提(无有)</p>
<p style="text-align: left">　　现在佛所说如是神咒四十八名</p>
<p style="text-align: left">　　佛告舍利弗。菩萨当念陀邻尼。如是若脱法若不脱法。不作是作。亦不知亦不了。于其中不有所增。亦无所减。亦不见脱亦不见不脱。亦不见起亦不见灭。亦不见当来过去今现在。亦不见来亦不见去。亦不求佛亦不转意。亦不相好亦不种好。亦不眷属亦不有戒。亦不三昧亦不智慧。亦不解脱亦不见解脱慧。亦不坐行亦不无所得。亦不垢除亦不慧亦不无慧。亦不教授亦不净一切。亦不有我亦不有人。亦不为法亦不精进。亦不行亦不清净。亦不身亦不心亦不口亦不当来。亦不过去亦不今现在亦不自为身亦不为他人身。如是舍利弗是法。名一切法中无上最法。亦捡敛诸法。亦入一切法中。是名为念诸佛法。是陀邻尼名法之猛。略聚一切法。是名明解章品。净一切人满足诸愿。令得名闻觉意三昧。是名悉自成本功德。是名法种积藏发诸意根。令甚尊重相好严庄无能动者。若天魔来亦不能坏。无能夺者无能近者。如是舍利弗其有菩萨。闻是阿难陀目佉尼诃离陀邻尼。为已得阿惟越致及无上平等之道。何以故于是诸佛所行。皆已具足为一切作行。破坏五道生死及诸疑结。使疾得陀邻尼也。佛尔时说偈言</p>
<p style="text-align: left">　　莫作念言空法莫轻言得不得</p>
<p style="text-align: left">　　直信法莫中疑则疾得陀邻尼</p>
<p style="text-align: left">　　恐为是空所缚分别空得佛疾</p>
<p style="text-align: left">　　是要慧无崖底速得近陀邻尼</p>
<p style="text-align: left">　　菩萨持陀邻尼为总摄诸法则</p>
<p style="text-align: left">　　闻十方佛道教及智慧皆悉得</p>
<p style="text-align: left">　　了尼呵陀邻尼譬如日大光明</p>
<p style="text-align: left">　　受诸佛名决法净受持得法解</p>
<p style="text-align: left">　　此目佉陀邻尼诸所有现在前</p>
<p style="text-align: left">　　于诸法最为上悉等护世间人</p>
<p style="text-align: left">　　令十方人非人一劫中问慧义</p>
<p style="text-align: left">　　应悉为解所疑其劫竟智不尽</p>
<p style="text-align: left">　　若受信于经道精进持中<a>正法</a></p>
<p style="text-align: left">　　近一生补其处即得为法王子</p>
<p style="text-align: left">　　若持是陀邻尼则为哀一切人</p>
<p style="text-align: left">　　名声遍阎浮利为<a>世尊</a>所称誉</p>
<p style="text-align: left">　　其有持是经者临寿终皆悉见</p>
<p style="text-align: left">　　八十亿拘利佛申手授生尊处</p>
<p style="text-align: left">　　有学是陀邻尼千亿万劫数中</p>
<p style="text-align: left">　　所作<a>罪恶</a>邪冥一月中皆灭尽</p>
<p style="text-align: left">　　若菩萨作福施万亿劫不懈惓</p>
<p style="text-align: left">　　不如学陀邻尼一月中德停等</p>
<p style="text-align: left">　　具受说陀邻尼悉得诸三昧慧</p>
<p style="text-align: left">　　已得意不复转当得佛有国土</p>
<p style="text-align: left">　　有供事是经者使<a>三界</a>作魔行</p>
<p style="text-align: left">　　欲娆乱坏其意终不能动摇是</p>
<p style="text-align: left">　　一切空得晓了用是生无数佛</p>
<p style="text-align: left">　　如是语无有异陀邻尼不可尽</p>
<p style="text-align: left">　　于是处闻是事提惒竭授我决</p>
<p style="text-align: left">　　如恒沙数等佛于其时便悉见</p>
<p style="text-align: left">　　谛奉持是经卷一切愿皆疾得</p>
<p style="text-align: left">　　入诸佛国土法随所宜能化度</p>
<p style="text-align: left">　　常清净诸佛国于众僧无瑕秽</p>
<p style="text-align: left">　　问名深幽妙法是经卷悉能知</p>
<p style="text-align: left">　　于淫逸皆已无于思惟有七觉</p>
<p style="text-align: left">　　八十亿诸佛等陀邻尼悉持与</p>
<p style="text-align: left">　　常止心莫念非不当念慎莫念</p>
<p style="text-align: left">　　如是念莫不念后得德不可量</p>
<p style="text-align: left">　　常当了是经事慎莫令有狐疑</p>
<p style="text-align: left">　　如人行入大海终不言宝难得</p>
<p style="text-align: left">　　受福德<a>天人</a>乐如是事终不远</p>
<p style="text-align: left">　　亦当疾逮得佛以是故念莫离</p>
<p style="text-align: left">　　佛告舍利弗菩萨有四事行。疾得陀邻尼法。何等为四。一者远离世间爱欲。二者不说他人长短人亦不得其便。三者有所来索不逆人意。无所爱惜与后不悔。四者昼夜精进常志求诸法。是为四事。舍利弗菩萨行是。疾得陀邻尼。佛尔时说偈言</p>
<p style="text-align: left">　　远众恶离<a>色欲</a>作罪行堕<a>地狱</a></p>
<p style="text-align: left">　　无三毒灾不生捐所爱得是经</p>
<p style="text-align: left">　　不嫉妒于他人不自叹其族亲</p>
<p style="text-align: left">　　常等心于一切于身体大端正</p>
<p style="text-align: left">　　常捐弃身所乐于世间无嗔诤</p>
<p style="text-align: left">　　不与人共从事便逮近陀邻尼</p>
<p style="text-align: left">　　于晨夜常精学于外道无所冀</p>
<p style="text-align: left">　　当作是求上法陀邻尼自然现</p>
<p style="text-align: left">　　佛语舍利弗。菩萨有四事行。疾逮得是陀邻尼。何等为四。一者独在空闲处。二者住深法忍。三者若有馈遗不以喜。四者不爱惜躯命。何况财宝。是为四事舍利弗。菩萨行是疾逮得。陀邻尼佛尔时说偈言</p>
<p style="text-align: left">　　在空闲念正法不轻慢于他人</p>
<p style="text-align: left">　　生死境如戴火得人身当作行</p>
<p style="text-align: left">　　常持意在深忍于财宝足而已</p>
<p style="text-align: left">　　坐宗室起等意不偏厚其种姓</p>
<p style="text-align: left">　　但供养佛与法住善力越世难</p>
<p style="text-align: left">　　即毁形下须发便得德入微妙</p>
<p style="text-align: left">　　当知空及世事以是故弃所有</p>
<p style="text-align: left">　　愚行者贪财利无戒忍及智慧</p>
<p style="text-align: left">　　佛语舍利弗。菩萨复有四事行。疾得是陀邻尼。何等为四。一者有八品字。开入智慧解黠中。何等为八。一名为波。以一切着法使入空法中。二名为罗。如来若现相好不现相好。以法身入诸法中。三名为婆。若痴法黠法使入解慧法中。四名为迦。知诸殃罪所归趣使入功德福中。五名为阇。知生老病死即于是入无色中。六名为陀。视诸地世间皆空不惊怪入无愿中。七名为舍。休息诸法使入清凉法中。八名为叉。知一切法空是为八。复有四事。一者常思念八品字。二者若书是经当谛书之。三者若持是经当谛持之读至十五日。四者当<a>如法</a>行念八品字。是为四事。舍利弗菩萨用是行。疾得陀邻尼。佛尔时说偈言</p>
<p style="text-align: left">　　常当念八品字书持卷谛奉行</p>
<p style="text-align: left">　　十五日读莫离劝一切求佛道</p>
<p style="text-align: left">　　要当学开化人得智慧疾近佛</p>
<p style="text-align: left">　　悉遍见十方佛皆为现在前立</p>
<p style="text-align: left">　　佛语舍利弗。菩萨复有四事。念陀邻尼得法利。何等为四。一者常为十方佛世尊所念。二者所作为魔不能坏其意。三者<a>宿命</a>诸罪皆为消尽。四者初不断至诚之说诸所问皆能发遣。是为四事。舍利弗菩萨得陀邻尼法利。佛尔时而说偈言</p>
<p style="text-align: left">　　为诸佛常所念魔不能得其便</p>
<p style="text-align: left">　　所作罪即消灭为一切解所疑</p>
<p style="text-align: left">　　佛语舍利弗。过去久远世所经劫无央数。复倍无数长远难极不可复计劫。尔时世有佛。号宝具足有<a>德行</a>王如来。过四道不受平等觉安。定于天上号天中天。其佛为一切<a>说法</a>无能过者。临般涅槃时有金轮王名曰陀楼。主四天下其子字无念。名闻具足年十六岁。是时太子行到佛所。闻彼佛说陀邻尼经。闻已<a>欢喜</a>即得是经。得已讽学常念奉持。精进不睡胁不在席七千岁。不念爱欲七千岁。不念财宝七千岁。不问他事七千岁。常独处止意不倾动七千岁。尔时皆闻九十九亿不可计佛说智慧法闻已。便弃国捐王行作<a>沙门</a>。九万九千岁奉行阿难陀目佉尼呵离陀邻尼。复为一切说。在一世中<a>教化</a>世间人民。令八十亿万那术人。皆使发无上平等道意。逮得阿惟越致。时复有长者子名月英。于大众中闻是陀邻尼。闻已劝助持。是劝助欢喜福德到九十万亿佛刹。供养诸佛成立功德。于尔所佛国皆得诸陀邻尼。即逮得一生补处。作飞行菩萨。佛语诸菩萨。于是三劫中供养尔所佛。过三劫已当逮得无上平等之道最正觉。尔时长者子月英者即提惒竭佛是也。王陀楼子无念名闻具足者。即阿弥陀佛是也。佛语舍利弗。我于颰陀劫中。与诸菩萨说陀邻尼。其闻是经有代欢喜。用劝一切者。其所施作以劝助福。超越四十万劫不复勤苦。后当得道自恣其意。如复供养九千万亿佛已。当得无上平等之道最正觉也</p>
<p style="text-align: left">　　佛语舍利弗。若有菩萨最后得闻是陀邻尼。奉持劝助代欢喜者。其德如是。若有菩萨因欢喜德。若以慈心为经堕泪衣毛起者。皆当逮得无上平等之道。引着阿惟越致中。方便书若持若学若讽若诵若读。舍利弗如是辈福不可量。不可称不可说。一切人民无能计无能极者。佛尔时说偈言</p>
<p style="text-align: left">　　若闻已加劝助及书持讽诵读</p>
<p style="text-align: left">　　诸天人计其德无能知福祐极</p>
<p style="text-align: left">　　所生处常见佛于深经得慧证</p>
<p style="text-align: left">　　坚持法无能动便疾得明解觉</p>
<p style="text-align: left">　　常定意不增减谛不失陀邻尼</p>
<p style="text-align: left">　　无色想立相好为世雄无有上</p>
<p style="text-align: left">　　长者子闻是经所生处识宿命</p>
<p style="text-align: left">　　常得见无数尊如所愿即得佛</p>
<p style="text-align: left">　　若欲疾得佛者及速离于众魔</p>
<p style="text-align: left">　　欲得百功德相常念是得不久</p>
<p style="text-align: left">　　如恒沙世尊刹满其中珍宝施</p>
<p style="text-align: left">　　不如是书持者譬喻之适停等</p>
<p style="text-align: left">　　佛语舍利弗。若有菩萨持意念学陀邻尼时。有山名醯摩槃。有八鬼神止其中常共拥护之开人志意。何等八。一名勇强鬼神。二名照明十方鬼神。三名多所饶益鬼神。四名龙王大力鬼神。五名至诚行鬼神。六名能调不调鬼神。七名童男鬼神。八名快臂鬼神。是为八神名。若学是经欲令神来者。净自洗沐着新衣服。当经行时常持慈意。向诸一切却乃端心。读陀邻尼当从是经坚奉持之。则疾开解得智慧也。尔时鬼神即在前立</p>
<p style="text-align: left">　　佛语舍利弗。复有八菩萨在欲天上。常等护人民授与经道。何等八。一名照明十方天子。二名世明天子。三名智光天子。四名日光天子。五名上审天子。六名满所愿天子。七名星王天子。八名习行意天子。是为八天子名。常等护人民劝念持是经者。令疾定意得陀邻尼。求是经者常当精志念陀邻尼教。一法奉行无亏经戒。所语至诚其行亦尔。常当<a>孝顺</a>于诸尊者。视一切人如佛无异。诸所爱重不以轻心。常念反复即得善报。乃逮深忍眼及得见无所从生法</p>
<p style="text-align: left">　　佛说经已。三十二恒沙等菩萨悉逮得陀邻尼立不退转地。六十亿天子得无所从生法忍。三万二千天与人发无上平等道意。尔时三千大千国土为六种震动。雨于天花箜篌乐器不鼓自鸣。时舍利弗前问佛言。唯世尊是名何经云何奉行。佛言舍利弗。是经名阿难陀目佉尼呵离陀邻尼。疾使人民得一切智。佛说经已。舍利弗及十方无数菩萨。天与人干沓和阿须罗及持世者。皆欢喜前稽首佛足作礼而去</p>
<p style="text-align: left">　　佛说阿难陀目佉尼呵离陀邻尼经&nbsp;</p>
				</div></div><hr><script charset='utf-8' src='../../js/footer.js'></script></body></html>