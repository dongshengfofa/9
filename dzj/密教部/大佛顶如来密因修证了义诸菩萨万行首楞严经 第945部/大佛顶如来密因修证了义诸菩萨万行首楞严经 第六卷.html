<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大佛顶如来密因修证了义诸菩萨万行首楞严经 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大佛顶如来密因修证了义诸菩萨万行首楞严经 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大佛顶如来密因修证了义诸<a>菩萨</a>万行首<a>楞严经</a>&nbsp;第六卷 </strong>(一名中印度那兰陀大道场经于灌顶部录出别行)</p>
<p style="text-align: left">
	　　唐<a>天竺</a><a>沙门</a>般剌蜜帝译</p>
<p style="text-align: left">
	　　尔时<a>观世音菩萨</a>即从座起。顶<a>礼佛</a>足而白佛言。<a>世尊</a>忆念我昔无数恒河沙劫。于时有佛出现于世名观世音。我于彼佛发菩提心。彼<a>佛教</a>我从<a>闻思修</a>入三摩地。初于闻中入流亡所。所入既寂动静二相了然不生。如是渐增闻所闻尽。尽闻不住觉所觉空。空觉极圆空所空灭。生灭既灭寂灭现前。忽然超越世出<a>世间</a>。十方圆明获二<a>殊胜</a>。一者上合十方诸佛本妙觉心。与佛如来同一慈力。二者下合十方一切<a>六道</a>众生。与诸众生同一悲仰</p>
<p style="text-align: left">
	　　世尊由我供养观音如来。蒙彼如来授我如幻闻薰闻修金刚三昧。与佛如来同慈力故。令我身成三十二应入诸国土。世尊若诸菩萨入三摩地。进修无漏胜解现圆。我现佛身而为<a>说法</a>令其<a>解脱</a>。若诸有学寂静妙明胜妙现圆。我于彼前现独觉身。而为说法令其解脱。若诸有学断十二缘。缘断胜性胜妙现圆。我于彼前。现缘觉身。而为说法令其解脱。若诸有学得<a>四谛</a>空。<a>修道</a>入灭胜性现圆。我于彼前现声闻身。而为说法令其解脱。若诸众生。欲心明悟。不犯欲尘欲身清净。我于彼前现梵王身。而为说法令其解脱。若诸众生欲为天主统领诸天。我于彼前现帝释身。而为说法令其成就。若诸众生欲身<a>自在</a>游行十方。我于彼前现自在天身。而为说法令其成就。若诸众生欲身自在飞行<a>虚空</a>。我于彼前现大自在天身。而为说法令其成就。若诸众生爱统鬼神救护国土。我于彼前现天大将军身。而为说法令其成就。若诸众生爱统世界保护众生。我于彼前现四天王身。而为说法令其成就。若诸众生爱生天宫驱使鬼神。我于彼前现四天王国太子身。而为说法令其成就。若诸众生乐为人主。我于彼前现人王身。而为说法令其成就。若诸众生爱主族姓世间推让。我于彼前现长者身。而为说法令其成就。若诸众生爱谈名言清净其居。我于彼前现<a>居士</a>身。而为说法令其成就。若诸众生爱治国土剖断邦邑。我于彼前现宰官身。而为说法令其成就。若诸众生爱诸数术摄卫自居。我于彼前现<a>婆罗门</a>身。而为说法令其成就。若有男子好学<a>出家</a>持诸戒律。我于彼前现<a>比丘</a>身。而为说法令其成就。若有女子好学出家持诸禁戒。我于彼前现<a>比丘尼</a>身。而为说法令其成就。若有男子乐持<a>五戒</a>。我于彼前现优婆塞身。而为说法令其成就。若复女子五戒自居。我于彼前现优婆夷身。而为说法令其成就。若有女人内政立身以修家国。我于彼前现女主身。及国夫人命妇大家。而为说法令其成就。若有众生不坏男根。我于彼前现童男身。而为说法令其成就。若有处女爱乐处身不求侵暴。我于彼前现童女身。而为说法令其成就。若有诸天乐出天伦。我现天身而为说法令其成就。若有诸龙乐出龙伦。我现龙身而为说法令其成就。若有药叉乐度本伦。我于彼前现药叉身。而为说法令其成就。若乾闼婆乐脱其伦。我于彼前现乾闼婆身。而为说法令其成就。若阿修罗乐脱其伦。我于彼前现阿修罗身。而为说法令其成就。若紧陀罗乐脱其伦。我于彼前现紧陀罗身。而为说法令其成就。若摩呼罗伽乐脱其伦。我于彼前现摩呼罗伽身。而为说法令其成就。若诸众生乐人修人。我现人身而为说法令其成就。若诸非人有形无形。有想无想乐度其伦。我于彼前皆现其身。而为说法令其成就。是名妙净三十二应入国土身。皆以三昧闻薰闻修。无作妙力自在成就</p>
<p style="text-align: left">
	　　世尊我复以此闻薰闻修金刚三昧无作妙力。与诸十方三世六道。一切众生同悲仰故。令诸众生于我身心。获十四种<a>无畏</a>功德。一者由我不自观音以观观者。令彼十方苦恼众生。观其音声即得解脱。二者知见旋复。令诸众生设入大火火不能烧。三者观听旋复。令诸众生大水所漂水不能溺。四者断灭<a>妄想</a>心无杀害。令诸众生入诸鬼国鬼不能害。五者薰闻成闻。六根销复同于声听。能令众生临当被害刀段段坏。使其兵戈犹如割水。亦如吹光性无摇动。六者闻薰精明明遍法界。则诸幽暗性不能全。能令众生药叉罗刹鸠槃茶鬼。及毗舍遮富单那等。虽近其傍目不能视。七者音性圆销。观听返入离诸尘妄。能令众生禁系枷锁所不能着。八者灭音圆闻遍生慈力。能令众生经过崄路贼不能劫九者薰闻离尘色所不劫。能令一切多淫众生远离贪欲。十者纯音无尘。根境<a>圆融</a>无对所对。能令一切忿恨众生离诸嗔恚。十一者销尘旋明法界身心。犹如琉璃朗彻无碍。能令一切昏钝性障。诸阿颠迦永离痴暗。十二者融形复闻。不动道场涉入世间。不坏世界能遍十方。供养微尘诸佛如来。各各佛边为法王子。能令法界无子众生。欲求男者诞生福德智慧之男。十三者六根圆通。明照无二含十方界。立大圆镜空如来藏。承顺十方微尘如来。秘密法门受领无失。能令法界无子众生。欲求女者诞生端正福德柔顺。众人爱敬有相之女。十四者此三千<a>大千世界</a>百亿日月。现住世间诸法王子。有六十二恒河沙数修法垂范。<a>教化</a>众生随顺众生。方便智慧各各不同。由我所得圆通本根发妙耳门。然后身心微妙含容遍周法界。能令众生持我名号。与彼共持六十二恒河沙诸法王子。二人福德正等无异。世尊我一号名与彼众多名号无异。由我修习得真圆通。是名十四施无畏力福备众生</p>
<p style="text-align: left">
	　　世尊我又获是圆通修证无上道故。又能善获四不思议无作妙德。一者由我初获妙妙闻心心精遗闻。见闻觉知不能分隔。成一圆融清净宝觉。故我能现众多妙容。能说无边秘密神咒。其中或现一首三首。五首七首九首十一首。如是乃至一百八首。千首万首八万四千烁迦啰首。二臂四臂六臂八臂。十臂十二臂十四十六。十八二十至二十四。如是乃至一百八臂千臂万臂。八万四千母陀罗臂。二目三目四目九目。如是乃至一百八目千目万目。八万四千清净宝目。或慈或威或定或慧。救护众生得大自在。二者由我闻思脱出六尘。如声度垣不能为碍。故我妙能现一一形。诵一一咒。其形其咒。能以无畏施诸众生。是故十方微尘国土。皆名我为施无畏者。三者由我修习本妙圆通清净本根。所游世界。皆令众生。舍身珍宝求我哀愍。四者我得佛心证于究竟。能以珍宝种种供养十方如来。傍及法界六道众生。求妻得妻求子得子。求三昧得三昧。求长寿得长寿。如是乃至求大<a>涅槃</a>得大涅槃。佛问圆通我从耳门圆照三昧。缘心自在因入流相。得三摩提成就菩提斯为第一。世尊彼佛如来。叹我善得圆通法门。于大会中授记我为观世音号。由我观听十方圆明。故观音名遍十方界</p>
<p style="text-align: left">
	　　尔时世尊于师子座。从其五体同放宝光。远灌十方微尘如来。及法王子诸菩萨顶。彼诸如来亦于五体同放宝光。从微尘方来灌佛顶。并灌会中诸大菩萨及阿<a>罗汉</a>。林木池沼皆演法音。交光相罗如宝丝网。是诸大众得未曾有。一切普获金刚三昧。即时天雨百宝莲华。青黄赤白间错纷糅。十方虚空成七宝色。此娑婆界大地山河俱时不现。唯见十方微尘国土合成一界。梵呗咏歌自然数奏。于是如来告文殊师利法王子。汝今观此二十五无学诸大菩萨及阿罗汉。各说最初成道方便。皆言修习真实圆通。彼等<a>修行</a>实无优劣前后差别。我今欲令阿难开悟。二十五行谁当其根。兼我灭后此界众生。入菩萨乘求无上道。何方便门得易成就。文殊师利法王子奉佛慈旨。即从座起顶礼佛足。承佛威神说偈对佛</p>
<p style="text-align: left">
	　　觉海性澄圆圆澄觉元妙</p>
<p style="text-align: left">
	　　元明照生所所立照性亡</p>
<p style="text-align: left">
	　　迷妄有虚空依空立世界</p>
<p style="text-align: left">
	　　想澄成国土知觉乃众生</p>
<p style="text-align: left">
	　　空生大觉中如海一沤发</p>
<p style="text-align: left">
	　　有漏微尘国皆从空所生</p>
<p style="text-align: left">
	　　沤灭空本无况复诸三有</p>
<p style="text-align: left">
	　　归元性无二方便有多门</p>
<p style="text-align: left">
	　　圣性无不通顺逆皆方便</p>
<p style="text-align: left">
	　　初心入三昧迟速不同伦</p>
<p style="text-align: left">
	　　色想结成尘精了不能彻</p>
<p style="text-align: left">
	　　如何不明彻于是获圆通</p>
<p style="text-align: left">
	　　音声杂语言但伊名句味</p>
<p style="text-align: left">
	　　一非含一切云何获圆通</p>
<p style="text-align: left">
	　　香以合中知离则元无有</p>
<p style="text-align: left">
	　　不恒其所觉云何获圆通</p>
<p style="text-align: left">
	　　味性非本然要以味时有</p>
<p style="text-align: left">
	　　其觉不恒一云何获圆通</p>
<p style="text-align: left">
	　　触以所触明无所不明触</p>
<p style="text-align: left">
	　　合离性非定云何获圆通</p>
<p style="text-align: left">
	　　法称为内尘凭尘必有所</p>
<p style="text-align: left">
	　　能所非遍涉云何获圆通</p>
<p style="text-align: left">
	　　见性虽洞然明前不明后</p>
<p style="text-align: left">
	　　四维亏一半云何获圆通</p>
<p style="text-align: left">
	　　鼻息出入通现前无交气</p>
<p style="text-align: left">
	　　支离匪涉入云何获圆通</p>
<p style="text-align: left">
	　　舌非入无端因味生觉了</p>
<p style="text-align: left">
	　　味亡了无有云何获圆通</p>
<p style="text-align: left">
	　　身与所触同各非圆觉观</p>
<p style="text-align: left">
	　　涯量不冥会云何获圆通</p>
<p style="text-align: left">
	　　知根杂乱思湛了终无见</p>
<p style="text-align: left">
	　　想念不可脱云何获圆通</p>
<p style="text-align: left">
	　　识见杂三和诘本称非相</p>
<p style="text-align: left">
	　　自体先无定云何获圆通</p>
<p style="text-align: left">
	　　心闻洞十方生于大因力</p>
<p style="text-align: left">
	　　初心不能入云何获圆通</p>
<p style="text-align: left">
	　　鼻想本权机秖令摄心住</p>
<p style="text-align: left">
	　　住成心所住云何获圆通</p>
<p style="text-align: left">
	　　说法弄音文开悟先成者</p>
<p style="text-align: left">
	　　名句非无漏云何获圆通</p>
<p style="text-align: left">
	　　持犯但束身非身无所束</p>
<p style="text-align: left">
	　　元非遍一切云何获圆通</p>
<p style="text-align: left">
	　　<a>神通</a>本宿因何关法分别</p>
<p style="text-align: left">
	　　念缘非离物云何获圆通</p>
<p style="text-align: left">
	　　若以地性观坚碍非通达</p>
<p style="text-align: left">
	　　有为非圣性云何获圆通</p>
<p style="text-align: left">
	　　若以水性观想念非真实</p>
<p style="text-align: left">
	　　如如非觉观云何获圆通</p>
<p style="text-align: left">
	　　若以火性观厌有非真离</p>
<p style="text-align: left">
	　　非初心方便云何获圆通</p>
<p style="text-align: left">
	　　若以风性观动寂非无对</p>
<p style="text-align: left">
	　　对非无上觉云何获圆通</p>
<p style="text-align: left">
	　　若以空性观昏钝先非觉</p>
<p style="text-align: left">
	　　无觉异菩提云何获圆通</p>
<p style="text-align: left">
	　　若以识性观观识非<a>常住</a></p>
<p style="text-align: left">
	　　存心乃虚妄云何获圆通</p>
<p style="text-align: left">
	　　诸行是无常念性无生灭</p>
<p style="text-align: left">
	　　因果今殊感云何获圆通</p>
<p style="text-align: left">
	　　我今白世尊佛出娑婆界</p>
<p style="text-align: left">
	　　此方真教体清净在音闻</p>
<p style="text-align: left">
	　　欲取三摩提实以闻中入</p>
<p style="text-align: left">
	　　离苦得解脱良哉观世音</p>
<p style="text-align: left">
	　　于恒沙劫中入微尘佛国</p>
<p style="text-align: left">
	　　得大自在力无畏施众生</p>
<p style="text-align: left">
	　　妙音观世音<a>梵音</a>海潮音</p>
<p style="text-align: left">
	　　救世悉安宁出世获常住</p>
<p style="text-align: left">
	　　我今启如来如观音所说</p>
<p style="text-align: left">
	　　譬如人静居十方俱击鼓</p>
<p style="text-align: left">
	　　十处一时闻此则圆真实</p>
<p style="text-align: left">
	　　目非观障外口鼻亦复然</p>
<p style="text-align: left">
	　　身以合方知心念纷无绪</p>
<p style="text-align: left">
	　　隔垣听音响遐迩俱可闻</p>
<p style="text-align: left">
	　　五根所不齐是则通真实</p>
<p style="text-align: left">
	　　音声性动静闻中为有无</p>
<p style="text-align: left">
	　　无声号无闻非实闻无性</p>
<p style="text-align: left">
	　　声无既无灭声有亦非生</p>
<p style="text-align: left">
	　　生灭二圆离是则常真实</p>
<p style="text-align: left">
	　　纵令在梦想不为不思无</p>
<p style="text-align: left">
	　　觉观出思惟身心不能及</p>
<p style="text-align: left">
	　　今此娑婆国声论得宣明</p>
<p style="text-align: left">
	　　众生迷本闻循声故<a>流转</a></p>
<p style="text-align: left">
	　　阿难纵强记不免落邪思</p>
<p style="text-align: left">
	　　岂非随所沦旋流获无妄</p>
<p style="text-align: left">
	　　阿难汝谛听我承佛威力</p>
<p style="text-align: left">
	　　宣说金刚王如幻不思议</p>
<p style="text-align: left">
	　　佛母真三昧汝闻微尘佛</p>
<p style="text-align: left">
	　　一切秘密门欲漏不先除</p>
<p style="text-align: left">
	　　畜闻成过误将闻持佛佛</p>
<p style="text-align: left">
	　　何不自闻闻闻非自然生</p>
<p style="text-align: left">
	　　因声有名字旋闻与声脱</p>
<p style="text-align: left">
	　　能脱欲谁名一根既返源</p>
<p style="text-align: left">
	　　六根成解脱见闻如幻翳</p>
<p style="text-align: left">
	　　<a>三界</a>若空花闻复翳根除</p>
<p style="text-align: left">
	　　尘销觉圆净净极光通达</p>
<p style="text-align: left">
	　　寂照含虚空却来观世间</p>
<p style="text-align: left">
	　　犹如梦中事摩登伽在梦</p>
<p style="text-align: left">
	　　谁能留汝形如世巧幻师</p>
<p style="text-align: left">
	　　幻作诸男女虽见诸根动</p>
<p style="text-align: left">
	　　要以一机抽息机归寂然</p>
<p style="text-align: left">
	　　诸幻成无性六根亦如是</p>
<p style="text-align: left">
	　　元依一精明分成<a>六和</a>合</p>
<p style="text-align: left">
	　　一处成休复六用皆不成</p>
<p style="text-align: left">
	　　尘垢应念销成圆明净妙</p>
<p style="text-align: left">
	　　余尘尚诸学明极即如来</p>
<p style="text-align: left">
	　　大众及阿难旋汝倒闻机</p>
<p style="text-align: left">
	　　反闻闻自性性成无上道</p>
<p style="text-align: left">
	　　圆通实如是此是微尘佛</p>
<p style="text-align: left">
	　　一路涅槃门过去诸如来</p>
<p style="text-align: left">
	　　斯门已成就现在诸菩萨</p>
<p style="text-align: left">
	　　今各入圆明未来修学人</p>
<p style="text-align: left">
	　　当依如是法我亦从中证</p>
<p style="text-align: left">
	　　非唯观世音诚如佛世尊</p>
<p style="text-align: left">
	　　询我诸方便以救诸末劫</p>
<p style="text-align: left">
	　　求出世间人成就涅槃心</p>
<p style="text-align: left">
	　　观世音为最自余诸方便</p>
<p style="text-align: left">
	　　皆是佛威神即事舍尘劳</p>
<p style="text-align: left">
	　　非是长修学浅深同说法</p>
<p style="text-align: left">
	　　顶礼如来藏无漏不思议</p>
<p style="text-align: left">
	　　愿加被未来于此门无惑</p>
<p style="text-align: left">
	　　方便易成就堪以教阿难</p>
<p style="text-align: left">
	　　及末劫沉沦但以此根修</p>
<p style="text-align: left">
	　　圆通超余者真实心如是</p>
<p style="text-align: left">
	　　于是阿难及诸大众。身心了然得大开示。观佛菩提及大涅槃。犹如有人因事远游未得归还。明了其家所归道路。普会大众天龙八部有学二乘。及诸一切新发心菩萨。其数凡有十恒河沙皆得本心。远尘离垢获<a>法眼</a>净。性比丘尼闻说偈已成阿罗汉。无量众生皆发无等等阿耨多罗三藐三菩提心</p>
<p style="text-align: left">
	　　阿难整衣服。望大众中合掌顶礼。心迹圆明悲欣交集。欲益未来诸众生故。稽首白佛大悲世尊。我今已悟成<a>佛法</a>门。是中修行得无疑惑。常闻如来说如是言。自未得度先度人者菩萨发心。<a>自觉</a>已圆能觉他者如来应世。我虽未度愿度末劫一切众生。世尊此诸众生去佛渐远。邪师说法如恒河沙。欲摄其心入三摩地。云何令其安立道场远诸魔事。于菩提心得无退屈</p>
<p style="text-align: left">
	　　尔时世尊于大众中称赞阿难。善哉善哉。如汝所问。安立道场救护众生末劫沉溺。汝今谛听当为汝说。阿难大众唯然奉教</p>
<p style="text-align: left">
	　　佛告阿难汝常闻我毗奈耶中。宣说修行三决定义。所谓摄心为戒因戒生定因定发慧。是则名为三无漏学。阿难云何摄心我名为戒。若诸世界六道众生其心不淫。则不随其<a>生死</a>相续。汝修三昧本出尘劳。淫心不除尘不可出。纵有多智<a>禅定</a>现前。如不断淫必落魔道。上品魔王中品魔民下品魔女。彼等诸魔亦有徒众。各各自谓成无上道。我灭度后末法之中。多此魔民炽盛世间。广行贪淫为善知识。令诸众生。落爱见坑失菩提路。汝教世人修三摩地先断心淫。是名如来先佛世尊。第一决定清净明诲。是故阿难若不断淫修禅定者。如蒸沙石欲其成饭。经百千劫秖名热沙。何以故此非饭本石沙成故。汝以淫身求佛妙果。纵得妙悟皆是淫根。根本成淫轮转三途必不能出。如来涅槃何路修证。必使淫机身心俱断断性亦无。于佛菩提斯可希冀。如我此说名为佛说。不如此说即波旬说</p>
<p style="text-align: left">
	　　阿难又诸世界六道众生其心不杀。则不随其生死相续。汝修三昧本出尘劳。杀心不除尘不可出。纵有多智禅定现前。如不断杀必落神道。上品之人为大力鬼。中品即为飞行夜叉诸鬼帅等。下品尚为地行罗刹。彼诸鬼神亦有徒众。各各自谓成无上道。我灭度后末法之中。多此神鬼炽盛世间。自言食肉得菩提路。阿难我令比丘食五净肉。此肉皆我神力化生本无命根。汝婆罗门地多蒸湿。加以沙石草菜不生。我以大悲神力所加。因大慈悲假名为肉。汝得其味。奈何如来灭度之后。食众生肉名为释子。汝等当知是食肉人纵得心开似三摩地。皆大罗刹。报终必沉生死<a>苦海</a>非<a>佛弟子</a>。如是之人相杀相吞相食未已。云何是人得出三界。汝教世人修三摩地次断<a>杀生</a>。是名如来先佛世尊。第二决定清净明诲。是故阿难若不断杀修禅定者。譬如有人自塞其耳。高声大叫求人不闻。此等名为欲隐弥露。清净比丘及诸菩萨。于岐路行不踏生草。况以手拔。云何大悲取诸众生血肉充食。若诸比丘不服东方丝绵绢帛。及是此土靴覆裘毳乳酪醍醐。如是比丘于世真脱。酬还宿债不游三界。何以故服其身分皆为彼缘。如人食其地中百谷。足不离地必使身心。于诸众生若身身分。身心二途不服不食。我说是人真解脱者。如我此说名为佛说。不如此说即波旬说</p>
<p style="text-align: left">
	　　阿难又复世界六道众生其心不偷。则不随其生死相续。汝修三昧本出尘劳。偷心不除尘不可出。纵有多智禅定现前。如不断偷必落邪道。上品精灵中品妖魅。下品邪人诸魅所著。彼等群邪亦有徒众。各各自谓成无上道。我灭度后末法之中。多此妖邪炽盛世间。潜匿奸欺称善知识。各自谓已得上人法。詃惑无识恐令失心。所过之处其家耗散。我教比丘循方乞食。令其舍贪成菩萨道。诸比丘等不自熟食。寄于残生旅泊三界。示一往还去已无返。云何贼人假我衣服。[示*卑]贩如来造种种业。皆言佛法却非出家。具戒比丘为小乘道。由是疑误无量众生堕无间狱。若我灭后其有比丘。发心决定修三摩提。能于如来形像之前。身然一灯烧一指节。及于身上爇一香炷。我说是人无始宿债一时酬毕。长挹世间永脱诸漏。虽未即明无上觉路。是人于法已决定心。若不为此舍身微因。纵成无为必还生人酬其宿债。如我马麦正等无异。汝教世人修三摩地后断偷盗。是名如来先佛世尊。第三决定清净明诲。是故阿难若不断偷修禅定者。譬如有人水灌漏卮欲求其满。纵经尘劫终无平复。若诸比丘衣钵之余分寸不畜。乞食余分施饿众生。于大集会合掌礼众。有人捶骂同于称赞。必使身心二俱捐舍。身肉骨血与众生共。不将如来不了义说。回为已解以误初学。佛印是人得真三昧。如我所说名为佛说。不如此说即波旬说</p>
<p style="text-align: left">
	　　阿难如是世界六道众生。虽则身心无杀盗淫。三行已圆若大妄语。即三摩提不得清净。成爱见魔失如来种。所谓未得谓得未证言证。或求世间尊胜第一。谓前人言。我今已得须陀洹果。斯陀含果阿那含果。阿罗汉道辟支佛乘。十地地前诸位菩萨。求彼礼忏贪其供养。是一颠迦销灭佛种。如人以刀断多罗木。佛记是人永殒善根无复知见。沈三苦海不成三昧。我灭度后敕诸菩萨及阿罗汉。应身生彼末法之中。作种种形度诸轮转。或作沙门白衣居士。人王宰官童男童女。如是乃至淫女寡妇奸偷屠贩。与其同事称叹佛乘。令其身心入三摩地。终不自言我真菩萨真阿罗汉。泄佛密因轻言未学。唯除命终阴有遗付。云何是人惑乱众生成大妄语。汝教世人修三摩地。后复断除诸大妄语。是名如来先佛世尊。第四决定清净明诲。是故阿难若不断其大妄语者。如刻人粪为栴檀形。欲求香气无有是处。我教比丘直心道场。于四威仪一切行中尚无虚假。云何自称得上人法。譬如穷人妄号帝王自取诛灭。况复法王如何妄窃。因地不直果招纡曲。求佛菩提如噬脐人。欲谁成就。若诸比丘心如直弦。一切真实入三摩提永无魔事。我印是人成就菩萨无上知觉。如我是说名为佛说不如此说即波旬说</p>
				</div></div><hr><script charset='utf-8' src='../../js/footer.js'></script></body></html>