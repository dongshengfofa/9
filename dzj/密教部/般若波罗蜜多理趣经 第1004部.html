<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，般若波罗蜜多理趣经 第1004部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>般若波罗蜜多理趣经 第1004部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>般若波罗蜜多理趣经大乐不空三昧真实金刚萨埵<a>菩萨</a>等一十七圣大曼茶罗义述</strong></p>
<p style="text-align: left">　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a>三藏</a><a>沙门</a>不空奉诏译(并依释略序)</p>
<p style="text-align: left">　　尔时毗卢遮那如来。于他化<a>自在</a>天王宫。为诸大菩萨等。说此般若波罗蜜甚深理趣十七清净句门。盖是十七大菩萨三摩地之句义也。为令能住持者疾至菩提故。遂演此十七圣位大曼茶罗如来与诸大士等所说密语。依此<a>修行</a>速疾成就。何者为一十七圣。其一所谓大乐不空三昧真实金刚菩萨。盖表诸佛普贤之身。周遍器<a>世间</a>及有情世间。以其无边自在理常体寂不妄不坏故有是名也。左持金刚铃是适悦义。置腰之左表大我焉。右持五股金刚杵是五智义。转拳向外示众生也。于曼茶罗据其中位。而总其众相。除是而有一十六位焉。盖正觉之径路</p>
<p style="text-align: left">　　其二所谓意生金刚菩萨。以大悲欲箭。害二乘心。所以手持是箭。而现其欲离俱幻平等智身</p>
<p style="text-align: left">　　其三所谓髻利吉罗金刚菩萨。于中国之言名触。以不舍众生必令<a>解脱</a>故。欲明触性即菩提故。所以住抱持相。而现其触净俱幻平等智身</p>
<p style="text-align: left">　　其四所谓悲愍金刚菩萨。以悲愍故。以爱念绳。普缚众生未至菩提。终不放舍。亦如摩竭大鱼吞啖所遇。一入口已更无免者。所以持此摩竭鱼幢。而现其爱缚舍离俱幻平等智身</p>
<p style="text-align: left">　　其五所谓金刚慢菩萨。以无过上智。令一切众生悉证毗卢遮那如来体。于世出世间皆得自在。所以住傲诞威仪。而现其我<a>无我</a>俱幻平等智身</p>
<p style="text-align: left">　　其六所谓金刚见菩萨。以寂照大慧之眼。于杂染界妙<a>净土</a>乃至<a>真谛</a>俗谛。唯见一切法胜义真实之谛。不散不动。所以持意生之契。而现其三昧之身</p>
<p style="text-align: left">　　其七所谓金刚适悦菩萨。于身尘而得适悦清净。于<a>生死</a>解脱不厌不住。所以持触金刚相。而现其三昧之身</p>
<p style="text-align: left">　　其八所谓金刚贪菩萨。即贪爱而得清净故。遂能以贪而积集一切功德智慧。疾证菩提。由住贪爱性故。所以持悲愍之契。而现其三昧之身</p>
<p style="text-align: left">　　其九所谓金刚自在菩萨。出入<a>三界</a>自在<a>无畏</a>。于生死<a>涅槃</a>而得大我之体。所以住金刚慢相。而现其三昧之身</p>
<p style="text-align: left">　　其十所谓金刚春菩萨。能以菩提觉花起供养云海。亦以方便授与众生作功德利。以花是春事。遂以名之。故亦持花以为其契</p>
<p style="text-align: left">　　其十一所谓金刚云菩萨。能以法泽慈云。滋润含识。亦以方便授诸身心使无始无明臭秽不善。化成无量供养香云。以炉烟像云。遂以为号。故持焚香之器以为契焉</p>
<p style="text-align: left">　　其十二所谓金刚秋菩萨。常以智灯破诸黑暗。亦以方便授与众生。起无量光明供养云海。以其空色清爽莫如秋时。欲表智光之体。遂以名之。故执灯明以为其契</p>
<p style="text-align: left">　　其十三所谓金刚霜雪菩萨。能以五无漏蕴香。涂众生心体。灭烦恼之秽热。成五分法身之香。亦以方便授与众生。起涂香供养云海。以栴檀涂香解诸毒热有似霜雪。遂以名之。故执涂香以为其契</p>
<p style="text-align: left">　　其十四所谓金刚色菩萨。以色清净智。于净妙界起受用色身。于杂染界起变化色身。而为摄来之事。故以持钩为契</p>
<p style="text-align: left">　　其十五所谓金刚声菩萨。以声清净智。能表六十四种<a>梵音</a>。普周法界而为引入之事。故持索以为契</p>
<p style="text-align: left">　　其十六所谓金刚香菩萨。以香清净智。发金刚界自然名称之香。入一切散动心以为止留之事。故以持锁为契</p>
<p style="text-align: left">　　其十七所谓金刚味菩萨。以味清净智。持瑜伽三摩地无上法味。以为欢乐之事。故持铃为契</p>
<p style="text-align: left">　　如是等大菩萨十七清净三摩地智。依文广述。有无量名义体用理事成证之门。今但粗举纲目而已。出金刚顶经第十三会大三昧耶真实瑜伽略钞大意</p>
<p style="text-align: left">　　般若波罗蜜多理趣经大安乐不空三昧真实金刚菩萨等一十七圣大曼茶罗义述&nbsp;</p>
				</div></div><hr><script charset='utf-8' src='../../js/footer.js'></script></body></html>