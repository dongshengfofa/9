<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，金刚顶经一字顶轮王瑜伽一切时处念诵成佛仪轨 第957部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>金刚顶经一字顶轮王瑜伽一切时处念诵成佛仪轨 第957部</center></div><div class='fo'><center>经文出处:来自无量光明网</center><br/><br>
<p style="text-align: center"><strong><img alt="金刚顶经一字顶轮王瑜伽一切时处念诵成佛仪轨" src="./images/金刚顶经一字顶轮王瑜伽一切时处念诵成佛仪轨 第957部0.png" style="" title="金刚顶经一字顶轮王瑜伽一切时处念诵成佛仪轨"  class="lazy" /></strong></p>
<p><strong>　　特进试鸿胪卿大兴善寺<a>三藏</a><a>沙门</a>大广智不空奉诏译</strong></p>
<p style="text-align: center">　　稽首礼普贤诸佛转轮王</p>
<p style="text-align: center">　　现证大菩提受名金刚界</p>
<p style="text-align: center">　　为转教敕轮从自顶流出</p>
<p style="text-align: center">　　大金轮明王威光逾众日</p>
<p style="text-align: center">　　七宝具围绕为一切佛顶</p>
<p style="text-align: center">　　轮王之轮王才现奇特身</p>
<p style="text-align: center">　　诸圣众皆没显胜绝不共</p>
<p style="text-align: center">　　唯佛一体故则彼婆伽梵</p>
<p style="text-align: center">　　遍照无余界摧坏诸暗暝</p>
<p style="text-align: center">　　令菩提心生复以身口意</p>
<p style="text-align: center">　　一切金刚界成佛事业轮</p>
<p style="text-align: center">　　其量同<a>虚空</a>遍诸有情界</p>
<p style="text-align: center">　　烁断彼罪障妄执诸结使</p>
<p style="text-align: center">　　为演不共法赐髻珠七宝</p>
<p style="text-align: center">　　令顿证菩提是故<a>当归</a>依</p>
<p style="text-align: center">　　我依金刚顶瑜伽大教王</p>
<p style="text-align: center">　　为修瑜伽者纂集此微妙</p>
<p style="text-align: center">　　成佛理趣门自心成等觉</p>
<p style="text-align: center">　　深奥穿能量具以善诠示</p>
<p style="text-align: center">　　无相无言法毗卢遮那佛</p>
<p style="text-align: center">　　一字顶轮王<a>殊胜</a>秘密法</p>
<p style="text-align: center">　　瑜伽念诵仪修此三昧者</p>
<p style="text-align: center">　　现证佛菩提传法阿阇梨</p>
<p style="text-align: center">　　先简择<a>弟子</a>净信决定者</p>
<p style="text-align: center">　　宿殖诸善根族姓具相好</p>
<p style="text-align: center">　　孝忠义德备深教重三宝</p>
<p style="text-align: center">　　渴爱于大乘闻睹诸<a>菩萨</a></p>
<p style="text-align: center">　　顺世诸方便随机化度事</p>
<p style="text-align: center">　　不生疑惑心乐修菩萨行</p>
<p style="text-align: center">　　勇进不怯弱<a>护法</a>行<a>六度</a></p>
<p style="text-align: center">　　捐舍身命财无厌悔顾吝</p>
<p style="text-align: center">　　求学瑜伽教恒被大精进</p>
<p style="text-align: center">　　大慈誓愿铠欣三<a>解脱</a>门</p>
<p style="text-align: center">　　乐心四无量哀愍诸有情</p>
<p style="text-align: center">　　拔济心无间乃至令成佛</p>
<p style="text-align: center">　　灌顶师若见如此胜<a>法器</a></p>
<p style="text-align: center">　　以种种方便慰诱先为说</p>
<p style="text-align: center">　　大乘秘密门三世诸如来</p>
<p style="text-align: center">　　皆因入此法速获一切智</p>
<p style="text-align: center">　　种种开示已教发菩提心</p>
<p style="text-align: center">　　授与<a>佛性</a>戒金刚坚固禁</p>
<p style="text-align: center">　　当引入轮坛灌顶受职已</p>
<p style="text-align: center">　　令瞻睹圣会告示三么耶</p>
<p style="text-align: center">　　从今至成佛莫舍菩提心</p>
<p style="text-align: center">　　敬仰阿阇梨如诸佛<a>世尊</a></p>
<p style="text-align: center">　　所有言教诲应当尽奉行</p>
<p style="text-align: center">　　不寻求师短随见烦恼行</p>
<p style="text-align: center">　　观贪染本净于诸同学处</p>
<p style="text-align: center">　　不生嫌恨心敬如执金刚</p>
<p style="text-align: center">　　乃至诸含识亦不应轻恼</p>
<p style="text-align: center">　　诸天神仙等皆不应礼事</p>
<p style="text-align: center">　　勿不敬凌蔑所睹一切物</p>
<p style="text-align: center">　　不应故骑蓦为有同坛内</p>
<p style="text-align: center">　　诸圣所执持亲从阿阇梨</p>
<p style="text-align: center">　　对受诸仪轨印契及密言</p>
<p style="text-align: center">　　微妙三么地轮金刚杵铃</p>
<p style="text-align: center">　　及余诸道具为求成就故</p>
<p style="text-align: center">　　乃至登佛位恒持不暂舍</p>
<p style="text-align: center">　　于此教法中一字不应向</p>
<p style="text-align: center">　　未灌顶者说本尊诸教法</p>
<p style="text-align: center">　　除本受法师设诸同行人</p>
<p style="text-align: center">　　亦不得为说纵已得成就</p>
<p style="text-align: center">　　才说便散失现招诸殃祸</p>
<p style="text-align: center">　　中夭堕<a>地狱</a>是故常守护</p>
<p style="text-align: center">　　此三么耶禁诸佛共演说</p>
<p style="text-align: center">　　众圣皆保持应学勿违越</p>
<p style="text-align: center">　　及修外仪式洗濑嚼齿木</p>
<p style="text-align: center">　　啖豆【苎-丁+（袖-由+殳）】涂香令身口香洁</p>
<p style="text-align: center">　　不应食荤杂酒肉诸残触</p>
<p style="text-align: center">　　常洁身净服令内外无垢</p>
<p style="text-align: center">　　不应长爪甲居秽违教处</p>
<p style="text-align: center">　　内所谓六根用三密净除</p>
<p style="text-align: center">　　外谓诸仪轨法香水灌沐</p>
<p style="text-align: center">　　或外缘不备即以法净除</p>
<p style="text-align: center">　　此理趣最胜当观念囕字</p>
<p style="text-align: center">　　如下文广明净除内外垢</p>
<p style="text-align: center">　　不沐而成浴常服当净衣</p>
<p style="text-align: center">　　荡涤等虚空无垢<a>如法</a>界</p>
<p style="text-align: center">　　事理俱相应如来最称赞</p>
<p style="text-align: center">　　修习喻迦者从师受本尊</p>
<p style="text-align: center">　　瑜伽仪轨已明了无疑惑</p>
<p style="text-align: center">　　然乃勇进修于一切时处</p>
<p style="text-align: center">　　念诵皆成就若于闲静处</p>
<p style="text-align: center">　　名山随意乐高峰最殊胜</p>
<p style="text-align: center">　　或诸教所说诸佛称赞处</p>
<p style="text-align: center">　　若旧塔殿宇或创建精室</p>
<p style="text-align: center">　　依教净治地以牛粪遍涂</p>
<p style="text-align: center">　　极令细滑已又磨白<a>檀香</a></p>
<p style="text-align: center">　　泥拭<a>曼荼罗</a>方圆随大小</p>
<p style="text-align: center">　　罗列诸圣位散时花庄严</p>
<p style="text-align: center">　　随力办供具涂香阏伽水</p>
<p style="text-align: center">　　焚香饮食灯幡盖铃佩等</p>
<p style="text-align: center">　　陈设坛四边若有本尊像</p>
<p style="text-align: center">　　室内面西安瑜伽者面东</p>
<p style="text-align: center">　　每初入道场想佛<a>常住</a>世</p>
<p style="text-align: center">　　以五轮着地如教归命礼</p>
<p style="text-align: center">　　复谛观诸佛遍满虚空界</p>
<p style="text-align: center">　　侧塞如胡麻即应发是心</p>
<p style="text-align: center">　　我今普礼献即取香涂手</p>
<p style="text-align: center">　　结一切供养最胜出生印</p>
<p style="text-align: center">　　先如常合掌当自心即以</p>
<p style="text-align: center">　　诸指右押左初分互相交</p>
<p style="text-align: center">　　成金刚合掌一切诸密印</p>
<p style="text-align: center">　　无非从此生故名虚空库</p>
<p style="text-align: center">　　结印诵密言安顶上运心</p>
<p style="text-align: center">　　想自身遍礼一一如来足</p>
<p style="text-align: center">　　复舍身奉献诵舍身<a>真言</a></p>
<p style="text-align: center">　　诸佛菩萨众求请念加持</p>
<p style="text-align: center">　　诵一切金刚不空三摩耶</p>
<p style="text-align: center">　　诸佛事业心</p>
<p style="text-align: center">　　【◇】唵萨嚩（亡可反下同）勿（微一反）</p>
<p style="text-align: center">　　由此印密言等流自身遍</p>
<p style="text-align: center">　　十方无边界微尘刹土中</p>
<p style="text-align: center">　　诸佛大海会咸皆有自身</p>
<p style="text-align: center">　　如羯磨菩萨于一一尊前</p>
<p style="text-align: center">　　持诸供养具舍身奉献事</p>
<p style="text-align: center">　　皆蒙受加持悔喜劝请向</p>
<p style="text-align: center">　　依普贤行愿瑜伽花严等</p>
<p style="text-align: center">　　即结跏趺坐全半或轮跏</p>
<p style="text-align: center">　　皆以右押左端身定支节</p>
<p style="text-align: center">　　左手仰跏上仰右手安左</p>
<p style="text-align: center">　　即发大悲心拔济利安乐</p>
<p style="text-align: center">　　尽无余有情以此性成就</p>
<p style="text-align: center">　　菩提心密言随意念诵之</p>
<p style="text-align: center">　　发菩提胜心</p>
<p style="text-align: center">　　◇婀</p>
<p style="text-align: center">　　由适诵密言发菩提心故</p>
<p style="text-align: center">　　摧灭诸罪障获诸悦意乐</p>
<p style="text-align: center">　　等同一切佛超胜众魔罗</p>
<p style="text-align: center">　　不能为障碍应受诸<a>世间</a></p>
<p style="text-align: center">　　广大之供养复次应谛观</p>
<p style="text-align: center">　　根尘识诸法自性本皆空</p>
<p style="text-align: center">　　又思伽他义一切如虚空</p>
<p style="text-align: center">　　虚空亦无相诸<a>法相</a>应故</p>
<p style="text-align: center">　　舒遍于一切诵此四句偈</p>
<p style="text-align: center">　　所睹彼彼境皆照空亦空</p>
<p style="text-align: center">　　由胜解空体自彻见本心</p>
<p style="text-align: center">　　皎洁如满月离能取所取</p>
<p style="text-align: center">　　自性光明成菩提体坚固</p>
<p style="text-align: center">　　复从月轮内踊出大法轮</p>
<p style="text-align: center">　　金刚之所成辐辋皆锋锐</p>
<p style="text-align: center">　　其色如檀金遍流大威光</p>
<p style="text-align: center">　　过聚尘数日依住月轮面</p>
<p style="text-align: center">　　金刚表极坚圆显福智满</p>
<p style="text-align: center">　　利为无戏论断坏诸妄执</p>
<p style="text-align: center">　　光表一切智除破诸愚瞑</p>
<p style="text-align: center">　　以是现轮形量同虚空故</p>
<p style="text-align: center">　　虚空诸如来尽入于轮内</p>
<p style="text-align: center">　　即观此智轮变成金轮王</p>
<p style="text-align: center">　　遍照如来身形服如素月</p>
<p style="text-align: center">　　以一切相好用庄严法身</p>
<p style="text-align: center">　　戴金刚宝冠轮鬘为首饰</p>
<p style="text-align: center">　　众宝庄严具种种拔饰身</p>
<p style="text-align: center">　　持智拳大印处于师子座</p>
<p style="text-align: center">　　日轮白莲台智拳印所谓</p>
<p style="text-align: center">　　中小名掘梅头指柱大背</p>
<p style="text-align: center">　　金刚拳乃成右握左头指</p>
<p style="text-align: center">　　一节面当心是名智拳印</p>
<p style="text-align: center">　　当诵此密言</p>
<p style="text-align: center">　　◇勃噜唵（三合以此国无字同故以三字声成一字急呼之）</p>
<p style="text-align: center">　　三密才相应自身同本尊</p>
<p style="text-align: center">　　能遍入佛智成佛犹不难</p>
<p style="text-align: center">　　获智寿力年得一切遍行</p>
<p style="text-align: center">　　现证大菩提故名觉胜印</p>
<p style="text-align: center">　　若修此瑜伽设现造无量</p>
<p style="text-align: center">　　极重诸罪障必能超恶趣</p>
<p style="text-align: center">　　克疾证菩提为显此最上</p>
<p style="text-align: center">　　甚深微密义故住此大印</p>
<p style="text-align: center">　　拳能坚执持诸佛智法海</p>
<p style="text-align: center">　　坚固不散失能成一切印</p>
<p style="text-align: center">　　故名金刚拳右执左头指</p>
<p style="text-align: center">　　十方刹土中唯有一佛乘</p>
<p style="text-align: center">　　如来之顶法等持诸佛体</p>
<p style="text-align: center">　　是故名智拳复观金刚轮</p>
<p style="text-align: center">　　庄严心月轮次结顶轮王</p>
<p style="text-align: center">　　胜身三摩耶印心额喉顶</p>
<p style="text-align: center">　　其印如前作坚金刚合掌</p>
<p style="text-align: center">　　即并竖中指由如青莲叶</p>
<p style="text-align: center">　　屈头指各安中指背上节</p>
<p style="text-align: center">　　当知印相义大指为结跏</p>
<p style="text-align: center">　　中指像佛身名小成光焰</p>
<p style="text-align: center">　　二掌日月轮腕表师子座</p>
<p style="text-align: center">　　是故名如来胜身三摩耶</p>
<p style="text-align: center">　　当诵此密语</p>
<p style="text-align: center">　　【◇】唵仆欠</p>
<p style="text-align: center">　　此毗卢遮那佛三字密言</p>
<p style="text-align: center">　　共一字无异适以印密言</p>
<p style="text-align: center">　　印心成镜智速获菩提心</p>
<p style="text-align: center">　　金刚坚固体印额应当知</p>
<p style="text-align: center">　　成平等性智速获灌顶地</p>
<p style="text-align: center">　　福聚庄严身密语印口时</p>
<p style="text-align: center">　　成妙观察智即能转法轮</p>
<p style="text-align: center">　　得佛智慧身诵密言印顶</p>
<p style="text-align: center">　　成成所作智证佛变<a>化身</a></p>
<p style="text-align: center">　　能伏难调者由此印密言</p>
<p style="text-align: center">　　加持自身成法界体性智</p>
<p style="text-align: center">　　毗卢遮那佛虚空法界身</p>
<p style="text-align: center">　　即分印为二金刚拳从额</p>
<p style="text-align: center">　　等引至脑后则竖二头指</p>
<p style="text-align: center">　　每处三相绕从小指历散</p>
<p style="text-align: center">　　如垂下天衣诵一切灌顶</p>
<p style="text-align: center">　　三么耶宝心</p>
<p style="text-align: center">　　◇怛囕（二合引）</p>
<p style="text-align: center">　　由此印密言即蒙虚空界</p>
<p style="text-align: center">　　一切佛世界以金刚宝冠</p>
<p style="text-align: center">　　轮鬘缯彩等与具足灌顶</p>
<p style="text-align: center">　　为悦圣众故二手当心前</p>
<p style="text-align: center">　　平掌三相拍应诵此密言</p>
<p style="text-align: center">　　◇谷</p>
<p style="text-align: center">　　由此拍掌仪轮王及眷属</p>
<p style="text-align: center">　　适悦而爱顺速满瑜伽者</p>
<p style="text-align: center">　　意愿悉地果当获坚固体</p>
<p style="text-align: center">　　次陈供养仪奉尊并圣众</p>
<p style="text-align: center">　　作金刚合掌仪式如前说</p>
<p style="text-align: center">　　安于自顶上诵虚空库藏</p>
<p style="text-align: center">　　大菩萨密言当作是思惟</p>
<p style="text-align: center">　　从印中流出诸供养云海</p>
<p style="text-align: center">　　阏伽众香水诸天妙伎乐</p>
<p style="text-align: center">　　歌舞嬉戏等涂香花<a>烧香</a></p>
<p style="text-align: center">　　饮食灯贤瓶劫树诸宝类</p>
<p style="text-align: center">　　白拂伞台阁宝幢幡铃佩</p>
<p style="text-align: center">　　珠璎帐花鬘宫殿天男女</p>
<p style="text-align: center">　　及人天所有一切受用物</p>
<p style="text-align: center">　　于此瞻部洲及十方佛土</p>
<p style="text-align: center">　　水陆诸花等人天意乐者</p>
<p style="text-align: center">　　福感并变化婵娟花馝馞</p>
<p style="text-align: center">　　又以诸<a>天人</a>所有本体香</p>
<p style="text-align: center">　　和合变易香烧香涂抹香</p>
<p style="text-align: center">　　种种差别类气馥妙悦意</p>
<p style="text-align: center">　　复献诸人天所有本体光</p>
<p style="text-align: center">　　自性及差别殊胜悦意光</p>
<p style="text-align: center">　　三世<a>三界</a>中一切天供养</p>
<p style="text-align: center">　　众多种差别如金刚顶经</p>
<p style="text-align: center">　　及诸秘密教一切众大乘</p>
<p style="text-align: center">　　契经等所说广大供养具</p>
<p style="text-align: center">　　先奉献本尊并眷属等已</p>
<p style="text-align: center">　　次等引周遍十方诸世界</p>
<p style="text-align: center">　　尽虚空法界微尘刹土中</p>
<p style="text-align: center">　　诸佛大海会一一圣众前</p>
<p style="text-align: center">　　普供养而住复观察十方</p>
<p style="text-align: center">　　发如是愿言我今请诸佛</p>
<p style="text-align: center">　　未转法轮者愿速转法轮</p>
<p style="text-align: center">　　欲入<a>涅槃</a>者愿常住在世</p>
<p style="text-align: center">　　复兴如是念无边诸含识</p>
<p style="text-align: center">　　沦溺于六趣由自心虚妄</p>
<p style="text-align: center">　　感种种业报坏佛性不知</p>
<p style="text-align: center">　　深可悲伤愍我今云何救</p>
<p style="text-align: center">　　复作是思惟我所积福业</p>
<p style="text-align: center">　　应用拯济彼我由献涂香</p>
<p style="text-align: center">　　当获五法身愿从此等流</p>
<p style="text-align: center">　　五无漏涂香磨莹热恼者</p>
<p style="text-align: center">　　奋破诸地狱一切剧炎承</p>
<p style="text-align: center">　　献花故当得四八大人相</p>
<p style="text-align: center">　　复回向此福成妙觉花台</p>
<p style="text-align: center">　　舒光遍照触惊觉人天趣</p>
<p style="text-align: center">　　耽着诸欲境八苦所缠逼</p>
<p style="text-align: center">　　天乐变化苦愿彼诸天人</p>
<p style="text-align: center">　　菩提心敷荣获普贤常乐</p>
<p style="text-align: center">　　我由奉焚香得佛无碍智</p>
<p style="text-align: center">　　悦泽具端严回施此香云</p>
<p style="text-align: center">　　氛馥寒水苦献食获法喜</p>
<p style="text-align: center">　　<a>禅悦</a>解脱味回施饿鬼趣</p>
<p style="text-align: center">　　普雨诸微妙天<a>甘露</a>饮食</p>
<p style="text-align: center">　　愿食加持食皆悉得充足</p>
<p style="text-align: center">　　永离饥渴苦悭贪恶习业</p>
<p style="text-align: center">　　献灯得五眼以为般若灯</p>
<p style="text-align: center">　　照曜阿修罗永断矫诳心</p>
<p style="text-align: center">　　恚痴好斗诤傍生鞭挞逼</p>
<p style="text-align: center">　　互相害食啖愿得慈悲心		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　常生人天路色无<a>色界</a>天</p>
<p style="text-align: center">　　耽着三昧味愿脱此惑缠</p>
<p style="text-align: center">　　献阏伽香水证平等性智</p>
<p style="text-align: center">　　三界法王位回施此降注</p>
<p style="text-align: center">　　金刚甘露水灌沐水居者</p>
<p style="text-align: center">　　永离傍生趣速获净法身</p>
<p style="text-align: center">　　及下彻无间一切诸地狱</p>
<p style="text-align: center">　　苦具碎如尘皆成清凉地</p>
<p style="text-align: center">　　受苦诸群品解脱生<a>净土</a></p>
<p style="text-align: center">　　奉嬉常受悦献笑佛怜念</p>
<p style="text-align: center">　　奏歌得法音供舞得<a>神通</a></p>
<p style="text-align: center">　　奉瓶得贤瓶能满悦意愿</p>
<p style="text-align: center">　　进宝获众宝由贡庄严树</p>
<p style="text-align: center">　　得佛衣觉树奉幢得雨宝</p>
<p style="text-align: center">　　能遍济贫乏供幡超胜魔</p>
<p style="text-align: center">　　献铃众归从奉璎获严具</p>
<p style="text-align: center">　　进鬘得宝冠上花得佛容</p>
<p style="text-align: center">　　复以此福聚回施于无尽</p>
<p style="text-align: center">　　无余有情界六趣四生等</p>
<p style="text-align: center">　　乃至以自身心口三金刚</p>
<p style="text-align: center">　　地水火风界周遍于无边</p>
<p style="text-align: center">　　等虚空法界与一切含识</p>
<p style="text-align: center">　　悦意受用之住此<a>无缘</a>悲</p>
<p style="text-align: center">　　常拔济利乐共彼同回向</p>
<p style="text-align: center">　　愿成大菩提应一切智智</p>
<p style="text-align: center">　　复作是观察一切法皆空</p>
<p style="text-align: center">　　三轮体非有当知无所得</p>
<p style="text-align: center">　　住是三摩地能真实拔济</p>
<p style="text-align: center">　　获无限福利所作速成就</p>
<p style="text-align: center">　　作是观念时诵最胜出生</p>
<p style="text-align: center">　　种种供养藏广大仪如来</p>
<p style="text-align: center">　　一切供养心</p>
<p style="text-align: center">　　◇唵</p>
<p style="text-align: center">　　由此密语印加持威力故</p>
<p style="text-align: center">　　纵观想不成于诸佛海会</p>
<p style="text-align: center">　　皆有如上等诸供养云海</p>
<p style="text-align: center">　　真实具成就由诸佛诚谛</p>
<p style="text-align: center">　　法尔所成故次当诵本尊</p>
<p style="text-align: center">　　一百八名赞作金刚合掌</p>
<p style="text-align: center">　　当心左低身是为敬礼仪</p>
<p style="text-align: center">　　应以美韵调唱此金刚歌</p>
<p style="text-align: center">　　次诵嬉戏密言印用前印</p>
<p style="text-align: center">　　【◇】唵嚩日罗（二合诸同）萨埵僧（上）蘖啰（二合）贺</p>
<p style="text-align: center">　　不改金刚掌合臂舒安额</p>
<p style="text-align: center">　　即是献花鬘清雅调称此</p>
<p style="text-align: center">　　【◇】嚩日罗（二合）啰怛曩（二合）么弩跢（上）囕</p>
<p style="text-align: center">　　前印从于脐渐上至口写</p>
<p style="text-align: center">　　是奏歌即诵</p>
<p style="text-align: center">　　【◇】嚩日罗（二合）达磨誐（去）也奈</p>
<p style="text-align: center">　　当心右旋转金刚合掌已</p>
<p style="text-align: center">　　复安于顶上名进金刚舞</p>
<p style="text-align: center">　　如前诵复唱</p>
<p style="text-align: center">　　【◇】嚩日罗（二合）羯磨迦路婆嚩</p>
<p style="text-align: center">　　由陈是秘密瑜伽歌咏赞</p>
<p style="text-align: center">　　叹扬如来故成佛尚不难</p>
<p style="text-align: center">　　况求诸成就应知何以故</p>
<p style="text-align: center">　　所谓一切乐不如婆伽梵</p>
<p style="text-align: center">　　金刚萨埵乐是故速成就</p>
<p style="text-align: center">　　次以本部母佛眼印密言</p>
<p style="text-align: center">　　当心诵七遍印四或五处</p>
<p style="text-align: center">　　四心额喉顶五额左右肩</p>
<p style="text-align: center">　　心喉顶上散处各诵一遍</p>
<p style="text-align: center">　　其印如前作金刚合掌已</p>
<p style="text-align: center">　　并屈二头指甲合并竖大</p>
<p style="text-align: center">　　各押头指侧谓佛眼密言</p>
<p style="text-align: center">　　【◇】曩莫三满跢没驮（引）南唵没驮（引）【◇】路者儞娑嚩（二合）诃</p>
<p style="text-align: center">　　由部母加持本尊并眷属</p>
<p style="text-align: center">　　皆共喜爱念瑜伽者纵有</p>
<p style="text-align: center">　　违犯阙法等矜愍不见过</p>
<p style="text-align: center">　　亦不凌逼他持诸密语者</p>
<p style="text-align: center">　　若不作此法不得微阙少</p>
<p style="text-align: center">　　况犯三么耶若不依瑜伽</p>
<p style="text-align: center">　　作事法念诵不对坛<a>舍利</a></p>
<p style="text-align: center">　　非时处不净辄结印念持</p>
<p style="text-align: center">　　决定获殃咎<a>修行</a>诸尊者</p>
<p style="text-align: center">　　五百由旬内尊皆不降赴</p>
<p style="text-align: center">　　亦不赐悉地以轮王威德</p>
<p style="text-align: center">　　断坏诸法故所以一切时</p>
<p style="text-align: center">　　先作是加持何故事法仪</p>
<p style="text-align: center">　　不许非时处念诵求成就</p>
<p style="text-align: center">　　为轮王威德最胜无极尊</p>
<p style="text-align: center">　　不应无限约降赴非时处</p>
<p style="text-align: center">　　纯净无戏论教命不可犯</p>
<p style="text-align: center">　　是故不失期辄称诵启请</p>
<p style="text-align: center">　　瑜伽理趣门自心所建立</p>
<p style="text-align: center">　　自身为本尊集诸如来体</p>
<p style="text-align: center">　　加持为己身尽以虚空界</p>
<p style="text-align: center">　　为宫殿安住自身处于中</p>
<p style="text-align: center">　　住本尊瑜伽圣眷属围绕</p>
<p style="text-align: center">　　成大曼荼罗由是故无碍</p>
<p style="text-align: center">　　又为诸<a>行者</a>不达空无相</p>
<p style="text-align: center">　　如来体性故瑜伽中教王</p>
<p style="text-align: center">　　唯一平等净观身知空相</p>
<p style="text-align: center">　　即是自本尊由此胜解故</p>
<p style="text-align: center">　　于一切时处念诵获成就</p>
<p style="text-align: center">　　又作前智拳诵一字密语</p>
<p style="text-align: center">　　身观如前说心月中轮脐</p>
<p style="text-align: center">　　现一字金色舌端亦如是</p>
<p style="text-align: center">　　则是字为轮其轮为转轮</p>
<p style="text-align: center">　　持色如金容备七珍围绕</p>
<p style="text-align: center">　　宝轮宝在前余宝右旋置</p>
<p style="text-align: center">　　珠宝与无量摩尼众围绕</p>
<p style="text-align: center">　　次宝女亦与无边婇女俱</p>
<p style="text-align: center">　　马宝及象宝主库藏神宝</p>
<p style="text-align: center">　　各领自眷属无量众待立</p>
<p style="text-align: center">　　兵宝持金刚无能胜为师</p>
<p style="text-align: center">　　佛眼如来母共宝居八方</p>
<p style="text-align: center">　　如世金轮王具七宝眷属</p>
<p style="text-align: center">　　如来顶轮王以佛无上宝</p>
<p style="text-align: center">　　为眷属围绕作是观念时</p>
<p style="text-align: center">　　诵本尊密语一一遍谛观</p>
<p style="text-align: center">　　从自成佛身遍体毛孔中</p>
<p style="text-align: center">　　等流出一切世界微尘数</p>
<p style="text-align: center">　　如来身舒遍尽诸有情界</p>
<p style="text-align: center">　　拔济利安乐为转<a>正法</a>轮</p>
<p style="text-align: center">　　现神通游戏摧伏一切魔</p>
<p style="text-align: center">　　令现证悉地悦意受用等</p>
<p style="text-align: center">　　还来入自身住三摩地念</p>
<p style="text-align: center">　　乃至疲倦已或百八七三</p>
<p style="text-align: center">　　复结胜身印诵三字密言</p>
<p style="text-align: center">　　<a>三七</a>随所宜即取菩提珠</p>
<p style="text-align: center">　　盘置合掌内当心诵密语</p>
<p style="text-align: center">　　菩提心密语三遍或七遍</p>
<p style="text-align: center">　　捧珠安顶上诵金刚语心</p>
<p style="text-align: center">　　◇囕</p>
<p style="text-align: center">　　由以此密语加持<a>念珠</a>故</p>
<p style="text-align: center">　　所诵尊密语掐一珠过已</p>
<p style="text-align: center">　　一成一千遍二手当心前</p>
<p style="text-align: center">　　各撮聚五指从母初珠起</p>
<p style="text-align: center">　　一诵掐一遍与密言齐平</p>
<p style="text-align: center">　　至母珠却回不应越母珠</p>
<p style="text-align: center">　　蓦过越法罪万千或百八</p>
<p style="text-align: center">　　一数为常定不应有增减</p>
<p style="text-align: center">　　数限既终毕还捧合加持</p>
<p style="text-align: center">　　放置于净处敬珠由如佛</p>
<p style="text-align: center">　　不应轻弃触瑜伽珠经云</p>
<p style="text-align: center">　　珠表菩萨果中绝为断漏</p>
<p style="text-align: center">　　线贯表观音母为弥陀佛</p>
<p style="text-align: center">　　以是不应越由珠积功德</p>
<p style="text-align: center">　　速获成就故次陈前供养</p>
<p style="text-align: center">　　复结智拳印入前三摩地</p>
<p style="text-align: center">　　观念于一字思惟其字义</p>
<p style="text-align: center">　　诸法本无坏无尘亦无染</p>
<p style="text-align: center">　　清净如虚空清净如空故</p>
<p style="text-align: center">　　一切法无坏诸法不坏故</p>
<p style="text-align: center">　　一切法本净诸法本净故</p>
<p style="text-align: center">　　一切法无染诸法非染故</p>
<p style="text-align: center">　　空净不可得观字义相应</p>
<p style="text-align: center">　　心缘住于理不缘于其字</p>
<p style="text-align: center">　　同一体清净遍周于法界</p>
<p style="text-align: center">　　获得无戏论轮王实相定</p>
<p style="text-align: center">　　乃至于一念净心相应故</p>
<p style="text-align: center">　　获无上正智无始积罪障</p>
<p style="text-align: center">　　顿灭无有余十方诸如来</p>
<p style="text-align: center">　　本尊皆现前满所希求愿</p>
<p style="text-align: center">　　世间出世间一切皆与思</p>
<p style="text-align: center">　　乃至于现生成就本尊身</p>
<p style="text-align: center">　　复结身胜印诵三字密言</p>
<p style="text-align: center">　　即观菩提心思惟阿字门</p>
<p style="text-align: center">　　诸法本不生是名奢摩地</p>
<p style="text-align: center">　　谛观于字体是毗婆舍那</p>
<p style="text-align: center">　　此名为双运诸观皆如是</p>
<p style="text-align: center">　　又结胜身印于心额喉顶</p>
<p style="text-align: center">　　各一掣印开诵此解脱心</p>
<p style="text-align: center">　　◇勃噜唵（二合）目</p>
<p style="text-align: center">　　由此印密言圣众得离缚</p>
<p style="text-align: center">　　各归于本宫修习瑜伽者</p>
<p style="text-align: center">　　至于解脱地复结佛眼印</p>
<p style="text-align: center">　　诵佛母密言如前加持身</p>
<p style="text-align: center">　　又用本部中无能胜明王</p>
<p style="text-align: center">　　密言印自身五处如前法</p>
<p style="text-align: center">　　八指右指左掌内各交合</p>
<p style="text-align: center">　　大指开微屈少离头指侧</p>
<p style="text-align: center">　　诵此心密言</p>
<p style="text-align: center">　　◇吽（短呼）</p>
<p style="text-align: center">　　由作此加持于一切时处</p>
<p style="text-align: center">　　魔冤不能侵虎狼诸毒虫</p>
<p style="text-align: center">　　恶心人非人尽无能陵屈</p>
<p style="text-align: center">　　如来初成佛于菩提树下</p>
<p style="text-align: center">　　以此印密言摧坏天魔军</p>
<p style="text-align: center">　　若入便易处用触身忿怒</p>
<p style="text-align: center">　　乌刍瑟摩印右手如常拳</p>
<p style="text-align: center">　　翘大指加持五处如先说</p>
<p style="text-align: center">　　诵此心密言</p>
<p style="text-align: center">　　【◇】唵特【口*勒】（二合）迦</p>
<p style="text-align: center">　　由作此加持入一切秽处</p>
<p style="text-align: center">　　魔障不得便次明念诵时</p>
<p style="text-align: center">　　瑜伽教王中如来所称赞</p>
<p style="text-align: center">　　无有时方处当知不令间</p>
<p style="text-align: center">　　四时或三时二时乃至一</p>
<p style="text-align: center">　　无间一切时三谓晨午昏</p>
<p style="text-align: center">　　加夜半成四二时谓晨暮</p>
<p style="text-align: center">　　一时随得暇从初乃至终</p>
<p style="text-align: center">　　皆依此仪轨或无坛净室</p>
<p style="text-align: center">　　随处作念诵先当观囕字</p>
<p style="text-align: center">　　净身及净处安字于顶上</p>
<p style="text-align: center">　　发智火焚烧身处无灰烬</p>
<p style="text-align: center">　　清净如虚空才住此三昧</p>
<p style="text-align: center">　　百劫积重罪一念顿荡除</p>
<p style="text-align: center">　　夫人三摩地不计身心相</p>
<p style="text-align: center">　　及分别色等但谛观一境</p>
<p style="text-align: center">　　由是法加持净二界空空</p>
<p style="text-align: center">　　即于虚空中观婀字成殿</p>
<p style="text-align: center">　　如忉利天宫又于宝殿内</p>
<p style="text-align: center">　　如前初观念婀字成心月</p>
<p style="text-align: center">　　次第不复殊是佛不空体</p>
<p style="text-align: center">　　所疑不净者皆观览字焚</p>
<p style="text-align: center">　　由此法界心密言威力故</p>
<p style="text-align: center">　　所净如法界当知囕字义</p>
<p style="text-align: center">　　所谓一切法本净无垢染</p>
<p style="text-align: center">　　诸法清净故净染不可得</p>
<p style="text-align: center">　　阿字菩提心种智之本源</p>
<p style="text-align: center">　　是一切字母十方三世佛</p>
<p style="text-align: center">　　所说一切法无非此字体</p>
<p style="text-align: center">　　才念即同称一切如来法</p>
<p style="text-align: center">　　于眼观此字即能成天眼</p>
<p style="text-align: center">　　余四悉具足诸根例可知</p>
<p style="text-align: center">　　乃至于铁石安布谛观念</p>
<p style="text-align: center">　　能动及成金此性成密言</p>
<p style="text-align: center">　　三世<a>佛法</a>教皆广明此字</p>
<p style="text-align: center">　　其义说难穷粗陈其大略</p>
<p style="text-align: center">　　所谓余诸字皆瞻于梵字</p>
<p style="text-align: center">　　非是随方文念诵既终毕</p>
<p style="text-align: center">　　回于其福聚普令诸有情</p>
<p style="text-align: center">　　如我无有异复敬礼三宝</p>
<p style="text-align: center">　　悔喜劝请向出外转大乘</p>
<p style="text-align: center">　　乃至一四句印塔修众善</p>
<p style="text-align: center">　　以此积福业加持资粮故</p>
<p style="text-align: center">　　悉地速现前又演略仪轨</p>
<p style="text-align: center">　　如先诵婀字用发菩提心</p>
<p style="text-align: center">　　左趺押右股右足安左股</p>
<p style="text-align: center">　　是如来结跏即结智拳印</p>
<p style="text-align: center">　　身胜及灌顶拍掌已又陈</p>
<p style="text-align: center">　　金刚合掌仪诵唵字供养</p>
<p style="text-align: center">　　又部母加持住智拳念诵</p>
<p style="text-align: center">　　终毕如前仪又说略仪轨</p>
<p style="text-align: center">　　先用一切佛部心印密言</p>
<p style="text-align: center">　　印五处或四其印以八指</p>
<p style="text-align: center">　　右押左相叉交合于掌内</p>
<p style="text-align: center">　　并竖二大指着右头指侧</p>
<p style="text-align: center">　　诵一切佛心</p>
<p style="text-align: center">　　【◇】唵尔曩仍（入声而孕反）</p>
<p style="text-align: center">　　适以印此明加持自身时</p>
<p style="text-align: center">　　便同诸佛身即部母加持</p>
<p style="text-align: center">　　作智拳念诵坐如前全跏</p>
<p style="text-align: center">　　或作轮王坐交脚或垂一</p>
<p style="text-align: center">　　乃至独膝竖轮王三种坐</p>
<p style="text-align: center">　　或作普贤跏左掌承右腿</p>
<p style="text-align: center">　　右趺镇左髀普贤跏乃成</p>
<p style="text-align: center">　　是等坐随意即金刚合掌</p>
<p style="text-align: center">　　诵唵字供养数限毕复陈</p>
<p style="text-align: center">　　智拳诵一字昼用部心印</p>
<p style="text-align: center">　　夜以佛眼印印五处作护</p>
<p style="text-align: center">　　复次又开演极略念诵仪</p>
<p style="text-align: center">　　为修瑜伽者不好乐多法</p>
<p style="text-align: center">　　或众世务迫用广法恐阙</p>
<p style="text-align: center">　　先结智拳印即胜身加持</p>
<p style="text-align: center">　　次陈供养仪即便作念诵</p>
<p style="text-align: center">　　亦无所阙少若更极驱迫</p>
<p style="text-align: center">　　恐间阙时分但作智拳印</p>
<p style="text-align: center">　　诵本尊密言七遍或三遍</p>
<p style="text-align: center">　　即任行住坐随意作念诵</p>
<p style="text-align: center">　　若执珠记数一百八未满</p>
<p style="text-align: center">　　中间不应语若要语当观</p>
<p style="text-align: center">　　囕字于舌上纵语不为间</p>
<p style="text-align: center">　　或唯结身胜大三摩耶印</p>
<p style="text-align: center">　　便念诵亦得支分皆不阙</p>
<p style="text-align: center">　　何故此二印独用成具法</p>
<p style="text-align: center">　　以才结智拳能摄诸如来</p>
<p style="text-align: center">　　入住处随顺胜身三么耶</p>
<p style="text-align: center">　　适结此印时一切印已成</p>
<p style="text-align: center">　　十方三世佛所说之密印</p>
<p style="text-align: center">　　尽在此印中又一切如来</p>
<p style="text-align: center">　　同一聚密合成此一法身</p>
<p style="text-align: center">　　更无有二相诸佛皆<a>随喜</a></p>
<p style="text-align: center">　　菩萨咸敬奉天龙人非人</p>
<p style="text-align: center">　　摄伏而归命由如是义故</p>
<p style="text-align: center">　　不待诸印助一成一切印</p>
<p style="text-align: center">　　若如常念诵当依广仪轨</p>
<p style="text-align: center">　　不应执此义而生<a>懈怠</a>心</p>
<p style="text-align: center">　　我于诸瑜伽大秘密经中</p>
<p style="text-align: center">　　搜括至纲要略集金轮王</p>
<p style="text-align: center">　　速成佛理趣瑜伽仪轨竟</p>
<p style="text-align: center">　　一字顶轮王瑜伽念诵仪轨</p>
<p style="text-align: center">　　长宽三季五月十三日</p>
<p style="text-align: center">　　于劝修寺西明院书了范乘</p>
<p style="text-align: center">　　一交了</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>