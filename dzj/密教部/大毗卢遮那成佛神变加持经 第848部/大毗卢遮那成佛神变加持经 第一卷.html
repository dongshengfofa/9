<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大毗卢遮那成佛神变加持经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大毗卢遮那成佛神变加持经 第一卷</center></div><div class='fo'><center>经文出处:来自无量光明网</center><br/><br>
<p>　　<strong>大唐<a>天竺</a><a>三藏</a>善<a>无畏</a>共<a>沙门</a>一行译</strong></p>
<h2>入<a>真言</a>门住心品第一</h2>
<p>　　如是我闻。一时薄伽梵。住如来加持广大金刚法界宫。一切持金刚者皆悉集会。如来信解游戏神变生大楼阁宝王。高无中边。诸大妙宝王。种种间饰。<a>菩萨</a>之身为师子座。其金刚名曰<a>虚空</a>无垢执金刚。虚空游步执金刚。虚空生执金刚。被杂色衣执金刚。善行步执金刚。住一切法平等执金刚。哀愍无量众生界执金刚。那罗延力执金刚。大那罗延力执金刚。妙执金刚。胜迅执金刚。无垢执金刚。刃迅执金刚。如来甲执金刚。如来句生执金刚。住无戏论执金刚。如来十力生执金刚。无垢眼执金刚。金刚手秘密主。如是上首。十佛刹微尘数等持金刚众俱。及<a>普贤菩萨</a>。慈氏菩萨。妙吉祥菩萨。除一切盖障菩萨等诸大菩萨。前后围绕而演<a>说法</a>。所谓越三时如来之日加持故。身语意平等句法门。时彼菩萨普贤为上首。诸执金刚秘密主为上首。毗卢遮那如来加持故。奋迅示现身无尽庄严藏。如是奋迅示现语意平等无尽庄严藏。非从毗卢遮那佛身或语或意生。一切处起灭边际不可得。而毗卢遮那。一切身业一切语业一切意业。一切处一切时于有情界宣说真言道句法。又现执金刚普贤莲华手菩萨等像貌。普于十方。宣说真言道清净句法。所谓初发心。乃至十地次第此生满足。缘业生增长有情类业寿种除。复有牙种生起。</p>
<p>　　尔时执金刚秘密主。于彼众会中坐白佛言。<a>世尊</a>云何如来应供正遍知。得一切智智。彼得一切智智。为无量众生。广演分布。随种种趣种种性欲。种种方便道。宣说一切智智。或声闻乘道。或缘觉乘道。或大乘道。或五通智道。或愿生天。或生人中及龙夜叉乾闼婆。乃至说生摩睺罗伽法。若有众生应佛度者。即现佛身。或现声闻身。或现缘觉身。或菩萨身或梵天身。或那罗延毗沙门身。乃至摩睺罗伽人非人等身。各各同彼言音。住种种威仪。而此一切智智道一味。所谓如来<a>解脱</a>味世尊譬如虚空界离一切分别。无分别无无分别。如是一切智智离一切分别。无分别无无分别。世尊譬如大地一切众生依。如是一切智智。<a>天人</a>阿修罗依。世尊譬如火界烧一切薪无厌足。如是一切智智。烧一切无智薪。无厌足。世尊譬如风界除一切尘。如是一切智智。除去一切诸烦恼尘。世尊喻如水界一切众生依之欢乐。如是一切智智。为诸天世人利乐。世尊如是智慧。以何为因。云何为根。云何究竟。如是说已。毗卢遮那佛。告持金刚秘密主言。善哉善哉执金刚。善哉金刚手。汝问吾如是义。汝当谛听。极善作意。吾今说之。金刚手言。如是世尊愿乐欲闻。佛言菩提心为因。悲为根本。方便为究竟。秘密主云何菩提。谓如实知自心。秘密主是阿耨多罗三藐三菩提。乃至彼法。少分无有可得。何以故。虚空相是菩提无知解者。亦无开晓。何以故。菩提无相故。秘密主诸法无相。谓虚空相。尔时金刚手复白佛言。世尊谁寻求一切智。谁为菩提。成正觉者。谁发起彼一切智智。佛言秘密主。自心寻求菩提及一切智。何以故本性清净故。心不在内不在外。及两中间心不可得。秘密主如来应正等觉。非青非黄。非赤非白。非红紫非水精色。非长非短。非圆非方。非明非暗。非男非女非不男女。秘密主心非欲界同性。非<a>色界</a>同性。非无色界同性。非天龙夜叉乾闼婆阿修罗迦楼罗紧那罗摩睺罗伽人非人趣同性。秘密主心不住眼界。不住耳鼻舌身意界。非见非显现。何以故。虚空相心。离诸分别无分别。所以者何。性同虚空即同于心。性同于心即同菩提。如是秘密主。心虚空界菩提三种无二。此等悲为根本。方便波罗蜜满足。是故秘密主。我说诸法如是。令彼诸菩萨众。菩提心清净知识其心。秘密主若族姓男族姓女。欲识知菩提。当如是识知自心。秘密主云何自知心。谓若分段或显色或形色。或境界。若色若受想行识若我若我所。若能执若所执。若清净若界若处。乃至一切分段中求不可得。秘密主此菩萨净菩提心门。名初法明道。菩萨住此修学。不久勤苦。便得除一切盖障三昧。若得此者则与诸佛菩萨同等住。当发五<a>神通</a>。获无量语言音陀罗尼。知众生心行。诸佛护持。虽处<a>生死</a>而无染着。为法界众生不辞劳。倦成就住无为戒。离于邪见通达<a>正见</a>。复次秘密主。住此除一切盖障菩萨。信解力故。不久勤修。满足一切<a>佛法</a>。秘密主以要言之。是善男子善女人。无量功德皆得成就。尔时执金刚秘密主。复以偈问佛。</p>
<p style="text-align: center">　　云何世尊说此心菩提生</p>
<p style="text-align: center">　　复以云何相知发菩提心</p>
<p style="text-align: center">　　愿识心心胜自然智生说</p>
<p style="text-align: center">　　大勤勇几何次第心续生</p>
<p style="text-align: center">　　心诸相与时愿佛广开演</p>
<p style="text-align: center">　　功德聚亦然及彼行<a>修行</a></p>
<p style="text-align: center">　　心心有殊异惟大牟尼说</p>
<p>　　如是说已。摩诃毗卢遮那世尊。告金刚手言。</p>
<p style="text-align: center">　　善哉佛真子广大心利益</p>
<p style="text-align: center">　　胜上大乘句心续生之相</p>
<p style="text-align: center">　　诸佛大秘密外道不能识</p>
<p style="text-align: center">　　我今悉开示一心应谛听</p>
<p style="text-align: center">　　越百六十心生广大功德</p>
<p style="text-align: center">　　其性常坚固知彼菩提生</p>
<p style="text-align: center">　　无量如虚空不染污<a>常住</a></p>
<p style="text-align: center">　　诸法不能动本来寂无相</p>
<p style="text-align: center">　　无量智成就正等觉显现</p>
<p style="text-align: center">　　供养行修行从是初发心</p>
<p>　　秘密主。无始生死愚童凡夫。执着我名我有。分别无量我分。秘密主若彼不观我之自性。则我我所生。余复计有时。地等变化。瑜伽我。建立净。不建立无净。若<a>自在</a>天。若流出及时。若尊贵若自然。若内我若人量。若遍严若寿者。若补特伽罗。若识。若阿赖耶。知者。见者。能执所执。内知。外知。社怛梵。意生。儒童。常定生。声非声。秘密主如是等我分。自昔以来分别相应。希求顺理解脱。秘密主。愚童凡夫类犹如羝羊。或时有一法想生。所谓持斋。彼思惟此少分。发起<a>欢喜</a>。数数修习。秘密主。是初种子善业发生。复以此为因。于六斋日。施与父母男女亲戚。是第二牙种。复以此施。授与非亲识者。是第三疱种。复以此施。与器量高德者。是第四叶种。复以此施。欢喜授与伎乐人等及献尊宿。是第五敷华。复以此施。发亲爱心而供养之。是第六成果。复次秘密主。彼护戒生天。是第七受用种子。复次秘密主。以此心生死<a>流转</a>。于善友所。闻如是言。此是天大天。与一切乐者。若虔诚供养。一切所愿皆满。所谓自在天。梵天那罗延天。商羯罗天。黑天自在子天日天月天龙尊等。及俱吠滥。毗沙门。释迦。毗楼博叉。毗首羯磨天。阎魔阎魔后。梵天后。世所宗奉。火天。迦楼罗子天。自在天后。波头摩。德叉迦龙。和修吉。商佉。羯句啅剑。大莲。俱里剑。摩诃泮尼。阿地提婆。萨陀。难陀等龙。或天仙。大围陀论师。各各应善供养。彼闻如是。心怀庆悦。殷重恭敬。随顺修行。秘密主。是名愚童异生。生死流转无畏依。第八婴童心。秘密主。复次<a>殊胜</a>行。随彼所说中。殊胜住求解脱慧生。所谓常无常空。随顺如是说。秘密主。非彼知解空非空常断。非有非无俱彼分别无分别。云何分别空。不知诸空。非彼能知<a>涅槃</a>。是故应了知空离于断常。</p>
<p>　　尔时金刚手复请佛言。惟愿世尊说彼心。如是说已。佛告金刚手秘密主言。秘密主谛听心相。谓贪心。无贪心。嗔心。慈心。痴心。智心。决定心。疑心。暗心。明心。积聚心。斗心。诤心。无诤心。天心。阿修罗心。龙心。人心。女心。自在心。商人心。农夫心。河心。陂池心。井心。守护心。悭心。狗心。狸心。迦楼罗心。鼠心。歌咏心。舞心。击鼓心。室宅心。师子心。鸺鹠心。乌心。罗刹心。刺心。窟心。风心。水心。火心。泥心。显色心。板心。迷心。毒药心。罥索心。械心。云心。田心。盐心。剃刀心。须弥等心。海等心。穴等心。受生心。秘密主。彼云何贪心。谓随顺染法。云何无贪心。谓随顺无染法。云何嗔心。谓随顺怒法。云何慈心。谓随顺修行慈法。云何痴心。谓随顺修不观法。云何智心。谓顺修殊胜增上法。云何决定心。谓尊教命如说奉行。云何疑心。谓常收持不定等事。云何闇心。谓于无疑虑法生疑虑解。云何明心。谓于不疑虑法无疑虑修行。云何积聚心。谓无量为一为性。云何斗心。谓互相是非为性。云何诤心。谓于自己而生是非。云何无诤心。谓是非俱舍。云何天心。谓心思<a>随念</a>成就。云何阿修罗心。谓乐处生死。云何龙心。谓思念广大资财。云何人心。谓思念利他。云何女心。谓随顺欲法。云何自在心。谓思惟欲我一切如意。云何商人心。谓顺修初收聚后分析法。云何农夫心。谓随顺初广闻而后求法。云何河心。谓顺修依因二边法。云何陂池心。谓随顺渴无厌足法。云何井心。谓如是思惟深复甚深。云何守护心。谓唯此心实余心不实。云何悭心。谓随顺为己不与他法。云何狸心。谓顺修徐进法。云何狗心。谓得少分以为喜足。云何迦楼罗心。谓随顺朋党羽翼法。云何鼠心。谓思惟断诸系缚。云何舞心。谓修行如是法。我当上升种种神变。云何击鼓心。谓修顺是法。我当击法鼓。云何室宅心。谓顺修自护身法。云何师子心。谓修行一切无怯弱法。云何鸺鹠心。谓常暗夜思念。云何乌心。谓一切处惊怖思念。云何罗刹心。谓于善中发起不善。云何刺心。谓一切处发起恶作为性。云何窟心。谓顺修为入窟法。云何风心。谓遍一切处发起为性。云何水心。谓顺修洗濯一切不善法。云何火心。谓炽盛炎热性云何显色心。谓类彼为性。云何板心。谓顺修随量法。舍弃余善故。云何迷心。谓所执异所思异。云何毒药心。谓顺修无生分法云何罥索心。谓一切处住于我缚为性。云何械心。谓二足止住为性。云何云心。谓常作降雨思念。云何田心。谓常如是修事自身。云何盐心。谓所思念彼复增加思念。云何剃刀心。谓唯如是依止剃除法。云何弥卢等心。谓常思惟心高举为性。云何海等心。谓常如是受用自身而住。云何穴等心。谓先决定彼后复变改为性。云何受生心。谓诸有修习行业彼生。心如是同性。秘密主一二三四五再数。凡百六十心。越<a>世间</a>三妄执。出世间心生。谓如是解唯蕴<a>无我</a>。根境界淹留修行。拔业烦恼株杌。无明种子生<a>十二因缘</a>。离建立宗等。如是湛寂。一切外道所不能知。先佛宣说。离一切过。秘密主彼出世间心住蕴中。有如是慧随生。若于蕴等发起离着。当观察聚沫浮泡<a>芭蕉</a>阳焰幻等。而得解脱。谓蕴处界。能执所执。皆离法性。如是证寂然界。是名出世间心。秘密主。彼离违顺八心相续。业烦恼网。是超越一劫瑜只行。复次秘密主。大乘行。发<a>无缘</a>乘心。法无我性。何以故。如彼往昔如是修<a>行者</a>。观察蕴阿赖耶。知自性如幻阳焰影响旋火轮乾闼婆城秘密主。彼如是舍无我。心主自在觉自心本不生。何以故。秘密主。心前后际不可得故。如是知自心性。是超越二劫瑜只行。复次秘密主。真言门修行菩萨行诸菩萨。无量无数百千俱胝那庾多劫。积集无量功德智慧。具修诸行无量智慧方便。皆悉成就。天人世间之所归依。出过一切声闻辟支佛地。释提桓因等。亲近敬礼。所谓空性。离于根境。无相无境界。越诸戏论。等虚空无边一切佛法。依此相续生。离有为无为界。离诸造作。离眼耳鼻舌身意。极无自性心生。秘密主如是初心。佛说成佛因故。于业烦恼解脱。而业烦恼具依。世间宗奉常应供养。复次秘密主。信解行地。观察三心无量波罗蜜多慧观四摄法。信解地。无对。无量。不思议。逮十心无边智生。我一切诸有所说。皆依此而得。是故智者。当思惟此一切智信解地。复越一劫升住此地。此四分之一度于信解。</p>
<p>　　尔时执金刚秘密主。白佛言世尊。愿救世者演说心相。菩萨有几种得无畏处。如是说已。摩诃毗卢遮那世尊。告金刚手言。谛听极善思念。秘密主彼愚童凡夫。修诸善业害不善业。当得善无畏。若如实知我。当得身无畏。若于取蕴所集我身。舍自色像观。当得无我无畏。若害蕴住法攀缘。当得法无畏。若害法住无缘。当得法无我无畏。若复一切蕴界处。能执所执。我<a>寿命</a>等。及法无缘空。自性无性。此空智生。当得一切法自性平等无畏。秘密主若真言门修菩萨行诸菩萨。深修观察十缘生句。当于真言行通达作证。云何为十。谓如幻。阳焰。梦。影。乾闼婆城。响。水月。浮泡。虚空华。旋火轮。秘密主彼真言门修菩萨行诸菩萨。当如是观察。云何为幻。谓如咒术药力能造所造种种色像。惑自眼故。见希有事。展转相生往来十方。然彼非去非不去。何以故。本性净故。如是真言幻。持诵成就能生一切。复次秘密主。阳焰性空。彼依世人<a>妄想</a>。成立有所谈议。如是真言想唯是假名。复次秘密主。如梦中所见。昼日牟呼栗多。<a>刹那</a>岁时等住。种种异类受诸苦乐。觉已都无所见。如是梦真言行应知亦尔。复次秘密主。以影喻解了真言能发悉地。如面缘于镜而现面像。彼真言悉地。当如是知。复次秘密主。以乾闼婆城譬。解了成就悉地宫。复次秘密主。以响喻解了真言声。如缘声有响。彼真言者当如是解。复次秘密主。如因月出故。照于净水而现月影像。如是真言水月喻。彼持明者当如是说。复次秘密主。如天降雨生泡。彼真言悉地种种变化。当知亦尔。复次秘密主。如空中。无众生无寿命。彼作者不可得。以心迷乱故。而生如是种种妄见。复次秘密主。譬如火烬。若人执持在手。而以旋转空中。有轮像生。秘密主。应如是了知大乘句心句。无等等句必定句。正等觉句渐次大乘生句。当得具足法财。出生种种工巧大智。如实遍知一切心想。</p>
<h2>入漫茶罗具缘真言品第二之一</h2>
<p>　　尔时执金刚秘密主白佛言。希有世尊。说此诸佛自证三菩提。不思议法界超越心地。以种种方便道。为众生类。如本性信解而演说法。惟愿世尊次说修真言行。大悲胎藏生大漫茶罗王。为满足彼诸未来世。无量众生。为救护安乐故。尔时薄伽梵毗卢遮那。于大众会中遍观察已。告执金刚秘密主言。谛听金刚手。今说修行漫茶罗行。满足一切智智法门。尔时毗卢遮那世尊。本昔誓愿成就无尽法界。度脱无余众生界故。一切如来。同共集会。渐次证入大悲藏发生三摩地。世尊一切支分皆悉出现如来之身。为彼从初发心。乃至十地诸众生故。遍至十方还来佛身本位。本位中住而复还入。时薄伽梵复告执金刚秘密主言。谛听金刚手。漫茶罗位初阿阇梨。应发菩提心。妙慧慈悲兼综众艺。善巧修行般若波罗蜜。通达三乘。善解真言实义。知众生心。信诸佛菩萨得传教灌顶等。妙解漫茶罗画。其性调柔离于<a>我执</a>。于真言行善得决定。究习瑜伽。住勇健菩提心。秘密主如是法则阿阇梨。诸佛菩萨之所称赞。复次秘密主彼阿阇梨。若见众生堪为<a>法器</a>远离诸垢。有大信解勤勇深信。常念利他若<a>弟子</a>具如是相貌者。阿阇梨应自往劝发如是告言。</p>
<p style="text-align: center">　　佛子此大乘真言行道法</p>
<p style="text-align: center">　　我今正开演为彼大乘器</p>
<p style="text-align: center">　　过去等正觉及与未来世</p>
<p style="text-align: center">　　现在诸世尊住<a>饶益</a>众生</p>
<p style="text-align: center">　　如是诸贤者解真言妙法</p>
<p style="text-align: center">　　勤勇获种智坐无相菩提</p>
<p style="text-align: center">　　真言势无比能摧彼大力</p>
<p style="text-align: center">　　极忿怒魔军释师子救世</p>
<p style="text-align: center">　　是故汝佛子应以如是慧</p>
<p style="text-align: center">　　方便作成就当获萨婆若</p>
<p style="text-align: center">　　行者悲念心发起令增广</p>
<p style="text-align: center">　　彼坚住受教当为择平地</p>
<p style="text-align: center">　　山林多华果悦意诸清泉</p>
<p style="text-align: center">　　诸佛所称叹应作圆坛事</p>
<p style="text-align: center">　　或在河流处鹅雁等庄严</p>
<p style="text-align: center">　　彼应作慧解悲生漫茶罗</p>
<p style="text-align: center">　　正觉缘导师圣者声闻众</p>
<p style="text-align: center">　　曾游此地分佛常所称誉</p>
<p style="text-align: center">　　及余诸方所僧坊阿练若</p>
<p style="text-align: center">　　华房高楼阁胜妙诸池苑</p>
<p style="text-align: center">　　制底火神祠牛栏河潬中</p>
<p style="text-align: center">　　诸天庙空室仙人得道处</p>
<p style="text-align: center">　　如上之所说或所意乐处</p>
<p style="text-align: center">　　利益弟子故当画漫茶罗</p>
<p>　　秘密主彼拣择地。除去砾石碎瓦破器。髑髅毛发糠糟灰炭。刺骨朽木等。及虫蚁蜣螂毒螫之类。离如是诸过。遇良日晨定日。时分宿直诸执。皆悉相应。于食前时值吉祥相。先当为一切如来作礼。以如是偈警发地神。</p>
<p style="text-align: center">　　汝天亲护者于诸佛导师</p>
<p style="text-align: center">　　修行殊胜行净地波罗蜜</p>
<p style="text-align: center">　　如破魔军众释师子救世</p>
<p style="text-align: center">　　我亦降伏魔我画漫茶罗		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　彼应长跪舒手按地频诵此偈。以涂香华等供养。供养已。真言者复应归命一切如来。然后治地如其次第当具众德。尔时执金刚秘密主。头面礼世尊足。而说偈言。</p>
<p style="text-align: center">　　佛法离诸相法住于法位</p>
<p style="text-align: center">　　所说无譬类无相无为作</p>
<p style="text-align: center">　　何故大精进而说此有相</p>
<p style="text-align: center">　　及与真言行不顺法然道</p>
<p style="text-align: center">　　尔时薄伽梵毗卢遮那佛</p>
<p style="text-align: center">　　告执金刚手善听法之相</p>
<p style="text-align: center">　　法离于分别及一切妄想</p>
<p style="text-align: center">　　若净除妄想心思诸起作</p>
<p style="text-align: center">　　我成最正觉究竟如虚空</p>
<p style="text-align: center">　　凡愚所不知邪妄执境界</p>
<p style="text-align: center">　　时方相貌等乐欲无明覆</p>
<p style="text-align: center">　　度脱彼等故随顺方便说</p>
<p style="text-align: center">　　而实无时方无作无造者</p>
<p style="text-align: center">　　彼一切诸法唯住于实相</p>
<p style="text-align: center">　　复次秘密主于当来世时</p>
<p style="text-align: center">　　劣慧诸众生以痴爱自蔽</p>
<p style="text-align: center">　　唯依于有着恒乐诸断常</p>
<p style="text-align: center">　　时方所造业善不善诸相</p>
<p style="text-align: center">　　盲冥乐求果不知解此道</p>
<p style="text-align: center">　　为度彼等故随顺说是法</p>
<p>　　秘密主如是所说处所。随在一地治令坚固。取未至地瞿摩夷及瞿摸怛罗。和合涂之。次以香水真言洒净。即说真言曰</p>
<p><span style="color: #8b4513">　　南么三曼多勃驮喃（一凡真言中有平声字皆稍上声呼之以下准此）阿钵啰（二合）底（丁以反下同）三迷（二）伽伽那三迷（三）三么多奴揭帝（四）钵啰（二合）吃【口*栗】（二合）底微输（上）睇（五）达摩驮睹微戌达儞（六）莎诃</span></p>
<p style="text-align: center">　　行者次于中定意观大日</p>
<p style="text-align: center">　　处白莲华座发髻以为冠</p>
<p style="text-align: center">　　放种种色光通身悉周遍</p>
<p style="text-align: center">　　复当于正受次想四方佛</p>
<p style="text-align: center">　　东方号宝幢身色如日晖</p>
<p style="text-align: center">　　南方大勤勇遍觉华开敷</p>
<p style="text-align: center">　　金色放光明三昧离诸垢</p>
<p style="text-align: center">　　北方不动佛离恼清凉定</p>
<p style="text-align: center">　　西方仁胜者是名无量寿</p>
<p style="text-align: center">　　持诵者思惟而住于佛室</p>
<p style="text-align: center">　　当受持是地以不动大名</p>
<p style="text-align: center">　　或用降三世一切利成就</p>
<p style="text-align: center">　　白檀以涂画圆妙漫茶罗</p>
<p style="text-align: center">　　中第一我身第二诸救世</p>
<p style="text-align: center">　　第三同彼等佛母虚空眼</p>
<p style="text-align: center">　　第四莲华手第五执金刚</p>
<p style="text-align: center">　　第六不动尊想念置其下</p>
<p style="text-align: center">　　奉涂香华等思念诸如来</p>
<p style="text-align: center">　　至诚发殷重演说如是偈</p>
<p style="text-align: center">　　诸佛慈悲者存念我等故</p>
<p style="text-align: center">　　明日受持地并佛子当降</p>
<p>　　如是说已。复当诵此真言曰</p>
<p><span style="color: #8b4513">　　南么三曼多勃驮喃（一）萨婆怛他檗多（引二）地瑟姹（二合）那（引）地瑟祉（二合）帝（三）阿者丽（四）微么丽（五）娑么（二合）啰奶（平六）钵啰（二合）吃【口*栗】（二合）底（丁以反）钵【口*履】输（上）睇（七）莎诃（八）</span></p>
<p style="text-align: center">　　持真言行者次发悲念心</p>
<p style="text-align: center">　　依于彼西方系念以安寝</p>
<p style="text-align: center">　　思惟菩提心清净中无我</p>
<p style="text-align: center">　　或于梦中见菩萨大名称</p>
<p style="text-align: center">　　诸佛无有量现作众事业</p>
<p style="text-align: center">　　或以安慰心劝嘱于行者</p>
<p style="text-align: center">　　汝念众生故造作漫茶罗</p>
<p style="text-align: center">　　善哉摩诃萨所画甚微妙</p>
<p style="text-align: center">　　复次于余日摄受应度人</p>
<p style="text-align: center">　　若弟子<a>信心</a>生种姓清净</p>
<p style="text-align: center">　　恭敬于三宝深慧以严身</p>
<p style="text-align: center">　　堪忍无懈倦尸罗净无缺</p>
<p style="text-align: center">　　忍辱不悭吝勇健坚行愿</p>
<p style="text-align: center">　　如是应摄取余则无所观</p>
<p style="text-align: center">　　或十或八七或五二一四</p>
<p style="text-align: center">　　当作于灌顶若复数过此</p>
<p>　　尔时金刚手秘密主复白佛言。世尊当云何名此漫茶罗。漫茶罗者其义云何。佛言此名发生诸佛漫茶罗。极无比味无过上味。是故说为漫茶罗。又秘密主哀愍无边众生界故。是大悲胎藏生漫茶罗广义。秘密主如来于无量劫。积集阿耨多罗三藐三菩提之所加持。是故具无量德。当如是知。秘密主非为一众生故如来成正等觉亦非二非多。为怜愍无余记及有余记诸众生界故。如来成正等觉。以大悲愿力。于无量众生界。如其本性而演说法。秘密主无大乘宿习。未曾思惟真言乘行。彼不能少分。见闻欢喜信受。又金刚萨埵。若彼有情。昔于大乘真言乘道无量门进趣。已曾修行。为彼等故。限此造立名数。彼阿阇梨亦当以大悲心立如是誓愿。为度无余众生界故。应当取彼无量众生。作菩提种子因缘。</p>
<p style="text-align: center">　　持真言行者如是摄受已</p>
<p style="text-align: center">　　命彼三自归令说悔先罪</p>
<p style="text-align: center">　　奉涂香华等供养诸圣尊</p>
<p style="text-align: center">　　应授彼三世无障碍智戒</p>
<p style="text-align: center">　　次当授齿木若优昙钵罗</p>
<p style="text-align: center">　　或阿说他等结护而作净</p>
<p style="text-align: center">　　香华以庄严端直顺本末</p>
<p style="text-align: center">　　东面或北面嚼已而掷之</p>
<p style="text-align: center">　　当知彼众生成器非器相</p>
<p style="text-align: center">　　三结修多罗次系等持臂</p>
<p style="text-align: center">　　如是受弟子远离诸尘垢</p>
<p style="text-align: center">　　增发信心故当随顺说法</p>
<p style="text-align: center">　　慰喻坚其意告如是偈言</p>
<p style="text-align: center">　　汝获无等利位同于大我</p>
<p style="text-align: center">　　一切诸如来此教菩萨众</p>
<p style="text-align: center">　　皆已摄受汝成办于大事</p>
<p style="text-align: center">　　汝等于明日当得大乘生</p>
<p style="text-align: center">　　如是教授已或于梦寐中</p>
<p style="text-align: center">　　睹见僧住处园林悉严好</p>
<p style="text-align: center">　　堂宇相殊特显敞诸楼观</p>
<p style="text-align: center">　　幢盖摩尼珠宝刀悦意华</p>
<p style="text-align: center">　　女人鲜白衣端正色姝丽</p>
<p style="text-align: center">　　密亲或善友男子如天身</p>
<p style="text-align: center">　　群牛丰牸乳经卷净无垢</p>
<p style="text-align: center">　　遍知因缘觉并佛声闻众</p>
<p style="text-align: center">　　大我诸菩萨现前授诸果</p>
<p style="text-align: center">　　度大海河池及闻所乐声</p>
<p style="text-align: center">　　空中言吉祥当与意乐果</p>
<p style="text-align: center">　　如是等好相宜应谛分别</p>
<p style="text-align: center">　　与此相违者当知非善梦</p>
<p style="text-align: center">　　善住于戒者晨起白师已</p>
<p style="text-align: center">　　师说此句法劝发诸行人</p>
<p style="text-align: center">　　此殊胜愿道大心摩诃衍</p>
<p style="text-align: center">　　汝今能志求当成就如来</p>
<p style="text-align: center">　　自然智大龙世间敬如塔</p>
<p style="text-align: center">　　有无悉超越无垢同虚空</p>
<p style="text-align: center">　　诸法甚深奥难了无含藏</p>
<p style="text-align: center">　　离一切妄想戏论本无故</p>
<p style="text-align: center">　　作业妙无比常依于二谛</p>
<p style="text-align: center">　　是乘殊胜愿汝当住斯道</p>
<p>　　尔时住无戏论执金刚。白佛言世尊。愿说三世无碍智戒。若菩萨住此者。令诸佛菩萨皆欢喜故。如是说已。佛告住无戏论执金刚等言。佛子谛听。若族姓子住是戒者。以身语意合为一。不作一切诸法。云何为戒。所谓观察舍于自身。奉献诸佛菩萨。何以故若舍自身则为舍彼三事。云何为三。谓身语意。是故族姓子。以受身语意戒得名菩萨。所以者何。离彼身语意故。菩萨摩诃萨应如是学。次于明日。以金刚萨埵加持自身。为世尊毗卢遮那作礼。应取净瓶盛满香水。持诵降三世真言而用加之。置初门外。用洒是诸人等。彼阿阇梨以净香水授与令饮。彼心清净故。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时执金刚秘密主以偈问佛</p>
<p style="text-align: center">　　种智说中尊愿说彼时分</p>
<p style="text-align: center">　　大众于何时普集现灵瑞</p>
<p style="text-align: center">　　漫茶罗阇梨殷勤持真言</p>
<p style="text-align: center">　　尔时薄伽梵告持金刚慧</p>
<p style="text-align: center">　　常当于此夜而作漫茶罗</p>
<p style="text-align: center">　　传法阿阇梨如是应次取</p>
<p style="text-align: center">　　五色修多罗稽首一切佛</p>
<p style="text-align: center">　　大毗卢遮那亲自作加持</p>
<p style="text-align: center">　　东方以为首对持修多罗</p>
<p style="text-align: center">　　至齐而在空渐次右旋转</p>
<p style="text-align: center">　　如是南及西终竟于北方</p>
<p style="text-align: center">　　第二安立界亦从初方起</p>
<p style="text-align: center">　　忆念诸如来所行如上说</p>
<p style="text-align: center">　　右方及后方复周于胜方</p>
<p style="text-align: center">　　阿阇梨次回依于涅哩底</p>
<p style="text-align: center">　　受学对持者渐次以南行</p>
<p style="text-align: center">　　从此右旋绕转依于风方</p>
<p style="text-align: center">　　师位移本处而居于火方</p>
<p style="text-align: center">　　持真言行者复修如是法</p>
<p style="text-align: center">　　弟子在西南师居伊舍尼</p>
<p style="text-align: center">　　学者复旋绕转依于火方</p>
<p style="text-align: center">　　师位移本处而住于风方</p>
<p style="text-align: center">　　如是真言者普作四方相</p>
<p style="text-align: center">　　渐次入其中三位以分之</p>
<p style="text-align: center">　　已表三分位地相普周遍</p>
<p style="text-align: center">　　复于一一分差别以为三</p>
<p style="text-align: center">　　是中最初分作业所行道</p>
<p style="text-align: center">　　其余中后分圣天之住处</p>
<p style="text-align: center">　　方等有四门应知其分剂</p>
<p style="text-align: center">　　诚心以殷重运布诸圣尊</p>
<p style="text-align: center">　　如是造众相均调善分别</p>
<p style="text-align: center">　　内心妙白莲胎藏正均等</p>
<p style="text-align: center">　　藏中造一切悲生漫茶罗</p>
<p style="text-align: center">　　十六央具梨过此是其量</p>
<p style="text-align: center">　　八叶正<a>圆满</a>须蕊皆严好</p>
<p style="text-align: center">　　金刚之智印遍出诸叶间</p>
<p style="text-align: center">　　从此华台中大日胜尊现</p>
<p style="text-align: center">　　金色具晖曜首持发髻冠</p>
<p style="text-align: center">　　救世圆满光离热住三昧</p>
<p style="text-align: center">　　彼东应画作一切遍知印</p>
<p style="text-align: center">　　三角莲华上其色皆鲜白</p>
<p style="text-align: center">　　光焰遍围绕皓洁普周遍</p>
<p style="text-align: center">　　次于其北维导师诸佛母</p>
<p style="text-align: center">　　晃曜真金色缟素以为衣</p>
<p style="text-align: center">　　遍照犹日光正受住三昧</p>
<p style="text-align: center">　　复于彼南方救世佛菩萨</p>
<p style="text-align: center">　　大德圣尊印号名满众愿</p>
<p style="text-align: center">　　真陀摩尼珠住于白莲华</p>
<p style="text-align: center">　　北方大精进观世自在者</p>
<p style="text-align: center">　　光色如皓月商佉军那华</p>
<p style="text-align: center">　　微笑坐白莲髻现无量寿</p>
<p style="text-align: center">　　彼右大名称圣者多罗尊</p>
<p style="text-align: center">　　青白色相杂中年女人状</p>
<p style="text-align: center">　　合掌持青莲圆光靡不遍</p>
<p style="text-align: center">　　晖发犹净金微笑鲜白衣</p>
<p style="text-align: center">　　右边毗俱胝手垂数珠鬘</p>
<p style="text-align: center">　　三目持发髻尊形犹皓素</p>
<p style="text-align: center">　　圆光色无主黄赤白相入</p>
<p style="text-align: center">　　次近毗俱胝画得大势尊</p>
<p style="text-align: center">　　彼服商佉色大悲莲华手</p>
<p style="text-align: center">　　滋荣而未敷围绕以圆光</p>
<p style="text-align: center">　　明妃住其侧号持名称者</p>
<p style="text-align: center">　　一切妙璎珞庄严金色身</p>
<p style="text-align: center">　　执鲜妙华枝左持钵胤遇</p>
<p style="text-align: center">　　近圣者多罗住于白处尊</p>
<p style="text-align: center">　　发冠袭纯帛钵昙摩华手</p>
<p style="text-align: center">　　于圣者前作大力持明王</p>
<p style="text-align: center">　　晨朝日晖色白莲以严身</p>
<p style="text-align: center">　　赫奕成焰鬘吼怒牙出现</p>
<p style="text-align: center">　　利爪兽王发何耶揭利婆</p>
<p style="text-align: center">　　如是三摩地观音诸眷属</p>
<p style="text-align: center">　　复次华台表大日之右方</p>
<p style="text-align: center">　　能满一切愿持金刚慧者</p>
<p style="text-align: center">　　钵孕遇华色或复如绿宝</p>
<p style="text-align: center">　　首戴众宝冠璎珞庄严身</p>
<p style="text-align: center">　　间错互严饰广多数无量</p>
<p style="text-align: center">　　左执跋折罗周环起光焰</p>
<p style="text-align: center">　　金刚藏之右所谓忙莽鸡</p>
<p style="text-align: center">　　亦持坚慧杵严身以璎珞</p>
<p style="text-align: center">　　彼右次应置大力金刚针</p>
<p style="text-align: center">　　使者众围绕微笑同瞻仰</p>
<p style="text-align: center">　　圣者之左方金刚商朅罗</p>
<p style="text-align: center">　　执持金刚锁自部诸使俱</p>
<p style="text-align: center">　　其身浅黄色智杵为幖帜</p>
<p style="text-align: center">　　于执金刚下忿怒降三世</p>
<p style="text-align: center">　　摧伏大障者号名月黡尊</p>
<p style="text-align: center">　　三目四牙现夏时雨云色</p>
<p style="text-align: center">　　阿吒吒笑声金刚宝璎珞</p>
<p style="text-align: center">　　摄护众生故无量众围绕</p>
<p style="text-align: center">　　乃至百千手操持众器械</p>
<p style="text-align: center">　　如是忿怒等皆住莲华中</p>
<p style="text-align: center">　　次往西方画无量持金刚</p>
<p style="text-align: center">　　种种金刚印形色各差别</p>
<p style="text-align: center">　　普放圆满光为诸众生故</p>
<p style="text-align: center">　　真言主之下依涅哩底方</p>
<p style="text-align: center">　　不动如来使持慧刀罥索</p>
<p style="text-align: center">　　顶发垂左肩一目而谛观</p>
<p style="text-align: center">　　威怒身猛焰安住在盘石</p>
<p style="text-align: center">　　面门水波相充满童子形</p>
<p style="text-align: center">　　如是具慧者次应往风方</p>
<p style="text-align: center">　　复画忿怒尊所谓胜三世</p>
<p style="text-align: center">　　威猛焰围绕宝冠持金刚</p>
<p style="text-align: center">　　不顾自身命专请而受教</p>
<p style="text-align: center">　　已说初界域诸尊方位等</p>
<p style="text-align: center">　　持真言行人次往第二院</p>
<p style="text-align: center">　　东方初门中画释迦牟尼</p>
<p style="text-align: center">　　围绕紫金色具三十二相</p>
<p style="text-align: center">　　被服<a>袈裟</a>衣坐白莲华台</p>
<p style="text-align: center">　　为令教流布住彼而说法</p>
<p style="text-align: center">　　次于世尊右显示遍知眼</p>
<p style="text-align: center">　　熙怡相微笑遍体圆净光</p>
<p style="text-align: center">　　喜见无比身是名能寂母</p>
<p style="text-align: center">　　复于彼尊右图写毫相明</p>
<p style="text-align: center">　　住钵头摩华圆照商佉色</p>
<p style="text-align: center">　　执持如意宝满足众希愿</p>
<p style="text-align: center">　　晖光大精进救世释师子</p>
<p style="text-align: center">　　圣尊之左方如来之五顶</p>
<p style="text-align: center">　　最初名白伞胜顶最胜顶</p>
<p style="text-align: center">　　众德火光聚及与舍除顶</p>
<p style="text-align: center">　　是名五大顶大我之释种</p>
<p style="text-align: center">　　应当依是处精心造众相</p>
<p style="text-align: center">　　次于其北方布列净居众</p>
<p style="text-align: center">　　自在与普华光鬘及意生</p>
<p style="text-align: center">　　名称远闻等各如其次弟</p>
<p style="text-align: center">　　于毫相之右复画三佛顶</p>
<p style="text-align: center">　　初名广大顶次名极广大</p>
<p style="text-align: center">　　及无边音声皆应善安立</p>
<p style="text-align: center">　　五种如来顶白黄真金色</p>
<p style="text-align: center">　　复次三佛顶白黄赤兼备</p>
<p style="text-align: center">　　其光普深广众璎珞庄严		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　所发弘誓力一切愿皆满</p>
<p style="text-align: center">　　行者于东隅而作火仙像</p>
<p style="text-align: center">　　住于炽焰中三点灰为标</p>
<p style="text-align: center">　　身色皆深赤心置三角印</p>
<p style="text-align: center">　　而在圆焰中持珠及澡瓶</p>
<p style="text-align: center">　　右方阎摩王手秉坛拏印</p>
<p style="text-align: center">　　水牛以为座震电玄云色</p>
<p style="text-align: center">　　七母并黑夜妃后等围绕</p>
<p style="text-align: center">　　涅哩底鬼王执刀恐怖形</p>
<p style="text-align: center">　　缚噜拏龙王罥索以为印</p>
<p style="text-align: center">　　初方释天王安住妙高山</p>
<p style="text-align: center">　　宝冠被璎珞持跋折罗印</p>
<p style="text-align: center">　　及余诸眷属慧者善分布</p>
<p style="text-align: center">　　左置日天众在于舆辂中</p>
<p style="text-align: center">　　胜无胜妃等翼从而侍卫</p>
<p style="text-align: center">　　大梵在其右四面持发冠</p>
<p style="text-align: center">　　唵字相为印执莲在鹅上</p>
<p style="text-align: center">　　西方诸地神辩才及毗纽</p>
<p style="text-align: center">　　塞建那风神商羯罗月天</p>
<p style="text-align: center">　　是等依龙方画之勿遗谬</p>
<p style="text-align: center">　　持真言行者以不迷惑心</p>
<p style="text-align: center">　　佛子次应作持明大忿怒</p>
<p style="text-align: center">　　右号无能胜左无能胜妃</p>
<p style="text-align: center">　　持地神奉瓶虔敬而长跪</p>
<p style="text-align: center">　　及二大龙王难陀拔难陀</p>
<p style="text-align: center">　　对处厢曲中通门之大护</p>
<p style="text-align: center">　　所余释种尊真言与印坛</p>
<p style="text-align: center">　　所说一切法师应具开示</p>
<p style="text-align: center">　　持真言行者次至第三院</p>
<p style="text-align: center">　　先图妙吉祥其身郁金色</p>
<p style="text-align: center">　　五髻冠其顶犹如童子形</p>
<p style="text-align: center">　　左持青莲华上表金刚印</p>
<p style="text-align: center">　　慈颜遍微笑坐于白莲台</p>
<p style="text-align: center">　　妙相圆普光周匝互晖映</p>
<p style="text-align: center">　　右边应次画网光童子身</p>
<p style="text-align: center">　　执持众宝网种种妙璎珞</p>
<p style="text-align: center">　　住宝莲华座而观佛长子</p>
<p style="text-align: center">　　左边画五种与愿金刚使</p>
<p style="text-align: center">　　所谓髻设尼优婆髻设尼</p>
<p style="text-align: center">　　及与质多罗地慧并请召</p>
<p style="text-align: center">　　如是五使者五种奉教者</p>
<p style="text-align: center">　　二众共围绕侍卫无胜智</p>
<p style="text-align: center">　　行者于右方次作大名称</p>
<p style="text-align: center">　　除一切盖障执持如意宝</p>
<p style="text-align: center">　　舍于二分位当画八菩萨</p>
<p style="text-align: center">　　所谓除疑怪施一切无畏</p>
<p style="text-align: center">　　除一切恶趣救意慧菩萨</p>
<p style="text-align: center">　　悲念具慧者慈起大众生</p>
<p style="text-align: center">　　除一切热恼不可思议慧</p>
<p style="text-align: center">　　次复舍斯位至于北胜方</p>
<p style="text-align: center">　　行者以一心忆持布众彩</p>
<p style="text-align: center">　　而造具善忍地藏摩诃萨</p>
<p style="text-align: center">　　其座极巧严身处于焰胎</p>
<p style="text-align: center">　　杂宝庄严地绮错互相间</p>
<p style="text-align: center">　　四宝为莲华圣者所安住</p>
<p style="text-align: center">　　及与大名称无量诸菩萨</p>
<p style="text-align: center">　　谓宝掌宝手及与持地等</p>
<p style="text-align: center">　　宝印手坚意上首诸圣尊</p>
<p style="text-align: center">　　各与无数众前后共围绕</p>
<p style="text-align: center">　　次复于龙方当画虚空藏</p>
<p style="text-align: center">　　勤勇被白衣持刀生焰光</p>
<p style="text-align: center">　　及与诸眷属正觉所生子</p>
<p style="text-align: center">　　各随其次第列坐正莲上</p>
<p style="text-align: center">　　今说彼眷属大我菩萨众</p>
<p style="text-align: center">　　应善图藻缋谛诚勿迷忘</p>
<p style="text-align: center">　　谓虚空无垢次名虚空慧</p>
<p style="text-align: center">　　及清净慧等行慧安慧等</p>
<p style="text-align: center">　　如是诸菩萨常勤精进者</p>
<p style="text-align: center">　　各如其次第而画庄严身</p>
<p style="text-align: center">　　略说大悲藏漫茶罗位竟</p>
<p>　　尔时执金刚秘密主。于一切众会中。谛观大日世尊。目不暂瞬而说偈言</p>
<p style="text-align: center">　　一切智慧者出现于世间</p>
<p style="text-align: center">　　如彼优昙华时时乃一现</p>
<p style="text-align: center">　　真言所行道倍复甚难遇</p>
<p style="text-align: center">　　无量俱胝劫所作众罪业</p>
<p style="text-align: center">　　见此漫茶罗消灭尽无余</p>
<p style="text-align: center">　　何况无量称住真言行法</p>
<p style="text-align: center">　　行此无上句真言救世者</p>
<p style="text-align: center">　　止断诸恶趣一切苦不生</p>
<p style="text-align: center">　　若修如是行妙慧深不动</p>
<p>　　时普集会一切大众。及诸持金刚者。以一音声赞叹金刚手言。</p>
<p style="text-align: center">　　善哉善哉大勤勇汝已修行真言行</p>
<p style="text-align: center">　　能问一切真言义我等咸有意思惟</p>
<p style="text-align: center">　　一切现为汝证验依住真言之行力</p>
<p style="text-align: center">　　及余菩提大心众当得通达真言法</p>
<p>　　尔时执金刚秘密主。复白世尊而说偈言。</p>
<p style="text-align: center">　　云何彩色义复当以何色</p>
<p style="text-align: center">　　云何而运布是色谁为初</p>
<p style="text-align: center">　　门标旗量等厢卫亦如是</p>
<p style="text-align: center">　　云何建诸门愿尊说其量</p>
<p style="text-align: center">　　奉食华香等及与众宝瓶</p>
<p style="text-align: center">　　云何引弟子云何令灌顶</p>
<p style="text-align: center">　　云何供养师愿说护摩处</p>
<p style="text-align: center">　　云何真言相云何住三昧</p>
<p style="text-align: center">　　如是发问已牟尼诸法王</p>
<p style="text-align: center">　　告持金刚慧一心应谛听</p>
<p style="text-align: center">　　最胜真言道出生大乘果</p>
<p style="text-align: center">　　汝今请问我为大有情说</p>
<p style="text-align: center">　　染彼众生界以法界之味</p>
<p style="text-align: center">　　古佛所宣说是名为色义</p>
<p style="text-align: center">　　先安布内色非安布外色</p>
<p style="text-align: center">　　洁白最为初赤色为第二</p>
<p style="text-align: center">　　如是黄及青渐次而彰着</p>
<p style="text-align: center">　　一切内深玄是谓色先后</p>
<p style="text-align: center">　　建立门幖帜量同中胎藏</p>
<p style="text-align: center">　　厢卫亦如是华台十六节</p>
<p style="text-align: center">　　应知彼初门与内坛齐等</p>
<p style="text-align: center">　　智者于外院渐次而增加</p>
<p style="text-align: center">　　于彼厢卫中当建大护者</p>
<p style="text-align: center">　　略说三摩地一心住于缘</p>
<p style="text-align: center">　　广义复殊异大众生谛听</p>
<p style="text-align: center">　　佛说一切空正觉之等持</p>
<p style="text-align: center">　　三昧证知心非从异缘得</p>
<p style="text-align: center">　　彼如是境界一切如来定</p>
<p style="text-align: center">　　故说为大空圆满萨婆若</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>