<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说佛母宝德藏般若波罗蜜经 第229部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说佛母宝德藏般若波罗蜜经 第229部</center></div><div class='fo'><center>经文出处:来自无量光明网</center><br/><br>
<p style="text-align: center"><img alt="佛说佛母宝德藏般若波罗蜜经 第229部" src="./images/佛说佛母宝德藏般若波罗蜜经 第229部0.png" style="" title="佛说佛母宝德藏般若波罗蜜经 第229部"  class="lazy" /></p>
<h2>佛说佛母宝德藏般若波罗蜜经 卷上</h2>
<p><strong>　　西天译经<a>三藏</a>朝散大夫试光禄卿明教大师臣法贤奉　诏译</strong></p>
<h3>　　行品第一</h3>
<p>　　尔时<a>世尊</a>。为令四众各得<a>欢喜</a>。说是般若波罗蜜经使获利乐。即说伽陀曰</p>
<p style="text-align: center">　　所有<a>菩萨</a>为<a>世间</a>　　灭除盖障烦恼垢</p>
<p style="text-align: center">　　发净<a>信心</a>住寂静　　当行智度<a>彼岸</a>行</p>
<p style="text-align: center">　　诸江河流阎浮提　　华果药草皆得润</p>
<p style="text-align: center">　　龙王主住无热池　　彼龙威力流江河</p>
<p style="text-align: center">　　亦如佛子声闻等　　<a>说法</a>教他方便说</p>
<p style="text-align: center">　　乐最圣行求果报　　此诸如来胜威德</p>
<p style="text-align: center">　　云何佛说此<a>法眼</a>　　令诸<a>弟子</a>如佛学</p>
<p style="text-align: center">　　自证教他及方便　　此亦佛力非自力</p>
<p style="text-align: center">　　最上般若不可知　　非心可知非菩提</p>
<p style="text-align: center">　　如是闻已不惊怖　　彼菩萨行知佛智</p>
<p style="text-align: center">　　色受想行识皆无　　不着纤尘无处所</p>
<p style="text-align: center">　　彼若不住一切法　　行无受想得菩提</p>
<p style="text-align: center">　　菩萨若求<a>出家</a>智　　照见<a>五蕴</a>无实相</p>
<p style="text-align: center">　　知此不求于寂静　　彼是菩萨之行智</p>
<p style="text-align: center">　　复次云何智所得　　照见一切法皆空</p>
<p style="text-align: center">　　不着不惊照见时　　<a>自觉</a>觉他诸菩萨</p>
<p style="text-align: center">　　色受想行及识蕴　　是蕴见行而不知</p>
<p style="text-align: center">　　菩萨照见蕴皆空　　行无相化不着句</p>
<p style="text-align: center">　　无色受想行识等　　不行是名无相行</p>
<p style="text-align: center">　　若行不得最上智　　无相寂静三摩地</p>
<p style="text-align: center">　　若菩萨行自寂静　　过去诸佛咸授记</p>
<p style="text-align: center">　　身苦乐等皆不及　　由知因果法本性</p>
<p style="text-align: center">　　若行于法不可得　　行如是行乃佛智</p>
<p style="text-align: center">　　行无所行了知已　　是行最上般若行</p>
<p style="text-align: center">　　彼无所有不可得　　愚痴着相谓有无</p>
<p style="text-align: center">　　有无二法皆非实　　出此了知乃菩萨</p>
<p style="text-align: center">　　菩萨若知诸幻化　　色受想行识亦然</p>
<p style="text-align: center">　　寂静行离种种相　　此名最上般若行</p>
<p style="text-align: center">　　善友方便令知觉　　使闻佛母不惊怖</p>
<p style="text-align: center">　　恶友同行及化他　　坏器盛水非坚牢</p>
<p style="text-align: center">　　云何得名为菩萨　　一切乐行皆无著</p>
<p style="text-align: center">　　求佛菩提无所著　　是故得名为菩萨</p>
<p style="text-align: center">　　云何得名摩诃萨　　得第一义众生中</p>
<p style="text-align: center">　　断众生界诸邪见　　是故得名摩诃萨</p>
<p style="text-align: center">　　大施大慧大威德　　佛乘最上而得乘</p>
<p style="text-align: center">　　发菩提心度众生　　是故得名摩诃萨</p>
<p style="text-align: center">　　幻化四足俱胝数　　多人众前悉截首</p>
<p style="text-align: center">　　一切世界皆幻化　　菩萨知已得无怖</p>
<p style="text-align: center">　　色受想行识缠缚　　知不实已不求解</p>
<p style="text-align: center">　　行菩提心无所著　　此名最上诸菩萨</p>
<p style="text-align: center">　　云何得名为菩萨　　乘大乘行度众生</p>
<p style="text-align: center">　　大乘体相如<a>虚空</a>　　菩萨由得安隐乐</p>
<p style="text-align: center">　　大乘之乘不可得　　乘<a>涅盘</a>往诸方所</p>
<p style="text-align: center">　　行已不见如火灭　　是故名为入涅盘</p>
<p style="text-align: center">　　菩萨所行不可得　　初后现在三清净</p>
<p style="text-align: center">　　清净<a>无畏</a>无戏论　　是行最上般若行</p>
<p style="text-align: center">　　大智菩萨行行时　　发大慈悲为众生</p>
<p style="text-align: center">　　为已不起众生相　　是行最上般若行</p>
<p style="text-align: center">　　菩萨起念为众生　　修诸苦行有苦相</p>
<p style="text-align: center">　　是有我相众生相　　此非最上般若行</p>
<p style="text-align: center">　　知自及诸众生等　　乃至诸法亦复然</p>
<p style="text-align: center">　　生灭无二无分别　　是行最上般若行</p>
<p style="text-align: center">　　乃至所说世界等　　名离一切生灭法</p>
<p style="text-align: center">　　最上无比<a>甘露</a>智　　是故得名为般若</p>
<p style="text-align: center">　　菩萨如是所行行　　了知方便无所求</p>
<p style="text-align: center">　　知此法本性非实　　是行最上般若行</p>
<p style="text-align: center">　　若不住色亦无受　　亦不住想亦无行</p>
<p style="text-align: center">　　复不住识住<a>正法</a>　　是名最上般若行</p>
<h3>　　佛母宝德藏般若伽陀帝释品第二</h3>
<p>　　欢喜地摄布施波罗蜜伽陀。</p>
<p style="text-align: center">　　常与无常苦乐等　　我及<a>无我</a>悉皆空</p>
<p style="text-align: center">　　不住有为及无为　　住无相行佛亦然</p>
<p style="text-align: center">　　若求声闻缘觉等　　乃至佛果亦复然</p>
<p style="text-align: center">　　不住此忍不可得　　如渡大河不见岸</p>
<p style="text-align: center">　　若闻此法彼定得　　成等正觉证涅盘</p>
<p style="text-align: center">　　见于一切如自身　　是大智者如来说</p>
<p>　　佛子当住四补特伽罗。是行大<a>智行</a>。一真实善法。二不退心。三应供离垢无烦恼无求。四善友同等。</p>
<p style="text-align: center">　　大智菩萨如是行　　不学声闻及缘觉</p>
<p style="text-align: center">　　乐学如来一切智　　是学非学名为学</p>
<p style="text-align: center">　　学不受色不增减　　亦复不学种种法</p>
<p style="text-align: center">　　摄受乐学一切智　　若此功德出离者</p>
<p style="text-align: center">　　色非有智非无智　　受想行识亦复尔</p>
<p style="text-align: center">　　色性自性如虚空　　平等无二无分别</p>
<p style="text-align: center">　　<a>妄想</a>本性无彼岸　　众生之界亦复然</p>
<p style="text-align: center">　　虚空自性亦同然　　智慧世间解亦尔</p>
<p style="text-align: center">　　智慧无色佛所说　　离一切想到彼岸</p>
<p style="text-align: center">　　若人得离诸想已　　是人语意住真如</p>
<p style="text-align: center">　　彼人住世恒沙劫　　不闻佛说众生声</p>
<p style="text-align: center">　　众生不生本清净　　是行最上般若行</p>
<p style="text-align: center">　　佛说种种之语言　　皆具最上般若义</p>
<p style="text-align: center">　　过去佛为我受记　　于未来世证菩提</p>
<h3>　　佛母宝德藏般若伽陀持无量功德建塔品第三</h3>
<p>　　无垢地摄持戒波罗蜜伽陀。</p>
<p style="text-align: center">　　若人常受持般若　　所作上应诸佛行</p>
<p style="text-align: center">　　刀剑毒药水火等　　乃至诸魔不能为</p>
<p style="text-align: center">　　若人于佛灭度后　　建七宝塔以供养</p>
<p style="text-align: center">　　如是<a>圆满</a>千俱胝　　佛刹恒沙等佛塔</p>
<p style="text-align: center">　　众生无边千俱胝　　以妙香华涂香等</p>
<p style="text-align: center">　　供养三世无边劫　　所有功德之数量</p>
<p style="text-align: center">　　不及书写于佛母　　诸佛由此而得生</p>
<p style="text-align: center">　　若受持读诵供养　　功德倍胜于佛塔</p>
<p style="text-align: center">　　大明般若诸佛母　　能除苦恼遍世界</p>
<p style="text-align: center">　　所有三世十方佛　　学此明得无上师</p>
<p style="text-align: center">　　行般若行利有情　　使学大智证菩提</p>
<p style="text-align: center">　　有为无为诸快乐　　一切乐从般若生</p>
<p style="text-align: center">　　譬如大地植诸种　　得和合生种种色</p>
<p style="text-align: center">　　五波罗蜜及菩提　　皆从般若所生出</p>
<p style="text-align: center">　　又如轮王出行时　　七宝四兵为导从</p>
<p style="text-align: center">　　若依佛母最上行　　一切功德法集聚</p>
<h3>　　佛母宝德藏般若伽陀功德品第四</h3>
<p>　　发光地摄忍辱波罗蜜伽陀。</p>
<p style="text-align: center">　　帝释有疑问佛曰　　恒河沙数等佛刹</p>
<p style="text-align: center">　　佛界圆满如芥子　　能受佛刹般若力</p>
<p style="text-align: center">　　如是了知般若已　　此界云何不供养</p>
<p style="text-align: center">　　譬如人王人所重　　住般若者合亦尔</p>
<p style="text-align: center">　　佛界般若摩尼宝　　具一切德价无比</p>
<p style="text-align: center">　　经函安处经有无　　供养悉获宝功德</p>
<p style="text-align: center">　　佛灭供养于<a>舍利</a>　　不及供养于般若</p>
<p style="text-align: center">　　若乐受持供养者　　是人速得证<a>解脱</a></p>
<p style="text-align: center">　　首行布施波罗蜜　　次戒忍进及<a>禅定</a></p>
<p style="text-align: center">　　受持善法不可坏　　彼一一生一切法</p>
<p style="text-align: center">　　如阎浮提种种树　　百千俱胝无数色</p>
<p style="text-align: center">　　虽一一树影皆别　　无量影同一名摄</p>
<p style="text-align: center">　　五波罗蜜五名异　　般若波罗复一名</p>
<p style="text-align: center">　　一切回施为菩提　　一味同归菩提名		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　佛母宝德藏般若伽陀福量品第五</h3>
<p>　　焰慧地摄精进波罗蜜伽陀。</p>
<p style="text-align: center">　　彼色受想行识等　　菩萨观照悉无常</p>
<p style="text-align: center">　　各各<a>现行</a>而不知　　非法非生智者见</p>
<p style="text-align: center">　　无色无受想行识　　是法无得复无生</p>
<p style="text-align: center">　　了知一切法皆空　　是名最上般若行</p>
<p style="text-align: center">　　如化恒沙等佛刹　　诸众生证<a>罗汉果</a></p>
<p style="text-align: center">　　若能书写此般若　　令他受持功德胜</p>
<p style="text-align: center">　　如佛<a>修行</a>云何学　　信重般若诸法空</p>
<p style="text-align: center">　　速证声闻及缘觉　　乃至无上正觉尊</p>
<p style="text-align: center">　　世间无种不生树　　枝叶华果悉无有</p>
<p style="text-align: center">　　无佛谁指菩提心　　亦无释梵声闻果</p>
<p style="text-align: center">　　如日舒光照诸天　　普使成就种种业</p>
<p style="text-align: center">　　佛智菩提心亦然　　从智生诸功德法</p>
<p style="text-align: center">　　如无热池无龙主　　即无河流阎浮提</p>
<p style="text-align: center">　　无河华果悉不生　　亦无大海种种宝</p>
<p style="text-align: center">　　世间无佛无大智　　无智功德不增长</p>
<p style="text-align: center">　　亦无<a>佛法</a>诸庄严　　无菩提海等等宝</p>
<p style="text-align: center">　　譬如世间萤有光　　一切萤光集一处</p>
<p style="text-align: center">　　比日一光照世间　　微尘数分不及一</p>
<h3>　　佛母宝德藏般若伽陀<a>随喜</a>功德品第六</h3>
<p>　　难胜地摄定波罗蜜伽陀。</p>
<p style="text-align: center">　　所有声闻众功德　　布施持戒观照行</p>
<p style="text-align: center">　　不及菩萨发一心　　随喜福蕴之少分</p>
<p style="text-align: center">　　所有俱胝那由他　　无边佛刹千俱胝</p>
<p style="text-align: center">　　过去现在佛说此　　法宝为断一切苦</p>
<p style="text-align: center">　　先发最上菩提心　　至成正觉及入灭</p>
<p style="text-align: center">　　彼量所有佛功德　　咸成方便波罗蜜</p>
<p style="text-align: center">　　及彼声闻学无学　　有漏无漏诸善法</p>
<p style="text-align: center">　　菩萨等一普回施　　当为世间证菩提</p>
<p style="text-align: center">　　菩萨施已不住心　　住心即名众生相</p>
<p style="text-align: center">　　有见有念名著相　　非是菩萨之回施</p>
<p style="text-align: center">　　如是施非无相施　　是法当知有灭尽</p>
<p style="text-align: center">　　若作非法非施心　　乃可得名为回施</p>
<p style="text-align: center">　　作有相施非真施　　无相回施证菩提</p>
<p style="text-align: center">　　如上妙食杂毒药　　自法着相亦如是</p>
<p style="text-align: center">　　是故回施应当学　　如佛众善悉当知</p>
<p style="text-align: center">　　若生若相若威力　　悉皆随喜而回施</p>
<p style="text-align: center">　　以功德施佛菩提　　菩萨之施皆无相</p>
<p style="text-align: center">　　此施佛许而印可　　如是得名勇猛施</p>
<h3>　　佛母宝德藏般若伽陀<a>地狱</a>品第七</h3>
<p>　　现前地摄智慧波罗蜜伽陀。</p>
<p style="text-align: center">　　无量盲人不见道　　无一得入于城郭</p>
<p style="text-align: center">　　修<a>六度</a>行阙般若　　无力不能成菩提</p>
<p style="text-align: center">　　譬如画像不画眼　　因无眼界无功德</p>
<p style="text-align: center">　　若有受行于智慧　　得名有眼及有力</p>
<p style="text-align: center">　　有为无为黑白法　　如微尘等不可得</p>
<p style="text-align: center">　　智慧观照如虚空　　故名般若出世间</p>
<p style="text-align: center">　　菩萨谛信行佛行　　度那由他苦众生</p>
<p style="text-align: center">　　如是若着众生相　　此非般若最上行</p>
<p style="text-align: center">　　菩萨若行最上行　　过去未曾求大智</p>
<p style="text-align: center">　　今闻般若如佛想　　速证寂静佛菩提</p>
<p style="text-align: center">　　过去信佛那由他　　不信般若波罗蜜</p>
<p style="text-align: center">　　或生嗔恨或诽谤　　是人少智堕阿鼻</p>
<p style="text-align: center">　　若人乐证诸佛智　　不能信重诸佛母</p>
<p style="text-align: center">　　如商入海欲求宝　　返失于本而复还</p>
<h3>　　佛母宝德藏般若伽陀清净品第八（此品摄第九叹品）</h3>
<p>　　远行地摄方便波罗蜜伽陀。</p>
<p style="text-align: center">　　色清净故果清净　　果色二同一切智</p>
<p style="text-align: center">　　若一切智清净时　　如虚空界不断坏</p>
<p style="text-align: center">　　菩萨出过于<a>三界</a>　　断尽烦恼而现生</p>
<p style="text-align: center">　　无老病死现灭度　　斯即是行般若行</p>
<p style="text-align: center">　　世间欲色之淤泥　　愚人处中如风旋</p>
<p style="text-align: center">　　亦如鹿在屋中转　　智者如禽飞虚空</p>
<p style="text-align: center">　　若不着色无受想　　亦无行识乃清净</p>
<p style="text-align: center">　　如是离诸烦恼垢　　解脱名佛大智行</p>
<p style="text-align: center">　　菩萨如是行大智　　得离诸相脱轮回</p>
<p style="text-align: center">　　如日解脱罗睺障　　光明普遍照世间</p>
<p style="text-align: center">　　火烧草木及树林　　如一切法性清净</p>
<p style="text-align: center">　　作如是观亦非观　　如是最上般若行</p>
<h3>　　佛母宝德藏般若伽陀称赞功德品第十</h3>
<p>　　不动地摄愿波罗蜜。善慧地摄力波罗蜜伽陀。</p>
<p style="text-align: center">　　<a>帝释天</a>主问佛言　　云何菩萨行智慧</p>
<p style="text-align: center">　　佛答微尘数蕴界　　无此蕴界之菩萨</p>
<p style="text-align: center">　　菩萨久行应可知　　于俱胝佛作胜缘</p>
<p style="text-align: center">　　新学闻此生邪疑　　或不乐求而不学</p>
<p style="text-align: center">　　又如人行深恶道　　忽见边界牧牛人</p>
<p style="text-align: center">　　心得安隐无贼怖　　知去城郭而非遥</p>
<p style="text-align: center">　　若闻最上般若已　　复得乐求佛菩提</p>
<p style="text-align: center">　　如获安隐得无怖　　心超<a>罗汉</a>缘觉地</p>
<p style="text-align: center">　　譬如人住观大海　　先见大山大树林</p>
<p style="text-align: center">　　见此所爱祥瑞境　　必达大海知非远</p>
<p style="text-align: center">　　菩萨若发最上心　　闻此般若波罗蜜</p>
<p style="text-align: center">　　虽未授记于佛前　　此证菩提亦非远</p>
<p style="text-align: center">　　如见春生诸草木　　知有华实而非遥</p>
<p style="text-align: center">　　若人手得此般若　　得证菩提亦非远</p>
<p style="text-align: center">　　亦如女人怀其妊　　十月满足必诞生</p>
<p style="text-align: center">　　菩萨若闻宝德藏　　速成正觉之祥瑞</p>
<p style="text-align: center">　　若行般若波罗蜜　　见色非增亦非减</p>
<p style="text-align: center">　　见法非法<a>如法</a>界　　不求寂静即般若</p>
<p style="text-align: center">　　<a>行者</a>若不思佛法　　不思力足及寂静</p>
<p style="text-align: center">　　离思非思无相行　　是行最上般若行</p>
<h3>　　佛母宝德藏般若伽陀魔品第十一</h3>
<p>　　法云地摄智慧彼岸伽陀。</p>
<p>　　佛告善现汝谛听　　凡夫声闻缘觉地</p>
<p style="text-align: center">　　斯即名为如来地　　一切如一彼无疑</p>
<p style="text-align: center">　　所有称赞离言说　　从彼遍照如来时</p>
<p style="text-align: center">　　乃至成所之作智　　住持大金刚佛地</p>
<p style="text-align: center">　　观察无相住虚空　　应知不断佛种故</p>
<p style="text-align: center">　　善现白佛言世尊　　云何菩萨之魔事</p>
<p style="text-align: center">　　佛言菩萨魔事多　　我今为汝略宣说</p>
<p style="text-align: center">　　有无数魔种种变　　当书最上般若时</p>
<p style="text-align: center">　　速离天宫如电灭　　来于世间作魔事</p>
<p style="text-align: center">　　或有示现乐欲说　　或不听受返嗔恨</p>
<p style="text-align: center">　　不说名姓及氏族　　如是魔事咸应知</p>
<p style="text-align: center">　　愚痴无智无方便　　无根宁有枝叶等</p>
<p style="text-align: center">　　闻般若已别求经　　如弃全象返求足</p>
<p style="text-align: center">　　如人先得百味食　　或得稻饭为上味</p>
<p style="text-align: center">　　菩萨先得般若已　　弃舍乐求罗汉果</p>
<p style="text-align: center">　　或为乐求于利养　　心着族姓留种迹</p>
<p style="text-align: center">　　舍彼正法行非法　　是魔引入于邪道</p>
<p style="text-align: center">　　若人闻此最上法　　当于法师深信重</p>
<p style="text-align: center">　　法师知魔不应着　　身适悦及不适悦</p>
<p style="text-align: center">　　复有无数种种魔　　娆乱无数苾刍众</p>
<p style="text-align: center">　　欲求持诵此般若　　不能获得无价宝</p>
<p style="text-align: center">　　佛母般若实难得　　初心菩萨欲乐求</p>
<p style="text-align: center">　　若十方佛而摄受　　一切恶魔不能为		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>佛母宝德藏般若波罗蜜经 卷中</h2>
<p><strong>　　西天译经三藏朝散大夫试光禄卿明教大师臣法贤奉　诏译</strong></p>
<h3>　　般若伽陀现世品第十二</h3>
<p style="text-align: center">　　如母爱子子疾病　　当令父母心忧恼</p>
<p style="text-align: center">　　十方诸佛般若生　　般若摄受亦复尔</p>
<p style="text-align: center">　　过现未来三世佛　　遍十方界亦复然</p>
<p style="text-align: center">　　皆从佛母般若生　　众生心行无不摄</p>
<p style="text-align: center">　　如是世间诸如来　　乃至缘觉及罗汉</p>
<p style="text-align: center">　　迨及般若波罗蜜　　皆一味法离分别</p>
<p style="text-align: center">　　过现大智诸菩萨　　各各住此法空行</p>
<p style="text-align: center">　　彼诸菩萨如实已　　是故如来名作佛</p>
<p style="text-align: center">　　般若园林华菓盛　　佛依止故甚适悦</p>
<p style="text-align: center">　　十力诸根等净众　　乃至声闻众围绕</p>
<p style="text-align: center">　　般若波罗蜜高山　　十力诸佛而依止</p>
<p style="text-align: center">　　三涂众生悉救度　　度已不起众生相</p>
<p style="text-align: center">　　师子依山而大吼　　诸兽闻已皆恐惧</p>
<p style="text-align: center">　　人师子依般若吼　　外道邪魔悉惊怖</p>
<p style="text-align: center">　　如日千光住虚空　　普照大地诸相现</p>
<p style="text-align: center">　　法王住般若亦然　　说度爱河之妙法</p>
<p style="text-align: center">　　色无相以受无相　　乃至想行亦复然</p>
<p style="text-align: center">　　识亦如是五法同　　是法无相佛佛说</p>
<p style="text-align: center">　　起虚<a>空见</a>众生相　　虚空无相不可得</p>
<p style="text-align: center">　　佛说法法非相应　　不说非有非无相</p>
<h3>　　佛母宝德藏般若伽陀不思议品第十三</h3>
<p style="text-align: center">　　若如是见一切法　　一切我见悉皆舍</p>
<p style="text-align: center">　　佛行法及声闻等　　皆从般若而成就</p>
<p style="text-align: center">　　如王不行于国邑　　所有王务而自办</p>
<p style="text-align: center">　　菩萨离相依般若　　自然获佛功德法</p>
<h3>　　佛母宝德藏般若伽陀譬喻品第十四</h3>
<p style="text-align: center">　　若菩萨发坚固心　　修行最上般若行</p>
<p style="text-align: center">　　超过声闻缘觉地　　速能证得佛菩提</p>
<p style="text-align: center">　　如人欲渡于大海　　所乘船舫忽破坏</p>
<p style="text-align: center">　　不依草木命不全　　若得依附达彼岸</p>
<p style="text-align: center">　　若人不发坚信心　　依于般若求解脱</p>
<p style="text-align: center">　　溺轮回海无出期　　处生老死常苦恼</p>
<p style="text-align: center">　　若有信心持般若　　解有无性见真如</p>
<p style="text-align: center">　　是人获福智有财　　速证最上佛菩提</p>
<p style="text-align: center">　　如人担水用坏器　　知不坚牢速破坏</p>
<p style="text-align: center">　　若用坚牢器盛水　　而无破坏无忧怖</p>
<p style="text-align: center">　　不见具信诸菩萨　　远般若行求退堕</p>
<p style="text-align: center">　　能发信心持般若　　证大菩提超二地</p>
<p style="text-align: center">　　未有商人欲入海　　不造坚固大船舫</p>
<p style="text-align: center">　　依坚固船无怖畏　　获多珍宝到彼岸</p>
<p style="text-align: center">　　信心菩萨亦如是　　离般若行远菩提</p>
<p style="text-align: center">　　若修最上大智行　　当得无上菩提果</p>
<p style="text-align: center">　　如百岁人复病患　　是人不能自行立</p>
<p style="text-align: center">　　若得左右扶侍者　　随意行往无所怖</p>
<p style="text-align: center">　　菩萨般若力微劣　　往菩提岸不能到</p>
<p style="text-align: center">　　兼行最上方便行　　得佛菩提无挂碍</p>
<h3>　　佛母宝德藏般若伽陀天品第十五</h3>
<p style="text-align: center">　　所有菩萨住初地　　发信心行般若行</p>
<p style="text-align: center">　　为求无上菩提故　　亲近善友及智者</p>
<p style="text-align: center">　　大智功德云何获　　当从般若波罗蜜</p>
<p style="text-align: center">　　如是一切诸佛法　　功德皆从善友得</p>
<p style="text-align: center">　　修行六度般若行　　一一回施于菩提</p>
<p style="text-align: center">　　佛蕴非有不可求　　勿为初地如是说</p>
<p style="text-align: center">　　菩萨修行功德海　　救度世间无度者</p>
<p style="text-align: center">　　求菩提意离颠倒　　说最上法如电光</p>
<p style="text-align: center">　　发于最上菩提心　　不求名称不嗔恚</p>
<p style="text-align: center">　　离蕴识界及三乘　　不退不动不可取</p>
<p style="text-align: center">　　于如是法得无碍　　达甚深理离妄想</p>
<p style="text-align: center">　　闻般若信及化他　　知此菩萨住不退</p>
<p style="text-align: center">　　彼甚深法佛难知　　无有人得不可得</p>
<p style="text-align: center">　　为利益故证菩提　　此非初心众生知</p>
<p style="text-align: center">　　众生愚痴复盲冥　　乐住世间求境界</p>
<p style="text-align: center">　　法无所住无取得　　从无所住生世间</p>
<h3>　　佛母宝德藏般若伽陀如实品第十六</h3>
<p style="text-align: center">　　东方虚空界无边　　南西北方亦如是</p>
<p style="text-align: center">　　乃至上下及四维　　无种种相无分别</p>
<p style="text-align: center">　　过去未来及现在　　一切佛法及声闻</p>
<p style="text-align: center">　　一切如实不可得　　不可得故无分别</p>
<p style="text-align: center">　　菩萨乐求如是法　　应行方便般若行</p>
<p style="text-align: center">　　离种种相即菩提　　菩萨离此无由证</p>
<p style="text-align: center">　　如鸟能飞百由旬　　折翅翼故飞无半</p>
<p style="text-align: center">　　忉利天及阎浮人　　忘失般若故自坠</p>
<p style="text-align: center">　　难修前五波罗蜜　　经多俱胝那由劫</p>
<p style="text-align: center">　　复以广大愿资持　　离方便坠声闻位</p>
<p style="text-align: center">　　乐行佛智心平等　　犹如父母观一切</p>
<p style="text-align: center">　　当行利益及慈悲　　常宣善软妙言教</p>
<h3>　　佛母宝德藏般若伽陀不退地祥瑞品第十七（此品摄普遍光明佛地）</h3>
<p style="text-align: center">　　时<a>须菩提</a>瞻仰问　　不退菩萨何<a>殊胜</a></p>
<p style="text-align: center">　　离言声相云何说　　愿佛说彼功德藏</p>
<p style="text-align: center">　　不住<a>沙门</a><a>婆罗门</a>　　及行十善离三涂</p>
<p style="text-align: center">　　大智离于种种相　　如山谷响声相应</p>
<p style="text-align: center">　　若欲法无碍行化　　一向善说诸言教</p>
<p style="text-align: center">　　行住坐卧四威仪　　一念观心悉通达</p>
<p style="text-align: center">　　三业清净如白衣　　不为利养故乐法</p>
<p style="text-align: center">　　降魔境界及化他　　观四禅定而不住</p>
<p style="text-align: center">　　不求名誉无嗔恚　　乃至在家尘不染</p>
<p style="text-align: center">　　或为富贵及脱命　　不染纤毫之欲尘</p>
<p style="text-align: center">　　本来寂静无所有　　更互相相业所缘</p>
<p style="text-align: center">　　若求清净不退时　　当行最上般若行</p>
<p style="text-align: center">　　求正遍知心柔顺　　不求二地离边地</p>
<p style="text-align: center">　　为法舍命如须弥　　是名不退之菩萨		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　佛母宝德藏般若伽陀空品第十八</h3>
<p style="text-align: center">　　色受想行识甚深　　本来寂静而无相</p>
<p style="text-align: center">　　如海之深杖莫测　　得般若蕴亦如是</p>
<p style="text-align: center">　　菩萨知此甚深法　　住真如乘不可染</p>
<p style="text-align: center">　　六尘十二界体空　　无蕴宁有所得福</p>
<p style="text-align: center">　　如人思彼染欲境　　心着女色如目见</p>
<p style="text-align: center">　　乃至日日心所行　　菩萨思觉亦如是</p>
<p style="text-align: center">　　若多俱胝劫布施　　罗汉缘觉持戒者</p>
<p style="text-align: center">　　不如说行般若法　　百千万分不及一</p>
<p style="text-align: center">　　若菩萨观般若理　　安住说法而无相</p>
<p style="text-align: center">　　回施一切证菩提　　彼三界师无有等</p>
<p style="text-align: center">　　所说成就而无相　　非空非实不可得</p>
<p style="text-align: center">　　若如是行名觉智　　得受成就义无边</p>
<p style="text-align: center">　　于一念知一切法　　信佛所说及他说</p>
<p style="text-align: center">　　演说俱胝那由劫　　法界不增亦不减</p>
<p style="text-align: center">　　此得名佛波罗蜜　　菩萨于中而说法</p>
<p style="text-align: center">　　如名施已心不着　　亦不言证无上觉</p>
<h3>　　佛母宝德藏般若伽陀昂誐天姊品第十九</h3>
<p style="text-align: center">　　譬如灯光从众缘　　假以膏油芯火等</p>
<p style="text-align: center">　　光非芯火及膏油　　非火非芯光不有</p>
<p style="text-align: center">　　或有菩萨初发心　　不求无上菩提果</p>
<p style="text-align: center">　　岂唯不得证菩提　　亦复不得寂静故</p>
<p style="text-align: center">　　从种生树及华菓　　无种华菓悉皆无</p>
<p style="text-align: center">　　发心不为佛菩提　　修行终远菩提果</p>
<p style="text-align: center">　　从种子生麦谷等　　彼果非有亦非无</p>
<p style="text-align: center">　　佛菩提果亦如幻　　离彼有性及无性</p>
<p style="text-align: center">　　譬如涓滴水细微　　渐次必能盈大器</p>
<p style="text-align: center">　　初心为求无上果　　久修白法终能证</p>
<p style="text-align: center">　　行空无相无愿行　　不求寂静无行相</p>
<p style="text-align: center">　　亦如船师善济渡　　不着两岸非中流</p>
<p style="text-align: center">　　菩萨修行无所著　　乃得受佛菩提记</p>
<p style="text-align: center">　　若了菩提非所有　　此即是行佛般若</p>
<p style="text-align: center">　　譬如疾疫饥馑道　　菩萨中行无怖畏</p>
<p style="text-align: center">　　小人知已悉往来　　得无苦恼如微尘</p>
<h3>　　佛母宝德藏般若伽陀善解方便品第二十</h3>
<p style="text-align: center">　　菩萨奉行佛般若　　了知本来蕴不生</p>
<p style="text-align: center">　　佛法众生界悉空　　以空三昧起悲智</p>
<p style="text-align: center">　　如人有德力最胜　　善解一切幻化法</p>
<p style="text-align: center">　　乃至器仗及工巧　　而能一向为世间</p>
<p style="text-align: center">　　彼人父母妻及子　　游行远路多冤中</p>
<p style="text-align: center">　　是人勇猛众所知　　安乐还家无怖畏</p>
<p style="text-align: center">　　大智菩萨为众生　　安住第一三摩地</p>
<p style="text-align: center">　　降伏四魔离二乘　　亦复不求佛菩提</p>
<p style="text-align: center">　　譬如虚空无所有　　<a>风水</a>火地皆依住</p>
<p style="text-align: center">　　世间众生得快乐　　虚空无意住非住</p>
<p style="text-align: center">　　菩萨住空亦如是　　现于世间种种相</p>
<p style="text-align: center">　　以众生智及愿力　　非彼寂静非空故</p>
<p style="text-align: center">　　若菩萨行大智时　　住空寂静三摩地</p>
<p style="text-align: center">　　此中不见一切相　　亦复不见彼非相</p>
<p style="text-align: center">　　菩萨行此解脱门　　非求寂静非行相</p>
<p style="text-align: center">　　如鸟飞空而往来　　非住虚空非住地</p>
<p style="text-align: center">　　亦如有人习射法　　习之不住经多岁</p>
<p style="text-align: center">　　射法久习得尽妙　　一一箭发无不中</p>
<p style="text-align: center">　　最上般若行亦尔　　修习智慧及方便</p>
<p style="text-align: center">　　直至众善悉圆满　　方获最上<a>神通</a>力</p>
<p style="text-align: center">　　若苾刍证神通力　　现神变化住虚空</p>
<p style="text-align: center">　　行住坐卧四威仪　　经俱胝劫不退倦</p>
<p style="text-align: center">　　住空菩萨亦如是　　修无相行到彼岸</p>
<p style="text-align: center">　　行种种行现世间　　经俱胝劫不退倦</p>
<p style="text-align: center">　　如人经险遇大风　　二手持盖心专注</p>
<p style="text-align: center">　　是人怖险不能行　　直至无风乃前进</p>
<p style="text-align: center">　　大智菩萨住大悲　　智慧方便为二手</p>
<p style="text-align: center">　　执空无相愿法盖　　见法不住于寂静</p>
<p style="text-align: center">　　如人求宝往宝洲　　获宝安隐而还家</p>
<p style="text-align: center">　　是人心足而快乐　　岂有眷属心苦恼</p>
<p style="text-align: center">　　诣空宝洲亦如是　　获得根力禅定宝</p>
<p style="text-align: center">　　菩萨不住欢喜心　　令诸众生离苦恼</p>
<p style="text-align: center">　　商人为利悉所经　　聚落国城诸里巷</p>
<p style="text-align: center">　　虽达宝所亦非住　　大智善道而复还</p>
<p style="text-align: center">　　大智菩萨悉了知　　声闻缘觉解脱智</p>
<p style="text-align: center">　　乃至佛智亦非住　　何况行彼有为道</p>
<p style="text-align: center">　　大智菩萨为世间　　住空无相愿三昧</p>
<p style="text-align: center">　　若得寂静无所著　　乃可得知于无为</p>
<p style="text-align: center">　　譬如人生人未识　　称其名故众乃知</p>
<p style="text-align: center">　　菩萨若行解脱门　　于解脱门众知识</p>
<p style="text-align: center">　　菩萨闻彼甚深法　　而于诸根悉照明</p>
<p style="text-align: center">　　住空无相无愿法　　无退无思无授记</p>
<p style="text-align: center">　　观于三界如梦幻　　不求声闻缘觉地</p>
<p style="text-align: center">　　如佛说法为世间　　名不退地应授记</p>
<p style="text-align: center">　　知诸众生堕三涂　　发愿<a>刹那</a>灭恶道</p>
<p style="text-align: center">　　以真实力灭火蕴　　名不退地应授记</p>
<p style="text-align: center">　　诸恶宿曜及鬼神　　作种种疫恼世间</p>
<p style="text-align: center">　　真实愿力悉灭除　　无我能作应授记</p>
<h3>　　佛母宝德藏般若伽陀魔业品第二十一</h3>
<p style="text-align: center">　　我得授记非能所　　是实愿力得增长</p>
<p style="text-align: center">　　若见授记及能所　　是名执着及少智</p>
<p style="text-align: center">　　菩萨有执魔即知　　现亲友相来娆恼</p>
<p style="text-align: center">　　或作父母七代人　　言汝名此佛可证</p>
<p style="text-align: center">　　魔所现作无数相　　皆云愍汝作利乐</p>
<p style="text-align: center">　　菩萨闻已有所忻　　是名少智魔所著</p>
<p style="text-align: center">　　或住城隍及聚落　　山林旷野寂静处</p>
<p style="text-align: center">　　自称己德毁他人　　应知少智为魔作</p>
<p style="text-align: center">　　虽住城隍聚落中　　不求声闻缘觉证</p>
<p style="text-align: center">　　此心为度众生故　　我说是名为菩萨</p>
<p style="text-align: center">　　五百由旬山险深　　共诸恶兽多年住</p>
<p style="text-align: center">　　若见逼迫着我慢　　若无分别知菩萨</p>
<p style="text-align: center">　　菩萨住彼为世间　　得力解脱三摩地</p>
<p style="text-align: center">　　彼着山野寂静行　　此亦知彼魔所作</p>
<p style="text-align: center">　　虽住城隍及山野　　乐佛菩提离二乘</p>
<p style="text-align: center">　　修如是行利世间　　一念如秤名菩萨</p>
<h3>　　佛母宝德藏般若伽陀善友品第二十二</h3>
<p style="text-align: center">　　有大智者依师学　　速疾得证无上觉</p>
<p style="text-align: center">　　亦如良医除众患　　学从善友心无疑</p>
<p style="text-align: center">　　菩萨行佛菩提行　　依彼善友波罗蜜</p>
<p style="text-align: center">　　此最上地能调伏　　为二种事证菩提</p>
<p style="text-align: center">　　过去未来十方佛　　行此正道无异路</p>
<p style="text-align: center">　　行佛菩提最上行　　说波罗蜜如电光</p>
<p style="text-align: center">　　如彼般若空无相　　知诸<a>法相</a>亦如是</p>
<p style="text-align: center">　　了知一切法皆空　　此即名行佛般若</p>
<p style="text-align: center">　　系着<a>色欲</a>及饮食　　常在轮回不休息</p>
<p style="text-align: center">　　此愚迷人所见倒　　于不实法生实想</p>
<p style="text-align: center">　　譬如得食疑有毒　　以虚妄见而不食</p>
<p style="text-align: center">　　愚人妄心生我想　　以我想故有<a>生死</a></p>
<p style="text-align: center">　　亦如恒说诸烦恼　　于诸烦恼不着相</p>
<p style="text-align: center">　　烦恼清净俱无有　　如是菩萨知般若</p>
<p style="text-align: center">　　如阎浮提诸众生　　皆发无上菩提心</p>
<p style="text-align: center">　　多千俱胝劫布施　　回施一切证菩提</p>
<p style="text-align: center">　　若复有人于一日　　奉行最上般若行</p>
<p style="text-align: center">　　千俱胝施不及一　　行般若功无为故</p>
<p style="text-align: center">　　菩萨大悲行般若　　度众生故不起想</p>
<p style="text-align: center">　　恒行乞食于国城　　是得一切名大智</p>
<p style="text-align: center">　　菩萨欲度于人天　　乃至三涂极苦众</p>
<p style="text-align: center">　　皆令速到于彼岸　　昼夜勤行于般若</p>
<p style="text-align: center">　　如人欲求无价宝　　必过大海诸险难</p>
<p style="text-align: center">　　<a>无心</a>忽尔而获得　　忧恼皆除喜无量</p>
<p style="text-align: center">　　求菩提宝亦如是　　勤行般若诸功德</p>
<p style="text-align: center">　　得无取舍无上宝　　菩萨速证于菩提		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>佛母宝德藏般若波罗蜜经 卷下</h2>
<p><strong>　　西天译经三藏朝散大夫试光禄卿明教大师臣法贤奉　诏译</strong></p>
<h3>　　法王品第二十三</h3>
<p style="text-align: center">　　日出光明照世间　　云幻焰散黑闇灭</p>
<p style="text-align: center">　　所有萤光及众星　　乃至满月皆映蔽</p>
<p style="text-align: center">　　菩萨住空无相愿　　行于最上大智行</p>
<p style="text-align: center">　　罗汉缘觉证皆超　　一切邪见俱能破</p>
<p style="text-align: center">　　譬如王子施财宝　　<a>自在</a>能利诸众生</p>
<p style="text-align: center">　　众生欢喜悉随顺　　无疑当得嗣王位</p>
<p style="text-align: center">　　菩萨勤行大智行　　施甘露法利群生</p>
<p style="text-align: center">　　一切人天悉爱乐　　决定当证法王位</p>
<h3>　　佛母宝德藏般若伽陀我品第二十四</h3>
<p style="text-align: center">　　魔恐菩萨证法王　　虽处天宫常忧恼</p>
<p style="text-align: center">　　放火掣电现诸相　　欲令菩萨生退惧</p>
<p style="text-align: center">　　大智菩萨心不动　　昼夜常观般若义</p>
<p style="text-align: center">　　如鸟飞空心泰然　　一切魔事无能为</p>
<p style="text-align: center">　　菩萨若起嗔怒心　　于昼夜分或斗诤</p>
<p style="text-align: center">　　时魔欢喜而精勤　　菩萨是远于佛智</p>
<p style="text-align: center">　　菩萨或诤或嗔怒　　毗舍左鬼得其便</p>
<p style="text-align: center">　　入彼菩萨身心中　　令退菩提魔所作</p>
<p style="text-align: center">　　菩萨授记未授记　　或起嗔怒或斗诤</p>
<p style="text-align: center">　　乃至心念皆过失　　知已倍更勤修行</p>
<p style="text-align: center">　　菩萨思念于诸佛　　皆从忍辱证菩提</p>
<p style="text-align: center">　　忏悔如说持正行　　是如佛法而修学</p>
<h3>　　佛母宝德藏般若伽陀戒品第二十五</h3>
<p style="text-align: center">　　若学戒法有作相　　而于戒法不善学</p>
<p style="text-align: center">　　知戒非戒无二相　　如是乃名<a>学佛</a>法</p>
<p style="text-align: center">　　若有菩萨住无相　　受持不离名持戒</p>
<p style="text-align: center">　　于佛法学乐承事　　是名善学而无著</p>
<p style="text-align: center">　　是大智者如是学　　心永不生不善法</p>
<p style="text-align: center">　　如日虚空而往来　　放百千光破黑闇</p>
<p style="text-align: center">　　若学般若住无为　　能摄一切波罗蜜</p>
<p style="text-align: center">　　六十二见身见摄　　般若摄受亦复尔</p>
<p style="text-align: center">　　譬如有人具诸根　　命根灭故诸根灭</p>
<p style="text-align: center">　　若诸菩萨行大智　　亦行一切波罗蜜</p>
<p style="text-align: center">　　声闻缘觉诸功德　　大智菩萨悉皆学</p>
<p style="text-align: center">　　虽学非住亦非求　　所学之学此为义</p>
<h3>　　佛母宝德藏般若伽陀幻化品第二十六</h3>
<p style="text-align: center">　　若发志心而随喜　　最上菩提不退行</p>
<p style="text-align: center">　　三千须弥重无量　　随喜善法重过彼</p>
<p style="text-align: center">　　众生为求解脱法　　一切随喜作福蕴</p>
<p style="text-align: center">　　作佛功德法回施　　当为世间尽诸苦</p>
<p style="text-align: center">　　菩萨不着诸法空　　了知无相无挂碍</p>
<p style="text-align: center">　　内心亦不求觉智　　是行最上波罗蜜</p>
<p style="text-align: center">　　如虚空界无障碍　　无所得故亦不有</p>
<p style="text-align: center">　　大智菩萨亦复然　　住寂静行如虚空</p>
<p style="text-align: center">　　如有幻师作幻人　　众人见幻而皆喜</p>
<p style="text-align: center">　　幻人虽现种种相　　名字身心俱不实</p>
<p style="text-align: center">　　行般若行亦复然　　为世间说证菩提</p>
<p style="text-align: center">　　乃至种种所作事　　如幻师现悉无著</p>
<p style="text-align: center">　　佛佛化现诸佛事　　所作皆无彼我相</p>
<p style="text-align: center">　　菩萨大智行亦然　　一切现行如幻化</p>
<p style="text-align: center">　　如木匠人心善巧　　一木造作种种相</p>
<p style="text-align: center">　　菩萨大智亦复然　　无著智行一切行</p>
<h3>　　佛母宝德藏般若伽陀妙义品第二十七</h3>
<p style="text-align: center">　　大智菩萨行如是　　<a>天人</a>合掌恭敬礼</p>
<p style="text-align: center">　　乃至十方佛刹中　　亦得功德鬘供养</p>
<p style="text-align: center">　　假使恒河沙佛刹　　所有众生皆作魔</p>
<p style="text-align: center">　　一一毛变无边相　　不能娆动于菩萨</p>
<p style="text-align: center">　　大智菩萨有四力　　而彼四魔不能动</p>
<p style="text-align: center">　　空行亦不舍众生　　菩萨慈悲处利乐</p>
<p style="text-align: center">　　佛母般若波罗蜜　　菩萨了知深信重</p>
<p style="text-align: center">　　内心真实而奉行　　应知是行一切智</p>
<p style="text-align: center">　　法界如实不可得　　由如虚空无处所</p>
<p style="text-align: center">　　如天宫殿应念生　　亦如飞禽思菓树</p>
<p style="text-align: center">　　大智菩萨如是行　　住彼寂静之功德</p>
<p style="text-align: center">　　法不可见亦无说　　菩提非得非不得</p>
<p style="text-align: center">　　所有声闻及缘觉　　修行寂静三摩地</p>
<p style="text-align: center">　　爱乐寂静得解脱　　唯佛超出于一切</p>
<p style="text-align: center">　　菩萨依禅到彼岸　　不住寂静行如空</p>
<p style="text-align: center">　　如禽飞翔不堕地　　如鱼水中行自在</p>
<p style="text-align: center">　　菩萨若为诸众生　　当求未曾有佛智</p>
<p style="text-align: center">　　施与最上第一法　　此名最上行行者</p>
<h3>　　佛母宝德藏般若伽陀散华品第二十八</h3>
<p style="text-align: center">　　如来说戒波罗蜜　　一切戒中为第一</p>
<p style="text-align: center">　　智者欲奉一切戒　　当学佛戒波罗蜜</p>
<p style="text-align: center">　　今此法藏诸佛母　　为最第一快乐所</p>
<p style="text-align: center">　　过现未来十方佛　　生此法界而无尽</p>
<p style="text-align: center">　　一切树林华菓等　　皆从大地而生长</p>
<p style="text-align: center">　　大地不厌亦不着　　不减不增复不倦</p>
<p style="text-align: center">　　佛及声闻缘觉等　　天及世间安隐法</p>
<p style="text-align: center">　　皆从般若之所生　　般若无增亦无减</p>
<p style="text-align: center">　　世间上中下众生　　一切皆从无明生</p>
<p style="text-align: center">　　因缘和合转苦身　　无明无增亦无减</p>
<p style="text-align: center">　　乃至方便诸法门　　皆从般若所生出</p>
<p style="text-align: center">　　彼方便法<a>随缘</a>转　　般若无增亦无减</p>
<p style="text-align: center">　　菩萨了知十二缘　　乃至般若无增减</p>
<p style="text-align: center">　　如日云中放光明　　破无明障证菩提</p>
<h3>　　佛母宝德藏般若伽陀聚集品第二十九</h3>
<p style="text-align: center">　　大菩萨修四禅定　　如所爱乐而无住</p>
<p style="text-align: center">　　或复不住于四禅　　当得最上之菩提</p>
<p style="text-align: center">　　得最般若住禅定　　四无色等三摩地</p>
<p style="text-align: center">　　为得最上大禅定　　而复不学诸漏尽</p>
<p style="text-align: center">　　此功德藏未曾有　　行三摩地而无相</p>
<p style="text-align: center">　　住彼不破于我见　　有心所思生欲界</p>
<p style="text-align: center">　　譬如南阎浮提人　　未生诸天生北洲</p>
<p style="text-align: center">　　见彼境界而求生　　作彼住已而复还</p>
<p style="text-align: center">　　菩萨所修之功德　　三摩地行而相应</p>
<p style="text-align: center">　　虽同凡夫住欲界　　由如莲华不着水</p>
<p style="text-align: center">　　菩萨度脱于众生　　圆满<a>净土</a>波罗蜜</p>
<p style="text-align: center">　　不求生于无<a>色界</a>　　而求菩提波罗蜜</p>
<p style="text-align: center">　　譬如天人获宝藏　　虽得不生爱乐心</p>
<p style="text-align: center">　　或言天人而起心　　欲收彼宝不可得</p>
<p style="text-align: center">　　大智菩萨不乐住　　四禅寂静三摩地</p>
<p style="text-align: center">　　出彼寂静三摩地　　而入欲界为世间</p>
<p style="text-align: center">　　若菩萨行三摩地　　不乐罗汉及缘觉</p>
<p style="text-align: center">　　乃至散乱凶恶心　　无知迷乱无功德</p>
<p style="text-align: center">　　色声香味触五欲　　及彼缘觉声闻等</p>
<p style="text-align: center">　　如是之法悉远离　　等引不离菩提心</p>
<p style="text-align: center">　　菩萨一向为众生　　修行精进波罗蜜</p>
<p style="text-align: center">　　由如奴仆事其主　　利于众生亦如是</p>
<p style="text-align: center">　　如仆事主心专注　　虽被嗔辱而无对</p>
<p style="text-align: center">　　凡所动止常在心　　唯恐彼主责其过</p>
<p style="text-align: center">　　菩萨为求佛菩提　　如奴事主利众生</p>
<p style="text-align: center">　　证得无上菩提已　　利生如火烧草木</p>
<p style="text-align: center">　　昼夜勤行利他行　　利已内心无我相</p>
<p style="text-align: center">　　如母爱子常卫护　　寒暑虽苦心无倦		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　佛母宝德藏般若伽陀常欢喜品第三十</h3>
<p style="text-align: center">　　菩萨爱乐为众生　　修治佛刹清净行</p>
<p style="text-align: center">　　恒行精进波罗蜜　　无如微尘心退倦</p>
<p style="text-align: center">　　大智菩萨俱胝劫　　久修苦行为菩提</p>
<p style="text-align: center">　　不离精进波罗蜜　　无<a>懈怠</a>心终得证</p>
<p style="text-align: center">　　从初发心为菩提　　乃至得获寂静证</p>
<p style="text-align: center">　　恒于昼夜行精进　　大智菩萨应如是</p>
<p style="text-align: center">　　有言能破于须弥　　方证无上菩提果</p>
<p style="text-align: center">　　闻已懈怠而退心　　是彼菩萨之过失</p>
<p style="text-align: center">　　大智菩萨闻是言　　谓须弥卢甚微小</p>
<p style="text-align: center">　　于一念间可破坏　　亦不住证佛菩提</p>
<p style="text-align: center">　　于身心语行精进　　度脱世间作大利</p>
<p style="text-align: center">　　或着我相起懈怠　　而不能证佛菩提</p>
<p style="text-align: center">　　无身心相无众生　　离诸相住不二法</p>
<p style="text-align: center">　　为求无上佛菩提　　是行精进波罗蜜</p>
<p style="text-align: center">　　大智菩萨行利乐　　令人闻言悉欢喜</p>
<p style="text-align: center">　　说法无说无听人　　名最上忍波罗蜜</p>
<p style="text-align: center">　　譬如宝满三千界　　施<a>佛缘</a>觉及罗汉</p>
<p style="text-align: center">　　不如知法忍功德　　百千万分不及一</p>
<p style="text-align: center">　　持忍菩萨得清净　　三十二相到彼岸</p>
<p style="text-align: center">　　一切众生悉爱乐　　闻法信受而调伏</p>
<p style="text-align: center">　　或有众生以栴檀　　涂菩萨身为供养</p>
<p style="text-align: center">　　或有持火遍烧然　　行平等心无嗔喜</p>
<p style="text-align: center">　　大智菩萨持是忍　　或为缘觉及声闻</p>
<p style="text-align: center">　　乃至世间诸众生　　悉皆回向佛菩提</p>
<p style="text-align: center">　　譬如世间贪五欲　　甘忍三涂无边苦</p>
<p style="text-align: center">　　菩萨为求佛菩提　　今何不勤持忍辱</p>
<p style="text-align: center">　　割截首足劓耳鼻　　禁缚捶拷诸楚毒</p>
<p style="text-align: center">　　如是苦恼悉能忍　　是住忍辱波罗蜜</p>
<h3>　　佛母宝德藏般若伽陀出法品第三十一</h3>
<p style="text-align: center">　　持戒当得高名称　　亦复证得三摩地</p>
<p style="text-align: center">　　持戒为利诸众生　　后当证于佛菩提</p>
<p style="text-align: center">　　心重缘觉及声闻　　及见<a>破戒</a>说他过</p>
<p style="text-align: center">　　虽实持戒为菩提　　是名持戒行五欲</p>
<p style="text-align: center">　　欲证菩提功德法　　持戒具足行利乐</p>
<p style="text-align: center">　　若行毁破于尸罗　　是则灭坏于菩提</p>
<p style="text-align: center">　　菩萨虽乐受五欲　　归命佛法及圣众</p>
<p style="text-align: center">　　念我当证一切智　　是住尸罗波罗蜜</p>
<p style="text-align: center">　　菩萨经历俱胝劫　　奉行十善无间断</p>
<p style="text-align: center">　　心乐缘觉及罗汉　　是犯波罗夷重罪</p>
<p style="text-align: center">　　持戒回向佛菩提　　而不作念求自益</p>
<p style="text-align: center">　　但念利他诸众生　　是则持戒波罗蜜</p>
<p style="text-align: center">　　菩萨若行诸佛道　　于众生离种种相</p>
<p style="text-align: center">　　不见破戒诸过患　　此为最上善持戒</p>
<p style="text-align: center">　　菩萨要离于诸相　　无我无人及寿者</p>
<p style="text-align: center">　　不着戒相及行相　　是则持戒之殊胜</p>
<p style="text-align: center">　　如是具足而持戒　　一切无碍无分别</p>
<p style="text-align: center">　　头目手足施无吝　　一切所爱皆无著</p>
<p style="text-align: center">　　了知法本空无我　　乃于此身无恋着</p>
<p style="text-align: center">　　况外财物而不舍　　及彼非处而嫉妒</p>
<p style="text-align: center">　　于内外施生我慢　　是菩萨病非为施</p>
<p style="text-align: center">　　或起嫉妒生鬼趣　　或得为人处贫贱</p>
<p style="text-align: center">　　知彼众生贫贱因　　菩萨发心恒布施</p>
<p style="text-align: center">　　施如四洲草木数　　如是广大亦无相</p>
<p style="text-align: center">　　大智菩萨行施已　　复念三有诸众生</p>
<p style="text-align: center">　　菩萨亦为彼众生　　悉皆回向于菩提</p>
<p style="text-align: center">　　如是行施无所著　　亦复不求于果报</p>
<p style="text-align: center">　　名大智者为一切　　施因虽少果无量</p>
<p style="text-align: center">　　乃至三有诸众生　　一切皆以尊重施</p>
<p style="text-align: center">　　如供养佛及菩萨　　缘觉声闻之功德</p>
<p style="text-align: center">　　大智菩萨以方便　　用彼施福行回向</p>
<p style="text-align: center">　　当令一切众生类　　皆悉证得无上觉</p>
<p style="text-align: center">　　如假琉璃宝大聚　　不及一真琉璃宝</p>
<p style="text-align: center">　　回施世间一切众　　不及回施无上觉</p>
<p style="text-align: center">　　菩萨行施于世间　　不作我慢无所爱</p>
<p style="text-align: center">　　修行而得大增长　　如月离障出云中</p>
<h3>　　佛母宝德藏般若伽陀善护品第三十二</h3>
<p style="text-align: center">　　菩萨布施济贫乏　　令得富盛度苦恼</p>
<p style="text-align: center">　　果报永灭饿鬼趣　　及得断除诸烦恼</p>
<p style="text-align: center">　　持戒远离畜生趣　　舍八非念得<a>正念</a></p>
<p style="text-align: center">　　忍辱当得最上色　　如金世间悉爱乐</p>
<p style="text-align: center">　　精进善法获无边　　所有功德不可尽</p>
<p style="text-align: center">　　修行禅定离五欲　　从等持得神通明</p>
<p style="text-align: center">　　智获无边佛法藏　　慧了诸法本来因</p>
<p style="text-align: center">　　佛知三界诸过咎　　为转法轮灭诸苦</p>
<p style="text-align: center">　　菩萨此法得圆满　　佛刹清净众生净</p>
<p style="text-align: center">　　受持佛种并法种　　圣众种及一切法</p>
<p style="text-align: center">　　医世间病最上师　　以智慧说菩提方</p>
<p style="text-align: center">　　宝德藏有种种药　　令众生服悉证道</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>