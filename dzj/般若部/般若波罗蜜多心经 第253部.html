<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，般若波罗蜜多心经 第253部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>般若波罗蜜多心经 第253部</center></div><div class='fo'><center>经文出处:来自无量光明网</center><br/><br>
<p style="text-align: center">&nbsp;<img alt="般若波罗蜜多心经 第253部" src="./images/般若波罗蜜多心经 第253部0.png" style="" title="般若波罗蜜多心经 第253部"  class="lazy" /></p>
<p><strong>　　罽宾国<a>三藏</a>般若共利言等译</strong></p>
<p>　　如是我闻。一时佛在王舍城耆阇崛山中。与大<a>比丘</a>众及<a>菩萨</a>众俱。时佛<a>世尊</a>即入三昧。名广大甚深。尔时众中有菩萨摩诃萨。名观<a>自在</a>。行深般若波罗蜜多时。照见<a>五蕴</a>皆空。离诸苦厄。即时<a>舍利弗</a>承佛威力。合掌恭敬白观自在菩萨摩诃萨言。善男子。若有欲学甚深般若波罗蜜多<a>行者</a>。云何<a>修行</a>。如是问已。</p>
<p>　　尔时观自在菩萨摩诃萨告具寿<a>舍利</a>弗言。<a>舍利子</a>。若善男子善女人行甚深般若波罗蜜多行时。应观五蕴性空。舍利子。色不异空空不异色。色即是空空即是色。受想行识亦复如是。舍利子。是诸法空相。不生不灭不垢不净不增不减。是故空中无色。无受想行识。无眼耳鼻舌身意。无色声香味触法。无眼界乃至无<a>意识</a>界。无无明亦无无明尽。乃至无老死亦无老死尽。无苦集灭道。无智亦无得。以无所得故。菩提萨埵依般若波罗蜜多故心无挂碍。无挂碍故无有恐怖。远离颠倒梦想。究竟<a>涅槃</a>。三世诸佛依般若波罗蜜多故。得阿耨多罗三藐三菩提。故知般若波罗蜜多是大神咒。是大明咒。是无上咒。是无等等咒。能除一切苦。真实不虚。故说<a>般若波罗蜜多咒</a>。即说咒曰</p>
<p><strong>　　【廿/（阿-可+辛）/木】谛　【廿/（阿-可+辛）/木】谛　波罗【廿/（阿-可+辛）/木】谛　波罗僧【廿/（阿-可+辛）/木】谛菩提娑（苏纥反）婆诃</strong></p>
<p>　　如是舍利弗。诸菩萨摩诃萨于甚深般若波罗蜜多行。应如是行。如是说已。即时世尊从广大甚深三摩地起。赞观自在菩萨摩诃萨言。善哉善哉。善男子。如是如是。如汝所说。甚深般若波罗蜜多行。应如是行。如是行时一切如来皆悉<a>随喜</a>。尔时世尊说是语已。具寿舍利弗大喜充遍。观自在菩萨摩诃萨亦大<a>欢喜</a>。时彼众会<a>天人</a>阿修罗乾闼婆等。闻佛所说皆大欢喜。信受奉行。</p>
				</div></div><hr><script charset='utf-8' src='../../js/footer.js'></script></body></html>