<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说圣佛母般若波罗蜜多经 第257部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说圣佛母般若波罗蜜多经 第257部</center></div><div class='fo'><center>经文出处:来自无量光明网</center><br/><br>
<p style="text-align: center"><strong><img alt="佛说圣佛母般若波罗蜜多经 第257部" src="./images/佛说圣佛母般若波罗蜜多经 第257部0.png" style="" title="佛说圣佛母般若波罗蜜多经 第257部"  class="lazy" /></strong></p>
<p><strong>　　西天译经<a>三藏</a>朝奉大夫试光禄卿传法大师赐紫臣施护奉诏译</strong></p>
<p>　　如是我闻。一时<a>世尊</a>。在王舍城鹫峰山中。与大苾刍众千二百五十人俱。并诸<a>菩萨</a>摩诃萨众。而共围绕。</p>
<p>　　尔时世尊。即入甚深光明宣说<a>正法</a>三摩地。时观<a>自在</a>菩萨摩诃萨在佛会中。而此菩萨摩诃萨。已能<a>修行</a>甚深般若波罗蜜多。观见<a>五蕴</a>自性皆空。</p>
<p>　　尔时尊者<a>舍利子</a>。承佛威神。前白观自在菩萨摩诃萨言。若善男子善女人。于此甚深般若波罗蜜多法门。乐欲修学者。当云何学。</p>
<p>　　时观自在菩萨摩诃萨。告尊者<a>舍利</a>子言。汝今谛听为汝宣说。若善男子善女人。乐欲修学此甚深般若波罗蜜多法门者。当观五蕴自性皆空。何名五蕴自性空耶。所谓即色是空即空是色。色无异于空。空无异于色。受想行识亦复如是。舍利子。此一切法如是空相。无所生。无所灭。无垢染。无清净。无增长。无损减。舍利子。是故空中无色。无受想行识。无眼耳鼻舌身意。无色声香味触法。无眼界。无眼识界。乃至无意界。无<a>意识</a>界。无无明。无无明尽。乃至无老死。亦无老死尽。无苦集灭道。无智。无所得。亦无无得。舍利子。由是无得故。菩萨摩诃萨。依般若波罗蜜多相应行故。心无所著。亦无挂碍。以无著无碍故。无有恐怖。远离一切颠倒<a>妄想</a>。究竟圆寂。所有三世诸佛。依此般若波罗蜜多故。得阿耨多罗三藐三菩提。是故应知。般若波罗蜜多。是广大明。是无上明。是无等等明。而能息除一切苦恼。是即真实无虚妄法。诸修学者。当如是学。我今宣说般若波罗蜜多大明曰</p>
<p><span style="color: #8b4513">　　怛【宁*也】（切身）他（引一句）唵（引）誐帝（引）誐帝（引引二）播（引）啰誐帝（引三）播（引）啰僧誐帝（引四）冒提莎（引）贺（引五）</span></p>
<p>　　舍利子。诸菩萨摩诃萨。若能诵是般若波罗蜜多明句。是即修学甚深般若波罗蜜多尔时世尊。从三摩地安详而起。赞观自在菩萨摩诃萨言。善哉善哉。善男子。如汝所说。如是如是。般若波罗蜜多。当如是学。是即真实最上究竟。一切如来亦皆<a>随喜</a>。</p>
<p>　　佛说此经已。观自在菩萨摩诃萨。并诸苾刍。乃至<a>世间</a><a>天人</a>阿修罗乾闼婆等。一切大众。闻佛所说皆大<a>欢喜</a>。信受奉行。</p>
				</div></div><hr><script charset='utf-8' src='../../js/footer.js'></script></body></html>