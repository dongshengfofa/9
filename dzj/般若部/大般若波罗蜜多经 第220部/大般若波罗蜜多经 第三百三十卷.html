<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般若波罗蜜多经 第三百三十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般若波罗蜜多经 第三百三十卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般若波罗蜜多经 第三百三十卷</strong></p>
<p style="text-align: left">
	　　<a>三藏</a>法师玄奘奉　诏译</p>
<p style="text-align: left">
	　　初分巧方便品第五十之三</p>
<p style="text-align: left">
	　　佛言。善现。如是如是。不可说义无增无减。布施波罗蜜多亦无增无减。净戒安忍精进静虑般若波罗蜜多亦无增无减。四念住亦无增无减。四正断四神足五根五力七等觉支八圣道支亦无增无减。四静虑亦无增无减。四无量四无色定亦无增无减。八<a>解脱</a>亦无增无减。八胜处九次第定十遍处亦无增无减。空解脱门亦无增无减。无相无愿解脱门亦无增无减。极喜地亦无增无减。离垢地发光地焰慧地极难胜地现前地远行地不动地善慧地法云地亦无增无减。五眼亦无增无减。六<a>神通</a>亦无增无减。三摩地门亦无增无减。陀罗尼门亦无增无减。佛十力亦无增无减。四无所畏四无碍解大慈大悲大喜大舍十八佛不共法亦无增无减。无忘失法亦无增无减。恒住舍性亦无增无减。一切智亦无增无减。道相智一切相智亦无增无减善现。诸<a>菩萨</a>摩诃萨<a>修行</a>般若波罗蜜多。安住般若波罗蜜多方便善巧。不作是念我于般若波罗蜜多若增若减。不作是念我于静虑精进安忍净戒布施波罗蜜多若增若减。但作是念。唯有名想。谓为般若波罗蜜多。但作是念。唯有名想。谓为静虑精进安忍净戒布施波罗蜜多。善现。是菩萨摩诃萨修行布施波罗蜜多时。持此布施俱行作意。及依此起心及善根。与诸有情平等共有。回向无上正等菩提。如佛无上正等菩提微妙甚深而起回向。善现。是菩萨摩诃萨修行净戒波罗蜜多时。持此净戒俱行作意。及依此起心及善根。与诸有情平等共有。回向无上正等菩提。如佛无上正等菩提微妙甚深而起回向。善现。是菩萨摩诃萨修行安忍波罗蜜多时。持此安忍俱行作意。及依此起心及善根。与诸有情平等共有。回向无上正等菩提。如佛无上正等菩提微妙甚深而起回向。善现。是菩萨摩诃萨修行精进波罗蜜多时。持此精进俱行作意。及依此起心及善根。与诸有情平等共有。回向无上正等菩提。如佛无上正等菩提微妙甚深而起回向。善现。是菩萨摩诃萨修行静虑波罗蜜多时。持此静虑俱行作意。及依此起心及善根。与诸有情平等共有。回向无上正等菩提。如佛无上正等菩提微妙甚深而起回向。善现。是菩萨摩诃萨修行般若波罗蜜多时。持此般若俱行作意。及依此起心及善根。与诸有情平等共有。回向无上正等菩提。如佛无上正等菩提微妙甚深而起回向。由此回向巧方便力。证得无上正等菩提</p>
<p style="text-align: left">
	　　尔时具寿善现白佛言。<a>世尊</a>。何谓无上正等菩提。佛言。善现。诸法真如是谓无上正等菩提。具寿善现复言。世尊。何谓诸法真如。而说诸法真如是谓无上正等菩提。佛言。善现。诸色真如是谓无上正等菩提。受想行识真如是谓无上正等菩提。善现。眼处真如是谓无上正等菩提。耳鼻舌身意处真如是谓无上正等菩提。善现。色处真如是谓无上正等菩提。声香味触法处真如是谓无上正等菩提。善现。眼界真如是谓无上正等菩提。耳鼻舌身意界真如是谓无上正等菩提。善现。<a>色界</a>真如是谓无上正等菩提。声香味触法界真如是谓无上正等菩提。善现。眼识界真如是谓无上正等菩提。耳鼻舌身<a>意识</a>界真如是谓无上正等菩提。善现。眼触真如是谓无上正等菩提。耳鼻舌身意触真如是谓无上正等菩提。善现。眼触为缘所生诸受真如是谓无上正等菩提。耳鼻舌身意触为缘所生诸受真如是谓无上正等菩提。善现。地界真如是谓无上正等菩提。水火风空识界真如是谓无上正等菩提。善现。因缘性真如是谓无上正等菩提。等无间缘所缘缘增上缘性真如是谓无上正等菩提。善现。无明真如是谓无上正等菩提。行识名色六处触受爱取有生老死真如是谓无上正等菩提。善现。布施波罗蜜多真如是谓无上正等菩提。净戒安忍精进静虑般若波罗蜜多真如是谓无上正等菩提。善现。内空真如是谓无上正等菩提。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空真如是谓无上正等菩提。善现。真如真如是谓无上正等菩提。法界法性不虚妄性不变异性平等性离生性法定法住实际<a>虚空</a>界不思议界真如是谓无上正等菩提。善现。四念住真如是谓无上正等菩提。四正断四神足五根五力七等觉支八圣道支真如是谓无上正等菩提。善现。苦圣谛真如是谓无上正等菩提。集灭道圣谛真如是谓无上正等菩提。善现。四静虑真如是谓无上正等菩提。四无量四无色定真如是谓无上正等菩提。善现。八解脱真如是谓无上正等菩提。八胜处九次第定十遍处真如是谓无上正等菩提。善现。空解脱门真如是谓无上正等菩提。无相无愿解脱门真如是谓无上正等菩提。善现。极喜地真如是谓无上正等菩提。离垢地发光地焰慧地极难胜地现前地远行地不动地善慧地法云地真如是谓无上正等菩提</p>
<p style="text-align: left">
	　　善现。五眼真如是谓无上正等菩提。六神通真如是谓无上正等菩提。善现。三摩地门真如是谓无上正等菩提。陀罗尼门真如是谓无上正等菩提。善现。佛十力真如是谓无上正等菩提。四无所畏四无碍解大慈大悲大喜大舍十八佛不共法真如是谓无上正等菩提。善现。无忘失法真如是谓无上正等菩提。恒住舍性真如是谓无上正等菩提。善现。预流果真如是谓无上正等菩提。一来不还阿<a>罗汉果</a>真如是谓无上正等菩提。善现。独觉菩提真如是谓无上正等菩提。善现。一切智真如是谓无上正等菩提。道相智一切相智真如是谓无上正等菩提。善现。<a>生死</a>真如是谓无上正等菩提。<a>涅槃</a>真如是谓无上正等菩提。善现。诸法真如无增无减故。诸佛无上正等菩提亦无增无减</p>
<p style="text-align: left">
	　　善现。诸菩萨摩诃萨不离般若波罗蜜多。常乐安住诸法真如。都不见法有增有减。由此因缘不可说义无增无减。布施波罗蜜多亦无增无减。净戒安忍精进静虑般若波罗蜜多亦无增无减。四念住亦无增无减。四正断四神足五根五力七等觉支八圣道支亦无增无减。四静虑亦无增无减。四无量四无色定亦无增无减。八解脱亦无增无减。八胜处九次第定十遍处亦无增无减。空解脱门亦无增无减。无相无愿解脱门亦无增无减。极喜地亦无增无减。离垢地发光地焰慧地极难胜地现前地远行地不动地善慧地法云地亦无增无减。五眼亦无增无减。六神通亦无增无减。三摩地门亦无增无减。陀罗尼门亦无增无减。佛十力亦无增无减。四无所畏四无碍解大慈大悲大喜大舍十八佛不共法亦无增无减。无忘失法亦无增无减。恒住舍性亦无增无减。一切智亦无增无减。道相智一切相智亦无增无减。善现。诸菩萨摩诃萨依止无增无减方便。修行般若波罗蜜多。由此为门集诸功德。便证无上正等菩提</p>
<p style="text-align: left">
	　　尔时具寿善现白佛言。世尊。若菩萨摩诃萨依止无增无减方便。修行般若波罗蜜多。由此为门集一切功德。便证无上正等菩提者。是菩萨摩诃萨为用初心证得无上正等菩提。为用后心证得无上正等菩提。世尊。是菩萨摩诃萨若用初心证得无上正等菩提。初心起时后心未起无和合义。若用后心证得无上正等菩提。后心起时前心已灭无和合义。如是前后心心所法。进退推征无和合义。云何可得积集善根。若诸善根不可积集。如何菩萨能证无上正等菩提。佛言。善现。吾当为汝略说一喻。令有智者于所说义易可得解。善现。于意云何。如然灯时。为初焰能焦炷。为后焰能焦炷。世尊。如我意解。非初焰能焦炷。亦不离初焰能焦炷。非后焰能焦炷。亦不离后焰能焦炷。善现。于意云何。炷为焦不。世尊。<a>世间</a>现见其炷实焦。佛言。善现。诸菩萨摩诃萨亦复如是。非用初心证得无上正等菩提。亦不离初心证得无上正等菩提。非用后心证得无上正等菩提。亦不离后心证得无上正等菩提。而诸菩萨摩诃萨证得无上正等菩提</p>
<p style="text-align: left">
	　　复次善现。诸菩萨摩诃萨。从初发心修行般若波罗蜜多。<a>圆满</a>十地证得无上正等菩提。时具寿善现白佛言。世尊。诸菩萨摩诃萨修学何等十地。圆满证得无上正等菩提。佛言。善现。诸菩萨摩诃萨修行极喜地乃至法云地。令其圆满证得无上正等菩提。亦学净观地种性地第八地见地薄地离欲地已办地独觉地菩萨地如来地。令其圆满证得无上正等菩提。善现。诸菩萨摩诃萨。于此十地精勤修学得圆满时。非用初心证得无上正等菩提。亦不离初心证得无上正等菩提。非用后心证得无上正等菩提。亦不离后心证得无上正等菩提。而诸菩萨摩诃萨证得无上正等菩提。具寿善现白佛言。世尊。如是缘起甚深甚妙。谓诸菩萨摩诃萨。非用初心证得无上正等菩提。非离初心证得无上正等菩提。非用后心证得无上正等菩提。非离后心证得无上正等菩提。而诸菩萨摩诃萨证得无上正等菩提</p>
<p style="text-align: left">
	　　佛告善现。于意云何。若心已灭可更生不。善现答言。不也世尊。不也善逝。佛告善现。于意云何。若心已生有灭法不。善现答言。如是世尊。如是善逝。佛告善现。于意云何。有灭法心非当灭不。善现答言。不也世尊。不也善逝。佛告善现。于意云何。心住为如心真如不。善现答言。如是世尊。如是善逝。佛告善现。于意云何。心如真如住为如实际不。善现答言。不也世尊。不也善逝。佛告善现。于意云何。真如实际为甚深不。善现答言。如是世尊。如是善逝。佛告善现。于意云何。即真如是心不。善现答言。不也世尊。不也善逝。佛告善现。于意云何。离真如有心不。善现答言。不也世尊。不也善逝。佛告善现。于意云何。即心是真如不。善现答言。不也世尊。不也善逝。佛告善现。于意云何。离心有真如不。善现答言。不也世尊。不也善逝。佛告善现。于意云何。真如见真如不。善现答言。不也世尊。不也善逝。佛告善现。于意云何。若菩萨摩诃萨能如是行。是行深般若波罗蜜多不。善现答言。若菩萨摩诃萨能如是行。是行深般若波罗蜜多。佛告善现。于意云何。若菩萨摩诃萨。能如是行为行何处。善现答言。若菩萨摩诃萨。能如是行都无行处。所以者何。世尊。若菩萨摩诃萨行深般若波罗蜜多。<a>无心</a><a>现行</a>。无现行处。何以故。世尊。住真如中都无现行现行处故。佛告善现。于意云何。若菩萨摩诃萨行深般若波罗蜜多时。为行在何处。善现答言。若菩萨摩诃萨行深般若波罗蜜多时。行在胜义谛。此中现行及现行处俱无所有。能取所取不可得故。佛告善现。于意云何。若菩萨摩诃萨行深般若波罗蜜多时。行胜义谛中虽不取相而行相不。善现答言。不也世尊。不也善逝。佛告善现。于意云何。是菩萨摩诃萨行深般若波罗蜜多时。行胜义谛中为坏相不。善现答言。不也世尊。不也善逝。佛告善现。于意云何。是菩萨摩诃萨行深般若波罗蜜多时。行胜义谛中坏相想不。善现答言。不也世尊。不也善逝。佛言。善现。是菩萨摩诃萨行深般若波罗蜜多时。云何不坏相亦不坏相想。善现答言。是菩萨摩诃萨行深般若波罗蜜多时。不作是念我当坏相及坏相想。亦不作是念我当坏无相及坏无相想。于一切种无分别故。世尊。是菩萨摩诃萨行深般若波罗蜜多。虽能如是离诸分别。而佛十力四无所畏四无碍解大慈大悲大喜大舍十八佛不共法等。无量胜功德未圆满故。未证无上正等菩提</p>
<p style="text-align: left">
	　　世尊。是菩萨摩诃萨成就微妙善巧方便。由此善巧方便力故。于一切法不取不坏。何以故。世尊。是菩萨摩诃萨知一切法自相空故。世尊。是菩萨摩诃萨住一切法自相空中。为度诸有情入三三摩地。大悲愿力所牵逼故。用此三定成熟有情。佛言。善现。如是如是如汝所说。时具寿善现白佛言。世尊。是菩萨摩诃萨云何入此三三摩地成熟有情。佛言。善现。是菩萨摩诃萨安住空三摩地。见诸有情多执我者。以方便力教令安住空三摩地。善现。是菩萨摩诃萨安住无相三摩地。见诸有情多行相者。以方便力教令安住无相三摩地。善现。是菩萨摩诃萨安住无愿三摩地。见诸有情多愿乐者。以方便力教令安住无愿三摩地。善现。是菩萨摩诃萨行深般若波罗蜜多。如是入此三三摩地成熟有情◎</p>
<p style="text-align: left">
	　　◎尔时具寿<a>舍利子</a>问具寿善现言。善现。若菩萨摩诃萨梦中入此三三摩地。于深般若波罗蜜多有增益不。善现答言。<a>舍利</a>子。若菩萨摩诃萨昼时入此三三摩地。于深般若波罗蜜多有增益者。彼梦中入亦有增益。何以故。舍利子。昼与梦中无差别故。舍利子。若菩萨摩诃萨昼行般若波罗蜜多。既名修习甚深般若波罗蜜多。是菩萨摩诃萨梦行般若波罗蜜多。亦名修习甚深般若波罗蜜多三三摩地。于深般若波罗蜜多能为增益亦应如是。时舍利子问善现言。诸菩萨摩诃萨梦中作业。为有增益或损减不。佛说有为虚妄不实如梦所作。云何彼业能有增减。所以者何。非于梦中所作诸业能有增益或能损减。要至觉时忆想分别梦中所作乃有增减。善现答言。诸有昼日断他命已。于夜梦中忆想分别深自庆快。或复有人梦断他命。谓在觉位生大<a>欢喜</a>。如是二业于意云何。舍利子言。无所缘事若思若业俱不得生。要有所缘思业方起。梦中思业缘何而生。善现答言。如是如是。若梦若觉无所缘事思业不生。要有所缘思业方起。何以故。舍利子。若梦若觉要于见闻觉知法中有觉慧转。由斯起染或复起净。若无见闻觉知诸法。无觉慧转亦无染净。由此故知若梦若觉有所缘事思业方起。无所缘事思业不生。时舍利子问善现言。佛说思业皆离自性。云何可言有所缘起。善现答言。虽诸思业及所缘事自性皆空。而由自心取相分别。故说思业有所缘生。若无所缘思业不起</p>
<p style="text-align: left">
	　　尔时具寿舍利子复问具寿善现言。若菩萨摩诃萨。梦中修行布施净戒安忍精进静虑般若。持此善根与诸有情平等共有回向无上正等菩提。是菩萨摩诃萨。为实回向大菩提不。时具寿善现语舍利子言。慈氏菩萨摩诃萨。久已受得不退转记。唯隔一生定当作佛。善能酬答一切难问。现在此会宜请问之。补处慈尊定应为答。时舍利子如善现言。恭敬请问慈氏菩萨。时慈氏菩萨语舍利子言。谓何等名慈氏能答。为色耶。为受想行识耶。为色空耶。为受想行识空耶。且色不能答。受想行识亦不能答。色空不能答。受想行识空亦不能答。何以故。舍利子。我都不见。有法能答。有法所答。答处答时。及由此答。亦皆不见。我都不见。有法能记。有法所记。记处记时。及由此记。亦皆不见。以一切法本性皆空都无所有无二无别毕竟推征不可得故。时舍利子复问慈氏菩萨摩诃萨言。仁者所<a>说法</a>为如所证不。慈氏菩萨摩诃萨言。我所说法非如所证。何以故。舍利子。我所证法不可说故。时舍利子作是念言。慈氏菩萨智慧深广修一切种布施净戒安忍精进静虑般若波罗蜜多。久已圆满。以无所得而为方便。于所问事能如是答。尔时佛告舍利子言。舍利子。于意云何。汝由是法得阿<a>罗汉</a>果。为见此法是可说不。舍利子言。不也世尊。不也善逝。佛言。舍利子。诸菩萨摩诃萨行深般若波罗蜜多。所证诸法亦复如是。舍利子。是菩萨摩诃萨不作是念。我由此法当得受记。我由此法现得受记。我由此法已得受记。不作是念我由此法当证无上正等菩提。舍利子。是菩萨摩诃萨行深般若波罗蜜多不生犹豫。我于无上正等菩提为得不得。但作是念我于无上正等菩提定当证得。舍利子。是菩萨摩诃萨行深般若波罗蜜多。闻甚深法其心不惊不怖不畏。于得无上正等菩提亦不怖畏。决定自知我当证得所求无上正等菩提</p>
<p style="text-align: left">
	　　初分愿行品第五十一之一</p>
<p style="text-align: left">
	　　尔时佛告具寿善现言。善现。有菩萨摩诃萨修行布施波罗蜜多。见诸有情饥渴所逼衣服弊坏卧具乏少。善现。是菩萨摩诃萨见此事已作是思惟。我当云何救济如是诸有情类。令离悭贪无所乏少。既思惟已作是愿言。我当精勤不顾身命修行布施波罗蜜多。成熟有情严净佛土。令速圆满疾证无上正等菩提。我佛土中得无如是资具乏少诸有情类。如四大王众天三十三天夜摩天睹史多天乐变化天他化<a>自在</a>天受用种种上妙乐具。我佛土中众生亦尔。受用种种上妙乐具。善现。是菩萨摩诃萨由此布施波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨修行净戒波罗蜜多。见诸有情烦恼炽盛更相杀害。行不与取。作欲邪行。造虚诳词。现粗恶说。发离间辩。设杂秽言。发起种种贪恚邪见。由此因缘短寿多病。颜容憔悴无有威德。资财乏鲜生下贱家。体陋形残身仪臭秽。诸有所说人不信受。言词粗矿亲友乖离。凡所陈说咸皆鄙俚悭贪嫉妒恶见炽然。诽谤<a>正法</a>毁辱贤圣。善现。是菩萨摩诃萨见此事已作是思惟。我当云何救济如是诸有情类。令其远离诸恶业果。既思惟已作是愿言。我当精勤不顾身命修行净戒波罗蜜多成熟有情严净佛土。令速圆满疾证无上正等菩提。我佛土中得无如是众恶业果诸有情类。一切有情皆行十善受长寿等胜妙果报。善现。是菩萨摩诃萨。由此净戒波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨修行安忍波罗蜜多。见诸有情更相忿恚毁骂陵辱。刀杖瓦石拳杵块等互相残害。乃至断命恶心不舍。善现。是菩萨摩诃萨见此事已作是思惟。我当云何救济如是诸有情类令其远离如是诸恶。既思惟已作是愿言。我当精勤不顾身命修行安忍波罗蜜多。成熟有情严净佛土。令速圆满疾证无上正等菩提。我佛土中得无如是烦恼恶业诸有情类。一切有情展转相视。如父如母如兄如弟如姊如妹如男如女如友如亲。慈心相向互为<a>饶益</a>。善现。是菩萨摩诃萨由此安忍波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨修行精进波罗蜜多。见诸有情<a>懈怠</a>懒惰。不勤精进弃舍三乘。亦不能修人天善业。善现。是菩萨摩诃萨见此事已作是思惟。我当云何救济如是诸有情类。令其远离懒惰懈怠。既思惟已作是愿言。我当精勤不顾身命修行精进波罗蜜多。成熟有情严净佛土。令速圆满疾证无上正等菩提。我佛土中得无如是懒惰懈怠诸有情类。一切有情精进勇猛。勤修善趣及三乘因。生<a>天人</a>中速证解脱。善现。是菩萨摩诃萨由此精进波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨修行静虑波罗蜜多。见诸有情贪欲嗔恚惛沉睡眠掉举恶作疑盖所覆失念放逸。于四静虑及四无量四无色定尚不能修。况能修得出世间定。善现。是菩萨摩诃萨见此事已作是思惟。我当云何救济如是诸有情类。令其远离诸盖散动。既思惟已作是愿言。我当精勤不顾身命修行静虑波罗蜜多。成熟有情严净佛土。令速圆满疾证无上正等菩提。我佛土中得无如是具盖散动诸有情类。一切有情自在游戏静虑无量无色定等。善现。是菩萨摩诃萨由此静虑波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨修行般若波罗蜜多。见诸有情愚痴恶慧。于世出世<a>正见</a>俱失。拨无<a>善恶</a>业及业果。执断执常执一执异俱不俱等种种邪法。善现。是菩萨摩诃萨见此事已作是思惟。我当云何救济如是诸有情类。令其远离恶见邪执既思惟已作是愿言。我当精勤不顾身命修行般若波罗蜜多。成熟有情严净佛土。令速圆满疾证无上正等菩提。我佛土中得无如是恶慧邪执诸有情类。一切有情成就正见。种种妙慧具足三明善现。是菩萨摩诃萨由此般若波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨具修六种波罗蜜多。见诸有情三聚差别。一邪定聚。二正定聚。三不定聚。善现。是菩萨摩诃萨见此事已作是思惟。我当云何方便拔济诸有情类。令离邪定及不定聚。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无邪定及不定聚诸有情类。亦无如是。二聚名声。一切有情皆正定聚。善现。是菩萨摩诃萨由此六种波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨具修六种波罗蜜多。见诸有情堕三恶趣。一者<a>地狱</a>。二者傍生。三者鬼界。善现。是菩萨摩诃萨见此事已作是思惟。我当云何拔济如是诸有情类。令其永离三恶趣苦。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无地狱傍生鬼界。亦无如是三恶趣名。一切有情皆善趣摄。善现。是菩萨摩诃萨由此六种波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨具修六种波罗蜜多。见诸有情由恶业障所居大地高下不平。堆阜沟坑秽草株杌。毒刺荆棘不净充满。善现。是菩萨摩诃萨见此事已作是思惟。我当云何拔济如是诸有情类。令其永灭诸恶业障。所居之处地平如掌。无诸秽草株杌等事。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是诸杂秽业。所感大地有情居处其地平坦。园林池沼诸妙香华。间杂庄严甚可爱乐。善现。是菩萨摩诃萨由此六种波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨具修六种波罗蜜多。见诸有情薄福德故所居大地无诸珍宝。唯有种种土石瓦砾。善现。是菩萨摩诃萨见此事已作是思惟。我当云何拔济如是多罪少福诸有情类。令所居处丰饶珍宝。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是多罪少福诸有情类。金沙布地处处皆有吠琉璃等众妙珍奇。有情受用而无染着。善现。是菩萨摩诃萨由此六种波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨具修六种波罗蜜多。见诸有情凡所摄受多生恋着起诸恶事。善现。是菩萨摩诃萨见此事已作是思惟。我当云何拔济如是恶所摄受诸有情类。令其永离恋着恶业。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是恶所摄受诸有情类。一切有情于色等境都无摄受不生恋着。善现。是菩萨摩诃萨由此六种波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨具修六种波罗蜜多。见诸有情有四色类贵贱差别。一刹帝利。二<a>婆罗门</a>。三者吠舍。四戍达罗。善现。是菩萨摩诃萨见此事已作是思惟。我当云何方便拔济诸有情类。令无如是四种色类贵贱差别。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是四种色类贵贱差别。一切有情同一色类。皆悉尊贵人趣所摄。善现。是菩萨摩诃萨由此六种波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨具修六种波罗蜜多。见诸有情有下中上家族差别。善现。是菩萨摩诃萨见此事已作是思惟。我当云何方便拔济诸有情类。令无如是下中上品家族差别。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是下中上品家族差别。一切有情皆同上品。善现。是菩萨摩诃萨由此六种波罗蜜多速得圆满邻近无上正等菩提</p>
<p style="text-align: left">
	　　复次善现。有菩萨摩诃萨具修六种波罗蜜多。见诸有情端正丑陋形色差别。善现。是菩萨摩诃萨见此事已作是思惟。我当云何方便拔济诸有情类。令无如是形色差别。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是形色差别诸有情类。一切有情皆真金色。端严殊妙众所乐见。成就第一圆满净色。善现。是菩萨摩诃萨由此六种波罗蜜多速得圆满邻近无上正等菩提</p>
				</div></div><hr><script charset='utf-8' src='../../js/footer.js'></script></body></html>