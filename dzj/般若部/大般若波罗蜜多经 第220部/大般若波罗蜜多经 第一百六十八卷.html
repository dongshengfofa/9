<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般若波罗蜜多经 第一百六十八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般若波罗蜜多经 第一百六十八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般若波罗蜜多经 第一百六十八卷</strong></p>
<p style="text-align: left">
	　　<a>三藏</a>法师玄奘奉　诏译</p>
<p style="text-align: left">
	　　初分校量功德品第三十之六十六</p>
<p style="text-align: left">
	　　复次憍尸迦。置赡部洲东胜身洲西牛货洲诸有情类。若善男子善女人等。教赡部洲东胜身洲西牛货洲北俱卢洲诸有情类。皆趣无上正等菩提。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。教一有情令于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。复次憍尸迦。置四大洲诸有情类。若善男子善女人等。教小千界诸有情类。皆趣无上正等菩提。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。教一有情令于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。复次憍尸迦。置小千界诸有情类。若善男子善女人等。教中千界诸有情类。皆趣无上正等菩提。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。教一有情令于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。复次憍尸迦。置中千界诸有情类。若善男子善女人等。<a>教化</a>三千<a>大千世界</a>诸有情类。皆趣无上正等菩提。复以般若波罗蜜多无量法门巧妙文义为其广说。宣示开演。显了解释。分别义趣令其易解。有善男子善女人等。教一有情令于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。复次憍尸迦。置此三千大千世界诸有情类。若善男子善女人等。教化十方各如殑伽沙等世界诸有情类。皆趣无上正等菩提。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。教一有情令于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。复次憍尸迦。置此十方各如殑伽沙等世界诸有情类。若善男子善女人等。教化十方一切世界诸有情类。皆趣无上正等菩提。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。教一有情令于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前</p>
<p style="text-align: left">
	　　复次憍尸迦。若善男子善女人等。教赡部洲诸有情类。皆于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。于中劝一速趣无上正等菩提。令说三乘救度一切。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。何以故。憍尸迦。住不退转地<a>菩萨</a>摩诃萨。不甚假藉所<a>说法</a>故。于无上觉定趣向故。于大菩提不退转故。速趣大菩提菩萨摩诃萨。要甚假藉所说法故。于无上觉求速趣故。观<a>生死</a>苦一切有情运大悲心极痛切故。复次憍尸迦。置赡部洲诸有情类。若善男子善女人等。教赡部洲东胜身洲诸有情类。皆于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。于中劝一速趣无上正等菩提。令说三乘救度一切。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。何以故。憍尸迦。住不退转地菩萨摩诃萨。不甚假藉所说法故。于无上觉定趣向故。于大菩提不退转故。速趣大菩提菩萨摩诃萨。要甚假藉所说法故。于无上觉求速趣故。观生死苦一切有情运大悲心极痛切故。复次憍尸迦。置赡部洲东胜身洲诸有情类。若善男子善女人等。教赡部洲东胜身洲西牛货洲诸有情类。皆于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。于中劝一速趣无上正等菩提。令说三乘救度一切。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。何以故。憍尸迦。住不退转地菩萨摩诃萨。不甚假藉所说法故。于无上觉定趣向故。于大菩提不退转故。速趣大菩提菩萨摩诃萨。要甚假藉所说法故。于无上觉求速趣故。观生死苦一切有情运大悲心极痛切故。复次憍尸迦。置赡部洲东胜身洲西牛货洲诸有情类。若善男子善女人等。教赡部洲东胜身洲西牛货洲北俱卢洲诸有情类。皆于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。于中劝一速趣无上正等菩提。令说三乘救度一切。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。何以故。憍尸迦。住不退转地菩萨摩诃萨。不甚假藉所说法故。于无上觉定趣向故。于大菩提不退转故。速趣大菩提菩萨摩诃萨。要甚假藉所说法故。于无上觉求速趣故。观生死苦一切有情运大悲心极痛切故。复次憍尸迦。置四大洲诸有情类。若善男子善女人等。教小千界诸有情类。皆于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。于中劝一速趣无上正等菩提。令说三乘救度一切。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。何以故。憍尸迦。住不退转地菩萨摩诃萨。不甚假藉所说法故。于无上觉定趣向故。于大菩提不退转故。速趣大菩提菩萨摩诃萨。要甚假藉所说法故。于无上觉求速趣故。观生死苦一切有情运大悲心极痛切故。复次憍尸迦。置小千界诸有情类。若善男子善女人等。教中千界诸有情类。皆于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。于中劝一速趣无上正等菩提。令说三乘救度一切。复以般若波罗蜜多无量法门巧妙文义为其广说。宣示开演显了解释。分别义趣令其易解。憍尸迦。后善男子善女人等所获功德甚多于前。何以故。憍尸迦。住不退转地菩萨摩诃萨。不甚假藉所说法故。于无上觉定趣向故。于大菩提不退转故。速趣大菩提菩萨摩诃萨。要甚假藉所说法故。于无上觉求速趣故。观生死苦一切有情。运大悲心极痛切故。复次憍尸迦。置中千界诸有情类。若善男子善女人等。教化三千大千世界诸有情类。皆于无上正等菩提得不退转。复以般若波罗蜜多无量法门巧妙文义为其广说。宣示开演显了解释。分别义趣令其易解。有善男子善女人等。于中劝一速趣无上正等菩提。令说三乘救度一切。复以般若波罗蜜多无量法门巧妙文义为其广说宣示开演。显了解释分别义趣。令其易解。憍尸迦。后善男子善女人等。所获功德甚多于前。何以故。憍尸迦。住不退转地菩萨摩诃萨。不甚假藉所说法故。于无上觉定趣向故。于大菩提不退转故。速趣大菩提。菩萨摩诃萨。要甚假藉所说法故。于无上觉求速趣故。观生死苦一切有情。运大悲心极痛切故。复次憍尸迦。置此三千大千世界诸有情类。若善男子善女人等。教化十方各如殑伽沙等世界诸有情类。皆于无上正等菩提得不退转。复以般若波罗蜜多无量法门巧妙文义。为其广说宣示开演。显了解释分别义趣。令其易解。有善男子善女人等。于中劝一速趣无上正等菩提。令说三乘救度一切。复以般若波罗蜜多无量法门巧妙文义。为其广说宣示开演。显了解释分别义趣。令其易解。憍尸迦。后善男子善女人等。所获功德甚多于前。何以故。憍尸迦。住不退转地菩萨摩诃萨。不甚假藉所说法故。于无上觉定趣向故。于大菩提不退转故。速趣大菩提。菩萨摩诃萨要甚假藉所说法故。于无上觉求速趣故。观生死苦一切有情。运大悲心极痛切故。复次憍尸迦。置此十方各如殑伽沙等世界诸有情类。若善男子善女人等。教化十方一切世界诸有情类。皆于无上正等菩提得不退转。复以般若波罗蜜多无量法门巧妙文义。为其广说宣示开演。显了解释分别义趣。令其易解。有善男子善女人等。于中劝一速趣无上正等菩提。令说三乘救度一切。复以般若波罗蜜多无量法门巧妙文义。为其广说宣示开演。显了解释分别义趣。令其易解。憍尸迦。后善男子善女人等。所获功德甚多于前。何以故。憍尸迦。住不退转地菩萨摩诃萨。不甚假藉所说法故。于无上觉定趣向故。于大菩提不退转故。速趣大菩提。菩萨摩诃萨要甚假藉所说法故。于无上觉求速趣故。观生死苦一切有情。运大悲心极痛切故</p>
<p style="text-align: left">
	　　尔时天帝释白佛言。<a>世尊</a>。如如菩萨摩诃萨转近无上正等菩提。如是如是。应以布施波罗蜜多。速疾教诫教授彼菩萨摩诃萨。如如菩萨摩诃萨。转近无上正等菩提。如是如是。应以净戒安忍精进静虑般若波罗蜜多。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以内空速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。速疾教诫教授彼菩萨摩诃萨。世尊如如菩萨摩诃萨转近无上正等菩提。如是如是。应以真如速疾教诫教授彼菩萨摩诃萨。如如菩萨摩诃萨。转近无上正等菩提。如是如是。应以法界法性不虚妄性不变异性平等性离生性法定法住实际<a>虚空</a>界不思议界。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以苦圣谛速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以集灭道圣谛。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以四静虑。速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以四无量四无色定。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以八<a>解脱</a>。速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以八胜处九次第定十遍处。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以四念住。速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以四正断四神足五根五力七等觉支八圣道支。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以空解脱门。速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以无相无愿解脱门。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以五眼。速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以六<a>神通</a>。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以佛十力。速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以四无所畏四无碍解大慈大悲大喜大舍十八佛不共法。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以无忘失法。速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以恒住舍性速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以一切智。速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以道相智一切相智。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以一切陀罗尼门。速疾教诫教授彼菩萨摩诃萨。如如菩萨摩诃萨转近无上正等菩提。如是如是。应以一切三摩地门。速疾教诫教授彼菩萨摩诃萨。世尊。如如菩萨摩诃萨转近无上正等菩提。如是如是。应以上妙衣服饮食卧具医药。随其所须种种资具。供养摄受彼菩萨摩诃萨。世尊。若善男子善女人等。能以如是法施财施。供养摄受彼菩萨摩诃萨。是善男子善女人等。所获功德甚多于前。何以故。世尊。彼菩萨摩诃萨要由以此布施净戒安忍精进静虑般若波罗蜜多。教诫教授所摄受故。速证无上正等菩提。世尊。彼菩萨摩诃萨要由以此内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。教诫教授所摄受故。速证无上正等菩提。世尊。彼菩萨摩诃萨要由以此真<a>如法</a>界法性不虚妄性不变异性平等性离生性法定法住实际虚空界不思议界。教诫教授所摄受故。速证无上正等菩提。世尊。彼菩萨摩诃萨要由以此苦圣谛集圣谛灭圣谛道圣谛。教诫教授所摄受故。速证无上正等菩提。世尊。彼菩萨摩诃萨要由以此四静虑四无量四无色定。教诫教授所摄受故。速证无上正等菩提。世尊。彼菩萨摩诃萨要由以此八解脱八胜处九次第定十遍处。教诫教授所摄受故。速证无上正等菩提。世尊。彼菩萨摩诃萨要由以此四念住四正断四神足五根五力七等觉支八圣道支。教诫教授所摄受故。速证无上正等菩提。世尊。彼菩萨摩诃萨要由以此空解脱门无相解脱门无愿解脱门。教诫教授所摄受故。速证无上正等菩提。世尊。彼菩萨摩诃萨要由以此五眼六神通。教诫教授所摄受故。速证无上正等菩提。世尊。彼菩萨摩诃萨要由以此佛十力四无所畏四无碍解大慈大悲大喜大舍十八佛不共法。教诫教授所摄受故。速证无上正等菩提。世尊。彼菩萨摩诃萨要由以此无忘失法恒住舍性。教诫教授所摄受故。速证无上正等菩提。世尊。彼菩萨摩诃萨要由以此一切智道相智。一切相智教诫教授所摄受故。速证无上正等菩提。世尊。彼菩萨摩诃萨要由以此一切陀罗尼门一切三摩地门。教诫教授所摄受故。速证无上正等菩提。世尊。彼菩萨摩诃萨复由以此衣服饮食卧具医药。随其所须种种资具所摄受故。速证无上正等菩提</p>
<p style="text-align: left">
	　　尔时具寿善现告天帝释言。善哉善哉。憍尸迦。汝乃能劝励彼菩萨摩诃萨。复能摄受彼菩萨摩诃萨。亦能护助彼菩萨摩诃萨。汝今已作佛圣<a>弟子</a>。所应作事。一切如来诸圣弟子。为欲利乐诸有情故。方便劝励彼菩萨摩诃萨。令速趣无上正等菩提。以法施财施。摄受护助彼菩萨摩诃萨。令速证无上正等菩提。何以故。憍尸迦。一切如来声闻独觉<a>世间</a>胜事。由彼菩萨摩诃萨故而得出生。所以者何。若无菩萨摩诃萨发阿耨多罗三藐三菩提心者。则无有能修学布施净戒安忍精进静虑般若波罗蜜多。亦无有能安住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。亦无有能安住真如法界法性不虚妄性不变异性平等性离生性法定法住实际虚空界不思议界。亦无有能安住苦圣谛集圣谛灭圣谛道圣谛。亦无有能修学四静虑四无量四无色定。亦无有能修学八解脱八胜处九次第定十遍处。亦无有能修学四念住四正断四神足五根五力七等觉支八圣道支。亦无有能修学空解脱门无相解脱门。无愿解脱门。亦无有能修学五眼六神通。亦无有能修<a>学佛</a>十力四无所畏四无碍解大慈大悲大喜大舍十八佛不共法。亦无有能修学无忘失法恒住舍性。亦无有能修学一切智道相智一切相智。亦无有能修学一切陀罗尼门。一切三摩地门。若无菩萨摩诃萨修学安住如是诸事。则无有能证得无上正等菩提。若无菩萨摩诃萨证得无上正等菩提。则无有能安立菩萨声闻独觉世间胜事。憍尸迦。由有菩萨摩诃萨发阿耨多罗三藐三菩提心故。则便有能修学布施净戒安忍精进静虑般若波罗蜜多。亦复有能安住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。亦复有能安住真如法界法性不虚妄性不变异性平等性离生性法定法住实际虚空界不思议界。亦复有能安住苦圣谛集圣谛灭圣谛道圣谛。亦复有能修学四静虑四无量四无色定。亦复有能修学八解脱八胜处九次第定十遍处。亦复有能修学四念住四正断四神足五根五力七等觉支八圣道支。亦复有能修学空解脱门无相解脱门无愿解脱门。亦复有能修学五眼六神通。亦复有能修学佛十力四无所畏四无碍解大慈大悲大喜大舍十八佛不共法。亦复有能修学无忘失法恒住舍性。亦复有能修学一切智道相智一切相智。亦复有能修学一切陀罗尼门一切三摩地门。由有菩萨摩诃萨。修学安住如是事故。则便有能证得无上正等菩提。由有菩萨摩诃萨。证得无上正等菩提则断世间一切<a>地狱</a>傍生鬼界。亦能损减阿素洛党。增益天众。憍尸迦。由有菩萨摩诃萨证得阿耨多罗三藐三菩提故。便有刹帝利大族<a>婆罗门</a>大族长者大族<a>居士</a>大族出现世间。由此复有四大王众天三十三天夜摩天睹史多天乐变化天他化<a>自在</a>天出现世间。由此复有梵众天梵辅天梵会天大梵天光天少光天无量光天极光净天净天少净天无量净天遍净天广天少广天无量广天广果天出现世间。由此复有无繁天无热天善现天善见天色究竟天出现世间。由此复有空无边处天识无边处天无所有处天非想非非想处天出现世间。由此复有布施波罗蜜多净戒波罗蜜多安忍波罗蜜多精进波罗蜜多静虑波罗蜜多般若波罗蜜多出现世间。由此复有内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空出现世间。由此复有真如法界法性不虚妄性不变异性平等性离生性法定法住实际虚空界不思议界出现世间。由此复有苦圣谛集圣谛灭圣谛道圣谛出现世间。由此复有四静虑四无量四无色定出现世间。由此复有八解脱八胜处九次第定十遍处出现世间。由此复有四念住四正断四神足五根五力七等觉支八圣道支出现世间。由此复有空解脱门无相解脱门无愿解脱门出现世间。由此复有五眼六神通出现世间。由此复有佛十力四无所畏四无碍解大慈大悲大喜大舍十八佛不共法出现世间。由此复有无忘失法恒住舍性出现世间。由此复有一切智道相智一切相智出现世间。由此复有一切陀罗尼门一切三摩地门出现世间。由此复有一切声闻乘一切独觉乘一切大乘出现世间</p>
<p style="text-align: left">
	　　初分<a>随喜</a>回向品第三十一之一</p>
<p style="text-align: left">
	　　尔时<a>弥勒</a>菩萨摩诃萨白上座善现言。大德。若菩萨摩诃萨于一切有情所有功德。随喜俱行诸福业事。若菩萨摩诃萨以此福业事。与一切有情同共回向阿耨多罗三藐三菩提。以无所得为方便故。若余有情随喜回向诸福业事。若诸异生声闻独觉诸福业事。所谓施性戒性修性三福业事。若四念住四正断四神足五根五力七等觉支八圣道支。四静虑四无量四无色定。四圣谛。八解脱八胜处九次第定十遍处。空无相无愿解脱门。四无碍解。六神通等。诸福业事。是菩萨摩诃萨所有随喜回向功德。于彼异生声闻独觉诸福业事。为最为胜。为尊为高。为妙为微妙。为上为无上无等无等等。何以故。大德。以诸异生修福业事。但为令己自在安乐声闻独觉修福业事。为自调伏。为自寂静。为自<a>涅槃</a>。菩萨摩诃萨所有随喜回向功德。普为一切有情调伏寂静般涅槃故</p>
<p style="text-align: left">
	　　尔时具寿善现白弥勒菩萨摩诃萨言。大士。是菩萨摩诃萨随喜回向心。普缘十方无数无量无边世界一一世界无数无量无边诸佛已涅槃者。从初发心至得无上正等菩提。如是展转入无余依般涅槃。后乃至法灭。于其中间所有<a>六波罗蜜</a>多相应善根。及余无数无量无边佛<a>法相</a>应善根。若彼异生弟子所有施性戒性修性三福业事。若彼声闻弟子所有学无学无漏善根。若诸如来应正等觉所有戒蕴定蕴慧蕴解脱蕴解脱智见蕴。及为利乐一切有情。大慈大悲大喜大舍。无数无量无边<a>佛法</a>。及诸佛所说<a>正法</a>。若依彼法精勤修学。得预流果。得一来果。得不还果。得阿<a>罗汉果</a>。得独觉菩提。得入菩萨正性离生。如是所有一切善根及余有情于诸如来应正等觉声闻菩萨诸弟子众。若现住世若涅槃后所种善根。是诸善根一切合集。现前随喜既随喜已。复以如是随喜俱行诸福业事。与一切有情同共回向阿耨多罗三藐三菩提。愿我以此善根。与一切有情同共引发无上菩提。如是所起随喜回向。于余所起诸福业事。为最为胜。为尊为高。为妙为微妙。为上为无上无等无等等。于意云何。弥勒大士。彼菩萨摩诃萨。缘如是事起随喜回向心。为有如是所缘事。如彼菩萨摩诃萨所取相不</p>
				</div></div><hr><script charset='utf-8' src='../../js/footer.js'></script></body></html>