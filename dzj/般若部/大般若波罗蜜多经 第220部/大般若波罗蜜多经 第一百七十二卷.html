<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般若波罗蜜多经 第一百七十二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般若波罗蜜多经 第一百七十二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般若波罗蜜多经 第一百七十二卷</strong></p>
<p style="text-align: left">
	　　<a>三藏</a>法师玄奘奉　诏译</p>
<p style="text-align: left">
	　　初分<a>随喜</a>回向品第三十一之五</p>
<p style="text-align: left">
	　　尔时具寿善现白佛言。<a>世尊</a>。如世尊说。是善男子善女人等随喜回向。为最为胜。为尊为高。为妙为微妙。为上为无上无等无等等。世尊齐何。说是随喜回向。为最为胜。为尊为高。为妙为微妙。为上为无上无等无等等。佛言善现。是善男子善女人等。普于过去未来现在十方世界一切如来应正等觉。声闻独觉<a>菩萨</a>。及余一切有情诸善根等。不取不舍不矜不蔑。非有所得。非无所得。又知诸法无生无灭。无染无净。无增无减。无去无来。无聚无散。无入无出。作如是念。如彼过去未来现在诸法真<a>如法</a>界法性不虚妄性不变异性平等性离生性法定法住实际<a>虚空</a>界不思议界。我亦如是随喜回向。善现。齐是菩萨摩诃萨所起随喜回向。我说为最为胜。为尊为高。为妙为微妙。为上为无上无等无等等。善现。如是随喜回向。胜余随喜回向。百倍千倍百千倍。俱胝倍。百俱胝倍。千俱胝倍。百千俱胝倍。百千俱胝那庾多倍。数倍算倍计倍喻倍。乃至邬波尼杀昙倍。是故我说如是所起随喜回向。为最为胜。为尊为高。为妙为微妙。为上为无上无等无等等</p>
<p style="text-align: left">
	　　复次善现。住菩萨乘诸善男子善女人等。欲于过去未来现在十方世界一切如来应正等觉。从初发心至得无上正等菩提。转妙法轮入无余依般<a>涅槃</a>后。乃至法灭。于其中间所有一切布施净戒安忍精进静虑般若波罗蜜多相应善根。若戒蕴定蕴慧蕴<a>解脱</a>蕴解脱智见蕴。若余无量无边<a>佛法</a>。若诸声闻独觉菩萨功德善根。若余有情所有施性戒性修性三福业事。及余善法合集称量。现前发起无倒随喜回向心者。应作是念。如解脱色亦如是。如解脱受想行识亦如是。如解脱眼处亦如是。如解脱耳鼻舌身意处亦如是。如解脱色处亦如是。如解脱声香味触法处亦如是。如解脱眼界亦如是。如解脱<a>色界</a>眼识界及眼触眼触为缘所生诸受亦如是。如解脱耳界亦如是。如解脱声界耳识界及耳触耳触为缘所生诸受亦如是。如解脱鼻界亦如是。如解脱香界鼻识界及鼻触鼻触为缘所生诸受亦如是。如解脱舌界亦如是。如解脱味界舌识界及舌触舌触为缘所生诸受亦如是。如解脱身界亦如是。如解脱触界身识界及身触身触为缘所生诸受亦如是。如解脱意界亦如是。如解脱法界<a>意识</a>界及意触意触为缘所生诸受亦如是。如解脱地界亦如是。如解脱水火风空识界亦如是。如解脱无明亦如是。如解脱行识名色六处触受爱取有生老死愁叹苦忧恼亦如是。如解脱布施波罗蜜多亦如是。如解脱净戒安忍精进静虑般若波罗蜜多亦如是。如解脱内空亦如是。如解脱外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦如是。如解脱真如亦如是。如解脱法界法性不虚妄性不变异性平等性离生性法定法住实际虚空界不思议界亦如是。如解脱苦圣谛亦如是。如解脱集灭道圣谛亦如是。如解脱四静虑亦如是。如解脱四无量四无色定亦如是。如解脱八解脱亦如是。如解脱八胜处九次第定十遍处亦如是。如解脱四念住亦如是。如解脱四正断四神足五根五力七等觉支八圣道支亦如是。如解脱空解脱门亦如是。如解脱无相无愿解脱门亦如是。如解脱五眼亦如是。如解脱六<a>神通</a>亦如是。如解脱佛十力亦如是。如解脱四无所畏四无碍解大慈大悲大喜大舍十八佛不共法亦如是。如解脱无忘失法亦如是。如解脱恒住舍性亦如是。如解脱一切智亦如是。如解脱道相智一切相智亦如是。如解脱一切陀罗尼门亦如是。如解脱一切三摩地门亦如是。如解脱戒蕴亦如是。如解脱定慧解脱解脱知见蕴亦如是。如解脱过去未来现在一切法亦如是。如解脱过去未来现在十方世界一切如来应正等觉亦如是。如解脱一切佛菩提涅槃亦如是。如解脱无数无量无边佛法亦如是。如解脱一切<a>佛弟子</a>亦如是。如解脱一切佛<a>弟子</a>诸根成熟亦如是。如解脱一切佛弟子般涅槃亦如是。如解脱一切佛弟子诸法亦如是。如解脱一切独觉亦如是。如解脱一切独觉诸根成熟亦如是。如解脱一切独觉般涅槃亦如是。如解脱一切独觉诸法亦如是。如解脱一切如来应正等觉及佛弟子独觉法性亦如是。如解脱一切有情亦如是。如解脱一切法性亦如是。如解脱一切随喜回向亦如是。如诸法性。无缚无解。无染无净。无起无尽。无生无灭。无取无舍。我于如是功德善根。现前随喜回向无上正等菩提。如是随喜非能随喜。无所随喜故。如是回向非能回向。无所回向故。如是所起随喜回向。非转非息。无生灭故。善现。是菩萨摩诃萨随喜回向。为最为胜。为尊为高。为妙为微妙。为上为无上无等无等等。善现。若菩萨摩诃萨成就如是随喜回向。疾证无上正等菩提</p>
<p style="text-align: left">
	　　复次善现。若趣大乘诸善男子善女人等。假使能于十方现在各如殑伽沙等世界一切如来应正等觉及弟子众。以有相为方便。有所得为方便。尽其形寿供养恭敬尊重赞叹。复持种种衣服饮食卧具医药及余资生诸妙乐具而奉施之。彼诸如来应正等觉及弟子众般涅槃后取设利罗。以妙七宝修建高广诸窣堵波。昼夜精勤礼敬右绕。复以种种上妙花鬘涂散等香衣服缨络宝幢幡盖。众妙珍奇伎乐灯明。尽诸所有供养恭敬尊重赞叹。复以有相为方便。有所得为方便。修习布施净戒安忍精进静虑般若波罗蜜多等相应善根。又以有相为方便。有所得为方便。于诸如来应正等觉及弟子等功德善根。发生随喜回向无上正等菩提。有善男子善女人等。发趣无上正等菩提。以无相为方便。无所得为方便。修习布施净戒安忍精进静虑般若波罗蜜多等相应善根。又以无相为方便。无所得为方便。于诸如来应正等觉及弟子等功德善根。发生随喜回向无上正等菩提。是善男子善女人等。由依般若波罗蜜多方便善巧随喜回向。胜前所起随喜回向。百倍千倍百千倍。俱胝倍百俱胝倍千俱胝倍。百千俱胝倍百千俱胝那庾多倍。数倍算倍。计倍喻倍。乃至邬波尼杀昙倍。故说如是随喜回向。为最为胜。为尊为高。为妙为微妙。为上为无上无等无等等。是故善现。发趣大乘诸菩萨摩诃萨。皆应以无相为方便。无所得为方便。修学布施净戒安忍精进静虑般若波罗蜜多等相应善根。及依般若波罗蜜多方便善巧。于诸如来应正等觉及弟子等功德善根。发生随喜回向无上正等菩提</p>
<p style="text-align: left">
	　　初分赞般若品第三十二之一</p>
<p style="text-align: left">
	　　尔时具寿<a>舍利子</a>白佛言。世尊。如是所说岂非般若波罗蜜多。佛言<a>舍利</a>子。如是所说即是般若波罗蜜多。时舍利子复白佛言。世尊。如是般若波罗蜜多能作照明。毕竟净故。世尊。如是般若波罗蜜多皆应礼敬。我等<a>天人</a>所钦奉故。世尊。如是般若波罗蜜多无所染着。诸<a>世间</a>法不能污故。世尊。如是般若波罗蜜多远离一切<a>三界</a>瞖眩。能除烦恼诸见暗故。世尊。如是般若波罗蜜多最为上首。于一切种觉分法中。极尊胜故。世尊。如是般若波罗蜜多能作安隐。永断一切惊恐逼恼灾横事故。世尊。如是般若波罗蜜多能施光明。摄受诸有情令得五眼故。世尊。如是般若波罗蜜多能示中道。令失路者离二边故。世尊。如是般若波罗蜜多善能发生一切智智。永断一切相续烦恼并习气故。世尊。如是般若波罗蜜多是诸菩萨摩诃萨母。菩萨所修一切佛法从此生故。世尊。如是般若波罗蜜多不生不灭。自相空故。世尊。如是般若波罗蜜多远离<a>生死</a>。非常非坏故。世尊。如是般若波罗蜜多能作依怙。施诸法宝故。世尊。如是般若波罗蜜多能成佛十力。不可屈伏故。世尊。如是般若波罗蜜多能转三转十二行相无上法轮。达一切法无转还故。世尊。如是般若波罗蜜多能示诸法无颠倒性。显了无性自性空故。世尊。住菩萨乘。若独觉乘。若声闻乘。诸有情类。于此般若波罗蜜多。应云何住。佛言舍利子。是诸有情于此般若波罗蜜多应如佛住。供养礼敬思惟般若波罗蜜多。应如供养礼敬思惟佛薄伽梵。所以者何。般若波罗蜜多不异佛薄伽梵。佛薄伽梵不异般若波罗蜜多。般若波罗蜜多即是佛薄伽梵。佛薄伽梵即是般若波罗蜜多。何以故。舍利子。一切如来应正等觉。皆由般若波罗蜜多得出现故。舍利子。一切菩萨摩诃萨独觉阿<a>罗汉</a>不还一来预流等。皆由般若波罗蜜多得出现故。舍利子。一切世间十善业道四静虑四无量四无色定五神通。皆由般若波罗蜜多得出现故。舍利子。一切布施净戒安忍精进静虑般若波罗蜜多。皆由般若波罗蜜多得出现故。舍利子。一切内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。皆由般若波罗蜜多。得出现故。舍利子。一切真如法界法性不虚妄性不变异性平等性离生性法定法住实际虚空界不思议界。皆由般若波罗蜜多得出现故。舍利子。一切苦圣谛集圣谛灭圣谛道圣谛。皆由般若波罗蜜多得出现故。舍利子。一切四静虑四无量四无色定。皆由般若波罗蜜多得出现故。舍利子。一切八解脱八胜处九次第定十遍处。皆由般若波罗蜜多得出现故。舍利子。一切四念住四正断四神足五根五力七等觉支八圣道支。皆由般若波罗蜜多得出现故。舍利子。一切空解脱门无相解脱门无愿解脱门。皆由般若波罗蜜多得出现故。舍利子。一切五眼六神通。皆由般若波罗蜜多得出现故。舍利子。一切佛十力四无所畏四无碍解大慈大悲大喜大舍十八佛不共法。皆由般若波罗蜜多得出现故。舍利子。一切无忘失法恒住舍性。皆由般若波罗蜜多得出现故。舍利子。一切智道相智一切相智。皆由般若波罗蜜多得出现故。舍利子。一切陀罗尼门一切三摩地门。皆由般若波罗蜜多得出现故。时天帝释窃生是念。今舍利子。以何因缘乃问斯事。时舍利子。知其心念便告之言。憍尸迦。诸菩萨摩诃萨为般若波罗蜜多及方便善巧所摄受故。能于过去未来现在十方世界一切如来应正等觉。从初发心至得无上正等菩提。转妙法轮乃至法灭。于其中间所有一切功德善根。若诸声闻独觉菩萨余有情类功德善根。合集称量现前随喜回向无上正等菩提。由是因缘故问斯事。复次憍尸迦。诸菩萨摩诃萨所学般若波罗蜜多。超胜布施净戒安忍精进静虑波罗蜜多无量倍数。如生盲人百千等众无净目者善引导之。犹尚不能近趣正道。况能远达丰乐大城。如是布施净戒安忍精进静虑波罗蜜多。诸生盲众若无般若波罗蜜多净目者导。尚不能趣菩萨正道。况能得入一切智城。复次憍尸迦。如是布施净戒安忍精进静虑波罗蜜多。由此般若波罗蜜多所摄受故。名有目者。复由般若波罗蜜多之所摄受故。布施等一切皆得到<a>彼岸</a>名。时天帝释便白具寿舍利子言。如大德说。布施等五波罗蜜多。要由般若波罗蜜多所摄受故。乃得名为到彼岸者。岂不可说。要由布施波罗蜜多所摄受故。余五乃得到彼岸名。要由净戒波罗蜜多所摄受故。余五乃得到彼岸名。要由安忍波罗蜜多所摄受故余五乃得到彼岸名。要由精进波罗蜜多所摄受故。余五乃得到彼岸名。要由静虑波罗蜜多所摄受故。余五乃得到彼岸名。若尔何缘独赞般若超胜余五波罗蜜多。舍利子言。不尔不尔。何以故。憍尸迦。非由布施波罗蜜多所摄受故余五方得到彼岸名。非由净戒波罗蜜多所摄受故余五方得到彼岸名。非由安忍波罗蜜多所摄受故余五方得到彼岸名。非由精进波罗蜜多所摄受故余五方得到彼岸名。非由静虑波罗蜜多所摄受故余五方得到彼岸名。但由般若波罗蜜多所摄受故余五方得到彼岸名。所以者何。诸菩萨摩诃萨要住般若波罗蜜多。方能<a>圆满</a>布施净戒安忍精进静虑般若波罗蜜多。非住余五能成是事。是故般若波罗蜜多。于前五种为最为胜。为尊为高。为妙为微妙。为上为无上无等无等等</p>
<p style="text-align: left">
	　　尔时舍利子白佛言。世尊。诸菩萨摩诃萨云何应引发般若波罗蜜多。佛言舍利子。菩萨摩诃萨不为引发色故应引发般若波罗蜜多。不为引发受想行识故应引发般若波罗蜜多。世尊。云何菩萨摩诃萨。不为引发色故应引发般若波罗蜜多。不为引发受想行识故应引发般若波罗蜜多。舍利子。以色无作无止无生无灭无成无坏无得无舍无自性故。菩萨摩诃萨不为引发色故应引发般若波罗蜜多。以受想行识无作无止无生无灭无成无坏无得无舍无自性故。菩萨摩诃萨不为引发受想行识故应引发般若波罗蜜多。复次舍利子。菩萨摩诃萨不为引发眼处故应引发般若波罗蜜多。不为引发耳鼻舌身意处故应引发般若波罗蜜多。世尊。云何菩萨摩诃萨不为引发眼处故应引发般若波罗蜜多。不为引发耳鼻舌身意处故应引发般若波罗蜜多。舍利子。以眼处无作无止无生无灭无成无坏无得无舍无自性故。菩萨摩诃萨不为引发眼处故应引发般若波罗蜜多。以耳鼻舌身意处无作无止无生无灭无成无坏无得无舍无自性故。菩萨摩诃萨不为引发耳鼻舌身意处故应引发般若波罗蜜多。复次舍利子。菩萨摩诃萨。不为引发色处故应引发般若波罗蜜多。不为引发声香味触法处故应引发般若波罗蜜多。世尊云何。菩萨摩诃萨。不为引发色处故应引发般若波罗蜜多。不为引发声香味触法处故应引发般若波罗蜜多。舍利子。以色处无作无止无生无灭无成无坏无得无舍无自性故。菩萨摩诃萨不为引发色处故应引发般若波罗蜜多。以声香味触法处无作无止无生无灭无成无坏无得无舍无自性故。菩萨摩诃萨不为引发声香味触法处故应引发般若波罗蜜多</p>
<p style="text-align: left">
	　　复次舍利子。菩萨摩诃萨不为引发眼界故应引发般若波罗蜜多。不为引发色界眼识界及眼触眼触为缘所生诸受故应引发般若波罗蜜多。世尊。云何菩萨摩诃萨不为引发眼界故应引发般若波罗蜜多。不为引发色界眼识界及眼触眼触为缘所生诸受故应引发般若波罗蜜多。舍利子以眼界无作无止无生无灭无成无坏无得无舍无自性故。菩萨摩诃萨不为引发眼界故应引发般若波罗蜜多。以色界乃至眼触为缘所生诸受无作无止无生无灭无成无坏无得无舍无自性故。菩萨摩诃萨不为引发色界乃至眼触为缘所生诸受故应引发般若波罗蜜多。复次舍利子。菩萨摩诃萨不为引发耳界故应引发般若波罗蜜多。不为引发声界耳识界及耳触耳触为缘所生诸受故应引发般若波罗蜜多。世尊。云何菩萨摩诃萨不为引发耳界故应引发般若波罗蜜多。不为引发声界耳识界及耳触耳触为缘所生诸受故应引发般若波罗蜜多。舍利子。以耳界无作无止无生无灭无成无坏无得无舍无自性故。菩萨摩诃萨不为引发耳界故应引发般若波罗蜜多。以声界乃至耳触为缘所生诸受无作无止无生无灭无成无坏无得无舍无自性故。菩萨摩诃萨不为引发声界乃至耳触为缘所生诸受故应引发般若波罗蜜多。复次舍利子。菩萨摩诃萨不为引发鼻界故应引发般若波罗蜜多。不为引发香界鼻识界及鼻触鼻触为缘所生诸受故应引发般若波罗蜜多。世尊。云何菩萨摩诃萨不为引发鼻界故应引发般若波罗蜜多。不为引发香界鼻识界及鼻触鼻触为缘所生诸受故应引发般若波罗蜜多。舍利子。以鼻界无作无止无生无灭无成无坏无得无舍无自性故。菩萨摩诃萨不为引发鼻界故应引发般若波罗蜜多。以香界乃至鼻触为缘所生诸受无作无止无生无灭无成无坏无得无舍无自性故。菩萨摩诃萨不为引发香界乃至鼻触为缘所生诸受故应引发般若波罗蜜多。复次舍利子。菩萨摩诃萨不为引发舌界故应引发般若波罗蜜多。不为引发味界舌识界及舌触舌触为缘所生诸受故应引发般若波罗蜜多。世尊。云何菩萨摩诃萨不为引发舌界故应引发般若波罗蜜多。不为引发味界舌识界及舌触舌触为缘所生诸受故。应引发般若波罗蜜多。舍利子。以舌界无作无止无生无灭无成无坏无得无舍无自性故。菩萨摩诃萨不为引发舌界故应引发般若波罗蜜多。以味界乃至舌触为缘所生诸受无作无止无生无灭无成无坏无得无舍无自性故。菩萨摩诃萨不为引发味界乃至舌触为缘所生诸受故应引发般若波罗蜜多。复次舍利子。菩萨摩诃萨不为引发身界故应引发般若波罗蜜多。不为引发触界身识界及身触身触为缘所生诸受故应引发般若波罗蜜多。世尊。云何菩萨摩诃萨不为引发身界故应引发般若波罗蜜多。不为引发触界身识界及身触身触为缘所生诸受故应引发般若波罗蜜多。舍利子。以身界无作无止无生无灭无成无坏无得无舍无自性故。菩萨摩诃萨不为引发身界故应引发般若波罗蜜多。以触界乃至身触为缘所生诸受无作无止无生无灭无成无坏无得无舍无自性故。菩萨摩诃萨不为引发触界乃至身触为缘所生诸受故应引发般若波罗蜜多。复次舍利子。菩萨摩诃萨不为引发意界故应引发般若波罗蜜多。不为引发法界意识界及意触意触为缘所生诸受故应引发般若波罗蜜多。世尊。云何菩萨摩诃萨不为引发意界故应引发般若波罗蜜多。不为引发法界意识界及意触意触为缘所生诸受故应引发般若波罗蜜多。舍利子。以意界无作无止无生无灭无成无坏无得无舍无自性故。菩萨摩诃萨不为引发意界故应引发般若波罗蜜多。以法界乃至意触为缘所生诸受无作无止无生无灭无成无坏无得无舍无自性故。菩萨摩诃萨不为引发法界乃至意触为缘所生诸受故应引发般若波罗蜜多</p>
<p style="text-align: left">
	　　复次舍利子。菩萨摩诃萨不为引发地界故应引发般若波罗蜜多。不为引发水火风空识界故应引发般若波罗蜜多。世尊。云何菩萨摩诃萨不为引发地界故应引发般若波罗蜜多。不为引发水火风空识界故应引发般若波罗蜜多。舍利子。以地界无作无止无生无灭无成无坏无得无舍无自性故。菩萨摩诃萨不为引发地界故应引发般若波罗蜜多。以水火风空识界无作无止无生无灭无成无坏无得无舍无自性故。菩萨摩诃萨不为引发水火风空识界故应引发般若波罗蜜多</p>
<p style="text-align: left">
	　　复次舍利子。菩萨摩诃萨不为引发无明故应引发般若波罗蜜多。不为引发行识名色六处触受爱取有生老死愁叹苦忧恼故应引发般若波罗蜜多。世尊。云何菩萨摩诃萨不为引发无明故应引发般若波罗蜜多。不为引发行识名色六处触受爱取有生老死愁叹苦忧恼故应引发般若波罗蜜多。舍利子。以无明无作无止无生无灭无成无坏无得无舍无自性故。菩萨摩诃萨不为引发无明故应引发般若波罗蜜多。以行乃至老死愁叹苦忧恼无作无止无生无灭无成无坏无得无舍无自性故。菩萨摩诃萨不为引发行乃至老死愁叹苦忧恼故应引发般若波罗蜜多。复次舍利子。菩萨摩诃萨不为引发布施波罗蜜多故应引发般若波罗蜜多。不为引发净戒安忍精进静虑般若波罗蜜多故应引发般若波罗蜜多。世尊。云何菩萨摩诃萨不为引发布施波罗蜜多故应引发般若波罗蜜多。不为引发净戒安忍精进静虑般若波罗蜜多故应引发般若波罗蜜多。舍利子。以布施波罗蜜多无作无止无生无灭无成无坏无得无舍无自性故。菩萨摩诃萨不为引发布施波罗蜜多故应引发般若波罗蜜多。以净戒乃至般若波罗蜜多无作无止无生无灭无成无坏无得无舍无自性故。菩萨摩诃萨不为引发净戒乃至般若波罗蜜多故应引发般若波罗蜜多</p>
<p style="text-align: left">
	　　复次舍利子。菩萨摩诃萨不为引发内空故应引发般若波罗蜜多。不为引发外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空故应引发般若波罗蜜多。世尊。云何菩萨摩诃萨不为引发内空故应引发般若波罗蜜多。不为引发外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空故应引发般若波罗蜜多。舍利子。以内空无作无止无生无灭无成无坏无得无舍无自性故。菩萨摩诃萨不为引发内空故应引发般若波罗蜜多。以外空乃至无性自性空无作无止无生无灭无成无坏无得无舍无自性故。菩萨摩诃萨不为引发外空乃至无性自性空故应引发般若波罗蜜多</p>
<p style="text-align: left">
	　　复次舍利子。菩萨摩诃萨不为引发真如故应引发般若波罗蜜多。不为引发法界法性不虚妄性不变异性平等性离生性法定法住实际虚空界不思议界故应引发般若波罗蜜多。世尊。云何菩萨摩诃萨不为引发真如故应引发般若波罗蜜多。不为引发法界法性不虚妄性不变异性平等性离生性法定法住实际虚空界不思议界故应引发般若波罗蜜多。舍利子。以真如无作无止无生无灭无成无坏无得无舍无自性故。菩萨摩诃萨不为引发真如故应引发般若波罗蜜多。以法界乃至不思议界无作无止无生无灭无成无坏无得无舍无自性故。菩萨摩诃萨不为引发法界乃至不思议界故应引发般若波罗蜜多</p>
<p style="text-align: left">
	　　复次舍利子。菩萨摩诃萨不为引发苦圣谛故应引发般若波罗蜜多。不为引发集灭道圣谛故应引发般若波罗蜜多。世尊。云何菩萨摩诃萨不为引发苦圣谛故应引发般若波罗蜜多。不为引发集灭道圣谛故应引发般若波罗蜜多。舍利子。以苦圣谛无作无止无生无灭无成无坏无得无舍无自性故。菩萨摩诃萨不为引发苦圣谛故应引发般若波罗蜜多。以集灭道圣谛无作无止无生无灭无成无坏无得无舍无自性故。菩萨摩诃萨不为引发集灭道圣谛故应引发般若波罗蜜多</p>
<p style="text-align: left">
	　　复次舍利子。菩萨摩诃萨不为引发四静虑故应引发般若波罗蜜多。不为引发四无量四无色定故应引发般若波罗蜜多。世尊。云何菩萨摩诃萨不为引发四静虑故应引发般若波罗蜜多。不为引发四无量四无色定故应引发般若波罗蜜多。舍利子。以四静虑无作无止无生无灭无成无坏无得无舍无自性故。菩萨摩诃萨不为引发四静虑故应引发般若波罗蜜多。以四无量四无色定无作无止无生无灭无成无坏无得无舍无自性故。菩萨摩诃萨不为引发四无量四无色定故应引发般若波罗蜜多</p>
				</div></div><hr><script charset='utf-8' src='../../js/footer.js'></script></body></html>