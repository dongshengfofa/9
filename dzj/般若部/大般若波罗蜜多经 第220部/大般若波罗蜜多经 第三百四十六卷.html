<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大般若波罗蜜多经 第三百四十六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大般若波罗蜜多经 第三百四十六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大般若波罗蜜多经 第三百四十六卷</strong></p>
<p style="text-align: left">
	　　<a>三藏</a>法师玄奘奉　诏译</p>
<p style="text-align: left">
	　　初分坚等赞品第五十七之五</p>
<p style="text-align: left">
	　　尔时佛告具寿善现言。善现。何因缘故诸<a>菩萨</a>摩诃萨。于深般若波罗蜜多心不沉没。具寿善现白佛言。<a>世尊</a>。以一切法皆非有故。诸菩萨摩诃萨于深般若波罗蜜多心不沉没。世尊。以一切法皆远离故。诸菩萨摩诃萨于深般若波罗蜜多心不沉没。世尊。以一切法皆寂静故。诸菩萨摩诃萨于深般若波罗蜜多心不沉没。世尊。以一切法无所有故。诸菩萨摩诃萨于深般若波罗蜜多心不沉没。世尊。以一切法无生灭故。诸菩萨摩诃萨于深般若波罗蜜多心不沉没。世尊。由如是等种种因缘。诸菩萨摩诃萨于深般若波罗蜜多心不沉没。何以故。世尊。诸菩萨摩诃萨于一切法。若能沉没若所沉没。若沉没时若沉没处。若沉没者由此沉没皆不可得。以一切法不可得故。世尊。若菩萨摩诃萨闻说是事。心不沉没不惊不怖亦不忧悔。当知是菩萨摩诃萨行深般若波罗蜜多。所以者何。是菩萨摩诃萨观一切法皆不可得不可施设。是能沉没是所沉没。是沉没时是沉没处。是沉没者由此沉没。由是因缘诸菩萨摩诃萨闻如是事。心不沉没不惊不怖亦不忧悔</p>
<p style="text-align: left">
	　　世尊。若菩萨摩诃萨能如是行甚深般若波罗蜜多。诸天帝释大梵天王诸世界主常所礼敬。佛告善现。若菩萨摩诃萨能如是行甚深般若波罗蜜多。非但常为诸天帝释大梵天王诸世界主之所礼敬。是菩萨摩诃萨亦为过此。极光净天若遍净天若广果天若净居天及余天众常所礼敬。善现。是菩萨摩诃萨能如是行甚深般若波罗蜜多。亦为十方无量无数无边世界一切如来应正等觉常所护念。善现。是菩萨摩诃萨能如是行甚深般若波罗蜜多。则令般若波罗蜜多速得<a>圆满</a>。亦令静虑精进安忍净戒布施波罗蜜多速得圆满。善现。是菩萨摩诃萨能如是行甚深般若波罗蜜多。则令内空速得圆满。亦令外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空速得圆满。善现。是菩萨摩诃萨能如是行甚深般若波罗蜜多。则令真如速得圆满。亦令法界法性不虚妄性不变异性平等性离生性法定法住实际<a>虚空</a>界不思议界速得圆满。善现。是菩萨摩诃萨能如是行甚深般若波罗蜜多。则令苦圣谛速得圆满。亦令集灭道圣谛速得圆满。善现。是菩萨摩诃萨能如是行甚深般若波罗蜜多。则令四静虑速得圆满。亦令四无量四无色定速得圆满。善现。是菩萨摩诃萨能如是行甚深般若波罗蜜多。则令八<a>解脱</a>速得圆满。亦令八胜处九次第定十遍处速得圆满。善现。是菩萨摩诃萨能如是行甚深般若波罗蜜多。则令四念住速得圆满。亦令四正断四神足五根五力七等觉支八圣道支速得圆满。善现。是菩萨摩诃萨能如是行甚深般若波罗蜜多。则令空解脱门速得圆满。亦令无相无愿解脱门速得圆满。善现。是菩萨摩诃萨能如是行甚深般若波罗蜜多。则令极喜地速得圆满。亦令离垢地发光地焰慧地极难胜地现前地远行地不动地善慧地法云地速得圆满。善现。是菩萨摩诃萨能如是行甚深般若波罗蜜多。则令五眼速得圆满。亦令六<a>神通</a>速得圆满。善现。是菩萨摩诃萨能如是行甚深般若波罗蜜多。则令佛十力速得圆满。亦令四无所畏四无碍解大慈大悲大喜大舍十八佛不共法速得圆满。善现。是菩萨摩诃萨能如是行甚深般若波罗蜜多。则令无忘失法速得圆满。亦令恒住舍性速得圆满。善现。是菩萨摩诃萨能如是行甚深般若波罗蜜多。则令一切智速得圆满。亦令道相智一切相智速得圆满。善现。是菩萨摩诃萨能如是行甚深般若波罗蜜多。则令一切陀罗尼门速得圆满。亦令一切三摩地门速得圆满。善现。是菩萨摩诃萨能如是行甚深般若波罗蜜多。则令一切菩萨摩诃萨行速得圆满。善现。是菩萨摩诃萨能如是行甚深般若波罗蜜多。则令诸佛无上正等菩提速得圆满。善现。是菩萨摩诃萨能如是行甚深般若波罗蜜多。则令一切智智速得圆满</p>
<p style="text-align: left">
	　　复次善现。若菩萨摩诃萨能如是行甚深般若波罗蜜多。常为诸佛之所护念。速能圆满一切功德。是菩萨摩诃萨当知行佛所应行处。速证无上正等菩提。善现当知。是菩萨摩诃萨其心坚固。假使十方殑伽沙等世界有情皆变为魔。是一一魔各复化作如是数魔。是诸恶魔皆有无量无边神力。如是诸魔不能留难是菩萨摩诃萨令不能行甚深般若波罗蜜多。亦令不证所求无上正等菩提。复次善现。若菩萨摩诃萨成就二法。一切恶魔不能沮坏。令不能行甚深般若波罗蜜多。亦令不证所求无上正等菩提。何等为二。一观诸法皆毕竟空。二不弃舍一切有情。复次善现。若菩萨摩诃萨成就二法。一切恶魔不能沮坏。令不能行甚深般若波罗蜜多。亦令不证所求无上正等菩提。何等为二。一如所言皆悉能作。二为诸佛常所护念。复次善现。若菩萨摩诃萨能如是行甚深般若波罗蜜多。诸天子等常来礼敬亲近供养。请问劝发言。善男子。汝欲疾证所求无上正等菩提。当勤住空无相无愿。何以故。善男子。若勤住空无相无愿。无依怙者当作依怙。无归依者当作归依。无救护者当作救护。无投趣者当作投趣。无洲渚者当作洲渚。无室宅者当作室宅。为闇瞑者当作光明。为盲瞽者当作眼目。何以故。善男子。如是住空无相无愿即为安住甚深般若波罗蜜多。若能安住甚深般若波罗蜜多则能疾证所求无上正等菩提。复次善现。若菩萨摩诃萨能如是住甚深般若波罗蜜多则为十方无量无数无边世界现在诸佛处大众中。自然<a>欢喜</a>称扬赞叹是菩萨摩诃萨名字种姓及诸功德。所谓安住甚深般若波罗蜜多<a>殊胜</a>功德。善现当知。如我今者。为众宣说甚深般若波罗蜜多于大众前。自然欢喜称扬赞叹宝幢菩萨尸弃菩萨摩诃萨等。及现在住不动佛所净修梵行。住深般若波罗蜜多诸菩萨摩诃萨名字种姓及诸功德。所谓安住甚深般若波罗蜜多殊胜功德。现在东方无量无数无边世界一切如来应正等觉。为众宣说甚深般若波罗蜜多。于彼亦有诸菩萨摩诃萨净修梵行。不离般若波罗蜜多。彼诸如来应正等觉。各于众前自然欢喜称扬赞叹彼菩萨摩诃萨名字种姓及诸功德。所谓不离甚深般若波罗蜜多殊胜功德。南西北方四维上下亦复如是。善现当知。有菩萨摩诃萨。从初发心<a>修行</a>般若波罗蜜多。渐次圆满大菩提道。乃至证得一切智智。亦为十方无量无数无边世界现在诸佛。说<a>正法</a>时于大众前。自然欢喜称扬赞叹是菩萨摩诃萨名字种姓及诸功德。所谓修行甚深般若波罗蜜多殊胜功德。所以者何。善现。是菩萨摩诃萨能为难事不断佛种。利益安乐一切有情</p>
<p style="text-align: left">
	　　尔时具寿善现白佛言。世尊。何等菩萨摩诃萨蒙诸如来应正等觉因说正法于大众前。自然欢喜称扬赞叹名字种姓及诸功德。为退转位为不退转。佛告善现。有菩萨摩诃萨住不退转位行深般若波罗蜜多。蒙诸如来应正等觉因说正法于大众前。自然欢喜称扬赞叹名字种姓及诸功德。复有菩萨摩诃萨虽未受记而行般若波罗蜜多。亦蒙如来应正等觉因说正法于大众前。自然欢喜称扬赞叹名字种姓及诸功德。具寿善现复白佛言。此所说者是何菩萨。佛言。善现。有菩萨摩诃萨。随不动佛为菩萨时所行而学。已得安住不退转位。是菩萨摩诃萨蒙诸如来应正等觉因说正法于大众前。自然欢喜称扬赞叹名字种姓及诸功德。复有菩萨摩诃萨。随宝幢菩萨尸弃菩萨摩诃萨等所行而学。是菩萨摩诃萨虽未受记而行般若波罗蜜多。亦蒙如来应正等觉因说正法于大众前。自然欢喜称扬赞叹名字种姓及诸功德。复次善现。有菩萨摩诃萨行深般若波罗蜜多。于一切法无生性中深生信解。而未证得无生法忍。于深般若波罗蜜多深生信解。亦未证得无生法忍。于一切法毕竟空性深生信解。亦未证得无生法忍。于一切法皆寂静性深生信解。亦未证得无生法忍。于一切法皆远离性深生信解。亦未证得无生法忍。于一切法无所有性深生信解。亦未证得无生法忍。于一切法不<a>自在</a>性深生信解。亦未证得无生法忍。于一切法不坚实性深生信解。亦未证得无生法忍。善现。如是等菩萨摩诃萨蒙诸如来应正等觉因说正法于大众前。自然欢喜称扬赞叹名字种姓及诸功德。善现。若菩萨摩诃萨蒙诸如来应正等觉因说正法于大众前。自然欢喜称扬赞叹名字种姓及诸功德。是菩萨摩诃萨超过声闻及独觉地。定证无上正等菩提。善现。若菩萨摩诃萨行深般若波罗蜜多。蒙诸如来应正等觉因说正法于大众前。自然欢喜称扬赞叹名字种姓及诸功德。是菩萨摩诃萨定当安住不退转地。住是地已必当证得一切智智。复次善现。若菩萨摩诃萨闻说如是甚深般若波罗蜜多。心无疑惑亦不迷闷。但作是念。如佛所说甚深般若波罗蜜多。其理必然无有颠倒。是菩萨摩诃萨由于般若波罗蜜多深生净信。渐次当于不动佛所及诸菩萨摩诃萨所。广闻般若波罗蜜多。于其义趣深生信解。既信解已当得住于不退转地。住是地已定当证得一切智智。善现。若菩萨摩诃萨但闻如是甚深般若波罗蜜多不生诽谤。尚多获得殊胜善根。况能信解受持读诵。依真如理系念思惟。安住真如精勤修学。是诸菩萨速当安住不退转地疾证无上正等菩提。时具寿善现白佛言。世尊。诸法实性皆不可得。云何菩萨摩诃萨。安住真如精勤修学。速当安住不退转地疾证无上正等菩提。佛言。善现。如佛所化安住真如。修诸菩萨摩诃萨行。速当安住不退转地疾证无上正等菩提。为诸有情宣说正法。诸菩萨摩诃萨亦复如是。安住真如修诸菩萨摩诃萨行。速当安住不退转地疾证无上正等菩提。具寿善现复白佛言。如来所化都无所有。法离真如又不可得。谁住真如修菩萨行。速当安住不退转地疾证无上正等菩提。为诸有情宣说正法。世尊。真如尚不可得。何况得有安住真如修菩萨行。速当安住不退转地疾证无上正等菩提。为诸有情宣说正法。此若实有无有是处。佛言。善现。如是如是。如汝所说。如来所化都无所有。法离真如又不可得。谁住真如修菩萨行。速当安住不退转地疾证无上正等菩提。为诸有情宣说正法。善现。真如尚不可得。何况得有安住真如修菩萨行。速当安住不退转地疾证无上正等菩提。为诸有情宣说正法。此若实有无有是处。所以者何。善现。如来出世若不出世。诸法法尔不离真<a>如法</a>界法性不虚妄性不变异性平等性离生性法定法住实际虚空界不思议界。善现。决定无有安住真如修菩萨行。速当安住不退转地疾证无上正等菩提。为诸有情说正法者。何以故。善现。诸法真如无生无灭。亦无住异少分可得。善现。若法无生无灭。亦无住异少分可得。谁于其中可得安住修诸菩萨摩诃萨行。速当安住不退转地疾证无上正等菩提。为诸有情宣说正法。此若实有无有是处</p>
<p style="text-align: left">
	　　尔时天帝释白佛言。世尊。如是般若波罗蜜多。微妙甚深极难信解。诸菩萨摩诃萨行深般若波罗蜜多。虽知诸法皆不可得。而求无上正等菩提甚为难事。何以故。世尊。决定无有安住真如修诸菩萨摩诃萨行。速当安住不退转地疾证无上正等菩提。为诸有情说正<a>法事</a>。诸菩萨摩诃萨行深般若波罗蜜多。观一切法都无所有。于深法性心不沉没。不怖不惊无疑无滞。如是等事甚为希有。尔时具寿善现语天帝释言。憍尸迦。如汝所说。诸菩萨摩诃萨行深般若波罗蜜多。观一切法都无所有。于深法性心不沉没。不怖不惊无疑无滞。如是等事甚希有者。憍尸迦。诸菩萨摩诃萨行深般若波罗蜜多。观一切法无不皆空。谓观一切有色法空无色法亦空。观一切有见法空无见法亦空。观一切有对法空无对法亦空。观一切有漏法空无漏法亦空。观一切有为法空无为法亦空。观一切<a>世间</a>法空出世间法亦空。观一切寂静法空不寂静法亦空。观一切远离法空不远离法亦空。观一切过去法空未来现在法亦空。观一切善法空不善无记法亦空。观一切欲界法空色无<a>色界</a>法亦空。观一切<a>学法</a>空无学非学非无学法亦空。观一切见所断法空修所断非所断法亦空。观一切有法空无法非有非无法亦空。憍尸迦。诸菩萨摩诃萨行深般若波罗蜜多。观如是等一切法空。诸法空中都无所有。谁沈谁没谁怖谁惊谁疑谁滞。是故憍尸迦。诸菩萨摩诃萨行深般若波罗蜜多。于深法性心不沉没。不怖不惊无疑无滞。未为希有。时天帝释白善现言。尊者所说一切依空。是故所言常无挂碍。譬如以箭仰射虚空。若近若远俱无挂碍。尊者所说亦复如是</p>
<p style="text-align: left">
	　　初分嘱累品第五十八之一</p>
<p style="text-align: left">
	　　尔时天帝释白佛言。世尊。我如是说。如是赞。如是记。为顺如来应正等觉法语律语。于法随法无倒记不。佛言。憍尸迦。汝如是说。如是赞。如是记。诚顺如来应正等觉法语律语。于法随法无颠倒记。时天帝释复白佛言。希有世尊。大德善现。诸有所说无不皆依空无相无愿。大德善现。诸有所说无不皆依四念住四正断四神足五根五力七等觉支八圣道支。大德善现。诸有所说无不皆依四静虑四无量四无色定。大德善现。诸有所说无不皆依八解脱八胜处九次第定十遍处。大德善现。诸有所说无不皆依布施净戒安忍精进静虑般若波罗蜜多。大德善现。诸有所说无不皆依内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。大德善现。诸有所说无不皆依真如法界法性不虚妄性不变异性平等性离生性法定法住实际虚空界不思议界。大德善现。诸有所说无不皆依苦集灭道圣谛。大德善现。诸有所说无不皆依五眼六神通。大德善现。诸有所说无不皆依一切陀罗尼门一切三摩地门。大德善现。诸有所说无不皆依佛十力四无所畏四无碍解大慈大悲大喜大舍十八佛不共法。大德善现。诸有所说无不皆依无忘失法恒住舍性。大德善现。诸有所说无不皆依一切智道相智一切相智大德善现。诸有所说无不皆依一切菩萨摩诃萨行。大德善现。诸有所说无不皆依诸佛无上正等菩提。尔时佛告天帝释言。憍尸迦。具寿善现。安住空故观布施波罗蜜多尚不可得。况有行布施波罗蜜多者。观净戒安忍精进静虑般若波罗蜜多尚不可得。况有行净戒安忍精进静虑般若波罗蜜多者。具寿善现。安住空故观四念住尚不可得。况有修四念住者。观四正断四神足五根五力七等觉支八圣道支尚不可得。况有修四正断乃至八圣道支者。具寿善现。安住空故观四静虑尚不可得。况有修四静虑者。观四无量四无色定尚不可得。况有修四无量四无色定者。具寿善现。安住空故观八解脱尚不可得。况有修八解脱者。观八胜处九次第定十遍处尚不可得。况有修八胜处九次第定十遍处者。具寿善现。安住空故观内空尚不可得。况有证内空者。观外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空尚不可得。况有证外空乃至无性自性空者。具寿善现。安住空故观真如尚不可得。况有证真如者。观法界法性不虚妄性不变异性平等性离生性法定法住实际虚空界不思议界尚不可得。况有证法界乃至不思议界者。具寿善现。安住空故观苦圣谛尚不可得。况有证苦圣谛者。观集灭道圣谛尚不可得。况有证集灭道圣谛者。具寿善现。安住空故观空解脱门尚不可得。况有修空解脱门者。观无相无愿解脱门尚不可得。况有修无相无愿解脱门者。具寿善现。安住空故观五眼尚不可得。况有修五眼者。观六神通尚不可得。况有修六神通者。具寿善现。安住空故观一切陀罗尼门尚不可得。况有修一切陀罗尼门者。观一切三摩地门尚不可得。况有修一切三摩地门者。具寿善现。安住空故观佛十力尚不可得。况有修佛十力者。观四无所畏四无碍解大慈大悲大喜大舍十八佛不共法尚不可得。况有修四无所畏乃至十八佛不共法者。具寿善现。安住空故观无忘失法尚不可得。况有修无忘失法者。观恒住舍性尚不可得。况有修恒住舍性者。具寿善现。安住空故观一切智尚不可得。况有修一切智者。观道相智一切相智尚不可得。况有<a>修道</a>相智一切相智者。具寿善现。安住空故观一切菩萨摩诃萨行尚不可得。况有修一切菩萨摩诃萨<a>行者</a>。具寿善现。安住空故观诸佛无上正等菩提尚不可得。况有证诸佛无上正等菩提者。具寿善现。安住空故观诸如来尚不可得。况有转法轮者。具寿善现。安住空故观无生灭法尚不可得。况有证无生灭者。具寿善现。安住空故观三十二相八十随好尚不可得。况有具此相好身者</p>
<p style="text-align: left">
	　　何以故。憍尸迦。具寿善现。于一切法住远离住寂静住无所得住空住无相住无愿住。憍尸迦。具寿善现。于一切法住如是等无量胜住。憍尸迦。善现。所住比诸菩萨摩诃萨众所住般若波罗蜜多最胜行住。百分不及一。千分不及一。百千分不及一。俱胝分不及一。百俱胝分不及一。千俱胝分不及一。百千俱胝分不及一。那庾多分不及一。百那庾多分不及一。千那庾多分不及一。百千那庾多分不及一。百千俱胝那庾多分不及一。数分计分算分喻分乃至邬波尼杀昙分亦不及一。何以故。憍尸迦。除如来住是诸菩萨摩诃萨众所住般若波罗蜜多最胜行住。于诸声闻独觉等住为最为胜为长为尊。为妙为微妙为上为无上。以是故。憍尸迦。若菩萨摩诃萨欲住一切有情上者。当住般若波罗蜜多最胜行住。何以故。憍尸迦。诸菩萨摩诃萨安住般若波罗蜜多最胜行住。超诸声闻独觉等地。证入菩萨正性离生。速能圆满一切<a>佛法</a>断诸烦恼相续习气疾证无上正等菩提。得名如来应正等觉。成就圆满一切智智</p>
<p style="text-align: left">
	　　尔时会中有无量无数三十三天。欢喜踊跃各取天上微妙音华。奉散如来及苾刍众。于时众内六千苾刍从坐而起。偏覆左肩右膝着地向佛合掌。佛神力故各于掌中微妙音华自然盈满。是诸苾刍欢喜踊跃得未曾有。各以此华奉散如来应正等觉。既散佛已俱发愿言。我等用斯胜善根力。愿常安住甚深般若波罗蜜多最胜行住。声闻独觉所不能住。速趣无上正等菩提。超诸声闻及独觉地</p>
<p style="text-align: left">
	　　尔时世尊。知诸苾刍心行清白。即便微笑。如佛常法于微笑时。种种色光从口中出。所谓青黄赤白红缥等光。遍照此三千大千佛之世界。还绕佛身经三匝已从顶上入。具寿庆喜即从坐起。<a>礼佛</a>合掌白言。世尊。何因何缘现此微笑。诸佛现笑非无因缘。唯愿如来哀愍为说。佛告庆喜。此发胜愿六千苾刍。于未来世星喻劫中。当得无上正等菩提。皆同一号名散花如来应正等觉明行圆满善逝世间解无上丈夫调御士<a>天人</a>师佛薄伽梵。彼诸如来应正等觉。苾刍<a>弟子</a>佛土寿量。皆悉齐等同受千岁。是诸如来应正等觉。初生<a>出家</a>及成佛已。随所在处若昼若夜。常雨五色微妙音华。以是因缘故我微笑。庆喜当知。若菩萨摩诃萨欲得安住最胜住者。当学般若波罗蜜多。庆喜当知。若菩萨摩诃萨欲得安住如来住者。当学般若波罗蜜多。庆喜当知。若善男子善女人等。精勤修学甚深般若波罗蜜多。是善男子善女人等。先世或从人间没已还生此处。或从睹史多天上没来生人间。彼于先世或在人中或复天上。由得广闻甚深般若波罗蜜多。能于今生精勤修学甚深般若波罗蜜多。庆喜当知。如来现见精勤修学甚深般若波罗蜜多无所顾者。彼人决定是大菩萨</p>
<p style="text-align: left">
	　　复次庆喜。若善男子善女人等。能于如是甚深般若波罗蜜多。爱乐听闻受持读诵。究竟通利如理思惟。为菩萨乘诸善男子善女人等。宣说开示教诫教授。当知彼人是大菩萨。曾于过去亲从如来应正等觉。闻说如是甚深般若波罗蜜多。闻已爱乐受持读诵。究竟通利如理思惟广为他说。故于今生能办是事。庆喜当知。彼善男子善女人等。曾于过去无量佛所多种善根。故于今生能办是事。彼善男子善女人等。应作是念。我先不从声闻独觉闻说如是甚深般若波罗蜜多。定从如来应正等觉闻说如是甚深般若波罗蜜多。我先不于声闻独觉种诸善根。定于如来应正等觉种诸善根。由是因缘今得闻此甚深般若波罗蜜多。爱乐受持读诵通利如理思惟。广为他说能无厌倦。庆喜当知。若善男子善女人等。能于如是甚深般若波罗蜜多。爱乐听闻受持读诵。究竟通利如理思惟。于义于法于深意趣随顺修行。是善男子善女人等。则为现见我等如来应正等觉。庆喜当知。若善男子善女人等。闻说如是甚深般若波罗蜜多。深心信受不毁不谤不可沮坏。是善男子善女人等。已曾供养无量诸佛。于诸佛所多种善根。亦为无量善友摄受。庆喜当知。若善男子善女人等。能于如来应正等觉胜<a>福田</a>所种诸善根。虽定当得或声闻果或独觉果或如来果而证无上正等菩提。要于如是甚深般若波罗蜜多善解无碍。修行布施波罗蜜多。修行净戒安忍精进静虑般若波罗蜜多。安住内空。安住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。安住真如。安住法界法性不虚妄性不变异性平等性离生性法定法住实际虚空界不思议界。安住苦圣谛。安住集灭道圣谛。修行四念住。修行四正断四神足五根五力七等觉支八圣道支。修行四静虑。修行四无量四无色定。修行八解脱。修行八胜处九次第定十遍处。修行空解脱门。修行无相无愿解脱门。修行五眼。修行六神通。修行佛十力。修行四无所畏四无碍解大慈大悲大喜大舍十八佛不共法。修行无忘失法。修行恒住舍性。修行一切陀罗尼门。修行一切三摩地门。修行一切智。修行道相智一切相智。令得圆满。庆喜当知。若菩萨摩诃萨能于如是甚深般若波罗蜜多善解无碍。修行布施波罗蜜多。修行净戒安忍精进静虑般若波罗蜜多。安住内空。安住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。安住真如。安住法界法性不虚妄性不变异性平等性离生性法定法住实际虚空界不思议界。安住苦圣谛。安住集灭道圣谛。修行四念住。修行四正断四神足五根五力七等觉支八圣道支。修行四静虑。修行四无量四无色定。修行八解脱。修行八胜处九次第定十遍处。修行空解脱门。修行无相无愿解脱门。修行五眼。修行六神通。修行佛十力。修行四无所畏四无碍解大慈大悲大喜大舍十八佛不共法。修行无忘失法。修行恒住舍性。修行一切陀罗尼门。修行一切三摩地门。修行一切智。修行道相智一切相智。令得圆满。是菩萨摩诃萨不得无上正等菩提。而住声闻独觉地者无有是处。是故菩萨摩诃萨欲证无上正等菩提。应于如是甚深般若波罗蜜多善解无碍。修行布施净戒安忍精进静虑般若波罗蜜多。乃至修行一切智道相智一切相智。令得圆满。是故庆喜。我以般若波罗蜜多甚深经典付嘱于汝。应正受持读诵通利勿令忘失。庆喜当知。除此般若波罗蜜多甚深经典。受持诸余我所<a>说法</a>。设有忘失其罪犹小。若于般若波罗蜜多甚深经典。不善受持下至一句。有忘失者其罪甚大。庆喜当知。若于般若波罗蜜多甚深经典。下至一句能善受持。不忘失者获福无量。若有于此不善受持下至一句有忘失者。所获重罪同前福。量是故。庆喜。我以般若波罗蜜多甚深经典殷勤付汝。当正受持读诵通利如理思惟。广为他说分别开示。令受持者究竟解了文义意趣</p>
				</div></div><hr><script charset='utf-8' src='../../js/footer.js'></script></body></html>