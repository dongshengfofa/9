<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大乘理趣六波罗蜜多经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘理趣六波罗蜜多经 第一卷</center></div><div class='fo'><center>经文出处:来自无量光明网</center><br/><br>
<h2>大乘理趣<a>六波罗蜜</a>多经序</h2>
<p>　　御制</p>
<p>　　大朴既散有为遂作。名利牵乎代。巧智丧乎真。爱恶攻其性情。因缘竖其染习。内则百虑无节。外则六根竞诱。天理灭而莫知。道源迷而忘返。沦溺<a>苦海</a>劫尽还初。惟至人了万物之宗。趣<a>三界</a>之表。廓独立而不改。遍诸有而常然。故能开导群疑济拔流品。六波罗蜜经者。众法之津梁。度门之圆极也。昔日月灯明如来为<a>菩萨</a>说。历劫旷远真偈寂寥。文殊师利往于耆阇会中。尝与<a>弥勒</a>菩萨语及斯事。成一切种智。会无量义因。唯佛能知唯佛能说。教必有主其在兹乎。是以释迦如来。为法而出俟时而现。三身不异故处代而常离。万行无修故随方而<a>自在</a>。运慈悲之力开护摄之门。因其六尘示之<a>六度</a>。导于法分令证法身。结习纷纶乘理而悟。是真般若之旨也。故有慈氏善问大音赞言。天垂宝花云集仙盖。<a>甘露</a>流液光明烛幽。使迷方浅深皆得自然之慧。恒沙亿众能通般若之智。尝试论之先儒有言。诚者自成而道自导也。夫诚己于内。则不勉而中不思而得。诚物于外。则不言而应不为而成。其内者证法之身。其外者大悲之力。德产之致也密化育之功也。大春风发吹万类咸滋。旭日升昼群阴尽释。乾坤易简之道是则大同。神明幽赞之情孰云区别。殊涂一至其理固然。</p>
<p>　　朕虔奉丕图保又蒸庶。思建皇极以升大猷。遐想灵踪期于叶契。而舍城妙说久秘梵文。徒怀泻瓶未启遗夹。微言不昧将或起予。于是罽宾<a>沙门</a>般若受旨宣扬。光宅寺沙门利言为之翻译。时大德则有资圣寺道液。醴泉寺超悟。慈恩寺应真。庄严寺圆照。光宅寺道岸。西明寺圆照。章敬寺【（工*刀）/言】空西明寺良秀等法门领袖人中龙象。证明正义辉润玄文。知释迦之宝城。识众尊之满字。以贞元四年岁次戊辰十一月二十八日。于西明寺译成上进。凡一部十卷。龙神翼卫如从金口之传。梵众护持无异毫光之现。</p>
<p>　　朕斋心涤虑仰味宗源。闻所未闻实为希有。然以汲引之旨流布为先。庶凭真筌永济浮俗。聊因暇日三复斯经。虽法海甚深而波流不让。举其梗概照悟将来。</p>
<p>　　（此经宋元本阙今以明本对之揭其异）</p>
<p><strong>　　罽宾国<a>三藏</a>般若奉诏译</strong></p>
<h2>归依三宝品第一</h2>
<p>　　如是我闻。一时薄伽梵。在王舍大城迦兰多迦竹林精舍。时与众多菩萨摩诃萨。住不退转位阶十地。十波罗蜜多悉已<a>圆满</a>。复有众多诸大苾刍。皆阿<a>罗汉</a>诸漏已尽无复烦恼。逮得已利心善<a>解脱</a>慧善解脱。复有阿僧企耶诸有情等。皆发阿耨多罗三藐三菩提心。</p>
<p>　　尔时慈氏菩萨摩诃萨。于此会中而作是念。此会众中诸有情类。贫穷孤露无所依怙。<a>流转</a><a>生死</a>沉溺爱河。欲达<a>彼岸</a>为闻法故。愿见<a>世尊</a>求一切智无有力能。尔时慈氏菩萨。为欲咨问甚深义趣。一切有情云何发菩提心求佛决定三无数劫无有疲倦。今佛世尊意趣难解广大甚深。文句巧妙具足圆满。记别有情因果差别。希求速疾无上菩提。于是弥勒菩萨摩诃萨发如是心。即从座起整理衣服。善调六根身口意业皆悉寂静。然其六根百福所生妙相庄严八十种好。三无数劫之所圆满。摩诃般若波罗蜜多等百千万日光明相庄严其身。一切有情瞻仰无厌。近无等等佛果菩提。以如是身往诣佛所。五体投地<a>礼佛</a>双足。又以无量功德庄严之手。如新生莲华合掌恭敬而白佛言。如来世尊于一念中。能知一切有情过去未来现在之心。或有有情因咨问时获清净心。或有有情受记之时。获须陀洹果乃至阿<a>罗汉果</a>辟支佛果。或得阿耨多罗三藐三菩提记。为此义故仰咨如来。惟愿世尊分别解说。世尊今为三世有情所依之主。或有有情行大乘行其心柔和。唯愿世尊慈悲愍念。获甘露法不独受用而同其味。云何令诸有情趣大<a>涅槃</a>安隐正路。此等有情当作何事。于一切智得不退转。云何圆满檀波罗蜜乃至般若波罗蜜多。又此般若波罗蜜多。与前五种波罗蜜多而为其母。云何修习而能圆满。又此大愿云何显发。又诸有情云何修习涅槃彼岸。唯愿世尊分别解说。为欲利益安乐一切有情令得<a>欢喜</a>。</p>
<p>　　尔时薄伽梵赞慈氏菩萨摩诃萨言。善哉善哉善男子。汝今乃能利益安乐一切有情问是深义。劝诸有情修善业故。常为有情勤修习故。汝今一心广为有情。顿绝羁锁勤求法故。汝今以此大慈悲心。于三阿僧企耶。圆满六种波罗蜜多大海法故。汝今已近菩提道场涅槃岸故。犹如明星没已旭日便照。汝今亦尔当作佛日。汝今谛听善思念之。我今为汝具足分别甚深之义。如有智人能善思惟。观察生死险道之中。莫能过于无所依怙。譬如大海舟船而无商主。其中有情多所漂溺。涌浪洄澓破坏沉没。种种诸难常有忧患。求于吉祥无上船师以为依怙。又诸有情于生死中常多恐惧。所以求于力势之人而为恃怙。不被怨贼之所侵害。纵彼怨贼有大狂力。为此之人依附王者。而彼怨贼必无更能作损害者。又彼怨贼既见力势。永舍怨心顺从正化。一切有情亦复如是。各作是念谁能与我作归依处。除其衰患令得安乐。于此三界五道之中。天龙药叉阿苏罗迦噜啰健达婆紧捺罗摩怙洛迦人非人等诸众之中。而求觅之无有能为作归依者。所以者何彼诸天等。自未能免生死羁锁。烦恼系缚流转三界。无量无边众苦吞啖诸怖畏事。以贪欲网之所缠缚。况能为我作归依处。又诸天等常被甲胄斗战之具。心怀怖畏彼阿苏罗。而况于人及余诸趣。以是观察三界<a>六道</a>。无有堪能拔济我者。以是应<a>当归</a>依<a>佛法</a>僧。除佛法僧更无有能救护我者。一切有情若欲求于阿耨多罗三藐三菩提涅槃乐者。应当归依佛法僧宝。以是因缘令诸有情归佛法僧。尔时慈氏菩萨摩诃萨。白佛言世尊云何名为佛法僧宝。云何归依。佛告慈氏言。佛宝者则有二种。一者佛身二者佛德。言佛身者所谓如来应正遍知明行足善逝<a>世间</a>解无上士调御丈夫<a>天人</a>师佛世尊。已于过去无量无边阿僧祇劫。不惜身命勤修六度万行圆满。菩提树下坐金刚座。降伏魔军断诸结贼。获一切智成等正觉。具足如是诸妙功德号之为佛。言佛德者即佛身中。具足十力四无所畏十八不共法。大慈大悲大喜大舍。三解脱门三示导六<a>神通</a>。随心三摩地四智二智。离于知境断烦恼障及所知障。离诸习气。无功用道起如如化。若远若近游止自在无有障碍。于一芥子能纳无量诸妙高山。如是功德无量无边。诸佛如来悉皆具足。又从一劫至无量劫。<a>寿命</a>自在无能损减。于神境通往来变现。无有障碍随意自在。诸佛世尊之所经行城邑聚落。先放微妙金色光明照曜其处。其中众生遇斯光者。身病心病皆得除愈。心火灭已身得清凉。偻者能申跛者能行。盲者得视聋者能听痖者能言。其心乱者便复本心。鬼魅癫狂魍魉所持悉皆除愈。裸者得衣憍慢心者而得谦下。忧恼者心安隐失道者得正路。饥渴者得饮食囚系者得解脱恐怖者得<a>无畏</a>。丘陵坑坎山涧堆阜。皆悉平正犹如抵掌。门第卑小自然高大。衢路隘狭并皆宽广。市肆廛里自然开豁。秽恶不净应时香洁。荆棘毒刺瓦砾沙石悉皆不现。日光晃曜而无炎毒。香风和畅无诸尘坌。白鹤孔雀鹦鹉<a>舍利</a>迦陵频伽。拘枳罗拘那罗命命等鸟。其声美妙出和雅音。象马牛羊水牛【（牦-厂）-未+牙】牛犎牛竹牛。各出本音其声微妙。箜篌箫笛琴瑟鼓吹。如是乐器不鼓自鸣。及余种种巧妙希奇。诸神通事悉皆变现。如是种种诸希有事。日日各异转加<a>殊胜</a>。皆是如来威神之力。若有众生疑佛世尊及佛功德有一异者当作是说佛与功德不一不异。譬如燃灯膏炷与明不一不异。离于膏炷无别灯明。若言灯明离膏炷者。明所及处悉应焚爇佛身功德亦复如是。此微妙身是佛功德无漏法身。自他受用平等所依。然此佛身亦非是体。离是体外无别法身。若是体者同于外物有四大相。故知非相亦非无相。若非相者同大<a>虚空</a>。同太虚者性即是常无方便过。自性清净无染无著。甚深无量无有变易。难解难如微妙寂静。具无边际真常功德绝诸戏论。唯佛证知非余所及。亦非譬喻之所校量。慈氏当知如此身者。即是过去未来现在殑伽沙等。诸佛世尊法身之相。佛报身者谓诸如来三无数劫。修集无量福慧资粮。所起无边真实功德。<a>常住</a>不变诸根相好。智慧光明周遍法界。皆从出世无漏善根之所生故。不可思议超过世智。纯熟有情为现兹相。演无尽法广利无边。慈氏当知此即如来报身圆满。言<a>化身</a>者为彼有情随所应化故。现无量阿僧企耶诸化佛身。其所化身或于<a>地狱</a>以现其身。度彼有情令离众苦。导以<a>正法</a>令发胜心。便生人天受胜快乐。于佛法中深生信乐。得佛法分获圣<a>道果</a>。或生鬼趣化彼有情。令离饥渴种种逼迫。化以正法使发胜心。便生人天受诸快乐。深入佛法得圣道果。或化傍生在于彼趣。或作迦噜啰身或作龙身。或作师子象马熊罴。虎豹豺狼野干狐兔。蚖蛇蝮蝎鱼鳖鼋鼍。白鹤孔雀凤凰鸳鸯。鹦鹉舍利种种之身。令诸有情离相残害慈心相向。能离种种诸怖畏事。示以正法令深信乐归佛法僧。得生人天获诸快乐。得佛法分证圣道果。或化有情于余国土。或日月光所不能照。如是种种无佛法处建立正法。令诸有情归佛法僧。剃除须发受佛禁戒。而作苾刍及苾刍尼。或作邬波索迦邬波斯迦。建立僧坊护持正法。安立无量无数有情。置于人天涅槃彼岸而得果证。或生天趣化彼有情。令离五欲心无染着。导以正法发菩提心。归佛法僧深入正法。置于涅槃解脱果证。或生人趣现处王宫生释种家。以巧方便化诸有情。断除三界烦恼忧患生老病死。故现受生踰城<a>出家</a>。菩提树下取吉祥草。坐于道场处金刚座。降伏魔军成等正觉。为化有情转正法轮。放大光明周遍一切照曜世间。自利利他悉皆圆满。或现寂静入大涅槃。是即名为佛化身也。如是种种善巧方便无量无边。皆是如来自在神力。此即三身体无异相。</p>
<p>　　尔时薄伽梵告慈氏菩萨摩诃萨言。善男子于意云何。若有善男子善女人归依佛者。当归依诸佛清净法身。若欲求于佛法身者。当作如是发大誓愿。愿我及彼一切有情。当得如是功德法身。云何乃令发如是愿。为佛应身<a>刹那</a>迁变。化身佛者疾入涅槃。功德法身湛然常住。以是归依清净法身。归法身者即是归依过去未来现在诸佛。若我舍于众生取涅槃者。即同受于地狱诸苦。若与有情同解脱者。虽处地狱无异涅槃。以是因缘令诸众生。归佛法身证涅槃乐。究竟如如体无增减。如是法身是真安乐。是故但令归佛法身。复次慈氏云何名为清净法宝。言法宝者亦有三种。云何为三。第一法宝所谓涅槃甘露解脱。常乐我净而为体性。能尽一切生老病死忧悲苦恼。云何生苦。谓依父母牉合之时。不净种子处母胎中。业力风持时经九月。住居黑闇无有光明。生熟藏间污秽不净。八万户虫之所和杂。出息入息随母而行。口不能言眼不得视。饥渴寒热种种诸苦逼切身心。如是诸苦无量无边。令诸众生不得自在故名生苦。虽受此苦而有一德。一切怨家所不能见。亦不能说是非过恶。无比涅槃安乐法中无如是苦。云何老苦。所谓众生从少至老时节代谢。所有充实悉皆损减。筋力衰朽行止战掉发白面皱。眼耳昏暗牙齿疏缺。颜貌丑陋身相伛偻人所恶贱。所有言教随说废忘。而以此身为其重担。譬如然灯膏油既尽。不久将灭老亦如是。壮膏既尽不久将死。又如苏莫遮帽覆人面首。令诸有情见即戏弄。老苏莫遮亦复如是。从一城邑至一城邑。一切众生被衰老帽见皆戏弄。以是因缘老为大苦。除非死至无药能治。虽受老苦而不厌之。祈祷神祇恒愿长寿。无比涅槃安乐法中无此老苦。云何病苦。所谓地水火风互相违害。种种诸苦来集其身。一切众生无问老少皆共有之。安乐适身胜妙五欲金银珍宝家族眷属悉皆舍离。所有教诏男女亲戚皆不承顺。一切怨家诈来亲附。如此病苦皆不愿求。以是当知病为大苦。安乐涅槃无比法中。清净寂然无斯病苦。复次慈氏云何死苦。所谓众<a>生气</a>绝识灭无所觉知。一切苦中莫过死苦。生老病苦五趣之中有无不定。此死苦者皆共有之。譬如贫苦能却荣华。如怨憎苦能却亲爱。死苦若至不拣老少。愚智贵贱一切尽却。舍此身已入幽闇处。衣服卧具一切财宝莫能用之。裸露而行复无伴侣货财不免披诉无地。咄哉无常能作斯害。甚大鄙恶不拣怨亲。三界众生无能免离。皆被死伐何能救之。设转轮王那罗延力皆被擒获。当知死苦无量无边。以是观之死为大苦。解脱涅槃无比法中。寂静安乐无兹死苦。譬如有人瀑河漂溺。登陟高山得免怖畏。众生亦尔常为一切生死瀑河之所漂溺。登涅槃山离生死畏。亦如天雨能除毒热尘秽等障。人民安乐身意清凉。百卉滋茂成就果实。如来法雨亦复如是。能除一切烦恼毒热。众生安乐解脱清凉。滋长一切白净善种。成就果实令得涅槃。以是因缘诸佛世尊。舍无常身证涅槃乐。尔时世尊欲重宣此义。而说偈言</p>
<p style="text-align: center">　　如来妙体即法身　　清净解脱同<a>真谛</a></p>
<p style="text-align: center">　　如日与光不相离　　如来功德即涅槃</p>
<p style="text-align: center">　　真我与佛无差别　　一切有情所归趣</p>
<p style="text-align: center">　　生死涅槃等无二　　其性不坏无造作</p>
<p style="text-align: center">　　垢净如如性不异　　唯佛世尊独能了</p>
<p style="text-align: center">　　众生悉有如来藏　　三宝于是现世间</p>
<p style="text-align: center">　　一切有情入佛智　　以性清净无别故</p>
<p style="text-align: center">　　佛与众生性不异　　凡夫见异圣无差</p>
<p style="text-align: center">　　一切众生本清净　　三世如来同演说</p>
<p style="text-align: center">　　其性垢净本无二　　众生与佛无差别</p>
<p style="text-align: center">　　空遍十方无分别　　心性平等亦复然</p>
<p style="text-align: center">　　譬如一切众生界　　遍在虚空受生灭</p>
<p style="text-align: center">　　诸根生灭亦如是　　处在无为界亦然</p>
<p style="text-align: center">　　譬如虚空火不烧　　生死不坏无为性</p>
<p style="text-align: center">　　地水风轮转相依　　虚空无有所依相</p>
<p style="text-align: center">　　蕴处界三亦复然　　恒住业种烦恼性</p>
<p style="text-align: center">　　彼业烦恼住何处　　常居<a>妄想</a>无明源</p>
<p style="text-align: center">　　妄想之心何所居　　恒在无为净心性</p>
<p style="text-align: center">　　蕴处界三假施设　　一切法性本无住</p>
<p style="text-align: center">　　业惑相持如地水　　妄想转动犹如风</p>
<p style="text-align: center">　　心性本净如虚空　　妄想依空无所有</p>
<p style="text-align: center">　　烦恼业苦从妄起　　业苦还为烦恼因</p>
<p style="text-align: center">　　惑业循环无定居　　无因<a>无缘</a>无所会</p>
<p style="text-align: center">　　无生无灭性空寂　　本体光明智清净</p>
<p style="text-align: center">　　自性无生无变异　　烦恼无明垢所覆</p>
<p style="text-align: center">　　亦如瞖眼见二月　　众生二执亦复然</p>
<p style="text-align: center">　　烦恼犹如众蜜蜂　　其蜜即喻如来藏</p>
<p style="text-align: center">　　此蜜众蜂共围绕　　智者护身能取蜜</p>
<p style="text-align: center">　　无相六度为方便　　而能证彼法界身</p>
<p style="text-align: center">　　譬如五谷【禾*会】未除　　不堪与人充美饍</p>
<p style="text-align: center">　　菩萨烦恼糠未遣　　不能施人甘露饭</p>
<p style="text-align: center">　　行人遗宝落秽处　　设经万岁无损污</p>
<p style="text-align: center">　　天眼见宝知所在　　收取洗拭随意用</p>
<p style="text-align: center">　　佛见众生性无二　　为欲涤除烦恼秽</p>
<p style="text-align: center">　　大乘甘露而为水　　涤尽尘劳<a>佛性</a>现</p>
<p style="text-align: center">　　譬如新生五谷芽　　说米有无未决定</p>
<p style="text-align: center">　　佛性不离有无中　　唯佛自证方明了</p>
<p style="text-align: center">　　法宝自性恒清净　　诸佛世尊如是说</p>
<p style="text-align: center">　　客尘烦恼之所覆　　如云能翳日光明</p>
<p style="text-align: center">　　无垢法宝众德备　　常乐我净悉圆满</p>
<p style="text-align: center">　　法性清净云何求　　无分别智而能证</p>
<p style="text-align: center">　　譬如池水净无垢　　其中莲花妙无染</p>
<p style="text-align: center">　　如月蚀已重光明　　亦如皎日出云翳</p>
<p style="text-align: center">　　无垢功德遍庄严　　涤除烦恼光明现</p>
<p>　　佛告慈氏当知第一法宝。即是摩诃般若解脱法身。</p>
<p>　　复次慈氏应知第二法宝者。谓即戒定智慧诸妙功德。所谓三十七菩提分法。谓四念住四正断四神足五根五力七觉分八圣道。此三十七法与前清净法宝而为方便。云何方便。以修此法而能证彼清净法身。当知此即第二法宝。</p>
<p>　　复次慈氏云何名为第三法宝。所谓过去无量殑伽沙诸佛世尊所说正法。我今亦当作如是说。所谓八万四千诸妙法蕴。调伏纯熟有缘众生。而令阿难陀等诸大<a>弟子</a>。一闻于耳皆悉忆持。摄为五分。一素咀缆二毗奈耶三阿毗达磨四般若波罗蜜多五陀罗尼门。此五种藏<a>教化</a>有情。随所应度而为说之。若彼有情乐处山林。常居闲寂修静虑者。而为彼说素咀缆藏。若彼有情乐习威仪。护持正法一味和合令得久住。而为彼说毗奈耶藏。若彼有情乐说正法分别性相。循环研核究竟甚深。而为彼说阿毗达磨藏。若彼有情乐习大乘真实智慧。离于我法执着分别。而为彼说般若波罗蜜多藏。若彼有情不能受持契经调伏对法般若。或复有情造诸恶业四重八重五无间罪谤方等经一阐提等种种重罪。使得销灭速疾解脱顿悟涅槃。而为彼说诸陀罗尼藏。此五法藏譬如乳酪生酥熟酥及妙醍醐。契经如乳调伏如酪。对法教者如彼生酥。大乘般若犹如熟酥。总持门者譬如醍醐。醍醐之味乳酪酥中微妙第一能除诸病。令诸有情身心安乐。总持门者契经等中最为第一。能除重罪令诸众生解脱生死。速证涅槃安乐法身。</p>
<p>　　复次慈氏我灭度后。令阿难陀受持所说素咀缆藏。其邬波离受持所说毗奈耶藏。迦多衍那受持所说阿毗达磨藏。曼殊室利菩萨。受持所说大乘般若波罗蜜多。其金刚手菩萨。受持所说甚深微妙诸总持门。如是教门能除有情生死烦恼长夜黑闇。速能出离证解脱果。譬如明灯能除暗暝使得见道。佛亦如是然智慧炬能照有情十不善闇使见善道设彼有情悭吝财宝。闻此法已便能惠施一切贫穷。若有恶业众生。闻此法已舍恶修善。若嗔恚者便能忍辱。懈惰有情闻已精进。散乱众生闻已寂静。愚痴有情闻是法已便发智慧。得智慧已悉能回心修种种善。又诸有情闻此法已。闭恶趣门开涅槃路。犹如甘露证解脱果。当知此即第三法宝。是三法宝一切众生应当归依无为法宝。一切法中最尊最胜莫过无为。何以故以于生死大苦海中能为船筏。能作有情甘露良药。又是殑伽沙等诸佛菩萨。三无数劫六度万行所证之果。如是妙法功德圆满。以是归依无为法宝。若有众生受持经者当发是愿。愿我归依如是法宝。归是法已愿令五道一切众生。亦发是愿我今归依。亦令有情安住于此功德法中。引至涅槃真实宝所。慈氏当知此即名为第三法宝。</p>
<p>　　复次慈氏云何名为真实僧宝。言僧宝者亦有三种。一者第一义僧。所谓诸佛圣僧<a>如法</a>而住。不可睹见不可捉持不可破坏。无能烧害不可思议。一切众生良祐<a>福田</a>。虽为福田无所受取。诸功德法常不变易。如是名为第一义僧。</p>
<p>　　第二圣僧者。谓须陀洹向须陀洹果。斯陀含向斯陀含果。阿那含向阿那含果。阿罗汉向阿罗汉果。辟支佛向辟支佛果。八大人觉三贤十圣。如是名为第二僧宝。</p>
<p>　　第三福田僧者。所谓苾刍苾刍尼等。受持禁戒多闻智慧犹天意树能荫众生。又如旷野碛中渴乏须水。遇天甘雨霈然洪霔应时充足。又如大海一切众宝皆出其中。福田僧宝亦复如是。能与有情安隐快乐。又此僧宝清净无染。能灭众生贪嗔痴闇。如十五日夜满月光明。一切有情无不瞻仰。亦如摩尼宝珠能满有情一切善愿。如是名为第三僧宝。是三僧宝一切有情云何归依。应作是说当令归依第一义谛无为僧宝。所以者何以是无为常住僧故。而此僧宝无漏无为。不变不异自证之法。归依如是无漏僧宝。能灭有情一切苦故。复愿有情当获如是无漏功德。得此法已演三乘法度脱有情。我所归依佛法僧宝。不为怖畏三恶道苦。亦不愿乐生于人天。誓救有情出生死苦。是则名为归依僧宝。</p>
<p>　　复次慈氏若有众生。归依三宝应发是心。我今此身已生人趣。得离八难难得能得。以善方便当习一切胜妙之法。若我违于如是上愿。不求善法则为自欺。亦如有人乘船入海。至于宝所空手而归。如是归依佛法僧宝脱苦方便。若不归依后悔何及。既知是已当须勉励。精勤修习速愿成就。善法既成过去罪愆。应当忏悔使令除灭。复作是说我从无始生死已来。身口意业所作众罪无量无边。皆从虚妄颠倒心起。而于父母和上师长佛法僧宝尊重之境。所作诸罪今皆忏悔。复为二事造作诸罪。极重恶业如妙高山。云何为二一者亲爱二者怨嫌。若于生死急难之中而彼二类怨亲有情。而于我身不能利益。应作如是遍观察之。彼与我身悉归磨灭。而我云何乃作斯罪。又于十方世界一切有情造诸善业。及学无学独觉声闻。佛及弟子一切贤圣我皆<a>随喜</a>。复次于无始际生死轮转。受五趣身无量怨亲。于我未曾获得毫厘利益之事。现在未来亦不可得。我于无始为彼怨亲。所作诸罪我愿自受。誓不扰他一切众生。若我重患之时求亲爱人。慈心瞻省扶侍我身。摩抆沐浴供给饮食。病瘦医药种种相资。虽则如斯而于我身病苦之中无相代者。况于未来而能救我生死大苦。而我此身于现世中无依无怙。何况未来。我身既然有情亦尔自我及他皆无恃怙。是故归依真实三宝。何以故以常住故。譬如有智之人于险难中。求有力者以为救护。众生亦尔生死险难。归依三宝以为其主。方能越渡生死大河。我若得已亦为其主。覆护一切苦难众生。能发如是大誓愿者。得大<a>信心</a>而于佛前。长跪合掌偏露右肩。作是归依佛法僧宝。譬如世间贫贱之人。一切有情见皆轻蔑。策役驱使种种呵骂。陵辱其身既被轻贱。遂求尊贵有力之人以为其主。便能免离种种欺辱。有情亦尔或生恶趣及在人中。恒被诸苦逼迫其身。为求免离归依三宝。如是诸苦悉得解脱。归依三宝已复发是愿。愿我救护一切众生。渡生死海到涅槃岸。如大商主导诸商人。度大旷野沙碛险路至无畏处。三宝导师亦复如是。导引有情度空旷处生死长夜。至大涅槃得无所畏。慈氏当知发心<a>修行</a>大乘<a>行者</a>。应作如是归依三宝。</p>
				</div></div><hr><script charset='utf-8' src='../../js/footer.js'></script></body></html>