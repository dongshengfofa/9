<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，般若波罗蜜多心经 第254部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>般若波罗蜜多心经 第254部</center></div><div class='fo'><center>经文出处:来自无量光明网</center><br/><br>
<p style="text-align: center"><img alt="般若波罗蜜多心经 第254部" src="./images/般若波罗蜜多心经 第254部0.png" style="" title="般若波罗蜜多心经 第254部"  class="lazy" /></p>
<p><strong>　　唐上都大兴善寺<a>三藏</a><a>沙门</a>智</strong>慧轮奉诏译</p>
<p>　　如是我闻。一时薄誐梵。住王舍城鹫峰山中。与大苾蒭众。及大<a>菩萨</a>众俱。尔时<a>世尊</a>。入三摩地。名广大甚深照见。时众中有一菩萨摩诃萨。名观世音<a>自在</a>。行甚深般若波罗蜜多行时。照见<a>五蕴</a>自性皆空。即时具寿<a>舍利子</a>。承佛威神。合掌恭敬。白观世音自在菩萨摩诃萨言。圣者。若有欲学甚深般若波罗蜜多行。云何<a>修行</a>。如是问已。尔时观世音自在菩萨摩诃萨。告具寿<a>舍利</a>子言。舍利子。若有善男子。善女人。行甚深般若波罗蜜多行时。应照见五蕴自性皆空。离诸苦厄。舍利子。色空。空性见色。色不异空。空不异色。是色即空。是空即色。受想行识。亦复如是。舍利子。是诸法性相空。不生不灭。不垢不净。不减不增。是故空中。无色。无受想行识。无眼耳鼻舌身意。无色声香味触法。无眼界。乃至无<a>意识</a>界。无无明。亦无无明尽。乃至无老死尽。无苦集灭道。无智证无得。以无所得故。菩提萨埵。依般若波罗蜜多住。心无障碍。心无障碍故。无有恐怖。远离颠倒梦想。究竟寂然。三世诸佛。依般若波罗蜜多故。得阿耨多罗。三藐三菩提。现成正觉。故知般若波罗蜜多。是大<a>真言</a>。是大明真言。是无上真言。是无等等真言。能除一切苦。真实不虚。故说般若波罗蜜多真言。即说真言</p>
<p><strong>　　唵（引）誐帝誐帝。播（引）啰誐帝。播（引）啰散誐帝。冒（引）地娑缚（二合）贺（引）</strong></p>
<p>　　如是舍利子。诸菩萨摩诃萨。于甚深般若波罗蜜多行。应如是学。尔时世尊。从三摩地安祥而起。赞观世音自在菩萨摩诃萨言。善哉善哉。善男子。如是如是。如汝所说。甚深般若波罗蜜多行。应如是行。如是行时。一切如来。悉皆<a>随喜</a>。尔时世尊如是说已。具寿舍利子。观世音自在菩萨及彼众会一切<a>世间</a><a>天人</a>阿苏啰巘【马*犬】嚩等。闻佛所说。皆大<a>欢喜</a>。信受奉行。</p>
				</div></div><hr><script charset='utf-8' src='../../js/footer.js'></script></body></html>