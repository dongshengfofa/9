<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修妙法莲华经 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>妙法莲华经 第四卷</center></div><div class='fo'><center>经文出处:来自无量光明网</center><br/><br>
<p><strong>　　后秦龟兹国<a>三藏</a>法师鸠摩罗什奉　诏译</strong></p>
<h2>五百<a>弟子</a>受记品第八</h2>
<p>　　尔时富楼那弥多罗尼子。从佛闻是智慧方便随宜<a>说法</a>。又闻授诸大弟子阿耨多罗三藐三菩提记。复闻宿世因缘之事。复闻诸佛有大<a>自在</a><a>神通</a>之力。得未曾有心净踊跃。即从座起到于佛前。头面礼足却住一面。瞻仰尊颜目不暂舍。而作是念。<a>世尊</a>甚奇特。所为希有。随顺<a>世间</a>若干种性。以方便知见而为说法。拔出众生处处贪着。我等于佛功德言不能宣。唯佛世尊。能知我等深心本愿。尔时佛告诸<a>比丘</a>。汝等见是富楼那弥多罗尼子不。我常称其于说法人中最为第一。亦常叹其种种功德。精勤护持助宣我法。能于四众示教利喜。具足解释佛之<a>正法</a>。而大<a>饶益</a>同梵<a>行者</a>。自舍如来无能尽其言论之辩。汝等勿谓富楼那但能护持助宣我法。亦于过去九十亿诸佛所。护持助宣佛之正法。于彼说法人中亦最第一。又于诸佛所说空法。明了通达。得四无碍智。常能审谛清净说法。无有疑惑。具足<a>菩萨</a>神通之力。随其<a>寿命</a>常修梵行。彼佛世人。咸皆谓之实是声闻。而富楼那以斯方便。饶益无量百千众生。又化无量阿僧祇人。令立阿耨多罗三藐三菩提。为净佛土故。常作佛事<a>教化</a>众生。诸比丘。富楼那亦于七佛说法人中而得第一。今于我所说法人中亦为第一。于贤劫中当来诸佛说法人中亦复第一。而皆护持助宣<a>佛法</a>。亦于未来护持助宣无量无边诸佛之法。教化饶益无量众生。令立阿耨多罗三藐三菩提。为净佛土故。常勤精进教化众生。渐渐具足菩萨之道。过无量阿僧祇劫。当于此土得阿耨多罗三藐三菩提。号曰法明如来应供正遍知明行足善逝世间解无上士调御丈夫<a>天人</a>师佛世尊。其佛以恒河沙等三千<a>大千世界</a>为一佛土。七宝为地。地平如掌。无有山陵溪涧沟壑。七宝台观充满其中。诸天宫殿近处<a>虚空</a>。人天交接两得相见。无诸恶道亦无女人。一切众生皆以化生。无有淫欲得大神通。身出光明飞行自在。志念坚固精进智慧。普皆金色三十二相。而自庄严。其国众生常以二食。一者法喜食。二者<a>禅悦</a>食。有无量阿僧祇千万亿那由他诸菩萨众。得大神通四无碍智。善能教化众生之类。其声闻众。算数校计所不能知。皆得具足六通三明及八<a>解脱</a>。其佛国土。有如是等无量功德庄严成就。劫名宝明。国名善净。其佛寿命。无量阿僧祇劫。法住甚久。佛灭度后。起七宝塔遍满其国。尔时世尊欲重宣此义。而说偈言</p>
<p style="text-align: center">　　诸比丘谛听　　佛子所行道</p>
<p style="text-align: center">　　善学方便故　　不可得思议</p>
<p style="text-align: center">　　知众乐小法　　而畏于大智</p>
<p style="text-align: center">　　是故诸菩萨　　作声闻缘觉</p>
<p style="text-align: center">　　以无数方便　　化诸众生类</p>
<p style="text-align: center">　　自说是声闻　　去佛道甚远</p>
<p style="text-align: center">　　度脱无量众　　皆悉得成就</p>
<p style="text-align: center">　　虽小欲<a>懈怠</a>　　渐当令作佛</p>
<p style="text-align: center">　　内秘菩萨行　　外现是声闻</p>
<p style="text-align: center">　　少欲厌<a>生死</a>　　实自净佛土</p>
<p style="text-align: center">　　示众有三毒　　又现邪见相</p>
<p style="text-align: center">　　我弟子如是　　方便度众生</p>
<p style="text-align: center">　　若我具足说　　种种现化事</p>
<p style="text-align: center">　　众生闻是者　　心则怀疑惑</p>
<p style="text-align: center">　　今此富楼那　　于昔千亿佛</p>
<p style="text-align: center">　　勤修所行道　　宣护诸佛法</p>
<p style="text-align: center">　　为求无上慧　　而于诸佛所</p>
<p style="text-align: center">　　现居弟子上　　多闻有智慧</p>
<p style="text-align: center">　　所说无所畏　　能令众<a>欢喜</a></p>
<p style="text-align: center">　　未曾有疲惓　　而以助佛事</p>
<p style="text-align: center">　　已度大神通　　具四无碍智</p>
<p style="text-align: center">　　知诸根利钝　　常说清净法</p>
<p style="text-align: center">　　演畅如是义　　教诸千亿众</p>
<p style="text-align: center">　　令住大乘法　　而自净佛土</p>
<p style="text-align: center">　　未来亦供养　　无量无数佛</p>
<p style="text-align: center">　　护助宣正法　　亦自净佛土</p>
<p style="text-align: center">　　常以诸方便　　说法无所畏</p>
<p style="text-align: center">　　度不可计众　　成就一切智</p>
<p style="text-align: center">　　供养诸如来　　护持法宝藏</p>
<p style="text-align: center">　　其后得成佛　　号名曰法明</p>
<p style="text-align: center">　　其国名善净　　七宝所合成</p>
<p style="text-align: center">　　劫名为宝明　　菩萨众甚多</p>
<p style="text-align: center">　　其数无量亿　　皆度大神通</p>
<p style="text-align: center">　　威德力具足　　充满其国土</p>
<p style="text-align: center">　　声闻亦无数　　三明八解脱</p>
<p style="text-align: center">　　得四无碍智　　以是等为僧</p>
<p style="text-align: center">　　其国诸众生　　淫欲皆已断</p>
<p style="text-align: center">　　纯一变化生　　具相庄严身</p>
<p style="text-align: center">　　法喜禅悦食　　更无余食想</p>
<p style="text-align: center">　　无有诸女人　　亦无诸恶道</p>
<p style="text-align: center">　　富楼那比丘　　功德悉成满</p>
<p style="text-align: center">　　当得斯<a>净土</a>　　贤圣众甚多</p>
<p style="text-align: center">　　如是无量事　　我今但略说</p>
<p>　　尔时千二百阿<a>罗汉</a>心自在者作是念。我等欢喜得未曾有。若世尊各见授记如余大弟子者。不亦快乎。佛知此等心之所念。告摩诃迦叶。是千二百阿罗汉。我今当现前次第与授阿耨多罗三藐三菩提记。于此众中。我大弟子憍陈如比丘。当供养六万二千亿佛。然后得成为佛。号曰普明如来应供正遍知明行足善逝世间解无上士调御丈夫天人师佛世尊。其五百阿罗汉。优楼频螺迦叶。伽耶迦叶。那提迦叶。迦留陀夷优陀夷。阿【少/兔】楼驮。离婆多。劫宾那。薄拘罗周陀莎伽陀等。皆当得阿耨多罗三藐三菩提。尽同一号。名曰普明。尔时世尊。欲重宣此义。而说偈言</p>
<p style="text-align: center">　　憍陈如比丘　　当见无量佛</p>
<p style="text-align: center">　　过阿僧祇劫　　乃成等正觉</p>
<p style="text-align: center">　　常放大光明　　具足诸神通</p>
<p style="text-align: center">　　名闻遍十方　　一切之所敬</p>
<p style="text-align: center">　　常说无上道　　故号为普明</p>
<p style="text-align: center">　　其国土清净　　菩萨皆勇猛</p>
<p style="text-align: center">　　咸升妙楼阁　　游诸十方国</p>
<p style="text-align: center">　　以无上供具　　奉献于诸佛</p>
<p style="text-align: center">　　作是供养已　　心怀大欢喜</p>
<p style="text-align: center">　　须臾还本国　　有如是神力</p>
<p style="text-align: center">　　佛寿六万劫　　正法住倍寿</p>
<p style="text-align: center">　　像法复倍是　　法灭天人忧</p>
<p style="text-align: center">　　其五百比丘　　次第当作佛</p>
<p style="text-align: center">　　同号曰普明　　转次而授记</p>
<p style="text-align: center">　　我灭度之后　　某甲当作佛</p>
<p style="text-align: center">　　其所化世间　　亦如我今日</p>
<p style="text-align: center">　　国土之严净　　及诸神通力</p>
<p style="text-align: center">　　菩萨声闻众　　正法及像法</p>
<p style="text-align: center">　　寿命劫多少　　皆如上所说</p>
<p style="text-align: center">　　迦叶汝已知　　五百自在者</p>
<p style="text-align: center">　　余诸声闻众　　亦当复如是</p>
<p style="text-align: center">　　其不在此会　　汝当为宣说</p>
<p>　　尔时五百阿罗汉。于佛前得受记已欢喜踊跃。即从座起到于佛前。头面礼足悔过自责。世尊。我等常作是念。自谓已得究竟灭度。今乃知之如无智者。所以者何。我等应得如来智慧。而便自以小智为足。世尊。譬如有人至亲友家醉酒而卧。是时亲友官事当行。以无价宝珠系其衣里与之而去。其人醉卧都不觉知。起已游行到于他国。为衣食故。勤力求索甚大艰难。若少有所得便以为足。于后亲友会遇见之。而作是言。咄哉丈夫。何为衣食乃至如是。我昔欲令汝得安乐五欲自恣。于某年日月。以无价宝珠系汝衣里。今故现在。而汝不知。勤苦忧恼以求自活。甚为痴也。汝今可以此宝贸易所须。常可如意无所乏短。佛亦如是。为菩萨时教化我等。令发一切智心。而寻废忘不知不觉。既得阿罗汉道。自谓灭度。资生艰难得少为足。一切智愿犹在不失。今者世尊<a>觉悟</a>我等。作如是言。诸比丘。汝等所得非究竟灭。我久令汝等种佛善根。以方便故示<a>涅槃</a>相。而汝谓为实得灭度。世尊。我今乃知实是菩萨。得受阿耨多罗三藐三菩提记。以是因缘甚大欢喜得未曾有。尔时阿若憍陈如等。欲重宣此义。而说偈言</p>
<p style="text-align: center">　　我等闻无上　　安隐授记声</p>
<p style="text-align: center">　　欢喜未曾有　　礼无量智佛</p>
<p style="text-align: center">　　今于世尊前　　自悔诸过咎</p>
<p style="text-align: center">　　于无量佛宝　　得少涅槃分</p>
<p style="text-align: center">　　如无智愚人　　便自以为足</p>
<p style="text-align: center">　　譬如贫穷人　　往至亲友家</p>
<p style="text-align: center">　　其家甚大富　　具设诸肴饍</p>
<p style="text-align: center">　　以无价宝珠　　系着内衣里</p>
<p style="text-align: center">　　默与而舍去　　时卧不觉知</p>
<p style="text-align: center">　　是人既已起　　游行诣他国</p>
<p style="text-align: center">　　求衣食自济　　资生甚艰难</p>
<p style="text-align: center">　　得少便为足　　更不愿好者</p>
<p style="text-align: center">　　不觉内衣里　　有无价宝珠</p>
<p style="text-align: center">　　与珠之亲友　　后见此贫人</p>
<p style="text-align: center">　　苦切责之已　　示以所系珠</p>
<p style="text-align: center">　　贫人见此珠　　其心大欢喜</p>
<p style="text-align: center">　　富有诸财物　　五欲而自恣</p>
<p style="text-align: center">　　我等亦如是　　世尊于长夜</p>
<p style="text-align: center">　　常愍见教化　　令种无上愿</p>
<p style="text-align: center">　　我等无智故　　不觉亦不知</p>
<p style="text-align: center">　　得少涅槃分　　自足不求余</p>
<p style="text-align: center">　　今佛觉悟我　　言非实灭度</p>
<p style="text-align: center">　　得佛无上慧　　尔乃为真灭</p>
<p style="text-align: center">　　我今从佛闻　　授记庄严事</p>
<p style="text-align: center">　　及转次受决　　身心遍欢喜		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2><a>妙法莲华经</a>授学无学人记品第九</h2>
<p>　　尔时阿难。罗睺罗。而作是念。我等每自思惟。设得受记不亦快乎。即从座起到于佛前头面礼足。俱白佛言。世尊。我等于此亦应有分。唯有如来我等所归。又我等为一切世间天人阿修罗所见知识。阿难常为侍者护持法藏。罗睺罗是佛之子。若佛见授阿耨多罗三藐三菩提记者。我愿既满众望亦足。尔时学无学声闻弟子二千人。皆从座起偏袒右肩到于佛前。一心合掌瞻仰世尊。如阿难罗睺罗所愿。住立一面。尔时佛告阿难。汝于来世当得作佛。号山海慧自在通王如来应供正遍知明行足善逝世间解无上士调御丈夫天人师佛世尊。当供养六十二亿诸佛护持法藏。然后得阿耨多罗三藐三菩提。教化二十千万亿恒河沙诸菩萨等。令成阿耨多罗三藐三菩提。国名常立胜幡。其土清净琉璃为地。劫名妙音遍满。其佛寿命。无量千万亿阿僧祇劫。若人于千万亿无量阿僧祇劫中。算数校计不能得知。正法住世倍于寿命。像法住世复倍正法。阿难。是山海慧自在通王佛。为十方无量千万亿恒河沙等诸佛如来。所共赞叹称其功德。尔时世尊。欲重宣此义。而说偈言</p>
<p style="text-align: center">　　我今僧中说　　阿难持法者</p>
<p style="text-align: center">　　当供养诸佛　　然后成正觉</p>
<p style="text-align: center">　　号曰山海慧　　自在通王佛</p>
<p style="text-align: center">　　其国土清净　　名常立胜幡</p>
<p style="text-align: center">　　教化诸菩萨　　其数如恒沙</p>
<p style="text-align: center">　　佛有大威德　　名闻满十方</p>
<p style="text-align: center">　　寿命无有量　　以愍众生故</p>
<p style="text-align: center">　　正法倍寿命　　像法复倍是</p>
<p style="text-align: center">　　如恒河沙等　　无数诸众生</p>
<p style="text-align: center">　　于此佛法中　　种佛道因缘</p>
<p>　　尔时会中新发意菩萨八千人。咸作是念。我等尚不闻诸大菩萨得如是记。有何因缘。而诸声闻得如是决。尔时世尊。知诸菩萨心之所念。而告之曰。诸善男子。我与阿难等。于空王佛所。同时发阿耨多罗三藐三菩提心。阿难常乐多闻。我常勤精进。是故我已得成阿耨多罗三藐三菩提。而阿难护持我法。亦护将来诸佛法藏。教化成就诸菩萨众。其本愿如是。故获斯记。阿难面于佛前。自闻授记及国土庄严。所愿具足。心大欢喜得未曾有。即时忆念过去无量千万亿诸佛法藏。通达无碍如今所闻。亦识本愿。尔时阿难。而说偈言</p>
<p style="text-align: center">　　世尊甚希有　　令我念过去</p>
<p style="text-align: center">　　无量诸佛法　　如今日所闻</p>
<p style="text-align: center">　　我今无复疑　　安住于佛道</p>
<p style="text-align: center">　　方便为侍者　　护持诸佛法</p>
<p>　　尔时佛告罗睺罗。汝于来世当得作佛。号蹈七宝华如来应供正遍知明行足善逝世间解无上士调御丈夫天人师佛世尊。当供养十世界微尘等数诸佛如来。常为诸佛而作长子。犹如今也。是蹈七宝华佛。国土庄严。寿命劫数。所化弟子。正法像法。亦如山海慧自在通王如来无异。亦为此佛而作长子。过是已后当得阿耨多罗三藐三菩提。尔时世尊。欲重宣此义。而说偈言</p>
<p style="text-align: center">　　我为太子时　　罗睺为长子</p>
<p style="text-align: center">　　我今成佛道　　受法为法子</p>
<p style="text-align: center">　　于未来世中　　见无量亿佛</p>
<p style="text-align: center">　　皆为其长子　　一心求佛道</p>
<p style="text-align: center">　　罗睺罗密行　　唯我能知之</p>
<p style="text-align: center">　　现为我长子　　以示诸众生</p>
<p style="text-align: center">　　无量亿千万　　功德不可数</p>
<p style="text-align: center">　　安住于佛法　　以求无上道</p>
<p>　　尔时世尊。见学无学二千人其意柔软寂然清净一心观佛。佛告阿难。汝见是学无学二千人不。唯然已见。阿难。是诸人等。当供养五十世界微尘数诸佛如来。恭敬尊重护持法藏。末后同时。于十方国各得成佛。皆同一号。名曰宝相如来应供正遍知明行足善逝世间解无上士调御丈夫天人师佛世尊。寿命一劫。国土庄严。声闻菩萨。正法像法。皆悉同等。尔时世尊。欲重宣此义。而说偈言</p>
<p style="text-align: center">　　是二千声闻　　今于我前住</p>
<p style="text-align: center">　　悉皆与授记　　未来当成佛</p>
<p style="text-align: center">　　所供养诸佛　　如上说尘数</p>
<p style="text-align: center">　　护持其法藏　　后当成正觉</p>
<p style="text-align: center">　　各于十方国　　悉同一名号</p>
<p style="text-align: center">　　俱时坐道场　　以证无上慧</p>
<p style="text-align: center">　　皆名为宝相　　国土及弟子</p>
<p style="text-align: center">　　正法与像法　　悉等无有异</p>
<p style="text-align: center">　　咸以诸神通　　度十方众生</p>
<p style="text-align: center">　　名闻普周遍　　渐入于涅槃</p>
<p>　　尔时学无学二千人。闻佛授记欢喜踊跃。而说偈言</p>
<p style="text-align: center">　　世尊慧灯明　　我闻授记音</p>
<p style="text-align: center">　　心欢喜充满　　如<a>甘露</a>见灌</p>
<h2>妙法莲华经法师品第十</h2>
<p>　　尔时世尊。因<a>药王菩萨</a>。告八万大士。药王。汝见是大众中无量诸天龙王夜叉乾闼婆阿修罗迦楼罗紧那罗摩睺罗伽人与非人。及比丘<a>比丘尼</a>。优婆塞优婆夷。求声闻者。求辟支佛者。求佛道者。如是等类咸于佛前。闻妙<a>法华经</a>一偈一句。乃至一念<a>随喜</a>者。我皆与授记。当得阿耨多罗三藐三菩提。佛告药王。又如来灭度之后。若有人闻妙法华经乃至一偈一句一念随喜者。我亦与授阿耨多罗三藐三菩提记。若复有人。受持读诵解说书写妙法华经乃至一偈。于此经卷敬视如佛。种种供养华香璎珞末香涂香<a>烧香</a>缯盖幢幡衣服伎乐。乃至合掌恭敬。药王当知。是诸人等。已曾供养十万亿佛。于诸佛所成就大愿。愍众生故生此人间。药王。若有人问何等众生于未来世当得作佛。应示是诸人等于未来世必得作佛。何以故。若善男子善女人。于法华经乃至一句。受持读诵解说书写。种种供养经卷。华香璎珞末香涂香烧香缯盖幢幡衣服伎乐。合掌恭敬。是人一切世间所应瞻奉。应以如来供养而供养之。当知此人是大菩萨。成就阿耨多罗三藐三菩提。哀愍众生愿生此间。广演分别妙法华经。何况尽能受持种种供养者。药王当知。是人自舍清净业报。于我灭度后。愍众生故。生于恶世广演此经。若是善男子善女人。我灭度后。能窃为一人说法华经乃至一句。当知是人。则如来使如来所遣行如来事。何况于大众中广为人说。药王。若有恶人以不善心。于一劫中现于佛前。常毁骂佛其罪尚轻。若人以一恶言。毁呰在家<a>出家</a>读诵法华经者。其罪甚重。药王。其有读诵法华经者。当知是人。以佛庄严而自庄严。则为如来肩所荷担。其所至方应随向礼。一心合掌恭敬供养尊重赞叹。华香璎珞末香涂香烧香缯盖幢幡衣服肴馔。作诸伎乐。人中上供而供养之。应持天宝而以散之。天上宝聚应以奉献。所以者何。是人欢喜说法。须臾闻之。即得究竟阿耨多罗三藐三菩提故。尔时世尊。欲重宣此义。而说偈言</p>
<p style="text-align: center">　　若欲住佛道　　成就自然智</p>
<p style="text-align: center">　　常当勤供养　　受持法华者</p>
<p style="text-align: center">　　其有欲疾得　　一切种智慧</p>
<p style="text-align: center">　　当受持是经　　并供养持者</p>
<p style="text-align: center">　　若有能受持　　妙法华经者</p>
<p style="text-align: center">　　当知佛所使　　愍念诸众生</p>
<p style="text-align: center">　　诸有能受持　　妙法华经者</p>
<p style="text-align: center">　　舍于清净土　　愍众故生此</p>
<p style="text-align: center">　　当知如是人　　自在所欲生</p>
<p style="text-align: center">　　能于此恶世　　广说无上法</p>
<p style="text-align: center">　　应以天华香　　及天宝衣服</p>
<p style="text-align: center">　　天上妙宝聚　　供养说法者</p>
<p style="text-align: center">　　吾灭后恶世　　能持是经者</p>
<p style="text-align: center">　　当合掌礼敬　　如供养世尊</p>
<p style="text-align: center">　　上馔众甘美　　及种种衣服</p>
<p style="text-align: center">　　供养是佛子　　冀得须臾闻</p>
<p style="text-align: center">　　若能于后世　　受持是经者</p>
<p style="text-align: center">　　我遣在人中　　行于如来事</p>
<p style="text-align: center">　　若于一劫中　　常怀不善心</p>
<p style="text-align: center">　　作色而骂佛　　获无量重罪</p>
<p style="text-align: center">　　其有读诵持　　是法华经者</p>
<p style="text-align: center">　　须臾加恶言　　其罪复过彼</p>
<p style="text-align: center">　　有人求佛道　　而于一劫中</p>
<p style="text-align: center">　　合掌在我前　　以无数偈赞</p>
<p style="text-align: center">　　由是赞佛故　　得无量功德</p>
<p style="text-align: center">　　叹美持经者　　其福复过彼</p>
<p style="text-align: center">　　于八十亿劫　　以最妙色声</p>
<p style="text-align: center">　　及与香味触　　供养持经者</p>
<p style="text-align: center">　　如是供养已　　若得须臾闻</p>
<p style="text-align: center">　　则应自欣庆　　我今获大利</p>
<p style="text-align: center">　　药王今告汝　　我所说诸经</p>
<p style="text-align: center">　　而于此经中　　法华最第一</p>
<p>　　尔时佛复告药王菩萨摩诃萨。我所说经典无量千万亿。已说今说当说。而于其中。此法华经最为难信难解。药王。此经是诸佛秘要之藏。不可分布妄授与人。诸佛世尊之所守护。从昔已来未曾显说。而此经者。如来现在犹多怨嫉。况灭度后。药王当知。如来灭后。其能书持读诵供养为他人说者。如来则为以衣覆之。又为他方现在诸佛之所护念。是人有大信力及志愿力诸善根力。当知是人与如来共宿。则为如来手摩其头。药王。在在处处。若说若读若诵若书。若经卷所住处。皆应起七宝塔极令高广严饰。不须复安<a>舍利</a>。所以者何。此中已有如来全身。此塔应以一切华香璎珞缯盖幢幡伎乐歌颂。供养恭敬尊重赞叹。若有人得见此塔<a>礼拜</a>供养。当知是等皆近阿耨多罗三藐三菩提。药王。多有人在家出家行菩萨道。若不能得见闻读诵书持供养是法华经者。当知是人未善行菩萨道。若有得闻是经典者。乃能善行菩萨之道。其有众生求佛道者。若见若闻是法华经。闻已信解受持者。当知是人得近阿耨多罗三藐三菩提。药王。譬如有人渴乏须水。于彼高原穿凿求之。犹见干土知水尚远。施功不已转见湿土遂渐至泥。其心决定知水必近。菩萨亦复如是。若未闻未解未能修习是法华经者。当知是人去阿耨多罗三藐三菩提尚远。若得闻解思惟修习。必知得近阿耨多罗三藐三菩提。所以者何。一切菩萨阿耨多罗三藐三菩提皆属此经。此经开方便门示真实相。是法华经藏深固幽远。无人能到。今<a>佛教</a>化成就菩萨。而为开示。药王。若有菩萨。闻是法华经惊疑怖畏。当知是为新发意菩萨。若声闻人。闻是经惊疑怖畏。当知是为增上慢者。药王。若有善男子善女人。如来灭后。欲为四众说是法华经者。云何应说。是善男子善女人。入如来室。着如来衣。坐如来座。尔乃应为四众广说斯经。如来室者。一切众生中大慈悲心是。如来衣者。柔和忍辱心是。如来座者。一切法空是。安住是中。然后以不懈怠心。为诸菩萨及四众广说是法华经。药王。我于余国遣化人为其集听法众。亦遣化比丘比丘尼优婆塞优婆夷听其说法。是诸化人。闻法信受随顺不逆。若说法者在空闲处。我时广遣天龙鬼神乾闼婆阿修罗等听其说法。我虽在异国。时时令说法者得见我身。若于此经忘失句逗。我还为说令得具足。尔时世尊。欲重宣此义。而说偈言</p>
<p style="text-align: center">　　欲舍诸懈怠　　应当听此经</p>
<p style="text-align: center">　　是经难得闻　　信受者亦难</p>
<p style="text-align: center">　　如人渴须水　　穿凿于高原</p>
<p style="text-align: center">　　犹见干燥土　　知去水尚远</p>
<p style="text-align: center">　　渐见湿土泥　　决定知近水</p>
<p style="text-align: center">　　药王汝当知　　如是诸人等</p>
<p style="text-align: center">　　不闻法华经　　去佛智甚远</p>
<p style="text-align: center">　　若闻是深经　　决了声闻法</p>
<p style="text-align: center">　　是诸经之王　　闻已谛思惟</p>
<p style="text-align: center">　　当知此人等　　近于佛智慧</p>
<p style="text-align: center">　　若人说此经　　应入如来室</p>
<p style="text-align: center">　　着于如来衣　　而坐如来座</p>
<p style="text-align: center">　　处众无所畏　　广为分别说</p>
<p style="text-align: center">　　大慈悲为室　　柔和忍辱衣</p>
<p style="text-align: center">　　诸法空为座　　处此为说法</p>
<p style="text-align: center">　　若说此经时　　有人恶口骂</p>
<p style="text-align: center">　　加刀杖瓦石　　<a>念佛</a>故应忍</p>
<p style="text-align: center">　　我千万亿土　　现净坚固身</p>
<p style="text-align: center">　　于无量亿劫　　为众生说法</p>
<p style="text-align: center">　　若我灭度后　　能说此经者</p>
<p style="text-align: center">　　我遣化四众　　比丘比丘尼</p>
<p style="text-align: center">　　及清信士女　　供养于法师</p>
<p style="text-align: center">　　引导诸众生　　集之令听法</p>
<p style="text-align: center">　　若人欲加恶　　刀杖及瓦石</p>
<p style="text-align: center">　　则遣变化人　　为之作卫护</p>
<p style="text-align: center">　　若说法之人　　独在空闲处</p>
<p style="text-align: center">　　寂寞无人声　　读诵此经典</p>
<p style="text-align: center">　　我尔时为现　　清净光明身</p>
<p style="text-align: center">　　若忘失章句　　为说令通利</p>
<p style="text-align: center">　　若人具是德　　或为四众说</p>
<p style="text-align: center">　　空处读诵经　　皆得见我身</p>
<p style="text-align: center">　　若人在空闲　　我遣天龙王</p>
<p style="text-align: center">　　夜叉鬼神等　　为作听法众</p>
<p style="text-align: center">　　是人乐说法　　分别无挂碍</p>
<p style="text-align: center">　　诸佛护念故　　能令大众喜</p>
<p style="text-align: center">　　若亲近法师　　速得菩萨道</p>
<p style="text-align: center">　　随顺是师学　　得见恒沙佛		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>妙法莲华经见宝塔品第十一</h2>
<p>　　尔时佛前有七宝塔。高五百由旬。纵广二百五十由旬。从地踊出住在空中。种种宝物而庄校之。五千栏楯龛室千万。无数幢幡以为严饰。垂宝璎珞。宝铃万亿而悬其上。四面皆出多摩罗跋栴檀之香。充遍世界。其诸幡盖。以金银琉璃车【（王*巨）/木】马脑真珠<a>玫瑰</a>七宝合成。高至四天王宫。三十三天。雨天曼陀罗华供养宝塔。余诸天龙夜叉乾闼婆阿修罗迦楼罗紧那罗摩睺罗伽人非人等千万亿众。以一切华香璎珞幡盖伎乐。供养宝塔恭敬尊重赞叹。尔时宝塔中出大音声叹言。善哉善哉。释迦牟尼世尊。能以平等大慧教菩萨法佛所护念妙法华经为大众说。如是如是。释迦牟尼世尊。如所说者。皆是真实。尔时四众见大宝塔住在空中。又闻塔中所出音声。皆得法喜怪未曾有。从座而起恭敬合掌却住一面。尔时有菩萨摩诃萨。名大乐说。知一切世间天人阿修罗等心之所疑。而白佛言。世尊。以何因缘有此宝塔从地踊出。又于其中发是音声。尔时佛告大乐说菩萨。此宝塔中有如来全身。乃往过去东方无量千万亿阿僧祇世界。国名宝净。彼中有佛。号曰多宝。其佛行菩萨道时。作大誓愿。若我成佛。灭度之后。于十方国土。有说法华经处。我之塔庙。为听是经故。踊现其前为作证明。赞言善哉。彼佛成道已。临灭度时。于天人大众中告诸比丘。我灭度后。欲供养我全身者。应起一大塔。其佛以神通愿力。十方世界在在处处。若有说法华经者。彼之宝塔皆踊出其前。全身在于塔中。赞言善哉善哉。大乐说。今多宝如来塔。闻说法华经故。从地踊出。赞言善哉善哉。是时大乐说菩萨。以如来神力故。白佛言。世尊我等愿欲见此佛身。佛告大乐说菩萨摩诃萨。是多宝佛有深重愿。若我宝塔。为听法华经故出于诸佛前时。其有欲以我身示四众者。彼佛分身诸佛。在于十方世界说法。尽还集一处。然后我身乃出现耳。大乐说。我分身诸佛。在于十方世界说法者今应当集。大乐说白佛言。世尊。我等亦愿欲见世尊分身诸佛礼拜供养。尔时佛放白毫一光。即见东方五百万亿那由他恒河沙等国土诸佛。彼诸国土。皆以颇梨为地。宝树宝衣以为庄严。无数千万亿菩萨。充满其中。遍张宝幔宝网罗上。彼国诸佛以大妙音而说诸法。及见无量千万亿菩萨。遍满诸国为众说法。南西北方四维上下。白毫相光所照之处。亦复如是。尔时十方诸佛各告众菩萨言。善男子。我今应往<a>娑婆世界</a><a>释迦牟尼佛</a>所。并供养多宝如来宝塔。时娑婆世界即变清净。琉璃为地宝树庄严。黄金为绳以界八道。无诸聚落村营城邑。大海江河山川林薮烧大宝香。曼陀罗华遍布其地。以宝网幔罗覆其上。悬诸宝铃。唯留此会众。移诸天人置于他土。是时诸佛各将一大菩萨以为侍者。至娑婆世界。各到宝树下。一一宝树。高五百由旬。枝叶华菓次第庄严。诸宝树下皆有师子之座。高五由旬。亦以大宝而校饰之。尔时诸佛各于此座结加趺坐。如是展转遍满三千大千世界。而于释迦牟尼佛一方所分之身。犹故未尽。时释迦牟尼佛。欲容受所分身诸佛故。八方各更变二百万亿那由他国。皆令清净。无有<a>地狱</a>饿鬼畜生及阿修罗。又移诸天人置于他土所化之国。亦以琉璃为地。宝树庄严。树高五百由旬。枝叶华菓次第严饰。树下皆有宝师子座。高五由旬。种种诸宝以为庄校。亦无大海江河及目真邻陀山摩诃目真邻陀山铁围山大铁围山须弥山等诸山王。通为一佛国土。宝地平正。宝交露幔遍覆其上。悬诸幡盖。烧大宝香。诸天宝华遍布其地。释迦牟尼佛。为诸佛当来坐故。复于八方。各更变二百万亿那由他国。皆令清净。无有地狱饿鬼畜生及阿修罗。又移诸天人置于他土。所化之国。亦以琉璃为地。宝树庄严。树高五百由旬。枝叶华菓次第庄严。树下皆有宝师子座。高五由旬。亦以大宝而校饰之。亦无大海江河及目真邻陀山摩诃目真邻陀山铁围山大铁围山须弥山等诸山王。通为一佛国土。宝地平正。宝交露幔遍覆其上。悬诸幡盖。烧大宝香。诸天宝华遍布其地。尔时东方释迦牟尼佛所分之身。百千万亿那由他恒河沙等国土中诸佛。各各说法来集于此。如是次第十方诸佛。皆悉来集坐于八方。尔时一一方四百万亿那由他国土。诸佛如来遍满其中。是时诸佛各在宝树下坐师子座。皆遣侍者。问讯释迦牟尼佛。各赍宝华满掬而告之言。善男子。汝往诣耆阇崛山释迦牟尼佛所。如我辞曰。少病少恼气力安乐。及菩萨声闻众悉安隐不。以此宝华散佛供养。而作是言。彼某甲佛。与欲开此宝塔。诸佛遣使亦复如是。尔时释迦牟尼佛。见所分身佛悉已来集。各各坐于师子之座。皆闻诸佛与欲同开宝塔。即从座起住虚空中。一切四众起立合掌一心观佛。于是释迦牟尼佛。以右指开七宝塔户。出大音声。如却关钥开大城门。即时一切众会。皆见多宝如来。于宝塔中坐师子座。全身不散如入<a>禅定</a>。又闻其言。善哉善哉。释迦牟尼佛。快说是法华经。我为听是经故。而来至此。尔时四众等。见过去无量千万亿劫灭度佛。说如是言。叹未曾有。以天宝华聚。散多宝佛及释迦牟尼佛上。尔时多宝佛。于宝塔中分半座。与释迦牟尼佛。而作是言。释迦牟尼佛。可就此座。即时释迦牟尼佛。入其塔中坐其半座。结加趺坐。尔时大众。见二如来在七宝塔中师子座上结加趺坐。各作是念。佛座高远。唯愿如来以神通力。令我等辈俱处虚空。即时释迦牟尼佛。以神通力接诸大众皆在虚空。以大音声普告四众。谁能于此娑婆国土广说妙法华经。今正是时。如来不久当入涅槃。佛欲以此妙法华经付嘱有在。尔时世尊。欲重宣此义。而说偈言</p>
<p style="text-align: center">　　圣主世尊　　虽久灭度　　在宝塔中</p>
<p style="text-align: center">　　尚为法来　　诸人云何　　不勤为法</p>
<p style="text-align: center">　　此佛灭度　　无央数劫　　处处听法</p>
<p style="text-align: center">　　以难遇故　　彼佛本愿　　我灭度后</p>
<p style="text-align: center">　　在在所往　　常为听法　　又我分身</p>
<p style="text-align: center">　　无量诸佛　　如恒沙等　　来欲听法</p>
<p style="text-align: center">　　及见灭度　　多宝如来　　各舍妙土</p>
<p style="text-align: center">　　及弟子众　　天人龙神　　诸供养事</p>
<p style="text-align: center">　　令法久住　　故来至此　　为坐诸佛</p>
<p style="text-align: center">　　以神通力　　移无量众　　令国清净</p>
<p style="text-align: center">　　诸佛各各　　诣宝树下　　如清净池</p>
<p style="text-align: center">　　莲华庄严　　其宝树下　　诸师子座</p>
<p style="text-align: center">　　佛坐其上　　光明严饰　　如夜闇中</p>
<p style="text-align: center">　　燃大炬火　　身出妙香　　遍十方国</p>
<p style="text-align: center">　　众生蒙薰　　喜不自胜　　譬如大风</p>
<p style="text-align: center">　　吹小树枝　　以是方便　　令法久住</p>
<p style="text-align: center">　　告诸大众　　我灭度后　　谁能护持</p>
<p style="text-align: center">　　读说斯经　　今于佛前　　自说誓言</p>
<p style="text-align: center">　　其多宝佛　　虽久灭度　　以大誓愿</p>
<p style="text-align: center">　　而师子吼　　多宝如来　　及与我身</p>
<p style="text-align: center">　　所集化佛　　当知此意　　诸佛子等</p>
<p style="text-align: center">　　谁能<a>护法</a>　　当发大愿　　令得久住</p>
<p style="text-align: center">　　其有能护　　此经法者　　则为供养</p>
<p style="text-align: center">　　我及多宝　　此多宝佛　　处于宝塔</p>
<p style="text-align: center">　　常游十方　　为是经故　　亦复供养</p>
<p style="text-align: center">　　诸来化佛　　庄严光饰　　诸世界者</p>
<p style="text-align: center">　　若说此经　　则为见我　　多宝如来</p>
<p style="text-align: center">　　及诸化佛　　诸善男子　　各谛思惟</p>
<p style="text-align: center">　　此为难事　　宜发大愿　　诸余经典</p>
<p style="text-align: center">　　数如恒沙　　虽说此等　　未足为难</p>
<p style="text-align: center">　　若接须弥　　掷置他方　　无数佛土</p>
<p style="text-align: center">　　亦未为难　　若以足指　　动大千界</p>
<p style="text-align: center">　　远掷他国　　亦未为难　　若立有顶</p>
<p style="text-align: center">　　为众演说　　无量余经　　亦未为难</p>
<p style="text-align: center">　　若佛灭后　　于恶世中　　能说此经</p>
<p style="text-align: center">　　是则为难　　假使有人　　手把虚空</p>
<p style="text-align: center">　　而以游行　　亦未为难　　于我灭后</p>
<p style="text-align: center">　　若自书持　　若使人书　　是则为难</p>
<p style="text-align: center">　　若以大地　　置足甲上　　升于梵天</p>
<p style="text-align: center">　　亦未为难　　佛灭度后　　于恶世中</p>
<p style="text-align: center">　　暂读此经　　是则为难　　假使劫烧</p>
<p style="text-align: center">　　担负干草　　入中不烧　　亦未为难</p>
<p style="text-align: center">　　我灭度后　　若持此经　　为一人说</p>
<p style="text-align: center">　　是则为难　　若持八万　　四千法藏</p>
<p style="text-align: center">　　十二部经　　为人演说　　令诸听者</p>
<p style="text-align: center">　　得六神通　　虽能如是　　亦未为难</p>
<p style="text-align: center">　　于我灭后　　听受此经　　问其义趣</p>
<p style="text-align: center">　　是则为难　　若人说法　　令千万亿</p>
<p style="text-align: center">　　无量无数　　恒沙众生　　得阿罗汉</p>
<p style="text-align: center">　　具六神通　　虽有是益　　亦未为难</p>
<p style="text-align: center">　　于我灭后　　若能奉持　　如斯经典</p>
<p style="text-align: center">　　是则为难　　我为佛道　　于无量土</p>
<p style="text-align: center">　　从始至今　　广说诸经　　而于其中</p>
<p style="text-align: center">　　此经第一　　若有能持　　则持佛身</p>
<p style="text-align: center">　　诸善男子　　于我灭后　　谁能受持</p>
<p style="text-align: center">　　读诵此经　　今于佛前　　自说誓言</p>
<p style="text-align: center">　　此经难持　　若暂持者　　我则欢喜</p>
<p style="text-align: center">　　诸佛亦然　　如是之人　　诸佛所叹</p>
<p style="text-align: center">　　是则勇猛　　是则精进　　是名持戒</p>
<p style="text-align: center">　　行头陀者　　则为疾得　　无上佛道</p>
<p style="text-align: center">　　能于来世　　读持此经　　是真佛子</p>
<p style="text-align: center">　　住淳善地　　佛灭度后　　能解其义</p>
<p style="text-align: center">　　是诸天人　　世间之眼　　于恐畏世</p>
<p style="text-align: center">　　能须臾说　　一切天人　　皆应供养		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>妙法莲华经提婆达多品第十二</h2>
<p>　　尔时佛告诸菩萨及天人四众吾于过去无量劫中。求法华经无有懈惓。于多劫中常作国王。发愿求于无上菩提。心不退转。为欲满足<a>六波罗蜜</a>。勤行布施。心无吝惜象马七珍国城妻子奴婢仆从。头目髓脑身肉手足不惜躯命。时世人民寿命无量。为于法故。捐舍国位委政太子。击鼓宣令四方求法。谁能为我说大乘者。吾当终身供给走使。时有仙人来白王言。我有大乘。名妙法华经。若不违我当为宣说。王闻仙言欢喜踊跃。即随仙人供给所须。采菓汲水拾薪设食。乃至以身而为床座。身心无惓。于时奉事经于千岁。为于法故。精勤给侍令无所乏。尔时世尊。欲重宣此义。而说偈言</p>
<p style="text-align: center">　　我念过去劫　　为求大法故</p>
<p style="text-align: center">　　虽作世国王　　不贪五欲乐</p>
<p style="text-align: center">　　捶钟告四方　　谁有大法者</p>
<p style="text-align: center">　　若为我解说　　身当为奴仆</p>
<p style="text-align: center">　　时有阿私仙　　来白于大王</p>
<p style="text-align: center">　　我有微妙法　　世间所希有</p>
<p style="text-align: center">　　若能<a>修行</a>者　　吾当为汝说</p>
<p style="text-align: center">　　时王闻仙言　　心生大喜悦</p>
<p style="text-align: center">　　即便随仙人　　供给于所须</p>
<p style="text-align: center">　　采薪及菓蓏　　随时恭敬与</p>
<p style="text-align: center">　　情存妙法故　　身心无懈惓</p>
<p style="text-align: center">　　普为诸众生　　勤求于大法</p>
<p style="text-align: center">　　亦不为己身　　及以五欲乐</p>
<p style="text-align: center">　　故为大国王　　勤求获此法</p>
<p style="text-align: center">　　遂致得成佛　　今故为汝说</p>
<p>　　佛告诸比丘。尔时王者。则我身是。时仙人者。今提婆达多是。由提婆达多善知识故。令我具足六波罗蜜慈悲喜舍三十二相八十种好紫磨金色。十力四无所畏四摄法。十八不共神通道力。成等正觉广度众生。皆因提婆达多善知识故。告诸四众。提婆达多。却后过无量劫。当得成佛。号曰天王如来应供正遍知明行足善逝世间解无上士调御丈夫天人师佛世尊。世界名天道。时天王佛。住世二十中劫。广为众生说于妙法。恒河沙众生得阿<a>罗汉果</a>。无量众生发缘觉心。恒河沙众生发无上道心。得无生忍至不退转。时天王佛般涅槃后。正法住世二十中劫。全身舍利起七宝塔。高六十由旬。纵广四十由旬。诸天人民悉以杂华末香烧香涂香衣服璎珞幢幡宝盖伎乐歌颂。礼拜供养七宝妙塔。无量众生得阿罗汉果。无量众生悟辟支佛。不可思议众生发菩提心至不退转。佛告诸比丘。未来世中。若有善男子善女人。闻妙法华经提婆达多品。净心信敬不生疑惑者。不堕地狱饿鬼畜生。生十方佛前。所生之处常闻此经。若生人天中受胜妙乐。若在佛前莲华化生。于时下方多宝世尊所从菩萨。名曰智积。白多宝佛。当还本土。释迦牟尼佛告智积曰。善男子。且待须臾。此有菩萨。名文殊师利。可与相见论说妙法可还本土。尔时文殊师利。坐千叶莲华大如车轮。俱来菩萨亦坐宝莲华。从于大海娑竭罗龙宫自然踊出。住虚空中诣灵鹫山。从莲华下至于佛所。头面敬礼二世尊足。修敬已毕。往智积所共相慰问。却坐一面。智积菩萨问文殊师利。仁往龙宫所化众生。其数几何。文殊师利言。其数无量不可称计。非口所宣非心所测。且待须臾。自当有证。所言未竟。无数菩萨坐宝莲华从海踊出。诣灵鹫山住在虚空。此诸菩萨皆是文殊师利之所化度。具菩萨行皆共论说六波罗蜜。本声闻人在虚空中说声闻行。今皆修行大乘空义。文殊师利谓智积曰。于海教化其事如是。尔时智积菩萨。以偈赞曰</p>
<p style="text-align: center">　　大智德勇健　　化度无量众</p>
<p style="text-align: center">　　今此诸大会　　及我皆已见</p>
<p style="text-align: center">　　演畅实相义　　开阐一乘法</p>
<p style="text-align: center">　　广导诸众生　　令速成菩提</p>
<p>　　文殊师利言。我于海中唯常宣说妙法华经。智积问文殊师利言。此经甚深微妙。诸经中宝世所希有。颇有众生勤加精进修行此经速得佛不。文殊师利言。有娑竭罗龙王女。年始八岁。智慧利根善知众生诸根行业。得陀罗尼。诸佛所说甚深秘藏悉能受持。深入禅定了达诸法。于<a>刹那</a>顷发菩提心。得不退转辩才无碍。慈念众生犹如赤子。功德具足心念口演。微妙广大慈悲仁让。志意和雅能至菩提。智积菩萨言。我见释迦如来。于无量劫难行苦行。积功累德求菩提道。未曾止息。观三千大千世界。乃至无有如芥子许非是菩萨舍身命处。为众生故。然后乃得成菩提道。不信此女于须臾顷便成正觉。言论未讫。时龙王女忽现于前。头面礼敬却住一面。以偈赞曰</p>
<p style="text-align: center">　　深达罪福相　　遍照于十方</p>
<p style="text-align: center">　　微妙净法身　　具相三十二</p>
<p style="text-align: center">　　以八十种好　　用庄严法身</p>
<p style="text-align: center">　　天人所戴仰　　龙神咸恭敬</p>
<p style="text-align: center">　　一切众生类　　无不宗奉者</p>
<p style="text-align: center">　　又闻成菩提　　唯佛当证知</p>
<p style="text-align: center">　　我阐大乘教　　度脱苦众生</p>
<p>　　时<a>舍利弗</a>语龙女言。汝谓不久得无上道。是事难信。所以者何。女身垢秽非是<a>法器</a>。云何能得无上菩提。佛道悬旷经无量劫。勤苦积行具修诸度。然后乃成。又女人身犹有五障。一者不得作梵天王。二者帝释。三者魔王。四者转轮圣王。五者佛身。云何女身速得成佛。尔时龙女有一宝珠。价直三千大千世界。持以上佛。佛即受之。龙女谓智积菩萨尊者舍利弗言。我献宝珠世尊纳受。是事疾不。答言甚疾。女言。以汝神力观我成佛。复速于此。当时众会皆见龙女。忽然之间变成男子。具菩萨行。即往南方无垢世界。坐宝莲华成等正觉。三十二相八十种好。普为十方一切众生演说妙法。尔时娑婆世界菩萨声闻天龙八部人与非人。皆遥见彼龙女成佛。普为时会人天说法。心大欢喜悉遥敬礼。无量众生闻法解悟得不退转。无量众生得受道记。无垢世界六反震动。娑婆世界三千众生住不退地。三千众生发菩提心而得受记。智积菩萨及舍利弗。一切众会默然信受。</p>
<h2>妙法莲华经劝持品第十三</h2>
<p>　　尔时药王菩萨摩诃萨。及大乐说菩萨摩诃萨。与二万菩萨眷属俱。皆于佛前作是誓言。唯愿世尊不以为虑。我等于佛灭后。当奉持读诵说此经典。后恶世众生。善根转少多增上慢。贪利供养增不善根。远离解脱虽难可教化。我等当起大忍力读诵此经。持说书写种种供养不惜身命。尔时众中五百阿罗汉得受记者白佛言。世尊。我等亦自誓愿。于异国土广说此经。复有学无学八千人得受记者。从座而起合掌向佛。作是誓言。世尊。我等亦当于他国土广说此经。所以者何。是娑婆国中人多弊恶。怀增上慢功德浅薄。嗔浊谄曲心不实故。尔时佛姨母摩诃波阇波提比丘尼。与学无学比丘尼六千人俱。从座而起一心合掌。瞻仰尊颜目不暂舍。于时世尊告憍昙弥。何故忧色而视如来。汝心将无谓我不说汝名授阿耨多罗三藐三菩提记耶。憍昙弥。我先总说一切声闻皆已授记。今汝欲知记者。将来之世当于六万八千亿诸佛法中为大法师。及六千学无学比丘尼俱为法师。汝如是渐渐具菩萨道。当得作佛。号一切众生喜见如来应供正遍知明行足善逝世间解无上士调御丈夫天人师佛世尊。憍昙弥。是一切众生喜见佛。及六千菩萨。转次授记得阿耨多罗三藐三菩提。尔时罗睺罗母耶输陀罗比丘尼作是念。世尊于授记中独不说我名。佛告耶输陀罗。汝于来世百千万亿诸佛法中。修菩萨行为大法师渐具佛道。于善国中当得作佛。号具足千万光相如来应供正遍知明行足善逝世间解无上士调御丈夫天人师佛世尊。佛寿无量阿僧祇劫。尔时摩诃波阇波提比丘尼。及耶输陀罗比丘尼。并其眷属。皆大欢喜得未曾有。即于佛前。而说偈言</p>
<p style="text-align: center">　　世尊导师　　安隐天人　　我等闻记　　心安具足</p>
<p>　　诸比丘尼说是偈已白佛言。世尊。我等亦能于他方国土广宣此经。尔时世尊。视八十万亿那由他诸菩萨摩诃萨。是诸菩萨。皆是阿惟越致。转不退法轮。得诸陀罗尼。即从座起至于佛前。一心合掌而作是念。若世尊告敕我等持说此经者。当如佛教广宣斯法。复作是念。佛今默然不见告敕。我当云何。时诸菩萨敬顺佛意。并欲自满本愿。便于佛前作师子吼。而发誓言。世尊。我等于如来灭后。周旋往返十方世界。能令众生书写此经受持读诵解说其义<a>如法</a>修行正忆念。皆是佛之威力。唯愿世尊。在于他方遥见守护。即时诸菩萨俱同发声。而说偈言</p>
<p style="text-align: center">　　唯愿不为虑　　于佛灭度后</p>
<p style="text-align: center">　　恐怖恶世中　　我等当广说</p>
<p style="text-align: center">　　有诸无智人　　恶口骂詈等</p>
<p style="text-align: center">　　及加刀杖者　　我等皆当忍</p>
<p style="text-align: center">　　恶世中比丘　　邪智心谄曲</p>
<p style="text-align: center">　　未得谓为得　　我慢心充满</p>
<p style="text-align: center">　　或有阿练若　　纳衣在空闲</p>
<p style="text-align: center">　　自谓行真道　　轻贱人间者</p>
<p style="text-align: center">　　贪着利养故　　与白衣说法</p>
<p style="text-align: center">　　为世所恭敬　　如六通罗汉</p>
<p style="text-align: center">　　是人怀恶心　　常念世俗事</p>
<p style="text-align: center">　　假名阿练若　　好出我等过</p>
<p style="text-align: center">　　而作如是言　　此诸比丘等</p>
<p style="text-align: center">　　为贪利养故　　说外道论议</p>
<p style="text-align: center">　　自作此经典　　诳惑世间人</p>
<p style="text-align: center">　　为求名闻故　　分别于是经</p>
<p style="text-align: center">　　常在大众中　　欲毁我等故</p>
<p style="text-align: center">　　向国王大臣　　<a>婆罗门</a><a>居士</a></p>
<p style="text-align: center">　　及余比丘众　　诽谤说我恶</p>
<p style="text-align: center">　　谓是邪见人　　说外道论议</p>
<p style="text-align: center">　　我等敬佛故　　悉忍是诸恶</p>
<p style="text-align: center">　　为斯所轻言　　汝等皆是佛</p>
<p style="text-align: center">　　如此轻慢言　　皆当忍受之</p>
<p style="text-align: center">　　浊劫恶世中　　多有诸恐怖</p>
<p style="text-align: center">　　恶鬼入其身　　骂詈毁辱我</p>
<p style="text-align: center">　　我等敬信佛　　当着忍辱铠</p>
<p style="text-align: center">　　为说是经故　　忍此诸难事</p>
<p style="text-align: center">　　我不爱身命　　但惜无上道</p>
<p style="text-align: center">　　我等于来世　　护持佛所嘱</p>
<p style="text-align: center">　　世尊自当知　　浊世恶比丘</p>
<p style="text-align: center">　　不知佛方便　　随宜所说法</p>
<p style="text-align: center">　　恶口而颦蹙　　数数见摈出</p>
<p style="text-align: center">　　远离于塔寺　　如是等众恶</p>
<p style="text-align: center">　　念佛告敕故　　皆当忍是事</p>
<p style="text-align: center">　　诸聚落城邑　　其有求法者</p>
<p style="text-align: center">　　我皆到其所　　说佛所嘱法</p>
<p style="text-align: center">　　我是世尊使　　处众无所畏</p>
<p style="text-align: center">　　我当善说法　　愿佛安隐住</p>
<p style="text-align: center">　　我于世尊前　　诸来十方佛</p>
<p style="text-align: center">　　发如是誓言　　佛自知我心</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>