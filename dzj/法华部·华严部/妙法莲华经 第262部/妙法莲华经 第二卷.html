<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修妙法莲华经 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>妙法莲华经 第二卷</center></div><div class='fo'><center>经文出处:来自无量光明网</center><br/><br>
<p><strong>　　后秦龟兹国<a>三藏</a>法师</strong></p>
<p><strong>　　鸠摩罗什奉 诏译</strong></p>
<h2>譬喻品第三</h2>
<p>　　尔时<a>舍利弗</a>踊跃<a>欢喜</a>，即起、合掌、瞻仰尊颜、而白佛言，今从<a>世尊</a>闻此法音，心怀踊跃，得未曾有。所以者何。我昔从佛闻如是法，见诸<a>菩萨</a>授记作佛，而我等不与斯事，甚自感伤、失于如来无量知见。世尊，我常独处山林树下，若坐若行，每作是念，我等同入法性，云何如来以小乘法而见济度。是我等咎，非世尊也。所以者何。若我等待说所因，成就阿耨多罗三藐三菩提者，必以大乘而得度脱。然我等不解方便随宜所说，初闻<a>佛法</a>，遇、便信受、思惟取证。世尊，我从昔来，终日竟夜、每自克责。而今从佛，闻所未闻、未曾有法，断诸疑悔，身意泰然，快得安隐。今日乃知真是佛子，从佛口生，从法化生，得佛法分。尔时<a>舍利</a>弗欲重宣此义，而说偈言：</p>
<p style="text-align: center">　　我闻是法音， 得所未曾有，</p>
<p style="text-align: center">　　心怀大欢喜， 疑网皆已除。</p>
<p style="text-align: center">　　昔来蒙<a>佛教</a>， 不失于大乘，</p>
<p style="text-align: center">　　佛音甚稀有， 能除众生恼，</p>
<p style="text-align: center">　　我已得漏尽， 闻亦除忧恼。</p>
<p style="text-align: center">　　我处于山谷， 或在树林下，</p>
<p style="text-align: center">　　若坐、若经行， 常思惟是事，</p>
<p style="text-align: center">　　呜呼、深自责， 云何而自欺 。</p>
<p style="text-align: center">　　我等亦佛子， 同入无漏法，</p>
<p style="text-align: center">　　不能于未来、 演说无上道。</p>
<p style="text-align: center">　　金色三十二， 十力、诸<a>解脱</a>，</p>
<p style="text-align: center">　　同共一法中， 而不得此事，</p>
<p style="text-align: center">　　八十种妙好， 十八不共法，</p>
<p style="text-align: center">　　如是等功德， 而我皆已失，</p>
<p style="text-align: center">　　我独经行时， 见佛在大众，</p>
<p style="text-align: center">　　名闻满十方， 广<a>饶益</a>众生。</p>
<p style="text-align: center">　　自惟失此利， 我为自欺诳。</p>
<p style="text-align: center">　　我常于日夜， 每思惟是事，</p>
<p style="text-align: center">　　欲以问世尊， 为失、为不失，</p>
<p style="text-align: center">　　我常见世尊， 称赞诸菩萨，</p>
<p style="text-align: center">　　以是于日夜， 筹量此是事。</p>
<p style="text-align: center">　　今闻佛音声， 随宜而<a>说法</a>，</p>
<p style="text-align: center">　　无漏难思议， 令众至道场。</p>
<p style="text-align: center">　　我本著邪见， 为诸梵志师，</p>
<p style="text-align: center">　　世尊知我心， 拔邪、说<a>涅槃</a>。</p>
<p style="text-align: center">　　我悉除邪见， 于空法得证，</p>
<p style="text-align: center">　　尔时心自谓， 得至于灭度。</p>
<p style="text-align: center">　　而今乃<a>自觉</a>， 非是实灭度，</p>
<p style="text-align: center">　　若得作佛时， 具三十二相，</p>
<p style="text-align: center">　　天、人、夜叉众、龙神、等恭敬，</p>
<p style="text-align: center">　　是时乃可谓， 永尽灭无余。</p>
<p style="text-align: center">　　佛于大众中， 说我当作佛，</p>
<p style="text-align: center">　　闻如是法音， 疑悔悉已除。</p>
<p style="text-align: center">　　初闻佛所说， 心中大惊疑，</p>
<p style="text-align: center">　　将非魔作佛， 恼乱我心耶。</p>
<p style="text-align: center">　　佛以种种缘、 譬喻、巧言说，</p>
<p style="text-align: center">　　其心安如海， 我闻、疑网断。</p>
<p style="text-align: center">　　佛说过去世、 无量灭度佛，</p>
<p style="text-align: center">　　安住方便中， 亦皆说是法。</p>
<p style="text-align: center">　　现在未来佛， 其数无有量，</p>
<p style="text-align: center">　　亦以诸方便， 演说如是法。</p>
<p style="text-align: center">　　如今者世尊， 从生及<a>出家</a>、</p>
<p style="text-align: center">　　得道、转法轮， 亦以方便说。</p>
<p style="text-align: center">　　世尊说实道， 波旬无此事，</p>
<p style="text-align: center">　　以是我定知、 非是魔作佛。</p>
<p style="text-align: center">　　我堕疑网故， 谓是魔所为，</p>
<p style="text-align: center">　　闻佛柔软音， 深远甚微妙，</p>
<p style="text-align: center">　　演畅清净法。 我心大欢喜，</p>
<p style="text-align: center">　　疑悔永已尽， 安住实智中。</p>
<p style="text-align: center">　　我定当作佛， 为<a>天人</a>所敬，</p>
<p style="text-align: center">　　转无上法轮， <a>教化</a>诸菩萨。</p>
<p>　　尔时佛告舍利弗，吾今于天、人、<a>沙门</a>、<a>婆罗门</a>、等，大众中说，我昔曾于二万亿佛所，为无上道故，常教化汝，汝亦长夜随我受学。我以方便引导汝故，生我法中。舍利弗，我昔教汝志愿佛道，汝今悉忘，而便自谓、已得灭度。我今还欲令汝忆念本愿所行道故，为诸声闻说是大乘经，名妙法莲华、教菩萨法、佛所护念。舍利弗，汝于未来世，过无量无边、不可思议劫，供养若干千万亿佛，奉持<a>正法</a>，具足菩萨所行之道，当得作佛，号曰华光如来、应供、正遍知、明行足、善逝<a>世间</a>解、无上士、调御丈夫、天人师、佛、世尊。国名离垢，其土平正，清净严饰，安隐、丰乐，天人炽盛。琉璃为地，有八交道，黄金为绳、以界其侧。其傍、各有七宝行树，常有华果。华光如来、亦以三乘教化众生。舍利弗，彼佛出时，虽非恶世，以本愿故，说三乘法。其劫、名大宝庄严。何故名曰大宝庄严，其国中以菩萨为大宝故。彼诸菩萨，无量无边，不可思议，算数譬喻所不能及，非佛智力、无能知者。若欲行时，宝华承足。此诸菩萨，非初发意，皆久植德本，于无量百千万亿佛所、净修梵行，恒为诸佛之所称叹。常修佛慧，具大<a>神通</a>，善知一切诸法之门，质直无伪，志念坚固。如是菩萨、充满其国。舍利弗，华光佛、寿十二小劫，除为王子、未作佛时。其国人民，寿八小劫。华光如来过十二小劫，授坚满菩萨、阿耨多罗三藐三菩提记。告诸<a>比丘</a>，是坚满菩萨、次当作佛，号曰华足安行、多陀阿伽度、阿罗诃、三藐三<a>佛陀</a>，其佛国土，亦复如是。舍利弗，是华光佛灭度之后，正法住世、三十二小劫，像法住世、亦三十二小劫。尔时世尊欲重宣此义，而说偈言：</p>
<p style="text-align: center">　　舍利弗来世， 成佛普智尊，</p>
<p style="text-align: center">　　号名曰华光， 当度无量众。</p>
<p style="text-align: center">　　供养无数佛， 具足菩萨行、</p>
<p style="text-align: center">　　十力等功德， 证于无上道。</p>
<p style="text-align: center">　　过无量劫已， 劫名大宝严，</p>
<p style="text-align: center">　　世界名离垢， 清净无瑕秽。</p>
<p style="text-align: center">　　以琉璃为地， 金绳界其道，</p>
<p style="text-align: center">　　七宝杂色树， 常有华果实。</p>
<p style="text-align: center">　　彼国诸菩萨， 志念常坚固，</p>
<p style="text-align: center">　　神通波罗蜜， 皆已悉具足。</p>
<p style="text-align: center">　　于无数佛所， 善学菩萨道，</p>
<p style="text-align: center">　　如是等大士， 华光佛所化。</p>
<p style="text-align: center">　　佛为王子时， 弃国舍世荣，</p>
<p style="text-align: center">　　于最末后身， 出家成佛道。</p>
<p style="text-align: center">　　华光佛住世、 寿十二小劫，</p>
<p style="text-align: center">　　其国人民众， <a>寿命</a>八小劫。</p>
<p style="text-align: center">　　佛灭度之后， 正法住于世，</p>
<p style="text-align: center">　　三十二小劫， 广度诸众生。</p>
<p style="text-align: center">　　正法灭尽已， 像法三十二，</p>
<p style="text-align: center">　　舍利广流布， 天人普供养。</p>
<p style="text-align: center">　　华光佛所为， 其事皆如是，</p>
<p style="text-align: center">　　其两足圣尊， 最胜无伦匹。</p>
<p style="text-align: center">　　彼即是汝身， 宜应自欣庆。</p>
<p>　　尔时四部众，比丘、<a>比丘尼</a>、优婆塞、优婆夷，天龙、夜叉、乾闼婆、阿修罗、迦楼罗、紧那罗、摩睺罗伽、等大众，见舍利弗于佛前受阿耨多罗三藐三菩提记，心大欢喜，踊跃无量，各各脱身所著上衣、以供养佛。释提桓因、梵天王、等，与无数天子，亦以天妙衣、天曼陀罗华、摩诃曼陀罗华、等，供养于佛。所散天衣，住<a>虚空</a>中，而自回转。诸天伎乐、百千万种，于虚空中、一时俱作，雨众天华。而作是言，佛昔于波罗奈、初转法轮，今乃复转无上最大法轮。尔时诸天子欲重宣此义，而说偈言：</p>
<p style="text-align: center">　　昔于波罗奈、 转<a>四谛</a>法轮，</p>
<p style="text-align: center">　　分别说诸法， 五众之生灭。</p>
<p style="text-align: center">　　今复转最妙 　无上大法轮，</p>
<p style="text-align: center">　　是法甚深奥， 少有能信者。</p>
<p style="text-align: center">　　我等从昔来， 数闻世尊说，</p>
<p style="text-align: center">　　未曾闻如是 　深妙之上法。</p>
<p style="text-align: center">　　世尊说是法， 我等皆<a>随喜</a>。</p>
<p style="text-align: center">　　大智舍利弗， 今得受尊记，</p>
<p style="text-align: center">　　我等亦如是， 必当得作佛，</p>
<p style="text-align: center">　　于一切世间， 最尊无有上。</p>
<p style="text-align: center">　　佛道叵思议， 方便随宜说。</p>
<p style="text-align: center">　　我所有福业， 今世若过世，</p>
<p style="text-align: center">　　及见佛功德， 尽回向佛道。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时舍利弗白佛言，世尊，我今无复疑悔，亲于佛前、得受阿耨多罗三藐三菩提记。是诸千二百心<a>自在</a>者，昔住学地，佛常教化，言我法、能离生老病死，究竟涅槃。是学无学人，亦各自以离我见及有无见等、谓得涅槃。而今于世尊前、闻所未闻，皆堕疑惑。善哉、世尊，愿为四众说其因缘，令离疑悔。尔时佛告舍利弗，我先不言、诸佛世尊、以种种因缘、譬喻言辞、方便说法，皆为阿耨多罗三藐三菩提耶。是诸所说，皆为化菩萨故。然舍利弗，今当复以譬喻、更明此义，诸有智者、以譬喻得解。舍利弗，若国邑聚落，有大长者、其年衰迈，<a>财富</a>无量，多有田宅、及诸僮仆。其家广大，唯有一门，多诸人众，一百、二百、乃至五百人、止住其中。堂阁朽故，墙壁隤落，柱根腐败，梁栋倾危，周匝俱时、欻然火起，焚烧舍宅。长者诸子，若十、二十、或至三十、在此宅中。长者见是大火从四面起，即大惊怖，而作是念，我虽能于此所烧之门、安隐得出，而诸子等，于火宅内、乐著嬉戏，不觉不知，不惊不怖，火来逼身，苦痛切己，心不厌患，无求出意。舍利弗，是长者作是思惟，我身手有力，当以衣裓、若以几案、从舍出之。复更思惟，是舍、唯有一门，而复狭小。诸子幼稚，未有所识，恋著戏处，或当堕落，为火所烧。我当为说怖畏之事，此舍已烧，宜时疾出，勿令为火之所烧害。作是念已，如所思惟，具告诸子，汝等速出。父虽怜愍、善言诱喻，而诸子等乐著嬉戏，不肯信受，不惊不畏，了无出心。亦复不知何者是火，何者为舍，云何为失，但东西走戏、视父而已。尔时长者即作是念，此舍已为大火所烧，我及诸子若不时出，必为所焚，我今当设方便，令诸子等得免斯害。父知诸子、先心各有所好，种种珍玩奇异之物，情必乐著。而告之言，汝等所可玩好、稀有难得，汝若不取，后必忧悔。如此种种羊车、鹿车、牛车，今在门外，可以游戏。汝等于此火宅、宜速出来，随汝所欲，皆当与汝。尔时诸子闻父所说珍玩之物，适其愿故，心各勇锐，互相推排，竞共驰走，争出火宅。是时长者见诸子等安隐得出，皆于四衢道中、露地而坐，无复障碍，其心泰然，欢喜踊跃。时诸子等各白父言，父先所许玩好之具，羊车、鹿车、牛车，愿时赐与。舍利弗，尔时长者各赐诸子、等一大车，其车高广，众宝庄校，周匝栏楯，四面悬铃。又于其上、张设幰盖，亦以珍奇杂宝而严饰之，宝绳交络，垂诸华缨，重敷婉筵，安置丹枕。驾以白牛，肤色充洁，形体姝好，有大筋力，行步平正，其疾如风。又多仆从、而侍卫之。所以者何。是大长者、财富无量，种种诸藏，悉皆充溢。而作是念，我财物无极，不应以下劣小车、与诸子等，今此幼童，皆是吾子，爱无偏党，我有如是七宝大车，其数无量，应当等心、各各与之，不宜差别。所以者何。以我此物、周给一国，犹尚不匮，何况诸子。是时诸子各乘大车，得未曾有，非本所望。舍利弗，于汝意云何，是长者、等与诸子珍宝大车，宁有虚妄否。舍利弗言，不也、世尊，是长者、但令诸子得免火难，全其躯命，非为虚妄。何以故。若全身命，便为已得玩好之具，况复方便，于彼火宅而拔济之。世尊，若是长者，乃至不与最小一车，犹不虚妄。何以故。是长者先作是意，我以方便、令子得出，以是因缘，无虚妄也。何况长者、自知财富无量，欲饶益诸子，等与大车。佛告舍利弗，善哉善哉，如汝所言。舍利弗，如来亦复如是，则为一切世间之父。于诸怖畏、衰恼、忧患、无明闇蔽，永尽无余，而悉成就无量知见、力、无所畏，有大神力及智慧力，具足方便、智慧波罗蜜，大慈、大悲，常无懈倦，恒求善事，利益一切。而生<a>三界</a>朽故火宅，为度众生、生老病死、忧悲、苦恼、愚痴、闇蔽、三毒之火，教化、令得阿耨多罗三藐三菩提。见诸众生为生老病死、忧悲、苦恼、之所烧煮，亦以五欲财利故、受种种苦，又以贪著追求故，现受众苦，后受<a>地狱</a>、畜生、饿鬼、之苦，若生天上、及在人间，贫穷困苦、爱别离苦、怨憎会苦、如是等种种诸苦。众生没在其中，欢喜游戏，不觉不知，不惊不怖，亦不生厌，不求解脱。于此三界火宅、东西驰走，虽遭大苦，不以为患。舍利弗，佛见此已，便作是念，我为众生之父，应拔其苦难，与无量无边佛智慧乐，令其游戏。舍利弗，如来复作是念，若我但以神力、及智慧力，舍于方便，为诸众生赞如来知见、力、无所畏者，众生不能以是得度。所以者何。是诸众生，未免生老病死、忧悲、苦恼，而为三界火宅所烧，何由能解佛之智慧。舍利弗，如彼长者、虽复身手有力，而不用之，但以殷勤方便、勉济诸子火宅之难，然后各与珍宝大车。如来亦复如是，虽有力、无所畏，而不用之，但以智慧方便，于三界火宅、拔济众生，为说三乘、声闻、辟支佛、佛乘，而作是言，汝等莫得乐住三界火宅，勿贪粗敝、色声香味触也。若贪著生爱，则为所烧。汝速出三界，当得三乘、声闻、辟支佛、佛乘，我今为汝保任此事，终不虚也。汝等但当勤修精进。如来以是方便、诱进众生，复作是言，汝等当知此三乘法，皆是圣所称叹，自在无系，无所依求。乘是三乘，以无漏根、力、觉、道、<a>禅定</a>、解脱、三昧、等，而自娱乐，便得无量安隐快乐。舍利弗，若有众生，内有智性，从佛世尊闻法信受，殷勤精进，欲速出三界，自求涅槃，是名声闻乘，如彼诸子为求羊车、出于火宅。若有众生，从佛世尊闻法信受，殷勤精进，求自然慧，乐独善寂，深知诸法因缘，是名辟支佛乘，如彼诸子为求鹿车、出于火宅。若有众生，从佛世尊闻法信受，勤修精进，求一切智、佛智、自然智、无师智、如来知见、力、无所畏，愍念、安乐无量众生，利益天人，度脱一切，是名大乘，菩萨求此乘故，名为摩诃萨，如彼诸子为求牛车、出于火宅。舍利弗，如彼长者、见诸子等安隐得出火宅，到<a>无畏</a>处，自惟财富无量，等以大车而赐诸子。如来亦复如是，为一切众生之父，若见无量亿千众生，以佛教门、出三界苦、怖畏险道，得涅槃乐。如来尔时便作是念，我有无量无边智慧、力、无畏、等诸佛法藏，是诸众生，皆是我子，等与大乘，不令有人独得灭度，皆以如来灭度而灭度之。是诸众生脱三界者，悉与诸佛禅定、解脱、等娱乐之具，皆是一相、一种，圣所称叹，能生净妙第一之乐。舍利弗，如彼长者、初以三车诱引诸子，然后但与大车，宝物庄严，安隐第一，然彼长者无虚妄之咎。如来亦复如是、无有虚妄，初说三乘、引导众生，然后但以大乘而度脱之。何以故。如来有无量智慧、力、无所畏、诸法之藏，能与一切众生大乘之法，但不尽能受。舍利弗，以是因缘，当知诸佛方便力故，于一佛乘、分别说三。佛欲重宣此义，而说偈言：</p>
<p style="text-align: center">　　譬如长者、 有一大宅， 其宅久故，</p>
<p style="text-align: center">　　而复顿敝， 堂舍高危， 柱根摧朽，</p>
<p style="text-align: center">　　梁栋倾斜， 基陛隤毁， 墙壁圯坼，</p>
<p style="text-align: center">　　泥涂褫落， 覆苫乱坠， 椽梠差脱，</p>
<p style="text-align: center">　　周障屈曲， 杂秽充遍。 有五百人</p>
<p style="text-align: center">　　止住其中。 鸱枭雕鹫、 乌、鹊、鸠、鸽、</p>
<p style="text-align: center">　　蚖、蛇、蝮、蝎， 蜈蚣、蚰蜒， 守宫、百足，</p>
<p style="text-align: center">　　狖、狸、鼷鼠，诸恶虫辈， 交横驰走。</p>
<p style="text-align: center">　　屎尿臭处， 不净流溢， 蜣蜋诸虫、</p>
<p style="text-align: center">　　而集其上。 狐、狼、野干，咀嚼、践蹋，</p>
<p style="text-align: center">　　【齿*齐】啮死尸 骨肉狼藉。 由是群狗、</p>
<p style="text-align: center">　　竞来搏撮， 饥羸慞惶， 处处求食。</p>
<p style="text-align: center">　　斗诤、【齿*查】掣， 啀喍嗥吠， 其舍恐怖，</p>
<p style="text-align: center">　　变状如是。 处处皆有 　魑、魅、魍魉，</p>
<p style="text-align: center">　　夜叉恶鬼， 食啖人肉， 毒虫之属，</p>
<p style="text-align: center">　　诸恶禽兽， 孚乳产生， 各自藏护。</p>
<p style="text-align: center">　　夜叉竞来， 争取食之， 食之既饱，</p>
<p style="text-align: center">　　恶心转炽， 斗诤之声， 甚可怖畏。</p>
<p style="text-align: center">　　鸠槃荼鬼、 蹲踞土埵， 或时离地</p>
<p style="text-align: center">　　一尺二尺， 往返游行， 纵逸嬉戏，</p>
<p style="text-align: center">　　捉狗两足， 扑令失声， 以脚加颈，</p>
<p style="text-align: center">　　怖狗自乐。 复有诸鬼， 其身长大，</p>
<p style="text-align: center">　　裸形黑瘦， <a>常住</a>其中， 发大恶声，</p>
<p style="text-align: center">　　叫呼求食。 复有诸鬼， 其咽如针。</p>
<p style="text-align: center">　　复有诸鬼， 首如牛头， 或食人肉，</p>
<p style="text-align: center">　　或复啖狗， 头发蓬乱， 残害凶险，</p>
<p style="text-align: center">　　饥渴所逼， 叫唤驰走。 夜叉饿鬼，</p>
<p style="text-align: center">　　诸恶鸟兽， 饥急四向， 窥看窗牖，</p>
<p style="text-align: center">　　如是诸难， 恐畏无量。 是朽故宅，</p>
<p style="text-align: center">　　属于一人。 其人近出， 未久之间，</p>
<p style="text-align: center">　　于后舍宅， 忽然火起， 四面一时，</p>
<p style="text-align: center">　　其炎俱炽。 栋梁、椽柱、 爆声震裂，</p>
<p style="text-align: center">　　摧折、堕落， 墙壁崩倒。 诸鬼神等、</p>
<p style="text-align: center">　　扬声大叫。 雕鹫诸鸟， 鸠槃荼等，</p>
<p style="text-align: center">　　周章惶怖， 不能自出。 恶兽毒虫，</p>
<p style="text-align: center">　　藏窜孔穴， 毗舍阇鬼、 亦住其中，</p>
<p style="text-align: center">　　薄福德故， 为火所逼， 共相残害，</p>
<p style="text-align: center">　　饮血、啖肉。 野干之属， 并已前死，</p>
<p style="text-align: center">　　诸大恶兽、 竞来食啖， 臭烟熢【火*孛】，</p>
<p style="text-align: center">　　四面充塞。 蜈蚣、蚰蜒， 毒蛇、之类，</p>
<p style="text-align: center">　　为火所烧， 争走出穴， 鸠槃荼鬼、</p>
<p style="text-align: center">　　随取而食。 又诸饿鬼， 头上火燃，</p>
<p style="text-align: center">　　饥渴热恼， 周章闷走。 其宅如是、</p>
<p style="text-align: center">　　甚可怖畏， 毒害、火灾， 众难非一。</p>
<p style="text-align: center">　　是时、宅主 在门外立， 闻有人言，</p>
<p style="text-align: center">　　汝诸子等， 先因游戏、 来入此宅，</p>
<p style="text-align: center">　　稚小无知， 欢娱乐著。 长者闻已，</p>
<p style="text-align: center">　　惊入火宅， 方宜救济， 令无烧害。</p>
<p style="text-align: center">　　告喻诸子， 说众患难， 恶鬼、毒虫，</p>
<p style="text-align: center">　　灾火蔓延， 众苦次第、 相续不绝。</p>
<p style="text-align: center">　　毒蛇、蚖、蝮，及诸夜叉、 鸠槃荼鬼，</p>
<p style="text-align: center">　　野干、狐、狗，雕、鹫、鸱、枭，百足之属，</p>
<p style="text-align: center">　　饥渴、恼急， 甚可怖畏， 此苦难处，</p>
<p style="text-align: center">　　况复大火。 诸子无知， 虽闻父诲，</p>
<p style="text-align: center">　　犹故乐著， 嬉戏不已。 是时长者</p>
<p style="text-align: center">　　而作是念， 诸子如此， 益我愁恼。</p>
<p style="text-align: center">　　今此舍宅， 无一可乐， 而诸子等、</p>
<p style="text-align: center">　　耽湎嬉戏， 不受我教， 将为火害。</p>
<p style="text-align: center">　　即便思惟， 设诸方便、 告诸子等，</p>
<p style="text-align: center">　　我有种种 　珍玩之具， 妙宝好车，</p>
<p style="text-align: center">　　羊车、鹿车、 大牛之车， 今在门外。</p>
<p style="text-align: center">　　汝等出来， 吾为汝等 　造作此车，</p>
<p style="text-align: center">　　随意所乐， 可以游戏。 诸子闻说</p>
<p style="text-align: center">　　如此诸车， 即时奔竞、 驰走而出，</p>
<p style="text-align: center">　　到于空地， 离诸苦难。 长者见子</p>
<p style="text-align: center">　　得出火宅， 住于四衢， 坐师子座、</p>
<p style="text-align: center">　　而自庆言， 我今快乐。 此诸子等，</p>
<p style="text-align: center">　　生育甚难， 愚小无知， 而入险宅。</p>
<p style="text-align: center">　　多诸毒虫， 魑魅可畏， 大火猛炎、</p>
<p style="text-align: center">　　四面俱起， 而此诸子、 贪著嬉戏，</p>
<p style="text-align: center">　　我已救之， 令得脱难。 是故诸人，</p>
<p style="text-align: center">　　我今快乐。 尔时诸子、 知父安坐，</p>
<p style="text-align: center">　　皆诣父所、 而白父言， 愿赐我等</p>
<p style="text-align: center">　　三种宝车。 如前所许， 诸子出来，</p>
<p style="text-align: center">　　当以三车、 随汝所欲， 今正是时，</p>
<p style="text-align: center">　　惟垂给与。 长者大富， 库藏众多，</p>
<p style="text-align: center">　　金、银、琉璃、砗磲、玛瑙， 以众宝物、</p>
<p style="text-align: center">　　造诸大车。 庄校、严饰， 周匝栏楯，</p>
<p style="text-align: center">　　四面悬铃， 金绳交络。 真珠罗网，</p>
<p style="text-align: center">　　张施其上， 金华诸璎， 处处垂下，</p>
<p style="text-align: center">　　众彩杂饰， 周匝围绕， 柔软缯纩，</p>
<p style="text-align: center">　　以为茵蓐。 上妙细迭， 价值千亿，</p>
<p style="text-align: center">　　鲜白净洁， 以覆其上。 有大白牛，</p>
<p style="text-align: center">　　肥壮多力， 形体姝好， 以驾宝车。</p>
<p style="text-align: center">　　多诸傧从， 而侍卫之。 以是妙车，</p>
<p style="text-align: center">　　等赐诸子。 诸子是时， 欢喜踊跃，</p>
<p style="text-align: center">　　乘是宝车， 游于四方， 嬉戏快乐，</p>
<p style="text-align: center">　　自在无碍。 告舍利弗， 我亦如是，</p>
<p style="text-align: center">　　众圣中尊， 世间之父。 一切众生，</p>
<p style="text-align: center">　　皆是吾子， 深著世乐， 无有慧心。</p>
<p style="text-align: center">　　三界无安， 犹如火宅， 众苦充满，</p>
<p style="text-align: center">　　甚可怖畏， 常有生老， 病死忧患，</p>
<p style="text-align: center">　　如是等火， 炽燃不息。 如来已离</p>
<p style="text-align: center">　　三界火宅， 寂然闲居， 安处林野。</p>
<p style="text-align: center">　　今此三界， 皆是我有， 其中众生，</p>
<p style="text-align: center">　　悉是吾子。 而今此处， 多诸患难，</p>
<p style="text-align: center">　　唯我一人， 能为救护。 虽复教诏，</p>
<p style="text-align: center">　　而不信受， 于诸欲染， 贪著深故。</p>
<p style="text-align: center">　　以是、方便 为说三乘， 令诸众生</p>
<p style="text-align: center">　　知三界苦， 开示、演说、 出世间道。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　是诸子等， 若心决定， 具足三明、</p>
<p style="text-align: center">　　及六神通， 有得缘觉、 不退菩萨。</p>
<p style="text-align: center">　　汝舍利弗， 我为众生， 以此譬喻、</p>
<p style="text-align: center">　　说一佛乘， 汝等若能 　信受是语，</p>
<p style="text-align: center">　　一切皆当， 成得佛道。 是乘微妙、</p>
<p style="text-align: center">　　清净第一， 于诸世间、 为无有上，</p>
<p style="text-align: center">　　佛所悦可， 一切众生、 所应称赞、</p>
<p style="text-align: center">　　供养<a>礼拜</a>。 无量亿千 　诸力、解脱，</p>
<p style="text-align: center">　　禅定、智慧， 及佛余法， 得如是乘。</p>
<p style="text-align: center">　　令诸子等， 日夜、劫数、 常得游戏，</p>
<p style="text-align: center">　　与诸菩萨、 及声闻众， 乘此宝乘，</p>
<p style="text-align: center">　　直至道场。 以是因缘， 十方谛求，</p>
<p style="text-align: center">　　更无余乘， 除佛方便。 告舍利弗，</p>
<p style="text-align: center">　　汝诸人等， 皆是吾子， 我则是父。</p>
<p style="text-align: center">　　汝等累劫、 众苦所烧， 我皆济拔，</p>
<p style="text-align: center">　　令出三界。 我虽先说、 汝等灭度，</p>
<p style="text-align: center">　　但尽<a>生死</a>， 而实不灭， 今所应作，</p>
<p style="text-align: center">　　唯佛智慧。 若有菩萨， 于是众中，</p>
<p style="text-align: center">　　能一心听、 诸佛实法， 诸佛世尊、</p>
<p style="text-align: center">　　虽以方便， 所化众生， 皆是菩萨。</p>
<p style="text-align: center">　　若人小智， 深著爱欲， 为此等故、</p>
<p style="text-align: center">　　说于苦谛。 众生心喜， 得未曾有，</p>
<p style="text-align: center">　　佛说苦谛， 真实无异。 若有众生，</p>
<p style="text-align: center">　　不知苦本， 深著苦因， 不能暂舍，</p>
<p style="text-align: center">　　为是等故、 方便说道。 诸苦所因，</p>
<p style="text-align: center">　　贪欲为本， 若灭贪欲， 无所依止，</p>
<p style="text-align: center">　　灭尽诸苦， 名第三谛。 为灭谛故，</p>
<p style="text-align: center">　　<a>修行</a>于道， 离诸苦缚， 名得解脱。</p>
<p style="text-align: center">　　是人于何 　而得解脱， 但离虚妄，</p>
<p style="text-align: center">　　名为解脱， 其实未得 　一切解脱。</p>
<p style="text-align: center">　　佛说是人、 未实灭度， 斯人未得</p>
<p style="text-align: center">　　无上道故， 我意不欲、 令至灭度。</p>
<p style="text-align: center">　　我为法王， 于法自在， 安隐众生，</p>
<p style="text-align: center">　　故现于世。 汝舍利弗， 我此法印，</p>
<p style="text-align: center">　　为欲利益 　世间、故说， 在所游方，</p>
<p style="text-align: center">　　勿妄宣传。 若有闻者， 随喜顶受，</p>
<p style="text-align: center">　　当知是人、 阿鞞跋致。 若有信受，</p>
<p style="text-align: center">　　此经法者， 是人已曾 　见过去佛，</p>
<p style="text-align: center">　　恭敬供养， 亦闻是法。 若人有能</p>
<p style="text-align: center">　　信汝所说， 则为见我， 亦见于汝、</p>
<p style="text-align: center">　　及比丘僧、 并诸菩萨。 斯<a>法华经</a>，</p>
<p style="text-align: center">　　为深智说， 浅识闻之， 迷惑不解，</p>
<p style="text-align: center">　　一切声闻、 及辟支佛， 于此经中，</p>
<p style="text-align: center">　　力所不及。 汝舍利弗， 尚于此经、</p>
<p style="text-align: center">　　以信得入， 况余声闻。 其余声闻，</p>
<p style="text-align: center">　　信佛语故， 随顺此经， 非己智分。</p>
<p style="text-align: center">　　又舍利弗， 憍慢、<a>懈怠</a>、 计我见者，</p>
<p style="text-align: center">　　莫说此经。 凡夫浅识， 深著五欲，</p>
<p style="text-align: center">　　闻不能解， 亦勿为说。 若人不信，</p>
<p style="text-align: center">　　毁谤此经， 则断一切 　世间佛种。</p>
<p style="text-align: center">　　或复颦蹙， 而怀疑惑， 汝当听说，</p>
<p style="text-align: center">　　此人罪报。 若佛在世， 若灭度后，</p>
<p style="text-align: center">　　其有诽谤 　如斯经典， 见有读诵、</p>
<p style="text-align: center">　　书持经者， 轻贱、憎嫉、 而怀结恨，</p>
<p style="text-align: center">　　此人罪报， 汝今复听， 其人命终，</p>
<p style="text-align: center">　　入阿鼻狱， 具足一劫， 劫尽更生，</p>
<p style="text-align: center">　　如是展转， 至无数劫， 从地狱出，</p>
<p style="text-align: center">　　当堕畜生， 若狗野干， 其影【乞*页】瘦，</p>
<p style="text-align: center">　　黧黮疥癞， 人所触娆， 又复为人，</p>
<p style="text-align: center">　　之所恶贱， 常困饥渴， 骨肉枯竭，</p>
<p style="text-align: center">　　生受楚毒， 死被瓦石， 断佛种故，</p>
<p style="text-align: center">　　受斯罪报。 若作骆驼， 或生驴中，</p>
<p style="text-align: center">　　身常负重， 加诸杖捶， 但念水草，</p>
<p style="text-align: center">　　余无所知， 谤斯经故， 获罪如是。</p>
<p style="text-align: center">　　有作野干， 来入聚落， 身体疥癞，</p>
<p style="text-align: center">　　又无一目， 为诸童子 　之所打掷，</p>
<p style="text-align: center">　　受诸苦痛， 或时致死。 于此死已，</p>
<p style="text-align: center">　　更受蟒身， 其形长大 　五百由旬，</p>
<p style="text-align: center">　　聋騃无足， 宛转腹行， 为诸小虫</p>
<p style="text-align: center">　　之所咂食， 昼夜受苦， 无有休息，</p>
<p style="text-align: center">　　谤斯经故， 获罪如是。 若得为人，</p>
<p style="text-align: center">　　诸根闇钝， 矬陋挛躄 　盲聋背伛，</p>
<p style="text-align: center">　　有所言说， 人不信受， 口气常臭，</p>
<p style="text-align: center">　　鬼魅所著， 贫穷下贱， 为人所使，</p>
<p style="text-align: center">　　多病痟瘦， 无所依怙， 虽亲附人，</p>
<p style="text-align: center">　　人不在意， 若有所得， 寻复忘失。</p>
<p style="text-align: center">　　若修医道， 顺方<a>治病</a>， 更增他疾，</p>
<p style="text-align: center">　　或复致死。 若自有病， 无人救疗，</p>
<p style="text-align: center">　　设服良药， 而复增剧。 若他反逆、</p>
<p style="text-align: center">　　抄劫窃盗， 如是等罪， 横罗其殃。</p>
<p style="text-align: center">　　如斯罪人， 永不见佛， 众圣之王，</p>
<p style="text-align: center">　　说法教化， 如斯罪人， 常生难处，</p>
<p style="text-align: center">　　狂聋、心乱， 永不闻法 。 于无数劫、</p>
<p style="text-align: center">　　如恒河沙， 生辄聋哑， 诸根不具、</p>
<p style="text-align: center">　　常处地狱， 如游园观， 在余恶道，</p>
<p style="text-align: center">　　如己舍宅， 驼驴猪狗、 是其行处，</p>
<p style="text-align: center">　　谤斯经故， 获罪如是。 若得为人，</p>
<p style="text-align: center">　　聋、盲、瘖哑、贫穷、诸衰、 以自庄严，</p>
<p style="text-align: center">　　水肿、乾痟、 疥癞、痈疽 、如是等病，</p>
<p style="text-align: center">　　以为衣服， 身常臭处， 垢秽不净，</p>
<p style="text-align: center">　　深著我见， 增益瞋恚， 淫欲炽盛，</p>
<p style="text-align: center">　　不择禽兽， 谤斯经故， 获罪如是。</p>
<p style="text-align: center">　　告舍利弗， 谤斯经者， 若说其罪，</p>
<p style="text-align: center">　　穷劫不尽。 以是因缘， 我故语汝，</p>
<p style="text-align: center">　　无智人中， 莫说此经。 若有利根，</p>
<p style="text-align: center">　　智慧明了， 多闻强识， 求佛道者，</p>
<p style="text-align: center">　　如是之人， 乃可为说。 若人曾见</p>
<p style="text-align: center">　　亿百千佛， 植诸善本， 深心坚固，</p>
<p style="text-align: center">　　如是之人， 乃可为说。 若人精进，</p>
<p style="text-align: center">　　常修慈心， 不惜身命， 乃可为说。</p>
<p style="text-align: center">　　若人恭敬， 无有异心， 离诸凡愚，</p>
<p style="text-align: center">　　独处山泽， 如是之人， 乃可为说。</p>
<p style="text-align: center">　　又舍利弗 ， 若见有人， 舍恶知识，</p>
<p style="text-align: center">　　亲近善友， 如是之人， 乃可为说。</p>
<p style="text-align: center">　　若见佛子， 持戒清洁， 如净明珠，</p>
<p style="text-align: center">　　求大乘经， 如是之人， 乃可为说。</p>
<p style="text-align: center">　　若人无瞋， 质直柔软， 常愍一切，</p>
<p style="text-align: center">　　恭敬诸佛， 如是之人， 乃可为说。</p>
<p style="text-align: center">　　复有佛子， 于大众中， 以清净心，</p>
<p style="text-align: center">　　种种因缘、 譬喻、言辞、 说法无碍，</p>
<p style="text-align: center">　　如是之人， 乃可为说。 若有比丘，</p>
<p style="text-align: center">　　为一切智， 四方求法， 合掌顶受，</p>
<p style="text-align: center">　　但乐受持 　大乘经典， 乃至不受</p>
<p style="text-align: center">　　余经一偈， 如是之人， 乃可为说。</p>
<p style="text-align: center">　　如人至心 　求<a>佛舍利</a>， 如是求经，</p>
<p style="text-align: center">　　得已、顶受， 其人不复 志求余经，</p>
<p style="text-align: center">　　亦未曾念 　外道典籍， 如是之人，</p>
<p style="text-align: center">　　乃可为说。 告舍利弗， 我说是相，</p>
<p style="text-align: center">　　求佛道者、 穷劫不尽， 如是等人，</p>
<p style="text-align: center">　　则能信解， 汝当为说 　妙法华经。</p>
<h2>信解品第四</h2>
<p>　　尔时慧命<a>须菩提</a>、摩诃迦旃延、摩诃迦叶、摩诃目犍连，从佛所、闻未曾有法，世尊授舍利弗阿耨多罗三藐三菩提记，发稀有心，欢喜踊跃，即从座起，整衣服，偏袒右肩，右膝著地，一心合掌，屈躬恭敬，瞻仰尊颜、而白佛言，我等居僧之首，年并朽迈，自谓已得涅槃，无所堪任，不复进求阿耨多罗三藐三菩提。世尊往昔说法既久，我时在座，身体疲懈，但念空、无相、无作，于菩萨法、游戏神通，净佛国土，成就众生，心不喜乐。所以者何。世尊令我等出于三界，得涅槃证，又今我等年已朽迈，于佛教化菩萨阿耨多罗三藐三菩提、不生一念好乐之心。我等今于佛前、闻授声闻阿耨多罗三藐三菩提记，心甚欢喜，得未曾有，不谓于今，忽然得闻稀有之法，深自庆幸，获大善利，无量珍宝、不求自得。世尊，我等今者乐说譬喻、以明斯义，譬若有人，年既幼稚，舍父逃逝，久住他国，或十、二十、至五十岁，年既长大，加复穷困，驰骋四方、以求衣食，渐渐游行，遇向本国。其父先来、求子不得，中止一城。其家大富，财宝无量，金、银、琉璃、珊瑚、琥珀、玻璃、珠、等，其诸仓库，悉皆盈溢，多有僮仆、臣佐、吏民，象马、车乘、牛羊、无数，出入息利，乃遍他国，商估贾客、亦甚众多。时贫穷子、游诸聚落，经历国邑，遂到其父所止之城。父母念子，与子离别五十余年，而未曾向人说如此事，但自思惟，心怀悔恨，自念老朽，多有财物，金银、珍宝，仓库盈溢，无有子息，一旦终没，财物散失，无所委付，是以殷勤、每忆其子。复作是念，我若得子、委付财物，坦然快乐，无复忧虑。世尊，尔时穷子、佣赁展转、遇到父舍，住立门侧。遥见其父、踞师子床，宝几承足，诸婆罗门、刹利、<a>居士</a>、皆恭敬围绕，以真珠璎珞、价值千万，庄严其身，吏民、僮仆，手执白拂，侍立左右。覆以宝帐，垂诸华幡，香水洒地，散众名华，罗列宝物，出内取与，有如是等种种严饰，威德特尊。穷子见父有大力势，即怀恐怖，悔来至此。窃作是念，此或是王、或是王等，非我佣力得物之处，不如往至贫里，肆力有地，衣食易得，若久住此，或见逼迫，强使我作。作是念已，疾走而去。时富长者于师子座，见子便识，心大欢喜。即作是念，我财物库藏、今有所付，我常思念此子，无由见之，而忽自来，甚适我愿，我虽年朽，犹故贪惜。即遣傍人，急追将还。尔时使者，疾走往捉。穷子惊愕，称怨、大唤，我不相犯，何为见捉。使者执之愈急，强牵将还。于时穷子，自念无罪，而被囚执，此必定死，转更惶怖，闷绝躄地。父遥见之，而语使言，不需此人，勿强将来，以冷水洒面，令得醒悟，莫复与语。所以者何。父知其子、志意下劣，自知豪贵、为子所难，审知是子，而以方便，不语他人、云是我子。使者语之，我今放汝，随意所趋。穷子欢喜、得未曾有，从地而起，往至贫里、以求衣食。尔时长者将欲诱引其子、而设方便，密遣二人、形色憔悴、无威德者，汝可诣彼，徐语穷子，此有作处，倍与汝值。穷子若许，将来、使作。若言、欲何所作，便可语之，雇汝除粪，我等二人、亦共汝作。时二使人即求穷子，既已得之，具陈上事。尔时穷子先取其价，寻与除粪。其父见子，愍而怪之。又以他日，于窗牖中、遥见子身，羸瘦憔悴，粪土尘坌，污秽不净。即脱璎珞、细软上服、严饰之具，更著粗敝垢腻之衣、尘土坌身，右手执持除粪之器，状有所畏。语诸作人，汝等勤作，勿得懈息，以方便故，得近其子。后复告言，咄、男子，汝常此作，勿复余去，当加汝价。诸有所需、盆器米面、盐醋之属，莫自疑难，亦有老敝使人、需者相给，好自安意，我如汝父，勿复忧虑。所以者何。我年老大，而汝少壮，汝常作时，无有欺怠、瞋恨怨言，都不见汝有此诸恶、如余作人，自今已后，如所生子。即时长者、更与作字，名之为儿。尔时穷子、虽欣此遇，犹故自谓、客作贱人。由是之故，于二十年中、常令除粪。过是已后，心相体信，入出无难，然其所止、犹在本处。世尊，尔时长者有疾，自知将死不久。语穷子言，我今多有金银珍宝，仓库盈溢，其中多少、所应取与，汝悉知之，我心如是，当体此意。所以者何。今我与汝，便为不异，宜加用心，无令漏失。尔时穷子，即受教敕，领知众物、金银珍宝、及诸库藏，而无希取一餐之意，然其所止，故在本处，下劣之心、亦未能舍。复经少时，父知子意，渐已通泰，成就大志，自鄙先心。临欲终时、而命其子、并会亲、族、国王、大臣、刹利、居士，皆悉已集，即自宣言，诸君当知，此是我子，我之所生，于某城中、舍吾逃走，伶俜辛苦、五十余年，其本字某，我名某甲，昔在本城、怀忧推觅，忽于此间、遇会得之，此实我子，我实其父，今我所有一切财物，皆是子有，先所出内，是子所知。世尊，是时穷子闻父此言，即大欢喜、得未曾有，而作是念，我本<a>无心</a>、有所希求，今此宝藏自然而至。世尊，大富长者、则是如来，我等皆似佛子，如来常说、我等为子。世尊，我等以三苦故，于生死中、受诸热恼，迷惑无知，乐著小法。今日世尊，令我等思惟捐除诸法戏论之粪，我等于中勤加精进，得至涅槃一日之价，既得此已，心大欢喜，自以为足，便自谓言，于佛法中勤精进故，所得宏多。然世尊先知我等心著敝欲，乐于小法，便见纵舍，不为分别、汝等当有如来知见宝藏之分。世尊以方便力、说如来智慧，我等从佛，得涅槃一日之价，以为大得，于此大乘，无有志求。我等又因如来智慧，为诸菩萨，开示演说，而自于此无有志愿。所以者何。佛知我等心乐小法，以方便力、随我等说，而我等不知真是佛子。今我等方知世尊于佛智慧、无所吝惜。所以者何。我等昔来真是佛子，而但乐小法，若我等有乐大之心，佛则为我说大乘法。于此经中、唯说一乘，而昔于菩萨前、毁呰声闻乐小法者，然佛实以大乘教化，是故我等说、本无心有所希求。今法王大宝自然而至，如佛子所应得者、皆已得之。尔时摩诃迦叶欲重宣此义，而说偈言：</p>
<p style="text-align: center">　　我等今日、 闻佛音教， 欢喜踊跃，</p>
<p style="text-align: center">　　得未曾有。 佛说、声闻 当得作佛，</p>
<p style="text-align: center">　　无上宝聚， 不求自得。 譬如童子，</p>
<p style="text-align: center">　　幼稚无识， 舍父逃逝， 远到他土，</p>
<p style="text-align: center">　　周流诸国、 五十余年。 其父忧念，</p>
<p style="text-align: center">　　四方推求， 求之既疲， 顿止一城，</p>
<p style="text-align: center">　　造立舍宅， 五欲自娱。 其家巨富，</p>
<p style="text-align: center">　　多诸金、银、 砗磲、玛瑙、 真珠、琉璃、</p>
<p style="text-align: center">　　象马、牛羊、 辇舆、车乘、 田业、僮仆，</p>
<p style="text-align: center">　　人民众多， 出入息利、 乃遍他国，</p>
<p style="text-align: center">　　商估贾人、 无处不有， 千万亿众、</p>
<p style="text-align: center">　　围绕恭敬， 常为王者 　之所爱念，</p>
<p style="text-align: center">　　群臣豪族， 皆共宗重。 以诸缘故，</p>
<p style="text-align: center">　　往来者众， 豪富如是， 有大力势。</p>
<p style="text-align: center">　　而年朽迈， 益忧念子 　夙夜惟念，</p>
<p style="text-align: center">　　死时将至， 痴子舍我 　五十余年，</p>
<p style="text-align: center">　　库藏诸物、 当如之何。 尔时穷子</p>
<p style="text-align: center">　　求索衣食， 从邑至邑、 从国至国，</p>
<p style="text-align: center">　　或有所得， 或无所得， 饥饿、羸瘦，</p>
<p style="text-align: center">　　体生疮、癣， 渐次经历， 到父住城，</p>
<p style="text-align: center">　　佣赁展转， 遂至父舍。 尔时长者，</p>
<p style="text-align: center">　　于其门内、 施大宝帐， 处师子座，		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　眷属围绕， 诸人侍卫， 或有计算</p>
<p style="text-align: center">　　金、银、宝物，出内财产 ， 注记券疏。</p>
<p style="text-align: center">　　穷子见父 　豪贵尊严， 谓是国王、</p>
<p style="text-align: center">　　若国王等， 惊怖自怪， 何故至此。</p>
<p style="text-align: center">　　覆自念言， 我若久住， 或见逼迫，</p>
<p style="text-align: center">　　强驱使作。 思惟是已， 驰走而去，</p>
<p style="text-align: center">　　借问贫里， 欲往佣作。 长者是时、</p>
<p style="text-align: center">　　在师子座， 遥见其子， 默而识之，</p>
<p style="text-align: center">　　即敕使者、 追捉将来。 穷子惊唤，</p>
<p style="text-align: center">　　迷闷躄地， 是人执我， 必当见杀，</p>
<p style="text-align: center">　　何用衣食、 使我至此。 长者知子</p>
<p style="text-align: center">　　愚痴、狭劣， 不信我言， 不信是父。</p>
<p style="text-align: center">　　即以方便， 更遣余人， 眇目、矬陋、</p>
<p style="text-align: center">　　无威德者， 汝可语之， 云当相雇，</p>
<p style="text-align: center">　　除诸粪秽， 倍与汝价。 穷子闻之，</p>
<p style="text-align: center">　　欢喜随来， 为除粪秽， 净诸房舍。</p>
<p style="text-align: center">　　长者于牖、 常见其子， 念子愚劣，</p>
<p style="text-align: center">　　乐为鄙事。 于是长者 　著敝垢衣，</p>
<p style="text-align: center">　　执除粪器， 往到子所， 方便附近，</p>
<p style="text-align: center">　　语令勤作。 既益汝价， 并涂足油，</p>
<p style="text-align: center">　　饮食充足， 荐席厚暖， 如是苦言、</p>
<p style="text-align: center">　　汝当勤作， 又以软语、 若如我子。</p>
<p style="text-align: center">　　长者有智， 渐令入出， 经二十年，</p>
<p style="text-align: center">　　执作家事， 示其金、银、 真珠、玻璃、</p>
<p style="text-align: center">　　诸物出入， 皆使令知。 犹处门外，</p>
<p style="text-align: center">　　止宿草庵， 自念贫事， 我无此物。</p>
<p style="text-align: center">　　父知子心 　渐已广大， 欲与财物，</p>
<p style="text-align: center">　　即聚亲、族、　国王、大臣、 刹利、居士。</p>
<p style="text-align: center">　　于此大众， 说是我子， 舍我他行、</p>
<p style="text-align: center">　　经五十岁， 自见子来、 已二十年，</p>
<p style="text-align: center">　　昔于某城 　而失是子， 周行求索，</p>
<p style="text-align: center">　　遂来至此。 凡我所有 　舍宅、人民，</p>
<p style="text-align: center">　　悉以付之， 恣其所用。 子念昔贫，</p>
<p style="text-align: center">　　志意下劣， 今于父所、 大获珍宝，</p>
<p style="text-align: center">　　并及舍宅、 一切财物， 甚大欢喜，</p>
<p style="text-align: center">　　得未曾有。 佛亦如是， 知我乐小，</p>
<p style="text-align: center">　　未曾说言 　汝等作佛， 而说我等</p>
<p style="text-align: center">　　得诸无漏， 成就小乘 　声闻<a>弟子</a>。</p>
<p style="text-align: center">　　佛敕我等， 说最上道， 修习此者，</p>
<p style="text-align: center">　　当得成佛。 我承佛教， 为大菩萨，</p>
<p style="text-align: center">　　以诸因缘、 种种譬喻、 若干言辞、</p>
<p style="text-align: center">　　说无上道。 诸佛子等、 从我闻法，</p>
<p style="text-align: center">　　日夜思惟， 精勤修习。 是时诸佛</p>
<p style="text-align: center">　　即授其记， 汝于来世、 当得作佛，</p>
<p style="text-align: center">　　一切诸佛&nbsp;&nbsp; 秘藏之法， 但为菩萨</p>
<p style="text-align: center">　　演其实事， 而不为我 　说斯真要。</p>
<p style="text-align: center">　　如彼穷子、 得近其父， 虽知诸物，</p>
<p style="text-align: center">　　心不希取。 我等虽说 　佛法宝藏，</p>
<p style="text-align: center">　　自无志愿， 亦复如是。 我等内灭，</p>
<p style="text-align: center">　　自谓为足， 唯了此事， 更无余事。</p>
<p style="text-align: center">　　我等若闻&nbsp;&nbsp; 净佛国土， 教化众生，</p>
<p style="text-align: center">　　都无欣乐。 所以者何。 一切诸法</p>
<p style="text-align: center">　　皆悉空寂， 无生、无灭， 无大、无小，</p>
<p style="text-align: center">　　无漏、无为， 如是思惟， 不生喜乐。</p>
<p style="text-align: center">　　我等长夜， 于佛智慧， 无贪、无著，</p>
<p style="text-align: center">　　无复志愿， 而自于法、 谓是究竟。</p>
<p style="text-align: center">　　我等长夜、 修习空法　， 得脱三界，</p>
<p style="text-align: center">　　苦恼之患， 住最后身、 有余涅槃。</p>
<p style="text-align: center">　　佛所教化， 得道不虚， 则为已得</p>
<p style="text-align: center">　　报佛之恩。 我等虽为 　诸佛子等，</p>
<p style="text-align: center">　　说菩萨法、 以求佛道， 而于是法、</p>
<p style="text-align: center">　　永无愿乐。 导师见舍， 观我心故，</p>
<p style="text-align: center">　　初不劝进、 说有实利。 如富长者</p>
<p style="text-align: center">　　知子志劣， 以方便力、 柔伏其心，</p>
<p style="text-align: center">　　然后乃付， 一切财物。 佛亦如是、</p>
<p style="text-align: center">　　现稀有事&nbsp;&nbsp; 知乐小者　 以方便力、</p>
<p style="text-align: center">　　调伏其心， 乃教大智。 我等今日、</p>
<p style="text-align: center">　　得未曾有， 非先所望， 而今自得，</p>
<p style="text-align: center">　　如彼穷子 　得无量宝。 世尊，我今</p>
<p style="text-align: center">　　得道得果， 于无漏法、 得清净眼。</p>
<p style="text-align: center">　　我等长夜、 持佛净戒， 始于今日</p>
<p style="text-align: center">　　得其果报 ， 法王法中、 久修梵行，</p>
<p style="text-align: center">　　今得无漏、 无上大果。 我等今者、</p>
<p style="text-align: center">　　真是声闻 ， 以佛道声、令一切闻。</p>
<p style="text-align: center">　　我等今者、 真阿<a>罗汉</a>， 于诸世间、</p>
<p style="text-align: center">　　天人魔梵， 普于其中、 应受供养。</p>
<p style="text-align: center">　　世尊大恩， 以稀有事， 怜愍、教化、</p>
<p style="text-align: center">　　利益我等 　无量亿劫、 谁能报者。</p>
<p style="text-align: center">　　手足供给， 头顶礼敬， 一切供养，</p>
<p style="text-align: center">　　皆不能报。 若以顶戴， 两肩荷负，</p>
<p style="text-align: center">　　于恒沙劫、 尽心恭敬， 又以美膳、</p>
<p style="text-align: center">　　无量宝衣、 及诸卧具、 种种汤药，</p>
<p style="text-align: center">　　牛头栴檀、 及诸珍宝、 以起塔庙，</p>
<p style="text-align: center">　　宝衣布地， 如斯等事， 以用供养</p>
<p style="text-align: center">　　于恒沙劫， 亦不能报。 诸佛稀有、</p>
<p style="text-align: center">　　无量无边、 不可思议、 大神通力，</p>
<p style="text-align: center">　　无漏、无为， 诸法之王， 能为下劣、</p>
<p style="text-align: center">　　忍于斯事， 取相凡夫， 随宜为说。</p>
<p style="text-align: center">　　诸佛于法， 得最自在　 知诸众生</p>
<p style="text-align: center">　　种种欲乐、 及其志力， 随所堪任，</p>
<p style="text-align: center">　　以无量喻、 而为说法， 随诸众生</p>
<p style="text-align: center">　　宿世善根， 又知成熟、 未成熟者，</p>
<p style="text-align: center">　　种种筹量， 分别知已， 于一乘道、</p>
<p style="text-align: center">　　随宜说三。</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>