<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修妙法莲华经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>妙法莲华经 第一卷</center></div><div class='fo'><center>经文出处:来自无量光明网</center><br/><br>
<h2>御制大乘<a>妙法莲华经</a>序</h2>
<p>　　昔如来于耆阇崛山中。与大阿<a>罗汉</a>阿若憍陈如摩诃迦叶无量等众。演说大乘真经。名无量义。是时天雨宝华布濩充满。慧光现瑞洞烛幽显。普佛世界六种震动。一切人天得未曾有。咸皆<a>欢喜</a>赞叹。以为是经乃诸佛如来秘密之藏。神妙叵测。广大难名。所以拔滞溺之沉流。拯昏迷之失性。功德弘远莫可涯涘。溯求其源。肇彼竺干流于震旦。爰自西晋<a>沙门</a>竺法护者初加翻译。名曰<a>正法</a>华。暨东晋龟兹<a>三藏</a>法师鸠摩罗什重翻。名曰妙法莲华。至隋<a>天竺</a>沙门阇那笈多所翻者。亦名妙法。虽三经文理重沓互陈。而惟三藏法师独得其旨。第历世既远。不无讹谬。匪资刊正。渐致多疑。用是特加仇校。仍命镂梓。以广其传。呜呼如来愍诸众生。有种种性种种欲种种行种种忆想分别。历劫缠绕无有出期。乃为此大事因缘现世。敷畅妙旨。作<a>殊胜</a>方便。俾皆得度脱超登正觉。此诚济海之津梁。而烛幽之慧炬也。善男子善女人一切众生。能秉心至诚。持诵佩服顶礼供养。即离一切苦恼。除一切业障。解一切<a>生死</a>之厄。不啻如饥之得食。如渴之得饮。如寒之得火。如热之得凉。如贫之得宝。如病之得医。如子之得母。如渡之得舟。其为快适欣慰。有不可言。噫道非经无以寓。法非经无以传。缘经以求法。缘法以悟道。方识是经之旨。清净微妙第一希有。遵之者则身臻康泰。诸种善根<a>圆满</a>具足。如莲华出水不染淤泥。即得<a>五蕴</a>皆空六根清净。遄跻上善。以成于正觉者不难矣。苟或沉迷胶固。甘心堕落绝灭善根。则身罹苦趣。轮回于生死之域者。其有纪极哉。虽然<a>善恶</a>两途。由人所趋。为善获吉。为恶获凶。幽明果报。不爽锱铢。观于是经者。尚戒之哉。尚勉之哉。</p>
<p style="text-align: right">　　永乐十八年四月十七日</p>
<h2>妙法莲华经弘传序</h2>
<p><strong>　　唐终南山释道宣述</strong></p>
<p>　　妙法莲华经者。统诸佛降灵之本致也。蕴结大夏出彼千龄。东传震旦三百余载。西晋惠帝永康年中。长安青门炖煌<a>菩萨</a>竺法护者。初翻此经。名正法华。东晋安帝隆安年中。后秦弘始。龟兹沙门鸠摩罗什。次翻此经。名妙法莲华。隋氏仁寿。大兴善寺北天竺沙门阇那笈多。后所翻者。同名妙法。三经重沓文旨互陈。时所宗尚。皆弘秦本。自余支品别偈不无其流。具如序历。故所非述。</p>
<p>　　夫以灵岳降灵。非大圣无由开化。适化所及。非昔缘无以导心。所以仙苑告成。机分小大之别。金河顾命。道殊半满之科。岂非教被乘时。无足核其高会。是知五千退席。为进增慢之俦。五百授记。俱崇密化之迹。所以放光现瑞。开发请之教源。出定扬德。畅佛慧之宏略。朽宅通入大之文轨。化城引昔缘之不坠。系珠明理性之常在。凿井显示悟之多方。词义宛然。喻陈惟远。自非大哀旷济。拔滞溺之沉流。一极悲心。拯昏迷之失性。自汉至唐六百余载。总历群籍四千余轴。受持盛者。无出此经。将非机教相扣。并智胜之遗尘。闻而深敬。俱威王之余绩。辄于经首。序而综之。庶得早净六根。仰慈尊之嘉会。速成四德。趣乐土之玄猷。弘赞莫穷。永贻诸后。云尔。</p>
<p><strong>　　后秦龟兹国三藏法师鸠摩罗什奉　诏译</strong></p>
<h2>序品第一</h2>
<p>　　如是我闻。一时佛住王舍城耆阇崛山中。与大<a>比丘</a>众万二千人俱。皆是阿罗汉。诸漏已尽无复烦恼。逮得己利尽诸有结。心得<a>自在</a>。其名曰阿若憍陈如。摩诃迦叶。优楼频螺迦叶。迦耶迦叶。那提迦叶。<a>舍利弗</a>。大目揵连。摩诃迦旃延。阿【少/（兔-、）】楼驮。劫宾那。憍梵波提。离婆多。毕陵伽婆蹉。薄拘罗。摩诃拘絺罗。难陀。孙陀罗难陀。富楼那弥多罗尼子。<a>须菩提</a>。阿难。罗睺罗。如是众所知识大阿罗汉等。复有学无学二千人。摩诃波阇波提<a>比丘尼</a>。与眷属六千人俱。罗睺罗母耶输陀罗比丘尼。亦与眷属俱。菩萨摩诃萨八万人。皆于阿耨多罗三藐三菩提不退转。皆得陀罗尼乐说辩才。转不退转法轮。供养无量百千诸佛。于诸佛所殖众德本。常为诸佛之所称叹。以慈修身善入佛慧。通达大智到于<a>彼岸</a>。名称普闻无量世界。能度无数百千众生。其名曰文殊师利菩萨。<a>观世音菩萨</a>。得大势菩萨。常精进菩萨。不休息菩萨。宝掌菩萨。<a>药王菩萨</a>。勇施菩萨。宝月菩萨。月光菩萨。满月菩萨。大力菩萨。无量力菩萨。越<a>三界</a>菩萨。跋陀婆罗菩萨。<a>弥勒</a>菩萨。宝积菩萨。导师菩萨。如是等菩萨摩诃萨八万人俱。</p>
<p>　　尔时释提桓因。与其眷属二万天子俱。复有名月天子。普香天子。宝光天子。四大天王。与其眷属万天子俱。自在天子。大自在天子。与其眷属三万天子俱。<a>娑婆世界</a>主梵天王。尸弃大梵光明大梵等。与其眷属万二千天子俱。有八龙王。难陀龙王。跋难陀龙王。娑伽罗龙王。和修吉龙王。德叉迦龙王。阿那婆达多龙王。摩那斯龙王。优钵罗龙王等。各与若干百千眷属俱。有四紧那罗王。法紧那罗王。妙法紧那罗王。大法紧那罗王。持法紧那罗王。各与若干百千眷属俱。有四乾闼婆王。乐乾闼婆王。乐音乾闼婆王。美乾闼婆王。美音乾闼婆王。各与若干百千眷属俱。有四阿修罗王。婆稚阿修罗王。佉罗骞驮阿修罗王。毗摩质多罗阿修罗王。罗睺阿修罗王各与若干百千眷属俱。有四迦楼罗王。大威德迦楼罗王。大身迦楼罗王。大满迦楼罗王。如意迦楼罗王。各与若干百千眷属俱。韦提希子阿阇世王。与若干百千眷属俱。各<a>礼佛</a>足退坐一面。</p>
<p>　　尔时<a>世尊</a>。四众围绕。供养恭敬尊重赞叹。为诸菩萨说大乘经。名无量义教菩萨法佛所护念。佛说此经已。结加趺坐。入于无量义处三昧。身心不动。是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上及诸大众。普佛世界六种震动。尔时会中比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人。及诸小王转轮圣王。是诸大众得未曾有。欢喜合掌一心观佛。尔时佛放眉间白毫相光。照东方万八千世界。靡不周遍。下至阿鼻<a>地狱</a>。上至阿迦尼吒天。于此世界。尽见彼土六趣众生。又见彼土现在诸佛。及闻诸佛所说经法。并见彼诸比丘比丘尼优婆塞优婆夷诸<a>修行</a>得道者。复见诸菩萨摩诃萨种种因缘种种信解种种相貌行菩萨道。复见诸佛般<a>涅槃</a>者。复见诸佛般涅槃后以<a>佛舍利</a>起七宝塔。尔时弥勒菩萨作是念。今者世尊现神变相。以何因缘而有此瑞。今佛世尊入于三昧。是不可思议现希有事。当以问谁。谁能答者。复作此念。是文殊师利法王之子。已曾亲近供养过去无量诸佛。必应见此希有之相。我今当问。尔时比丘比丘尼优婆塞优婆夷。及诸天龙鬼神等咸作此念。是<a>佛光</a>明<a>神通</a>之相。今当问谁。尔时弥勒菩萨欲自决疑。又观四众比丘比丘尼优婆塞优婆夷。及诸天龙鬼神等众会之心。而问文殊师利言。以何因缘而有此瑞神通之相。放大光明照于东方万八千土。悉见彼佛国界庄严。于是弥勒菩萨。欲重宣此义。以偈问曰</p>
<p style="text-align: center">　　文殊师利　　导师何故　　眉间白毫</p>
<p style="text-align: center">　　大光普照　　雨曼陀罗　　曼殊沙华</p>
<p style="text-align: center">　　栴<a>檀香</a>风　　悦可众心　　以是因缘</p>
<p style="text-align: center">　　地皆严净　　而此世界　　六种震动</p>
<p style="text-align: center">　　时四部众　　咸皆欢喜　　身意快然</p>
<p style="text-align: center">　　得未曾有　　眉间光明　　照于东方</p>
<p style="text-align: center">　　万八千土　　皆如金色　　从阿鼻狱</p>
<p style="text-align: center">　　上至有顶　　诸世界中　　<a>六道</a>众生</p>
<p style="text-align: center">　　生死所趣　　善恶业缘　　受报好丑</p>
<p style="text-align: center">　　于此悉见　　又睹诸佛　　圣主师子</p>
<p style="text-align: center">　　演说经典　　微妙第一　　其声清净</p>
<p style="text-align: center">　　出柔软音　　教诸菩萨　　无数亿万</p>
<p style="text-align: center">　　<a>梵音</a>深妙　　令人乐闻　　各于世界</p>
<p style="text-align: center">　　讲说正法　　种种因缘　　以无量喻</p>
<p style="text-align: center">　　照明<a>佛法</a>　　开悟众生　　若人遭苦</p>
<p style="text-align: center">　　厌老病死　　为说涅槃　　尽诸苦际</p>
<p style="text-align: center">　　若人有福　　曾供养佛　　志求胜法</p>
<p style="text-align: center">　　为说缘觉　　若有佛子　　修种种行</p>
<p style="text-align: center">　　求无上慧　　为说净道　　文殊师利</p>
<p style="text-align: center">　　我住于此　　见闻若斯　　及千亿事</p>
<p style="text-align: center">　　如是众多　　今当略说　　我见彼土</p>
<p style="text-align: center">　　恒沙菩萨　　种种因缘　　而求佛道</p>
<p style="text-align: center">　　或有行施　　金银珊瑚　　真珠摩尼</p>
<p style="text-align: center">　　车【（王*巨）/木】马脑　　金刚诸珍　　奴婢车乘</p>
<p style="text-align: center">　　宝饰辇舆　　欢喜布施　　回向佛道</p>
<p style="text-align: center">　　愿得是乘　　三界第一　　诸佛所叹</p>
<p style="text-align: center">　　或有菩萨　　驷马宝车　　栏楯华盖</p>
<p style="text-align: center">　　轩饰布施　　复见菩萨　　身肉手足</p>
<p style="text-align: center">　　及妻子施　　求无上道　　又见菩萨</p>
<p style="text-align: center">　　头目身体　　欣乐施与　　求佛智慧</p>
<p style="text-align: center">　　文殊师利　　我见诸王　　往诣佛所</p>
<p style="text-align: center">　　问无上道　　便舍乐土　　宫殿臣妾</p>
<p style="text-align: center">　　剃除须发　　而被法服　　或见菩萨</p>
<p style="text-align: center">　　而作比丘　　独处闲静　　乐诵经典</p>
<p style="text-align: center">　　又见菩萨　　勇猛精进　　入于深山</p>
<p style="text-align: center">　　思惟佛道　　又见离欲　　常处空闲</p>
<p style="text-align: center">　　深修<a>禅定</a>　　得五神通　　又见菩萨</p>
<p style="text-align: center">　　安禅合掌　　以千万偈　　赞诸法王</p>
<p style="text-align: center">　　复见菩萨　　智深志固　　能问诸佛</p>
<p style="text-align: center">　　闻悉受持　　又见佛子　　定慧具足</p>
<p style="text-align: center">　　以无量喻　　为众讲法　　欣乐<a>说法</a></p>
<p style="text-align: center">　　化诸菩萨　　破魔兵众　　而击法鼓</p>
<p style="text-align: center">　　又见菩萨　　寂然宴默　　天龙恭敬</p>
<p style="text-align: center">　　不以为喜　　又见菩萨　　处林放光</p>
<p style="text-align: center">　　济地狱苦　　令入佛道　　又见佛子</p>
<p style="text-align: center">　　未尝睡眠　　经行林中　　勤求佛道</p>
<p style="text-align: center">　　又见具戒　　威仪无缺　　净如宝珠</p>
<p style="text-align: center">　　以求佛道　　又见佛子　　住忍辱力</p>
<p style="text-align: center">　　增上慢人　　恶骂捶打　　皆悉能忍</p>
<p style="text-align: center">　　以求佛道　　又见菩萨　　离诸戏笑</p>
<p style="text-align: center">　　及痴眷属　　亲近智者　　一心除乱</p>
<p style="text-align: center">　　摄念山林　　亿千万岁　　以求佛道</p>
<p style="text-align: center">　　或见菩萨　　肴饍饮食　　百种汤药</p>
<p style="text-align: center">　　施佛及僧　　名衣上服　　价直千万</p>
<p style="text-align: center">　　或无价衣　　施佛及僧　　千万亿种</p>
<p style="text-align: center">　　栴檀宝舍　　众妙卧具　　施佛及僧</p>
<p style="text-align: center">　　清净园林　　华菓茂盛　　流泉浴池</p>
<p style="text-align: center">　　施佛及僧　　如是等施　　种果微妙</p>
<p style="text-align: center">　　欢喜无厌　　求无上道　　或有菩萨</p>
<p style="text-align: center">　　说寂灭法　　种种教诏　　无数众生</p>
<p style="text-align: center">　　或见菩萨　　观诸法性　　无有二相</p>
<p style="text-align: center">　　犹如<a>虚空</a>　　又见佛子　　心无所著</p>
<p style="text-align: center">　　以此妙慧　　求无上道　　文殊师利</p>
<p style="text-align: center">　　又有菩萨　　佛灭度后　　供养<a>舍利</a></p>
<p style="text-align: center">　　又见佛子　　造诸塔庙　　无数恒沙</p>
<p style="text-align: center">　　严饰国界　　宝塔高妙　　五千由旬</p>
<p style="text-align: center">　　纵广正等　　二千由旬　　一一塔庙</p>
<p style="text-align: center">　　各千幢幡　　珠交露幔　　宝铃和鸣</p>
<p style="text-align: center">　　诸天龙神　　人及非人　　香华伎乐</p>
<p style="text-align: center">　　常以供养　　文殊师利　　诸佛子等</p>
<p style="text-align: center">　　为供舍利　　严饰塔庙　　国界自然</p>
<p style="text-align: center">　　殊特妙好　　如天树王　　其华开敷</p>
<p style="text-align: center">　　佛放一光　　我及众会　　见此国界</p>
<p style="text-align: center">　　种种殊妙　　诸佛神力　　智慧希有</p>
<p style="text-align: center">　　放一净光　　照无量国　　我等见此</p>
<p style="text-align: center">　　得未曾有　　佛子文殊　　愿决众疑</p>
<p style="text-align: center">　　四众欣仰　　瞻仁及我　　世尊何故</p>
<p style="text-align: center">　　放斯光明　　佛子时答　　决疑令喜</p>
<p style="text-align: center">　　何所<a>饶益</a>　　演斯光明　　佛坐道场</p>
<p style="text-align: center">　　所得妙法　　为欲说此　　为当授记</p>
<p style="text-align: center">　　示诸佛土　　众宝严净　　及见诸佛</p>
<p style="text-align: center">　　此非小缘　　文殊当知　　四众龙神</p>
<p style="text-align: center">　　瞻察仁者　　为说何等</p>
<p>　　尔时文殊师利语弥勒菩萨摩诃萨及诸大士。善男子等。如我惟忖。今佛世尊。欲说大法。雨大法雨。吹大法螺。击大法鼓。演大法义。诸善男子。我于过去诸佛曾见此瑞。放斯光已即说大法。是故当知。今佛现光亦复如是。欲令众生咸得闻知一切<a>世间</a>难信之法。故现斯瑞。诸善男子。如过去无量无边不可思议阿僧祇劫。尔时有佛。号日月灯明如来应供正遍知明行足善逝世间解无上士调御丈夫<a>天人</a>师佛世尊。演说正法。初善中善后善。其义深远。其语巧妙。纯一无杂。具足清白梵行之相。为求声闻者。说应<a>四谛</a>法。度生老病死究竟涅槃。为求辟支佛者。说应<a>十二因缘</a>法。为诸菩萨说应<a>六波罗蜜</a>。令得阿耨多罗三藐三菩提成一切种智。次复有佛。亦名日月灯明。次复有佛。亦名日月灯明。如是二万佛。皆同一字。号日月灯明。又同一姓。姓颇罗堕。弥勒当知。初佛后佛皆同一字。名日月灯明。十号具足。所可说法初中后善。其最后佛未<a>出家</a>时。有八王子。一名有意。二名善意。三名无量意。四名宝意。五名增意。六名除疑意。七名向意。八名法意。是八王子。威德自在。各领四天下。是诸王子。闻父出家得阿耨多罗三藐三菩提。悉舍王位亦随出家。发大乘意常修梵行。皆为法师。已于千万佛所殖诸善本。是时日月灯明佛。说大乘经。名无量义教菩萨法佛所护念。说是经已。即于大众中结加趺坐。入于无量义处三昧。身心不动。是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上及诸大众。普佛世界六种震动。尔时会中比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人。及诸小王转轮圣王等。是诸大众得未曾有。欢喜合掌一心观佛。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时如来放眉间白毫相光。照东方万八千佛土。靡不周遍。如今所见是诸佛土。弥勒当知。尔时会中有二十亿菩萨。乐欲听法。是诸菩萨见此光明普照佛土。得未曾有。欲知此光所为因缘。时有菩萨。名曰妙光。有八百<a>弟子</a>。是时日月灯明佛从三昧起。因妙光菩萨说大乘经。名妙法莲华教菩萨法佛所护念。六十小劫不起于座。时会听者亦坐一处。六十小劫身心不动。听佛所说谓如食顷。是时众中。无有一人若身若心而生懈惓。日月灯明佛。于六十小劫说是经已。即于梵魔沙门<a>婆罗门</a>及天人阿修罗众中。而宣此言。如来于今日中夜当入无余涅槃。时有菩萨。名曰德藏。日月灯明佛。即授其记。告诸比丘。是德藏菩萨。次当作佛。号曰净身多陀阿伽度阿罗诃三藐三<a>佛陀</a>。佛授记已。便于中夜入无余涅槃。佛灭度后。妙光菩萨。持妙法莲华经。满八十小劫为人演说。日月灯明佛八子。皆师妙光。妙光<a>教化</a>。令其坚固阿耨多罗三藐三菩提。是诸王子。供养无量百千万亿佛已。皆成佛道。其最后成佛者。名曰燃灯。八百弟子中有一人。号曰求名。贪着利养。虽复读诵众经而不通利。多所忘失。故号求名。是人亦以种诸善根因缘故。得值无量百千万亿诸佛。供养恭敬尊重赞叹。弥勒当知。尔时妙光菩萨。岂异人乎。我身是也。求名菩萨汝身是也。今见此瑞与本无异。是故惟忖。今日如来当说大乘经。名妙法莲华教菩萨法佛所护念。尔时文殊师利。于大众中。欲重宣此义。而说偈言</p>
<p style="text-align: center">　　我念过去世　　无量无数劫</p>
<p style="text-align: center">　　有佛人中尊　　号日月灯明</p>
<p style="text-align: center">　　世尊演说法　　度无量众生</p>
<p style="text-align: center">　　无数亿菩萨　　令入佛智慧</p>
<p style="text-align: center">　　佛未出家时　　所生八王子</p>
<p style="text-align: center">　　见大圣出家　　亦随修梵行</p>
<p style="text-align: center">　　时佛说大乘　　经名无量义</p>
<p style="text-align: center">　　于诸大众中　　而为广分别</p>
<p style="text-align: center">　　佛说此经已　　即于法座上</p>
<p style="text-align: center">　　加趺坐三昧　　名无量义处</p>
<p style="text-align: center">　　天雨曼陀华　　天鼓自然鸣</p>
<p style="text-align: center">　　诸天龙鬼神　　供养人中尊</p>
<p style="text-align: center">　　一切诸佛土　　即时大震动</p>
<p style="text-align: center">　　佛放眉间光　　现诸希有事</p>
<p style="text-align: center">　　此光照东方　　万八千佛土</p>
<p style="text-align: center">　　示一切众生　　生死业报处</p>
<p style="text-align: center">　　有见诸佛土　　以众宝庄严</p>
<p style="text-align: center">　　琉璃颇梨色　　斯由佛光照</p>
<p style="text-align: center">　　及见诸天人　　龙神夜叉众</p>
<p style="text-align: center">　　乾闼紧那罗　　各供养其佛</p>
<p style="text-align: center">　　又见诸如来　　自然成佛道</p>
<p style="text-align: center">　　身色如金山　　端严甚微妙</p>
<p style="text-align: center">　　如净琉璃中　　内现真金像</p>
<p style="text-align: center">　　世尊在大众　　敷演深法义</p>
<p style="text-align: center">　　一一诸佛土　　声闻众无数</p>
<p style="text-align: center">　　因佛光所照　　悉见彼大众</p>
<p style="text-align: center">　　或有诸比丘　　在于山林中</p>
<p style="text-align: center">　　精进持净戒　　犹如护明珠</p>
<p style="text-align: center">　　又见诸菩萨　　行施忍辱等</p>
<p style="text-align: center">　　其数如恒沙　　斯由佛光照</p>
<p style="text-align: center">　　又见诸菩萨　　深入诸禅定</p>
<p style="text-align: center">　　身心寂不动　　以求无上道</p>
<p style="text-align: center">　　又见诸菩萨　　知法寂灭相</p>
<p style="text-align: center">　　各于其国土　　说法求佛道</p>
<p style="text-align: center">　　尔时四部众　　见日月灯佛</p>
<p style="text-align: center">　　现大神通力　　其心皆欢喜</p>
<p style="text-align: center">　　各各自相问　　是事何因缘</p>
<p style="text-align: center">　　天人所奉尊　　适从三昧起</p>
<p style="text-align: center">　　赞妙光菩萨　　汝为世间眼</p>
<p style="text-align: center">　　一切所归信　　能奉持法藏</p>
<p style="text-align: center">　　如我所说法　　唯汝能证知</p>
<p style="text-align: center">　　世尊既赞叹　　令妙光欢喜</p>
<p style="text-align: center">　　说是<a>法华经</a>　　满六十小劫</p>
<p style="text-align: center">　　不起于此座　　所说上妙法</p>
<p style="text-align: center">　　是妙光法师　　悉皆能受持</p>
<p style="text-align: center">　　佛说是法华　　令众欢喜已</p>
<p style="text-align: center">　　寻即于是日　　告于天人众</p>
<p style="text-align: center">　　诸法实相义　　已为汝等说</p>
<p style="text-align: center">　　我今于中夜　　当入于涅槃</p>
<p style="text-align: center">　　汝一心精进　　当离于放逸</p>
<p style="text-align: center">　　诸佛甚难值　　亿劫时一遇</p>
<p style="text-align: center">　　世尊诸子等　　闻佛入涅槃</p>
<p style="text-align: center">　　各各怀悲恼　　佛灭一何速</p>
<p style="text-align: center">　　圣主法之王　　安慰无量众</p>
<p style="text-align: center">　　我若灭度时　　汝等勿忧怖</p>
<p style="text-align: center">　　是德藏菩萨　　于无漏实相</p>
<p style="text-align: center">　　心已得通达　　其次当作佛</p>
<p style="text-align: center">　　号曰为净身　　亦度无量众</p>
<p style="text-align: center">　　佛此夜灭度　　如薪尽火灭</p>
<p style="text-align: center">　　分布诸舍利　　而起无量塔</p>
<p style="text-align: center">　　比丘比丘尼　　其数如恒沙</p>
<p style="text-align: center">　　倍复加精进　　以求无上道</p>
<p style="text-align: center">　　是妙光法师　　奉持佛法藏</p>
<p style="text-align: center">　　八十小劫中　　广宣法华经</p>
<p style="text-align: center">　　是诸八王子　　妙光所开化</p>
<p style="text-align: center">　　坚固无上道　　当见无数佛</p>
<p style="text-align: center">　　供养诸佛已　　随顺行大道</p>
<p style="text-align: center">　　相继得成佛　　转次而授记</p>
<p style="text-align: center">　　最后天中天　　号曰<a>燃灯佛</a></p>
<p style="text-align: center">　　诸仙之导师　　度脱无量众</p>
<p style="text-align: center">　　是妙光法师　　时有一弟子</p>
<p style="text-align: center">　　心常怀<a>懈怠</a>　　贪着于名利</p>
<p style="text-align: center">　　求名利无厌　　多游族姓家</p>
<p style="text-align: center">　　弃舍所习诵　　废忘不通利</p>
<p style="text-align: center">　　以是因缘故　　号之为求名</p>
<p style="text-align: center">　　亦行众善业　　得见无数佛</p>
<p style="text-align: center">　　供养于诸佛　　随顺行大道</p>
<p style="text-align: center">　　具六波罗蜜　　今见释师子</p>
<p style="text-align: center">　　其后当作佛　　号名曰弥勒</p>
<p style="text-align: center">　　广度诸众生　　其数无有量</p>
<p style="text-align: center">　　彼佛灭度后　　懈怠者汝是</p>
<p style="text-align: center">　　妙光法师者　　今则我身是</p>
<p style="text-align: center">　　我见灯明佛　　本光瑞如此</p>
<p style="text-align: center">　　以是知今佛　　欲说法华经</p>
<p style="text-align: center">　　今相如本瑞　　是诸佛方便</p>
<p style="text-align: center">　　今佛放光明　　助发实相义</p>
<p style="text-align: center">　　诸人今当知　　合掌一心待</p>
<p style="text-align: center">　　佛当雨法雨　　充足求道者</p>
<p style="text-align: center">　　诸求三乘人　　若有疑悔者</p>
<p style="text-align: center">　　佛当为除断　　令尽无有余</p>
<h2>妙法莲华经方便品第二</h2>
<p>　　尔时世尊从三昧安详而起。告舍利弗。诸佛智慧甚深无量。其智慧门难解难入。一切声闻辟支佛所不能知。所以者何。佛曾亲近百千万亿无数诸佛。尽行诸佛无量道法。勇猛精进名称普闻。成就甚深未曾有法。随宜所说意趣难解。舍利弗。吾从成佛已来。种种因缘。种种譬喻。广演言教。无数方便引导众生。令离诸着。所以者何。如来方便知见波罗蜜。皆已具足。舍利弗。如来知见广大深远。无量无碍力无所畏。禅定<a>解脱</a>三昧。深入无际。成就一切未曾有法。舍利弗。如来能种种分别巧说诸法。言辞柔软悦可众心。舍利弗。取要言之。无量无边未曾有法。佛悉成就。止舍利弗。不须复说。所以者何。佛所成就第一希有难解之法。唯佛与佛乃能究尽诸法实相。所谓诸法如是相。如是性。如是体。如是力。如是作。如是因。如是缘。如是果。如是报。如是本末究竟等。尔时世尊。欲重宣此义。而说偈言</p>
<p style="text-align: center">　　世雄不可量　　诸天及世人</p>
<p style="text-align: center">　　一切众生类　　无能知佛者</p>
<p style="text-align: center">　　佛力无所畏　　解脱诸三昧</p>
<p style="text-align: center">　　及佛诸余法　　无能测量者</p>
<p style="text-align: center">　　本从无数佛　　具足行诸道</p>
<p style="text-align: center">　　甚深微妙法　　难见难可了</p>
<p style="text-align: center">　　于无量亿劫　　行此诸道已</p>
<p style="text-align: center">　　道场得成果　　我已悉知见</p>
<p style="text-align: center">　　如是大果报　　种种性相义</p>
<p style="text-align: center">　　我及十方佛　　乃能知是事</p>
<p style="text-align: center">　　是法不可示　　言辞相寂灭</p>
<p style="text-align: center">　　诸余众生类　　无有能得解</p>
<p style="text-align: center">　　除诸菩萨众　　信力坚固者</p>
<p style="text-align: center">　　诸<a>佛弟子</a>众　　曾供养诸佛</p>
<p style="text-align: center">　　一切漏已尽　　住是最后身</p>
<p style="text-align: center">　　如是诸人等　　其力所不堪</p>
<p style="text-align: center">　　假使满世间　　皆如舍利弗</p>
<p style="text-align: center">　　尽思共度量　　不能测佛智</p>
<p style="text-align: center">　　正使满十方　　皆如舍利弗</p>
<p style="text-align: center">　　及余诸弟子　　亦满十方刹</p>
<p style="text-align: center">　　尽思共度量　　亦复不能知</p>
<p style="text-align: center">　　辟支佛利智　　无漏最后身</p>
<p style="text-align: center">　　亦满十方界　　其数如竹林</p>
<p style="text-align: center">　　斯等共一心　　于亿无量劫</p>
<p style="text-align: center">　　欲思佛实智　　莫能知少分</p>
<p style="text-align: center">　　新发意菩萨　　供养无数佛</p>
<p style="text-align: center">　　了达诸义趣　　又能善说法</p>
<p style="text-align: center">　　如稻麻竹苇　　充满十方刹</p>
<p style="text-align: center">　　一心以妙智　　于恒河沙劫</p>
<p style="text-align: center">　　咸皆共思量　　不能知佛智</p>
<p style="text-align: center">　　不退诸菩萨　　其数如恒沙</p>
<p style="text-align: center">　　一心共思求　　亦复不能知</p>
<p style="text-align: center">　　又告舍利弗　　无漏不思议</p>
<p style="text-align: center">　　甚深微妙法　　我今已具得</p>
<p style="text-align: center">　　唯我知是相　　十方佛亦然</p>
<p style="text-align: center">　　舍利弗当知　　诸佛语无异</p>
<p style="text-align: center">　　于佛所说法　　当生大信力</p>
<p style="text-align: center">　　世尊法久后　　要当说真实</p>
<p style="text-align: center">　　告诸声闻众　　及求缘觉乘</p>
<p style="text-align: center">　　我令脱苦缚　　逮得涅槃者</p>
<p style="text-align: center">　　佛以方便力　　示以三乘教</p>
<p style="text-align: center">　　众生处处着　　引之令得出</p>
<p>　　尔时大众中。有诸声闻漏尽阿罗汉阿若憍陈如等千二百人。及发声闻辟支佛心比丘比丘尼优婆塞优婆夷。各作是念。今者世尊。何故殷勤称叹方便而作是言。佛所得法甚深难解。有所言说意趣难知。一切声闻辟支佛所不能及。佛说一解脱义。我等亦得此法到于涅槃。而今不知是义所趣。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时舍利弗知四众心疑。自亦未了。而白佛言。世尊。何因何缘。殷勤称叹诸佛第一方便。甚深微妙难解之法。我自昔来未曾从佛闻如是说。今者四众咸皆有疑。唯愿世尊。敷演斯事。世尊何故殷勤称叹甚深微妙难解之法。尔时舍利弗欲重宣此义。而说偈言</p>
<p style="text-align: center">　　慧日大圣尊　　久乃说是法</p>
<p style="text-align: center">　　自说得如是　　力<a>无畏</a>三昧</p>
<p style="text-align: center">　　禅定解脱等　　不可思议法</p>
<p style="text-align: center">　　道场所得法　　无能发问者</p>
<p style="text-align: center">　　我意难可测　　亦无能问者</p>
<p style="text-align: center">　　无问而自说　　称叹所行道</p>
<p style="text-align: center">　　智慧甚微妙　　诸佛之所得</p>
<p style="text-align: center">　　无漏诸罗汉　　及求涅槃者</p>
<p style="text-align: center">　　今皆堕疑网　　佛何故说是</p>
<p style="text-align: center">　　其求缘觉者　　比丘比丘尼</p>
<p style="text-align: center">　　诸天龙鬼神　　及乾闼婆等</p>
<p style="text-align: center">　　相视怀犹豫　　瞻仰两足尊</p>
<p style="text-align: center">　　是事为云何　　愿佛为解说</p>
<p style="text-align: center">　　于诸声闻众　　佛说我第一</p>
<p style="text-align: center">　　我今自于智　　疑惑不能了</p>
<p style="text-align: center">　　为是究竟法　　为是所行道</p>
<p style="text-align: center">　　佛口所生子　　合掌瞻仰待</p>
<p style="text-align: center">　　愿出微妙音　　时为如实说</p>
<p style="text-align: center">　　诸天龙神等　　其数如恒沙</p>
<p style="text-align: center">　　求佛诸菩萨　　大数有八万</p>
<p style="text-align: center">　　又诸万亿国　　转轮圣王至</p>
<p style="text-align: center">　　合掌以敬心　　欲闻具足道</p>
<p>　　尔时佛告舍利弗。止止不须复说。若说是事。一切世间诸天及人皆当惊疑。舍利弗重白佛言。世尊。唯愿说之。唯愿说之。所以者何。是会无数百千万亿阿僧祇众生。曾见诸佛。诸根猛利智慧明了。闻佛所说则能敬信。尔时舍利弗欲重宣此义。而说偈言</p>
<p style="text-align: center">　　法王无上尊　　唯说愿勿虑</p>
<p style="text-align: center">　　是会无量众　　有能敬信者</p>
<p>　　佛复止舍利弗。若说是事。一切世间天人阿修罗。皆当惊疑。增上慢比丘将坠于大坑。尔时世尊。重说偈言</p>
<p style="text-align: center">　　止止不须说　　我法妙难思</p>
<p style="text-align: center">　　诸增上慢者　　闻必不敬信</p>
<p>　　尔时舍利弗重白佛言。世尊。唯愿说之。唯愿说之。今此会中。如我等比百千万亿。世世已曾从佛受化。如此人等必能敬信。长夜安隐多所饶益。尔时舍利弗欲重宣此义。而说偈言</p>
<p style="text-align: center">　　无上两足尊　　愿说第一法</p>
<p style="text-align: center">　　我为佛长子　　唯垂分别说</p>
<p style="text-align: center">　　是会无量众　　能敬信此法</p>
<p style="text-align: center">　　佛已曾世世　　教化如是等</p>
<p style="text-align: center">　　皆一心合掌　　欲听受佛语</p>
<p style="text-align: center">　　我等千二百　　及余求佛者</p>
<p style="text-align: center">　　愿为此众故　　唯垂分别说</p>
<p style="text-align: center">　　是等闻此法　　则生大欢喜</p>
<p>　　尔时世尊告舍利弗。汝已殷勤三请。岂得不说。汝今谛听。善思念之。吾当为汝分别解说。说此语时。会中有比丘比丘尼优婆塞优婆夷五千人等。即从座起礼佛而退。所以者何。此辈罪根深重及增上慢。未得谓得。未证谓证。有如此失。是以不住。世尊默然而不制止。</p>
<p>　　尔时佛告舍利弗。我今此众无复枝叶。纯有贞实。舍利弗。如是增上慢人。退亦佳矣。汝今善听。当为汝说。舍利弗言。唯然世尊。愿乐欲闻。佛告舍利弗。如是妙法。诸佛如来时乃说之。如优昙钵华时一现耳。舍利弗。汝等当信佛之所说言不虚妄。舍利弗。诸佛随宜说法意趣难解。所以者何。我以无数方便种种因缘譬喻言辞演说诸法。是法非思量分别之所能解。唯有诸佛乃能知之。所以者何。诸佛世尊。唯以一大事因缘故出现于世。舍利弗。云何名诸佛世尊唯以一大事因缘故出现于世。诸佛世尊。欲令众生开佛知见使得清净故出现于世。欲示众生佛之知见故出现于世。欲令众生悟佛知见故出现于世。欲令众生入佛知见道故出现于世。舍利弗。是为诸佛以一大事因缘故出现于世。</p>
<p>　　佛告舍利弗。诸佛如来。但教化菩萨。诸有所作常为一事。唯以佛之知见示悟众生。舍利弗。如来但以一佛乘故为众生说法。无有余乘若二若三。舍利弗。一切十方诸佛法亦如是。舍利弗。过去诸佛以无量无数方便种种因缘譬喻言辞。而为众生演说诸法。是法皆为一佛乘故。是诸众生从诸佛闻法。究竟皆得一切种智。舍利弗。未来诸佛当出于世。亦以无量无数方便种种因缘譬喻言辞。而为众生演说诸法。是法皆为一佛乘故。是诸众生从佛闻法。究竟皆得一切种智。舍利弗。现在十方无量百千万亿佛土中诸佛世尊。多所饶益安乐众生。是诸佛亦以无量无数方便种种因缘譬喻言辞。而为众生演说诸法。是法皆为一佛乘故。是诸众生从佛闻法。究竟皆得一切种智。舍利弗。是诸佛但教化菩萨。欲以佛之知见示众生故。欲以佛之知见悟众生故。欲令众生入佛之知见故。舍利弗。我今亦复如是。知诸众生有种种欲深心所著。随其本性。以种种因缘譬喻言辞方便力而为说法。舍利弗。如此皆为得一佛乘一切种智故。舍利弗。十方世界中尚无二乘。何况有三。舍利弗。诸佛出于五浊恶世。所谓劫浊烦恼浊众生浊见浊命浊。如是舍利弗。劫浊乱时众生垢重。悭贪嫉妒成就诸不善根故。诸佛以方便力。于一佛乘分别说三。舍利弗。若我弟子。自谓阿罗汉辟支佛者。不闻不知诸佛如来但教化菩萨事。此非佛弟子。非阿罗汉。非辟支佛。又舍利弗。是诸比丘比丘尼。自谓已得阿罗汉是最后身究竟涅槃。便不复志求阿耨多罗三藐三菩提。当知此辈皆是增上慢人。所以者何。若有比丘实得阿罗汉。若不信此法。无有是处。除佛灭度后现前无佛。所以者何。佛灭度后。如是等经。受持读诵解义者。是人难得。若遇余佛。于此法中便得决了。舍利弗。汝等当一心信解受持佛语。诸佛如来言无虚妄。无有余乘唯一佛乘。尔时世尊。欲重宣此义。而说偈言</p>
<p style="text-align: center">　　比丘比丘尼　　有怀增上慢</p>
<p style="text-align: center">　　优婆塞我慢　　优婆夷不信</p>
<p style="text-align: center">　　如是四众等　　其数有五千</p>
<p style="text-align: center">　　不自见其过　　于戒有缺漏</p>
<p style="text-align: center">　　护惜其瑕疵　　是小智已出</p>
<p style="text-align: center">　　众中之糟糠　　佛威德故去</p>
<p style="text-align: center">　　斯人鲜福德　　不堪受是法</p>
<p style="text-align: center">　　此众无枝叶　　唯有诸贞实</p>
<p style="text-align: center">　　舍利弗善听　　诸佛所得法</p>
<p style="text-align: center">　　无量方便力　　而为众生说</p>
<p style="text-align: center">　　众生心所念　　种种所行道</p>
<p style="text-align: center">　　若干诸欲性　　先世善恶业</p>
<p style="text-align: center">　　佛悉知是已　　以诸缘譬喻</p>
<p style="text-align: center">　　言辞方便力　　令一切欢喜</p>
<p style="text-align: center">　　或说修多罗　　伽陀及本事</p>
<p style="text-align: center">　　本生未曾有　　亦说于因缘</p>
<p style="text-align: center">　　譬喻并祇夜　　优波提舍经</p>
<p style="text-align: center">　　钝根乐小法　　贪着于生死</p>
<p style="text-align: center">　　于诸无量佛　　不行深妙道</p>
<p style="text-align: center">　　众苦所恼乱　　为是说涅槃</p>
<p style="text-align: center">　　我设是方便　　令得入佛慧</p>
<p style="text-align: center">　　未曾说汝等　　当得成佛道</p>
<p style="text-align: center">　　所以未曾说　　说时未至故</p>
<p style="text-align: center">　　今正是其时　　决定说大乘</p>
<p style="text-align: center">　　我此九部法　　随顺众生说</p>
<p style="text-align: center">　　入大乘为本　　以故说是经</p>
<p style="text-align: center">　　有佛子心净　　柔软亦利根</p>
<p style="text-align: center">　　无量诸佛所　　而行深妙道</p>
<p style="text-align: center">　　为此诸佛子　　说是大乘经</p>
<p style="text-align: center">　　我记如是人　　来世成佛道</p>
<p style="text-align: center">　　以深心<a>念佛</a>　　修持净戒故</p>
<p style="text-align: center">　　此等闻得佛　　大喜充遍身</p>
<p style="text-align: center">　　佛知彼心行　　故为说大乘</p>
<p style="text-align: center">　　声闻若菩萨　　闻我所说法</p>
<p style="text-align: center">　　乃至于一偈　　皆成佛无疑</p>
<p style="text-align: center">　　十方佛土中　　唯有一乘法</p>
<p style="text-align: center">　　无二亦无三　　除佛方便说</p>
<p style="text-align: center">　　但以假名字　　引导于众生</p>
<p style="text-align: center">　　说佛智慧故　　诸佛出于世</p>
<p style="text-align: center">　　唯此一事实　　余二则非真</p>
<p style="text-align: center">　　终不以小乘　　济度于众生</p>
<p style="text-align: center">　　佛自住大乘　　如其所得法</p>
<p style="text-align: center">　　定慧力庄严　　以此度众生</p>
<p style="text-align: center">　　自证无上道　　大乘平等法</p>
<p style="text-align: center">　　若以小乘化　　乃至于一人</p>
<p style="text-align: center">　　我则堕悭贪　　此事为不可</p>
<p style="text-align: center">　　若人信归佛　　如来不欺诳</p>
<p style="text-align: center">　　亦无贪嫉意　　断诸法中恶</p>
<p style="text-align: center">　　故佛于十方　　而独无所畏</p>
<p style="text-align: center">　　我以相严身　　光明照世间</p>
<p style="text-align: center">　　无量众所尊　　为说实相印</p>
<p style="text-align: center">　　舍利弗当知　　我本立誓愿</p>
<p style="text-align: center">　　欲令一切众　　如我等无异</p>
<p style="text-align: center">　　如我昔所愿　　今者已满足</p>
<p style="text-align: center">　　化一切众生　　皆令入佛道</p>
<p style="text-align: center">　　若我遇众生　　尽教以佛道</p>
<p style="text-align: center">　　无智者错乱　　迷惑不受教</p>
<p style="text-align: center">　　我知此众生　　未曾修善本</p>
<p style="text-align: center">　　坚着于五欲　　痴爱故生恼</p>
<p style="text-align: center">　　以诸欲因缘　　坠堕三恶道</p>
<p style="text-align: center">　　轮回六趣中　　备受诸苦毒</p>
<p style="text-align: center">　　受胎之微形　　世世常增长</p>
<p style="text-align: center">　　薄德少福人　　众苦所逼迫</p>
<p style="text-align: center">　　入邪见稠林　　若有若无等</p>
<p style="text-align: center">　　依止此诸见　　具足六十二</p>
<p style="text-align: center">　　深着虚妄法　　坚受不可舍</p>
<p style="text-align: center">　　我慢自矜高　　谄曲心不实</p>
<p style="text-align: center">　　于千万亿劫　　不闻佛名字</p>
<p style="text-align: center">　　亦不闻正法　　如是人难度</p>
<p style="text-align: center">　　是故舍利弗　　我为设方便</p>
<p style="text-align: center">　　说诸尽苦道　　示之以涅槃</p>
<p style="text-align: center">　　我虽说涅槃　　是亦非真灭</p>
<p style="text-align: center">　　诸法从本来　　常自寂灭相</p>
<p style="text-align: center">　　佛子行道已　　来世得作佛</p>
<p style="text-align: center">　　我有方便力　　开示三乘法</p>
<p style="text-align: center">　　一切诸世尊　　皆说一乘道</p>
<p style="text-align: center">　　今此诸大众　　皆应除疑惑</p>
<p style="text-align: center">　　诸佛语无异　　唯一无二乘</p>
<p style="text-align: center">　　过去无数劫　　无量灭度佛</p>
<p style="text-align: center">　　百千万亿种　　其数不可量</p>
<p style="text-align: center">　　如是诸世尊　　种种缘譬喻</p>
<p style="text-align: center">　　无数方便力　　演说诸<a>法相</a>		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　是诸世尊等　　皆说一乘法</p>
<p style="text-align: center">　　化无量众生　　令入于佛道</p>
<p style="text-align: center">　　又诸大圣主　　知一切世间</p>
<p style="text-align: center">　　天人群生类　　深心之所欲</p>
<p style="text-align: center">　　更以异方便　　助显第一义</p>
<p style="text-align: center">　　若有众生类　　值诸过去佛</p>
<p style="text-align: center">　　若闻法布施　　或持戒忍辱</p>
<p style="text-align: center">　　精进禅智等　　种种修福慧</p>
<p style="text-align: center">　　如是诸人等　　皆已成佛道</p>
<p style="text-align: center">　　诸佛灭度已　　若人善软心</p>
<p style="text-align: center">　　如是诸众生　　皆已成佛道</p>
<p style="text-align: center">　　诸佛灭度已　　供养舍利者</p>
<p style="text-align: center">　　起万亿种塔　　金银及颇梨</p>
<p style="text-align: center">　　车【（王*巨）/木】与马脑　　<a>玫瑰</a>琉璃珠</p>
<p style="text-align: center">　　清净广严饰　　庄校于诸塔</p>
<p style="text-align: center">　　或有起石庙　　栴檀及沉水</p>
<p style="text-align: center">　　木櫁并余材　　塼瓦泥土等</p>
<p style="text-align: center">　　若于旷野中　　积土成佛庙</p>
<p style="text-align: center">　　乃至童子戏　　聚沙为佛塔</p>
<p style="text-align: center">　　如是诸人等　　皆已成佛道</p>
<p style="text-align: center">　　若人为佛故　　建立诸形像</p>
<p style="text-align: center">　　刻雕成众相　　皆已成佛道</p>
<p style="text-align: center">　　或以七宝成　　鍮石赤白铜</p>
<p style="text-align: center">　　白镴及铅锡　　铁木及与泥</p>
<p style="text-align: center">　　或以胶漆布　　严饰作佛像</p>
<p style="text-align: center">　　如是诸人等　　皆已成佛道</p>
<p style="text-align: center">　　彩画作佛像　　百福庄严相</p>
<p style="text-align: center">　　自作若使人　　皆已成佛道</p>
<p style="text-align: center">　　乃至童子戏　　若草木及笔</p>
<p style="text-align: center">　　或以指爪甲　　而画作佛像</p>
<p style="text-align: center">　　如是诸人等　　渐渐积功德</p>
<p style="text-align: center">　　具足大悲心　　皆已成佛道</p>
<p style="text-align: center">　　但化诸菩萨　　度脱无量众</p>
<p style="text-align: center">　　若人于塔庙　　宝像及画像</p>
<p style="text-align: center">　　以华香幡盖　　敬心而供养</p>
<p style="text-align: center">　　若使人作乐　　击鼓吹角贝</p>
<p style="text-align: center">　　箫笛琴箜篌　　琵琶铙铜钹</p>
<p style="text-align: center">　　如是众妙音　　尽持以供养</p>
<p style="text-align: center">　　或以欢喜心　　歌呗颂佛德</p>
<p style="text-align: center">　　乃至一小音　　皆已成佛道</p>
<p style="text-align: center">　　若人散乱心　　乃至以一华</p>
<p style="text-align: center">　　供养于画像　　渐见无数佛</p>
<p style="text-align: center">　　或有人<a>礼拜</a>　　或复但合掌</p>
<p style="text-align: center">　　乃至举一手　　或复小低头</p>
<p style="text-align: center">　　以此供养像　　渐见无量佛</p>
<p style="text-align: center">　　自成无上道　　广度无数众</p>
<p style="text-align: center">　　入无余涅槃　　如薪尽火灭</p>
<p style="text-align: center">　　若人散乱心　　入于塔庙中</p>
<p style="text-align: center">　　一称南无佛　　皆已成佛道</p>
<p style="text-align: center">　　于诸过去佛　　在世或灭度</p>
<p style="text-align: center">　　若有闻是法　　皆已成佛道</p>
<p style="text-align: center">　　未来诸世尊　　其数无有量</p>
<p style="text-align: center">　　是诸如来等　　亦方便说法</p>
<p style="text-align: center">　　一切诸如来　　以无量方便</p>
<p style="text-align: center">　　度脱诸众生　　入佛无漏智</p>
<p style="text-align: center">　　若有闻法者　　无一不成佛</p>
<p style="text-align: center">　　诸佛本誓愿　　我所行佛道</p>
<p style="text-align: center">　　普欲令众生　　亦同得此道</p>
<p style="text-align: center">　　未来世诸佛　　虽说百千亿</p>
<p style="text-align: center">　　无数诸法门　　其实为一乘</p>
<p style="text-align: center">　　诸佛两足尊　　知法常无性</p>
<p style="text-align: center">　　佛种从缘起　　是故说一乘</p>
<p style="text-align: center">　　是法住法位　　世间相<a>常住</a></p>
<p style="text-align: center">　　于道场知已　　导师方便说</p>
<p style="text-align: center">　　天人所供养　　现在十方佛</p>
<p style="text-align: center">　　其数如恒沙　　出现于世间</p>
<p style="text-align: center">　　安隐众生故　　亦说如是法</p>
<p style="text-align: center">　　知第一寂灭　　以方便力故</p>
<p style="text-align: center">　　虽示种种道　　其实为佛乘</p>
<p style="text-align: center">　　知众生诸行　　深心之所念</p>
<p style="text-align: center">　　过去所习业　　欲性精进力</p>
<p style="text-align: center">　　及诸根利钝　　以种种因缘</p>
<p style="text-align: center">　　譬喻亦言辞　　随应方便说</p>
<p style="text-align: center">　　今我亦如是　　安隐众生故</p>
<p style="text-align: center">　　以种种法门　　宣示于佛道</p>
<p style="text-align: center">　　我以智慧力　　知众生性欲</p>
<p style="text-align: center">　　方便说诸法　　皆令得欢喜</p>
<p style="text-align: center">　　舍利弗当知　　我以佛眼观</p>
<p style="text-align: center">　　见六道众生　　贫穷无福慧</p>
<p style="text-align: center">　　入生死崄道　　相续苦不断</p>
<p style="text-align: center">　　深着于五欲　　如牦牛爱尾</p>
<p style="text-align: center">　　以贪爱自蔽　　盲瞑无所见</p>
<p style="text-align: center">　　不求大势佛　　及与断苦法</p>
<p style="text-align: center">　　深入诸邪见　　以苦欲舍苦</p>
<p style="text-align: center">　　为是众生故　　而起大悲心</p>
<p style="text-align: center">　　我始坐道场　　观树亦经行</p>
<p style="text-align: center">　　于<a>三七</a>日中　　思惟如是事</p>
<p style="text-align: center">　　我所得智慧　　微妙最第一</p>
<p style="text-align: center">　　众生诸根钝　　着乐痴所盲</p>
<p style="text-align: center">　　如斯之等类　　云何而可度</p>
<p style="text-align: center">　　尔时诸梵王　　及诸天帝释</p>
<p style="text-align: center">　　护世四天王　　及大自在天</p>
<p style="text-align: center">　　并余诸天众　　眷属百千万</p>
<p style="text-align: center">　　恭敬合掌礼　　请我转法轮</p>
<p style="text-align: center">　　我即自思惟　　若但赞佛乘</p>
<p style="text-align: center">　　众生没在苦　　不能信是法</p>
<p style="text-align: center">　　破法不信故　　坠于三恶道</p>
<p style="text-align: center">　　我宁不说法　　疾入于涅槃</p>
<p style="text-align: center">　　寻念过去佛　　所行方便力</p>
<p style="text-align: center">　　我今所得道　　亦应说三乘</p>
<p style="text-align: center">　　作是思惟时　　十方佛皆现</p>
<p style="text-align: center">　　梵音慰喻我　　善哉释迦文</p>
<p style="text-align: center">　　第一之导师　　得是无上法</p>
<p style="text-align: center">　　随诸一切佛　　而用方便力</p>
<p style="text-align: center">　　我等亦皆得　　最妙第一法</p>
<p style="text-align: center">　　为诸众生类　　分别说三乘</p>
<p style="text-align: center">　　少智乐小法　　不自信作佛</p>
<p style="text-align: center">　　是故以方便　　分别说诸果</p>
<p style="text-align: center">　　虽复说三乘　　但为教菩萨</p>
<p style="text-align: center">　　舍利弗当知　　我闻圣师子</p>
<p style="text-align: center">　　深净微妙音　　喜称南无佛</p>
<p style="text-align: center">　　复作如是念　　我出浊恶世</p>
<p style="text-align: center">　　如诸佛所说　　我亦随顺行</p>
<p style="text-align: center">　　思惟是事已　　即趣波罗柰</p>
<p style="text-align: center">　　诸法寂灭相　　不可以言宣</p>
<p style="text-align: center">　　以方便力故　　为五比丘说</p>
<p style="text-align: center">　　是名转法轮　　便有涅槃音</p>
<p style="text-align: center">　　及以阿罗汉　　法僧差别名</p>
<p style="text-align: center">　　从久远劫来　　赞示涅槃法</p>
<p style="text-align: center">　　生死苦永尽　　我常如是说</p>
<p style="text-align: center">　　舍利弗当知　　我见佛子等</p>
<p style="text-align: center">　　志求佛道者　　无量千万亿</p>
<p style="text-align: center">　　咸以恭敬心　　皆来至佛所</p>
<p style="text-align: center">　　曾从诸佛闻　　方便所说法</p>
<p style="text-align: center">　　我即作是念　　如来所以出</p>
<p style="text-align: center">　　为说佛慧故　　今正是其时</p>
<p style="text-align: center">　　舍利弗当知　　钝根小智人</p>
<p style="text-align: center">　　着相憍慢者　　不能信是法</p>
<p style="text-align: center">　　今我喜无畏　　于诸菩萨中</p>
<p style="text-align: center">　　正直舍方便　　但说无上道</p>
<p style="text-align: center">　　菩萨闻是法　　疑网皆已除</p>
<p style="text-align: center">　　千二百罗汉　　悉亦当作佛</p>
<p style="text-align: center">　　如三世诸佛　　说法之仪式</p>
<p style="text-align: center">　　我今亦如是　　说无分别法</p>
<p style="text-align: center">　　诸佛兴出世　　悬远值遇难</p>
<p style="text-align: center">　　正使出于世　　说是法复难</p>
<p style="text-align: center">　　无量无数劫　　闻是法亦难</p>
<p style="text-align: center">　　能听是法者　　斯人亦复难</p>
<p style="text-align: center">　　譬如优昙花　　一切皆爱乐</p>
<p style="text-align: center">　　天人所希有　　时时乃一出</p>
<p style="text-align: center">　　闻法欢喜赞　　乃至发一言</p>
<p style="text-align: center">　　则为已供养　　一切三世佛</p>
<p style="text-align: center">　　是人甚希有　　过于优昙花</p>
<p style="text-align: center">　　汝等勿有疑　　我为诸法王</p>
<p style="text-align: center">　　普告诸大众　　但以一乘道</p>
<p style="text-align: center">　　教化诸菩萨　　无声闻弟子</p>
<p style="text-align: center">　　汝等舍利弗　　声闻及菩萨</p>
<p style="text-align: center">　　当知是妙法　　诸佛之秘要</p>
<p style="text-align: center">　　以五浊恶世　　但乐着诸欲</p>
<p style="text-align: center">　　如是等众生　　终不求佛道</p>
<p style="text-align: center">　　当来世恶人　　闻佛说一乘</p>
<p style="text-align: center">　　迷惑不信受　　破法堕恶道</p>
<p style="text-align: center">　　有惭愧清净　　志求佛道者</p>
<p style="text-align: center">　　当为如是等　　广赞一乘道</p>
<p style="text-align: center">　　舍利弗当知　　诸佛法如是</p>
<p style="text-align: center">　　以万亿方便　　随宜而说法</p>
<p style="text-align: center">　　其不习学者　　不能晓了此</p>
<p style="text-align: center">　　汝等既已知　　诸佛世之师</p>
<p style="text-align: center">　　随宜方便事　　无复诸疑惑</p>
<p style="text-align: center">　　心生大欢喜　　自知当作佛</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>