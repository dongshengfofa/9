<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修妙法莲华经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>妙法莲华经 第五卷</center></div><div class='fo'><center>经文出处:来自无量光明网</center><br/><br>
<p><strong>　　后秦龟兹国<a>三藏</a>法师鸠摩罗什奉　诏译</strong></p>
<h2>安乐行品第十四</h2>
<p>　　尔时文殊师利法王子<a>菩萨</a>摩诃萨白佛言。<a>世尊</a>。是诸菩萨甚为难有敬顺佛故发大誓愿。于后恶世护持读说是<a>法华经</a>。世尊。菩萨摩诃萨。于后恶世云何能说是经。佛告文殊师利。若菩萨摩诃萨。于后恶世。欲说是经。当安住四法。一者安住菩萨行处及亲近处。能为众生演说是经。文殊师利。云何名菩萨摩诃萨行处。若菩萨摩诃萨。住忍辱地柔和善顺而不卒暴心亦不惊。又复于法无所行。而观诸法如实相。亦不行不分别。是名菩萨摩诃萨行处。云何名菩萨摩诃萨亲近处。菩萨摩诃萨。不亲近国王王子大臣官长。不亲近诸外道梵志尼揵子等。及造世俗文笔赞咏外书。及路伽耶陀逆路伽耶陀者。亦不亲近诸有凶戏相叉相扑。及那罗等种种变现之戏。又不亲近旃陀罗及畜猪羊鸡狗畋猎渔捕诸恶律仪。如是人等或时来者。则为<a>说法</a>无所悕望。又不亲近求声闻<a>比丘</a><a>比丘尼</a>优婆塞优婆夷。亦不问讯。若于房中。若经行处。若在讲堂中。不共住止。或时来者。随宜说法无所悕求。文殊师利。又菩萨摩诃萨。不应于女人身取能生欲想相而为说法。亦不乐见。若入他家。不与小女处女寡女等共语。亦复不近五种不男之人以为亲厚。不独入他家。若有因缘须独入时但一心<a>念佛</a>。若为女人说法不露齿笑。不现胸臆。乃至为法犹不亲厚。况复余事。不乐畜年少<a>弟子</a><a>沙弥</a>小儿。亦不乐与同师。常好坐禅。在于闲处修摄其心。文殊师利。是名初亲近处。</p>
<p>　　复次菩萨摩诃萨观一切法空。如实相。不颠倒不动不退不转。如<a>虚空</a>无所有性。一切语言道断。不生不出不起。无名无相实无所有。无量无边无碍无障。但以因缘有。从颠倒生故。说常乐观如是<a>法相</a>。是名菩萨摩诃萨第二亲近处。尔时世尊。欲重宣此义。而说偈言</p>
<p style="text-align: center">　　若有菩萨　　于后恶世　　无怖畏心</p>
<p style="text-align: center">　　欲说是经　　应入行处　　及亲近处</p>
<p style="text-align: center">　　常离国王　　及国王子　　大臣官长</p>
<p style="text-align: center">　　凶险戏者　　及旃陀罗　　外道梵志</p>
<p style="text-align: center">　　亦不亲近　　增上慢人　　贪着小乘</p>
<p style="text-align: center">　　三藏学者　　<a>破戒</a>比丘　　名字<a>罗汉</a></p>
<p style="text-align: center">　　及比丘尼　　好戏笑者　　深着五欲</p>
<p style="text-align: center">　　求现灭度　　诸优婆夷　　皆勿亲近</p>
<p style="text-align: center">　　若是人等　　以好心来　　到菩萨所</p>
<p style="text-align: center">　　为闻佛道　　菩萨则以　　无所畏心</p>
<p style="text-align: center">　　不怀悕望　　而为说法　　寡女处女</p>
<p style="text-align: center">　　及诸不男　　皆勿亲近　　以为亲厚</p>
<p style="text-align: center">　　亦莫亲近　　屠儿魁脍　　畋猎渔捕</p>
<p style="text-align: center">　　为利杀害　　贩肉自活　　炫卖女色</p>
<p style="text-align: center">　　如是之人　　皆勿亲近　　凶险相扑</p>
<p style="text-align: center">　　种种嬉戏　　诸淫女等　　尽勿亲近</p>
<p style="text-align: center">　　莫独屏处　　为女说法　　若说法时</p>
<p style="text-align: center">　　无得戏笑　　入里乞食　　将一比丘</p>
<p style="text-align: center">　　若无比丘　　一心念佛　　是则名为</p>
<p style="text-align: center">　　行处近处　　以此二处　　能安乐说</p>
<p style="text-align: center">　　又复不行　　上中下法　　有为无为</p>
<p style="text-align: center">　　实不实法　　亦不分别　　是男是女</p>
<p style="text-align: center">　　不得诸法　　不知不见　　是则名为</p>
<p style="text-align: center">　　菩萨行处　　一切诸法　　空无所有</p>
<p style="text-align: center">　　无有<a>常住</a>　　亦无起灭　　是名智者</p>
<p style="text-align: center">　　所亲近处　　颠倒分别　　诸法有无</p>
<p style="text-align: center">　　是实非实　　是生非生　　在于闲处</p>
<p style="text-align: center">　　修摄其心　　安住不动　　如须弥山</p>
<p style="text-align: center">　　观一切法　　皆无所有　　犹如虚空</p>
<p style="text-align: center">　　无有坚固　　不生不出　　不动不退</p>
<p style="text-align: center">　　常住一相　　是名近处　　若有比丘</p>
<p style="text-align: center">　　于我灭后　　入是行处　　及亲近处</p>
<p style="text-align: center">　　说斯经时　　无有怯弱　　菩萨有时</p>
<p style="text-align: center">　　入于静室　　以正忆念　　随义观法</p>
<p style="text-align: center">　　从<a>禅定</a>起　　为诸国王　　王子臣民</p>
<p style="text-align: center">　　<a>婆罗门</a>等　　开化演畅　　说斯经典</p>
<p style="text-align: center">　　其心安隐　　无有怯弱　　文殊师利</p>
<p style="text-align: center">　　是名菩萨　　安住初法　　能于后世</p>
<p style="text-align: center">　　说法华经</p>
<p>　　又文殊师利。如来灭后。于末法中欲说是经。应住安乐行。若口宣说若<a>读经</a>时。不乐说人及经典过。亦不轻慢诸余法师。不说他人好恶长短。于声闻人亦不称名说其过恶。亦不称名赞叹其美。又亦不生怨嫌之心。善修如是安乐心故。诸有听者不逆其意。有所难问。不以小乘法答。但以大乘而为解说。令得一切种智。尔时世尊。欲重宣此义。而说偈言</p>
<p style="text-align: center">　　菩萨常乐　　安隐说法　　于清净地</p>
<p style="text-align: center">　　而施床座　　以油涂身　　澡浴尘秽</p>
<p style="text-align: center">　　着新净衣　　内外俱净　　安处法座</p>
<p style="text-align: center">　　随问为说　　若有比丘　　及比丘尼</p>
<p style="text-align: center">　　诸优婆塞　　及优婆夷　　国王王子</p>
<p style="text-align: center">　　群臣士民　　以微妙义　　和颜为说</p>
<p style="text-align: center">　　若有难问　　随义而答　　因缘譬喻</p>
<p style="text-align: center">　　敷演分别　　以是方便　　皆使发心</p>
<p style="text-align: center">　　渐渐增益　　入于佛道　　除懒惰意</p>
<p style="text-align: center">　　及<a>懈怠</a>想　　离诸忧恼　　慈心说法</p>
<p style="text-align: center">　　昼夜常说　　无上道教　　以诸因缘</p>
<p style="text-align: center">　　无量譬喻　　开示众生　　咸令<a>欢喜</a></p>
<p style="text-align: center">　　衣服卧具　　饮食医药　　而于其中</p>
<p style="text-align: center">　　无所悕望　　但一心念　　说法因缘</p>
<p style="text-align: center">　　愿成佛道　　令众亦尔　　是则大利</p>
<p style="text-align: center">　　安乐供养　　我灭度后　　若有比丘</p>
<p style="text-align: center">　　能演说斯　　妙法华经　　心无嫉恚</p>
<p style="text-align: center">　　诸恼障碍　　亦无忧愁　　及骂詈者</p>
<p style="text-align: center">　　又无怖畏　　加刀杖等　　亦无摈出</p>
<p style="text-align: center">　　安住忍故　　智者如是　　善修其心</p>
<p style="text-align: center">　　能住安乐　　如我上说　　其人功德</p>
<p style="text-align: center">　　千万亿劫　　算数譬喻　　说不能尽</p>
<p>　　又文殊师利。菩萨摩诃萨。于后末世法欲灭时。受持读诵斯经典者。无怀嫉謟诳之心。亦勿轻骂<a>学佛</a>道者求其长短。若比丘比丘尼优婆塞优婆夷。求声闻者。求辟支佛者。求菩萨道者。无得恼之令其疑悔。语其人言汝等去道甚远。终不能得一切种智。所以者何。汝是放逸之人。于道懈怠故。又亦不应戏论诸法有所诤竞。当于一切众生起大悲想。于诸如来起慈父想。于诸菩萨起大师想。于十方诸大菩萨。常应深心恭敬<a>礼拜</a>。于一切众生平等说法。以顺法故不多不少。乃至深爱法者。亦不为多说。</p>
<p>　　文殊师利。是菩萨摩诃萨。于后末世法欲灭时。有成就是第三安乐<a>行者</a>。说是法时无能恼乱。得好同学共读诵是经。亦得大众而来听受。听已能持。持已能诵。诵已能说。说已能书。若使人书。供养经卷恭敬尊重赞叹。尔时世尊。欲重宣此义。而说偈言</p>
<p style="text-align: center">　　若欲说是经　　当舍嫉恚慢</p>
<p style="text-align: center">　　謟诳邪伪心　　常修质直行</p>
<p style="text-align: center">　　不轻蔑于人　　亦不戏论法</p>
<p style="text-align: center">　　不令他疑悔　　云汝不得佛</p>
<p style="text-align: center">　　是佛子说法　　常柔和能忍</p>
<p style="text-align: center">　　慈悲于一切　　不生懈怠心</p>
<p style="text-align: center">　　十方大菩萨　　愍众故行道</p>
<p style="text-align: center">　　应生恭敬心　　是则我大师</p>
<p style="text-align: center">　　于诸佛世尊　　生无上父想</p>
<p style="text-align: center">　　破于憍慢心　　说法无障碍</p>
<p style="text-align: center">　　第三法如是　　智者应守护</p>
<p style="text-align: center">　　一心安乐行　　无量众所敬</p>
<p>　　又文殊师利。菩萨摩诃萨。于后末世法欲灭时。有持是法华经者于在家<a>出家</a>人中生大慈心。于非菩萨人中生大悲心。应作是念。如是之人则为大失。如来方便随宜说法。不闻不知不觉不问不信不解。其人虽不问不信不解是经。我得阿耨多罗三藐三菩提时。随在何地。以<a>神通</a>力智慧力。引之令得住是法中。文殊师利。是菩萨摩诃萨。于如来灭后。有成就此第四法者。说是法时无有过失。常为比丘比丘尼优婆塞优婆夷。国王王子大臣人民婆罗门<a>居士</a>等。供养恭敬尊重赞叹。虚空诸天为听法故亦常随侍。若在聚落城邑空闲林中。有人来欲难问者。诸天昼夜。常为法故而卫护之。能令听者皆得欢喜。所以者何。此经是一切过去未来现在诸佛神力所护故。文殊师利。是法华经。于无量国中。乃至名字不可得闻。何况得见受持读诵。</p>
<p>　　文殊师利。譬如强力转轮圣王。欲以威势降伏诸国。而诸小王不顺其命。时转轮王。起种种兵而往讨罚。王见兵众战有功者。即大欢喜随功赏赐。或与田宅聚落城邑。或与衣服严身之具。或与种种珍宝金银琉璃车【（王*巨）/木】马脑珊瑚虎珀象马车乘奴婢人民。唯髻中明珠不以与之。所以者何。独王顶上有此一珠。若以与之。王诸眷属必大惊怪。文殊师利。如来亦复如是。以禅定智慧力得法国土王于<a>三界</a>。而诸魔王不肯顺伏。如来贤圣诸将与之共战。其有功者心亦欢喜。于四众中为说诸经令其心悦。赐以禅定<a>解脱</a>无漏根力诸法之财。又复赐与<a>涅槃</a>之城言得灭度。引导其心令皆欢喜。而不为说是法华经。文殊师利。如转轮王见诸兵众有大功者心甚欢喜。以此难信之珠久在髻中。不妄与人。而今与之。如来亦复如是。于三界中为大法王。以法<a>教化</a>一切众生。见贤圣军与五阴魔烦恼魔死魔共战有大功勋。灭三毒出三界破魔网。尔时如来亦大欢喜。此法华经。能令众生至一切智。一切<a>世间</a>多怨难信。先所未说而今说之。文殊师利。此法华经。是诸如来第一之说。于诸说中最为甚深。末后赐与。如彼强力之王。久护明珠今乃与之。文殊师利。此法华经。诸佛如来秘密之藏。于诸经中最在其上。长夜守护不妄宣说。始于今日。乃与汝等而敷演之。尔时世尊。欲重宣此义。而说偈言</p>
<p style="text-align: center">　　常行忍辱　　哀愍一切　　乃能演说</p>
<p style="text-align: center">　　佛所赞经　　后末世时　　持此经者</p>
<p style="text-align: center">　　于家出家　　及非菩萨　　应生慈悲</p>
<p style="text-align: center">　　斯等不闻　　不信是经　　则为大失</p>
<p style="text-align: center">　　我得佛道　　以诸方便　　为说此法</p>
<p style="text-align: center">　　令住其中　　譬如强力　　转轮之王</p>
<p style="text-align: center">　　兵战有功　　赏赐诸物　　象马车乘</p>
<p style="text-align: center">　　严身之具　　及诸田宅　　聚落城邑</p>
<p style="text-align: center">　　或与衣服　　种种珍宝　　奴婢财物</p>
<p style="text-align: center">　　欢喜赐与　　如有勇健　　能为难事</p>
<p style="text-align: center">　　三解髻中　　明珠赐之　　如来亦尔</p>
<p style="text-align: center">　　为诸法王　　忍辱大力　　智慧宝藏</p>
<p style="text-align: center">　　以大慈悲　　<a>如法</a>化世　　见一切人</p>
<p style="text-align: center">　　受诸苦恼　　欲求解脱　　与诸魔战</p>
<p style="text-align: center">　　为是众生　　说种种法　　以大方便</p>
<p style="text-align: center">　　说此诸经　　既知众生　　得其力已</p>
<p style="text-align: center">　　末后乃为　　说是法华　　如三解髻</p>
<p style="text-align: center">　　明珠与之　　此经为尊　　众经中上</p>
<p style="text-align: center">　　我常守护　　不妄开示　　今正是时</p>
<p style="text-align: center">　　为汝等说　　我灭度后　　求佛道者</p>
<p style="text-align: center">　　欲得安隐　　演说斯经　　应当亲近</p>
<p style="text-align: center">　　如是四法　　读是经者　　常无忧恼</p>
<p style="text-align: center">　　又无病痛　　颜色鲜白　　不生贫穷</p>
<p style="text-align: center">　　卑贱丑陋　　众生乐见　　如慕贤圣</p>
<p style="text-align: center">　　天诸童子　　以为给使　　刀杖不加</p>
<p style="text-align: center">　　毒不能害　　若人恶骂　　口则闭塞</p>
<p style="text-align: center">　　游行<a>无畏</a>　　如师子王　　智慧光明</p>
<p style="text-align: center">　　如日之照　　若于梦中　　但见妙事</p>
<p style="text-align: center">　　见诸如来　　坐师子座　　诸比丘众</p>
<p style="text-align: center">　　围绕说法　　又见龙神　　阿修罗等</p>
<p style="text-align: center">　　数如恒沙　　恭敬合掌　　自见其身</p>
<p style="text-align: center">　　而为说法　　又见诸佛　　身相金色</p>
<p style="text-align: center">　　放无量光　　照于一切　　以<a>梵音</a>声</p>
<p style="text-align: center">　　演说诸法　　佛为四众　　说无上法</p>
<p style="text-align: center">　　见身处中　　合掌赞佛　　闻法欢喜</p>
<p style="text-align: center">　　而为供养　　得陀罗尼　　证不退智</p>
<p style="text-align: center">　　佛知其心　　深入佛道　　即为授记</p>
<p style="text-align: center">　　成最正觉　　汝善男子　　当于来世</p>
<p style="text-align: center">　　得无量智　　佛之大道　　国土严净</p>
<p style="text-align: center">　　广大无比　　亦有四众　　合掌听法</p>
<p style="text-align: center">　　又见自身　　在山林中　　修习善法</p>
<p style="text-align: center">　　证诸实相　　深入禅定　　见十方佛		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　诸佛身金色　　百福相庄严</p>
<p style="text-align: center">　　闻法为人说　　常有是好梦</p>
<p style="text-align: center">　　又梦作国王　　舍宫殿眷属</p>
<p style="text-align: center">　　及上妙五欲　　行诣于道场</p>
<p style="text-align: center">　　在菩提树下　　而处师子座</p>
<p style="text-align: center">　　求道过七日　　得诸佛之智</p>
<p style="text-align: center">　　成无上道已　　起而转法轮</p>
<p style="text-align: center">　　为四众说法　　经千万亿劫</p>
<p style="text-align: center">　　说无漏妙法　　度无量众生</p>
<p style="text-align: center">　　后当入涅槃　　如烟尽灯灭</p>
<p style="text-align: center">　　若后恶世中　　说是第一法</p>
<p style="text-align: center">　　是人得大利　　如上诸功德</p>
<h2><a>妙法莲华经</a>从地踊出品第十五</h2>
<p>　　尔时他方国土诸来菩萨摩诃萨。过八恒河沙数。于大众中起立合掌作礼。而白佛言。世尊。若听我等于佛灭后在此<a>娑婆世界</a>勤加精进护持读诵书写供养是经典者。当于此土而广说之。尔时佛告诸菩萨摩诃萨众。止善男子。不须汝等护持此经。所以者何。我娑婆世界。自有六万恒河沙等菩萨摩诃萨。一一菩萨各有六万恒河沙眷属。是诸人等能于我灭后。护持读诵广说此经。佛说是时。娑婆世界三千大千国土地皆震裂。而于其中有无量千万亿菩萨摩诃萨同时踊出。是诸菩萨身皆金色。三十二相无量光明。先尽在此娑婆世界之下。此界虚空中住。是诸菩萨闻<a>释迦牟尼佛</a>所说音声从下发来。一一菩萨。皆是大众唱导之首。各将六万恒河沙眷属。况将五万四万三万二万一万恒河沙等眷属者。况复乃至一恒河沙半恒河沙四分之一。乃至千万亿那由他分之一。况复千万亿那由他眷属。况复亿万眷属。况复千万百万乃至一万。况复一千一百乃至一十。况复将五四三二一弟子者。况复单己乐远离行。如是等比。无量无边算数譬喻所不能知。是诸菩萨从地出已。各诣虚空七宝妙塔多宝如来释迦牟尼佛所。到已向二世尊头面礼足。及至诸宝树下师子座上佛所。亦皆作礼右绕三匝合掌恭敬。以诸菩萨种种赞法。而以赞叹住在一面。欣乐瞻仰于二世尊。是诸菩萨摩诃萨从初踊出。以诸菩萨种种赞法而赞于佛。如是时间经五十小劫。是时释迦牟尼佛默然而坐。及诸四众亦皆默然。五十小劫。佛神力故。令诸大众谓如半日。尔时四众亦以佛神力故。见诸菩萨遍满无量百千万亿国土虚空。是菩萨众中有四导师。一名上行。二名无边行。三名净行。四名安立行。是四菩萨于其众中。最为上首唱导之师。在大众前各共合掌。观释迦牟尼佛。而问讯言。世尊。少病少恼安乐行不。所应度者受教易不。不令世尊生疲劳耶。尔时四大菩萨。而说偈言</p>
<p style="text-align: center">　　世尊安乐　　少病少恼　　教化众生</p>
<p style="text-align: center">　　得无疲惓　　又诸众生　　受化易不</p>
<p style="text-align: center">　　不令世尊　　生疲劳耶</p>
<p>　　尔时世尊于菩萨大众中。而作是言。如是如是。诸善男子。如来安乐少病少恼。诸众生等易可化度。无有疲劳。所以者何。是诸众生。世世已来常受我化。亦于过去诸佛。供养尊重种诸善根。此诸众生。始见我身闻我所说。即皆信受入如来慧。除先修习学小乘者。如是之人。我今亦令得闻是经入于佛慧。尔时诸大菩萨。而说偈言</p>
<p style="text-align: center">　　善哉善哉　　大雄世尊　　诸众生等</p>
<p style="text-align: center">　　易可化度　　能问诸佛　　甚深智慧</p>
<p style="text-align: center">　　闻已信行　　我等<a>随喜</a></p>
<p>　　于时世尊。赞叹上首诸大菩萨。善哉善哉善男子。汝等能于如来发随喜心。尔时<a>弥勒</a>菩萨。及八千恒河沙诸菩萨众。皆作是念。我等从昔已来。不见不闻如是大菩萨摩诃萨众。从地踊出住世尊前。合掌供养问讯如来。时弥勒菩萨摩诃萨。知八千恒河沙诸菩萨等心之所念。并欲自决所疑。合掌向佛。以偈问曰</p>
<p style="text-align: center">　　无量千万亿　　大众诸菩萨</p>
<p style="text-align: center">　　昔所未曾见　　愿两足尊说</p>
<p style="text-align: center">　　是从何所来　　以何因缘集</p>
<p style="text-align: center">　　巨身大神通　　智慧叵思议</p>
<p style="text-align: center">　　其志念坚固　　有大忍辱力</p>
<p style="text-align: center">　　众生所乐见　　为从何所来</p>
<p style="text-align: center">　　一一诸菩萨　　所将诸眷属</p>
<p style="text-align: center">　　其数无有量　　如恒河沙等</p>
<p style="text-align: center">　　或有大菩萨　　将六万恒沙</p>
<p style="text-align: center">　　如是诸大众　　一心求佛道</p>
<p style="text-align: center">　　是诸大师等　　六万恒河沙</p>
<p style="text-align: center">　　俱来供养佛　　及护持是经</p>
<p style="text-align: center">　　将五万恒沙　　其数过于是</p>
<p style="text-align: center">　　四万及三万　　二万至一万</p>
<p style="text-align: center">　　一千一百等　　乃至一恒沙</p>
<p style="text-align: center">　　半及三四分　　亿万分之一</p>
<p style="text-align: center">　　千万那由他　　万亿诸弟子</p>
<p style="text-align: center">　　乃至于半亿　　其数复过上</p>
<p style="text-align: center">　　百万至一万　　一千及一百</p>
<p style="text-align: center">　　五十与一十　　乃至三二一</p>
<p style="text-align: center">　　单己无眷属　　乐于独处者</p>
<p style="text-align: center">　　俱来至佛所　　其数转过上</p>
<p style="text-align: center">　　如是诸大众　　若人行筹数</p>
<p style="text-align: center">　　过于恒沙劫　　犹不能尽知</p>
<p style="text-align: center">　　是诸大威德　　精进菩萨众</p>
<p style="text-align: center">　　谁为其说法　　教化而成就</p>
<p style="text-align: center">　　从谁初发心　　称扬何<a>佛法</a></p>
<p style="text-align: center">　　受持行谁经　　修习何佛道</p>
<p style="text-align: center">　　如是诸菩萨　　神通大智力</p>
<p style="text-align: center">　　四方地震裂　　皆从中踊出</p>
<p style="text-align: center">　　世尊我昔来　　未曾见是事</p>
<p style="text-align: center">　　愿说其所从　　国土之名号</p>
<p style="text-align: center">　　我常游诸国　　未曾见是众</p>
<p style="text-align: center">　　我于此众中　　乃不识一人</p>
<p style="text-align: center">　　忽然从地出　　愿说其因缘</p>
<p style="text-align: center">　　今此之大会　　无量百千亿</p>
<p style="text-align: center">　　是诸菩萨等　　皆欲知此事</p>
<p style="text-align: center">　　是诸菩萨众　　本末之因缘</p>
<p style="text-align: center">　　无量德世尊　　唯愿决众疑</p>
<p>　　尔时释迦牟尼分身诸佛。从无量千万亿他方国土来者。在于八方诸宝树下师子座上结加趺坐。其佛侍者。各各见是菩萨大众。于三千<a>大千世界</a>四方从地踊出住于虚空。各白其佛言。世尊。此诸无量无边阿僧祇菩萨大众。从何所来。尔时诸佛各告侍者。诸善男子。且待须臾。有菩萨摩诃萨。名曰弥勒。释迦牟尼佛之所授记。次后作佛。以问斯事。佛今答之。汝等自当因是得闻。</p>
<p>　　尔时释迦牟尼佛。告弥勒菩萨。善哉善哉阿逸多。乃能问佛如是大事。汝等当共一心。被精进铠发坚固意。如来今欲显发宣示诸佛智慧。诸佛<a>自在</a>神通之力。诸佛师子奋迅之力。诸佛威猛大势之力。尔时世尊。欲重宣此义。而说偈言</p>
<p style="text-align: center">　　当精进一心　　我欲说此事</p>
<p style="text-align: center">　　勿得有疑悔　　佛智叵思议</p>
<p style="text-align: center">　　汝今出信力　　住于忍善中</p>
<p style="text-align: center">　　昔所未闻法　　今皆当得闻</p>
<p style="text-align: center">　　我今安慰汝　　勿得怀疑惧</p>
<p style="text-align: center">　　佛无不实语　　智慧不可量</p>
<p style="text-align: center">　　所得第一法　　甚深叵分别</p>
<p style="text-align: center">　　如是今当说　　汝等一心听</p>
<p>　　尔时世尊说此偈已。告弥勒菩萨。我今于此大众。宣告汝等。阿逸多。是诸大菩萨摩诃萨。无量无数阿僧祇从地踊出。汝等昔所未见者。我于是娑婆世界。得阿耨多罗三藐三菩提已。教化示导是诸菩萨。调伏其心令发道意。此诸菩萨皆于是娑婆世界之下此界虚空中住。于诸经典读诵通利思惟分别正忆念。阿逸多。是诸善男子等。不乐在众多有所说。常乐静处勤行精进未曾休息。亦不依止人天而住。常乐深智无有障碍。亦常乐于诸佛之法。一心精进求无上慧。尔时世尊欲重宣此义。而说偈言</p>
<p style="text-align: center">　　阿逸汝当知　　是诸大菩萨</p>
<p style="text-align: center">　　从无数劫来　　修习佛智慧</p>
<p style="text-align: center">　　悉是我所化　　令发大道心</p>
<p style="text-align: center">　　此等是我子　　依止是世界</p>
<p style="text-align: center">　　常行头陀事　　志乐于静处</p>
<p style="text-align: center">　　舍大众愦闹　　不乐多所说</p>
<p style="text-align: center">　　如是诸子等　　学习我道法</p>
<p style="text-align: center">　　昼夜常精进　　为求佛道故</p>
<p style="text-align: center">　　在娑婆世界　　下方空中住</p>
<p style="text-align: center">　　志念力坚固　　常勤求智慧</p>
<p style="text-align: center">　　说种种妙法　　其心无所畏</p>
<p style="text-align: center">　　我于伽耶城　　菩提树下坐</p>
<p style="text-align: center">　　得成最正觉　　转无上法轮</p>
<p style="text-align: center">　　尔乃教化之　　令初发道心</p>
<p style="text-align: center">　　今皆住不退　　悉当得成佛</p>
<p style="text-align: center">　　我今说实语　　汝等一心信</p>
<p style="text-align: center">　　我从久远来　　教化是等众		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时弥勒菩萨摩诃萨。及无数诸菩萨等。心生疑惑怪未曾有。而作是念。云何世尊于少时间。教化如是无量无边阿僧祇诸大菩萨。令住阿耨多罗三藐三菩提。即白佛言。世尊。如来为太子时出于释宫。去伽耶城不远坐于道场。得成阿耨多罗三藐三菩提。从是已来始过四十余年。世尊。云何于此少时大作佛事。以佛势力以佛功德。教化如是无量大菩萨众当成阿耨多罗三藐三菩提。世尊。此大菩萨众。假使有人。于千万亿劫。数不能尽不得其边。斯等久远已来。于无量无边诸佛所殖诸善根。成就菩萨道常修梵行。世尊。如此之事世所难信。譬如有人。色美发黑年二十五。指百岁人言是我子。其百岁人。亦指年少言是我父生育我等。是事难信。佛亦如是。得道已来其实未久。而此大众诸菩萨等。已于无量千万亿劫。为佛道故勤行精进。善入出住无量百千万亿三昧。得大神通久修梵行。善能次第习诸善法。巧于问答人中之宝。一切世间甚为希有。今日世尊方云得佛道时初令发心教化示导。令向阿耨多罗三藐三菩提。世尊得佛未久。乃能作此大功德事。我等虽复信佛随宜所说。佛所出言未曾虚妄。佛所知者皆悉通达。然诸新发意菩萨。于佛灭后。若闻是语或不信受。而起破法罪业因缘。唯然世尊。愿为解说除我等疑。及未来世诸善男子。闻此事已亦不生疑。尔时弥勒菩萨欲重宣此义。而说偈言</p>
<p style="text-align: center">　　佛昔从释种　　出家近伽耶</p>
<p style="text-align: center">　　坐于菩提树　　尔来尚未久</p>
<p style="text-align: center">　　此诸佛子等　　其数不可量</p>
<p style="text-align: center">　　久已行佛道　　住于神通力</p>
<p style="text-align: center">　　善学菩萨道　　不染世间法</p>
<p style="text-align: center">　　如莲华在水　　从地而踊出</p>
<p style="text-align: center">　　皆起恭敬心　　住于世尊前</p>
<p style="text-align: center">　　是事难思议　　云何而可信</p>
<p style="text-align: center">　　佛得道甚近　　所成就甚多</p>
<p style="text-align: center">　　愿为除众疑　　如实分别说</p>
<p style="text-align: center">　　譬如少壮人　　年始二十五</p>
<p style="text-align: center">　　示人百岁子　　发白而面皱</p>
<p style="text-align: center">　　是等我所生　　子亦说是父</p>
<p style="text-align: center">　　父少而子老　　举世所不信</p>
<p style="text-align: center">　　世尊亦如是　　得道来甚近</p>
<p style="text-align: center">　　是诸菩萨等　　志固无怯弱</p>
<p style="text-align: center">　　从无量劫来　　而行菩萨道</p>
<p style="text-align: center">　　巧于难问答　　其心无所畏</p>
<p style="text-align: center">　　忍辱心决定　　端正有威德</p>
<p style="text-align: center">　　十方佛所赞　　善能分别说</p>
<p style="text-align: center">　　不乐在人众　　常好在禅定</p>
<p style="text-align: center">　　为求佛道故　　于下空中住</p>
<p style="text-align: center">　　我等从佛闻　　于此事无疑</p>
<p style="text-align: center">　　愿佛为未来　　演说令开解</p>
<p style="text-align: center">　　若有于此经　　生疑不信者</p>
<p style="text-align: center">　　即当堕恶道　　愿今为解说</p>
<p style="text-align: center">　　是无量菩萨　　云何于少时</p>
<p style="text-align: center">　　教化令发心　　而住不退地</p>
<h2>妙法莲华经如来寿量品第十六</h2>
<p>　　尔时佛告诸菩萨及一切大众诸善男子。汝等当信解如来诚谛之语。复告大众。汝等当信解如来诚谛之语。又复告诸大众。汝等当信解如来诚谛之语。是时菩萨大众。弥勒为首合掌白佛言。世尊。唯愿说之。我等当信受佛语。如是三白已。复言唯愿说之。我等当信受佛语。尔时世尊。知诸菩萨三请不止。而告之言。汝等谛听。如来秘密神通之力。一切世间<a>天人</a>及阿修罗。皆谓今释迦牟尼佛出释氏宫。去伽耶城不远坐于道场。得阿耨多罗三藐三菩提。然善男子。我实成佛已来。无量无边百千万亿那由他劫。譬如五百千万亿那由他阿僧祇三千大千世界。假使有人末为微尘。过于东方五百千万亿那由他阿僧祇国。乃下一尘。如是东行尽是微尘。诸善男子。于意云何。是诸世界。可得思惟校计知其数不。弥勒菩萨等俱白佛言。世尊。是诸世界无量无边非算数所知。亦非心力所及。一切声闻辟支佛。以无漏智。不能思惟知其限数。我等住阿惟越致地。于是事中亦所不达。世尊。如是诸世界无量无边。尔时佛告大菩萨众。诸善男子。今当分明宣语汝等。是诸世界。若着微尘及不著者。尽以为尘一尘一劫。我成佛已来。复过于此百千万亿那由他阿僧祇劫。自从是来。我常在此娑婆世界说法教化。亦于余处百千万亿那由他阿僧祇国导利众生。诸善男子。于是中间。我说<a>燃灯佛</a>等。又复言其入于涅槃。如是皆以方便分别。诸善男子。若有众生来至我所。我以佛眼。观其信等诸根利钝。随所应度。处处自说名字不同年纪大小。亦复现言当入涅槃。又以种种方便说微妙法。能令众生发欢喜心。诸善男子。如来。见诸众生乐于小法德薄垢重者。为是人说。我少出家得阿耨多罗三藐三菩提。然我实成佛已来久远若斯。但以方便教化众生。令入佛道作如是说。诸善男子。如来所演经典。皆为度脱众生。或说己身或说他身。或示己身或示他身。或示己事或示他事。诸所言说皆实不虚。所以者何。如来。如实知见三界之相。无有<a>生死</a>若退若出。亦无在世及灭度者。非实非虚非如非异。不如三界见于三界。如斯之事。如来明见无有错谬。以诸众生有种种性种种欲种种行种种忆想分别故。欲令生诸善根。以若干因缘譬喻言辞种种说法。所作佛事未曾暂废。如是我成佛已来甚大久远。<a>寿命</a>无量阿僧祇劫常住不灭。</p>
<p>　　诸善男子。我本行菩萨道所成寿命。今犹未尽复倍上数。然今非实灭度。而便唱言当取灭度。如来以是方便教化众生。所以者何。若佛久住于世。薄德之人不种善根。贫穷下贱贪着五欲。入于忆想妄见网中。若见如来常在不灭。便起憍恣而怀厌怠。不能生难遭之想恭敬之心。是故如来以方便说。比丘当知。诸佛出世难可值遇。所以者何。诸薄德人。过无量百千万亿劫。或有见佛或不见者。以此事故我作是言。诸比丘。如来难可得见。斯众生等闻如是语。必当生于难遭之想。心怀恋慕渴仰于佛。便种善根。是故如来。虽不实灭而言灭度。</p>
<p>　　又善男子。诸佛如来法皆如是。为度众生皆实不虚。譬如良医智慧聪达。明练方药善治众病。其人多诸子息。若十二十乃至百数。以有事缘远至余国。诸子于后饮他毒药。药发闷乱宛转于地。是时其父还来归家。诸子饮毒。或失本心或不失者。遥见其父皆大欢喜。拜跪问讯善安隐归。我等愚痴误服毒药。愿见救疗更赐寿命。父见子等苦恼如是。依诸经方。求好药草色香美味皆悉具足。捣筛和合与子令服。而作是言。此大良药。色香美味皆悉具足。汝等可服。速除苦恼无复众患。其诸子中不失心者。见此良药色香俱好。即便服之病尽除愈。余失心者。见其父来。虽亦欢喜问讯求索<a>治病</a>。然与其药而不肯服。所以者何。毒气深入失本心故。于此好色香药而谓不美。父作是念。此子可愍。为毒所中心皆颠倒。虽见我喜求索救疗。如是好药而不肯服。我今当设方便令服此药。即作是言。汝等当知。我今衰老死时已至。是好良药今留在此。汝可取服勿忧不差。作是教已复至他国。遣使还告。汝父已死。是时诸子闻父背丧。心大忧恼而作是念。若父在者。慈愍我等能见救护。今者舍我远丧他国。自惟孤露无复恃怙。常怀悲感心遂醒悟。乃知此药色味香美。即取服之毒病皆愈。其父闻子悉已得差。寻便来归咸使见之。</p>
<p>　　诸善男子。于意云何。颇有人能说此良医虚妄罪不。不也世尊。佛言。我亦如是。成佛已来。无量无边百千万亿那由他阿僧祇劫。为众生故。以方便力言当灭度。亦无有能如法说我虚妄过者。尔时世尊欲重宣此义。而说偈言</p>
<p style="text-align: center">　　自我得佛来　　所经诸劫数</p>
<p style="text-align: center">　　无量百千万　　亿载阿僧祇</p>
<p style="text-align: center">　　常说法教化　　无数亿众生</p>
<p style="text-align: center">　　令入于佛道　　尔来无量劫</p>
<p style="text-align: center">　　为度众生故　　方便现涅槃</p>
<p style="text-align: center">　　而实不灭度　　常住此说法</p>
<p style="text-align: center">　　我常住于此　　以诸神通力</p>
<p style="text-align: center">　　令颠倒众生　　虽近而不见</p>
<p style="text-align: center">　　众见我灭度　　广供养<a>舍利</a></p>
<p style="text-align: center">　　咸皆怀恋慕　　而生渴仰心</p>
<p style="text-align: center">　　众生既信伏　　质直意柔软</p>
<p style="text-align: center">　　一心欲见佛　　不自惜身命</p>
<p style="text-align: center">　　时我及众僧　　俱出灵鹫山</p>
<p style="text-align: center">　　我时语众生　　常在此不灭</p>
<p style="text-align: center">　　以方便力故　　现有灭不灭</p>
<p style="text-align: center">　　余国有众生　　恭敬信乐者</p>
<p style="text-align: center">　　我复于彼中　　为说无上法</p>
<p style="text-align: center">　　汝等不闻此　　但谓我灭度</p>
<p style="text-align: center">　　我见诸众生　　没在于苦恼</p>
<p style="text-align: center">　　故不为现身　　令其生渴仰</p>
<p style="text-align: center">　　因其心恋慕　　乃出为说法</p>
<p style="text-align: center">　　神通力如是　　于阿僧祇劫</p>
<p style="text-align: center">　　常在灵鹫山　　及余诸住处</p>
<p style="text-align: center">　　众生见劫尽　　大火所烧时</p>
<p style="text-align: center">　　我此土安隐　　天人常充满</p>
<p style="text-align: center">　　园林诸堂阁　　种种宝庄严</p>
<p style="text-align: center">　　宝树多花菓　　众生所游乐</p>
<p style="text-align: center">　　诸天击天鼓　　常作众伎乐</p>
<p style="text-align: center">　　雨曼陀罗花　　散佛及大众</p>
<p style="text-align: center">　　我<a>净土</a>不毁　　而众见烧尽</p>
<p style="text-align: center">　　忧怖诸苦恼　　如是悉充满</p>
<p style="text-align: center">　　是诸罪众生　　以恶业因缘</p>
<p style="text-align: center">　　过阿僧祇劫　　不闻三宝名</p>
<p style="text-align: center">　　诸有修功德　　柔和质直者</p>
<p style="text-align: center">　　则皆见我身　　在此而说法</p>
<p style="text-align: center">　　或时为此众　　说佛寿无量</p>
<p style="text-align: center">　　久乃见佛者　　为说佛难值</p>
<p style="text-align: center">　　我智力如是　　慧光照无量</p>
<p style="text-align: center">　　寿命无数劫　　久修业所得</p>
<p style="text-align: center">　　汝等有智者　　勿于此生疑</p>
<p style="text-align: center">　　当断令永尽　　佛语实不虚</p>
<p style="text-align: center">　　如医善方便　　为治狂子故</p>
<p style="text-align: center">　　实在而言死　　无能说虚妄</p>
<p style="text-align: center">　　我亦为世父　　救诸苦患者</p>
<p style="text-align: center">　　为凡夫颠倒　　实在而言灭</p>
<p style="text-align: center">　　以常见我故　　而生憍恣心</p>
<p style="text-align: center">　　放逸着五欲　　堕于恶道中</p>
<p style="text-align: center">　　我常知众生　　行道不行道</p>
<p style="text-align: center">　　随所应可度　　为说种种法</p>
<p style="text-align: center">　　每自作是意　　以何令众生</p>
<p style="text-align: center">　　得入无上慧　　速成就佛身</p>
<h2>妙法莲华经分别功德品第十七</h2>
<p>　　尔时大会闻佛说寿命劫数长远如是无量无边阿僧祇众生得大<a>饶益</a>。于时世尊。告弥勒菩萨摩诃萨。阿逸多。我说是如来寿命长远时。六百八十万亿那由他恒河沙众生。得无生法忍。复有千倍菩萨摩诃萨。得闻持陀罗尼门。复有一世界微尘数菩萨摩诃萨。得乐说无碍辩才。复有一世界微尘数菩萨摩诃萨。得百千万亿无量旋陀罗尼。复有三千大千世界微尘数菩萨摩诃萨。能转不退法轮。复有二千中国土微尘数菩萨摩诃萨。能转清净法轮。复有小千国土微尘数菩萨摩诃萨。八生当得阿耨多罗三藐三菩提。复有四四天下微尘数菩萨摩诃萨。四生当得阿耨多罗三藐三菩提。复有三四天下微尘数菩萨摩诃萨。三生当得阿耨多罗三藐三菩提。复有二四天下微尘数菩萨摩诃萨。二生当得阿耨多罗三藐三菩提。复有一四天下微尘数菩萨摩诃萨。一生当得阿耨多罗三藐三菩提。复有八世界微尘数众生。皆发阿耨多罗三藐三菩提心。佛说是诸菩萨摩诃萨得大法利时。于虚空中。雨曼陀罗华摩诃曼陀罗华。以散无量百千万亿众宝树下师子座上诸佛。并散七宝塔中师子座上释迦牟尼佛及久灭度多宝如来。亦散一切诸大菩萨及四部众。又雨细末栴檀沉水香等。于虚空中。天鼓自鸣妙声深远。又雨千种天衣。垂诸璎珞真珠璎珞摩尼珠璎珞如意珠璎珞。遍于九方众宝香炉烧无价香。自然周至供养大会。一一佛上。有诸菩萨执持幡盖。次第而上至于梵天。是诸菩萨以妙音声歌无量颂赞叹诸佛。尔时弥勒菩萨从座而起。偏袒右肩合掌向佛。而说偈言</p>
<p style="text-align: center">　　佛说希有法　　昔所未曾闻</p>
<p style="text-align: center">　　世尊有大力　　寿命不可量</p>
<p style="text-align: center">　　无数诸佛子　　闻世尊分别</p>
<p style="text-align: center">　　说得法利者　　欢喜充遍身</p>
<p style="text-align: center">　　或住不退地　　或得陀罗尼</p>
<p style="text-align: center">　　或无碍乐说　　万亿旋总持</p>
<p style="text-align: center">　　或有大千界　　微尘数菩萨</p>
<p style="text-align: center">　　各各皆能转　　不退之法轮</p>
<p style="text-align: center">　　复有中千界　　微尘数菩萨</p>
<p style="text-align: center">　　各各皆能转　　清净之法轮</p>
<p style="text-align: center">　　复有小千界　　微尘数菩萨</p>
<p style="text-align: center">　　余各八生在　　当得成佛道</p>
<p style="text-align: center">　　复有四三二　　如此四天下</p>
<p style="text-align: center">　　微尘诸菩萨　　随数生成佛</p>
<p style="text-align: center">　　或一四天下　　微尘数菩萨</p>
<p style="text-align: center">　　余有一生在　　当成一切智</p>
<p style="text-align: center">　　如是等众生　　闻佛寿长远</p>
<p style="text-align: center">　　得无量无漏　　清净之果报</p>
<p style="text-align: center">　　复有八世界　　微尘数众生</p>
<p style="text-align: center">　　闻佛说寿命　　皆发无上心</p>
<p style="text-align: center">　　世尊说无量　　不可思议法</p>
<p style="text-align: center">　　多有所饶益　　如虚空无边</p>
<p style="text-align: center">　　雨天曼陀罗　　摩诃曼陀罗</p>
<p style="text-align: center">　　释梵如恒沙　　无数佛土来</p>
<p style="text-align: center">　　雨栴檀沉水　　缤纷而乱坠</p>
<p style="text-align: center">　　如鸟飞空下　　供散于诸佛</p>
<p style="text-align: center">　　天鼓虚空中　　自然出妙声</p>
<p style="text-align: center">　　天衣千万种　　旋转而来下</p>
<p style="text-align: center">　　众宝妙香炉　　烧无价之香</p>
<p style="text-align: center">　　自然悉周遍　　供养诸世尊</p>
<p style="text-align: center">　　其大菩萨众　　执七宝幡盖</p>
<p style="text-align: center">　　高妙万亿种　　次第至梵天</p>
<p style="text-align: center">　　一一诸佛前　　宝幢悬胜幡</p>
<p style="text-align: center">　　亦以千万偈　　歌咏诸如来</p>
<p style="text-align: center">　　如是种种事　　昔所未曾有</p>
<p style="text-align: center">　　闻佛寿无量　　一切皆欢喜</p>
<p style="text-align: center">　　佛名闻十方　　广饶益众生</p>
<p style="text-align: center">　　一切具善根　　以助无上心		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时佛告弥勒菩萨摩诃萨。阿逸多。其有众生。闻佛寿命长远如是。乃至能生一念信解。所得功德无有限量。若有善男子善女人。为阿耨多罗三藐三菩提故。于八十万亿那由他劫。行五波罗蜜。檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。除般若波罗蜜。以是功德比前功德。百分千分百千万亿分不及其一。乃至算数譬喻所不能知。若善男子善女人。有如是功德。于阿耨多罗三藐三菩提退者。无有是处。尔时世尊欲重宣此义。而说偈言</p>
<p style="text-align: center">　　若人求佛慧　　于八十万亿</p>
<p style="text-align: center">　　那由他劫数　　行五波罗蜜</p>
<p style="text-align: center">　　于是诸劫中　　布施供养佛</p>
<p style="text-align: center">　　及缘觉弟子　　并诸菩萨众</p>
<p style="text-align: center">　　珍异之饮食　　上服与卧具</p>
<p style="text-align: center">　　栴檀立精舍　　以园林庄严</p>
<p style="text-align: center">　　如是等布施　　种种皆微妙</p>
<p style="text-align: center">　　尽此诸劫数　　以回向佛道</p>
<p style="text-align: center">　　若复持禁戒　　清净无缺漏</p>
<p style="text-align: center">　　求于无上道　　诸佛之所叹</p>
<p style="text-align: center">　　若复行忍辱　　住于调柔地</p>
<p style="text-align: center">　　设众恶来加　　其心不倾动</p>
<p style="text-align: center">　　诸有得法者　　怀于增上慢</p>
<p style="text-align: center">　　为此所轻恼　　如是亦能忍</p>
<p style="text-align: center">　　若复勤精进　　志念常坚固</p>
<p style="text-align: center">　　于无量亿劫　　一心不懈息</p>
<p style="text-align: center">　　又于无数劫　　住于空闲处</p>
<p style="text-align: center">　　若坐若经行　　除睡常摄心</p>
<p style="text-align: center">　　以是因缘故　　能生诸禅定</p>
<p style="text-align: center">　　八十亿万劫　　安住心不乱</p>
<p style="text-align: center">　　持此一心福　　愿求无上道</p>
<p style="text-align: center">　　我得一切智　　尽诸禅定际</p>
<p style="text-align: center">　　是人于百千　　万亿劫数中</p>
<p style="text-align: center">　　行此诸功德　　如上之所说</p>
<p style="text-align: center">　　有善男女等　　闻我说寿命</p>
<p style="text-align: center">　　乃至一念信　　其福过于彼</p>
<p style="text-align: center">　　若人悉无有　　一切诸疑悔</p>
<p style="text-align: center">　　深心须臾信　　其福为如此</p>
<p style="text-align: center">　　其有诸菩萨　　无量劫行道</p>
<p style="text-align: center">　　闻我说寿命　　是则能信受</p>
<p style="text-align: center">　　如是诸人等　　顶受此经典</p>
<p style="text-align: center">　　愿我于未来　　长寿度众生</p>
<p style="text-align: center">　　如今日世尊　　诸释中之王</p>
<p style="text-align: center">　　道场师子吼　　说法无所畏</p>
<p style="text-align: center">　　我等未来世　　一切所尊敬</p>
<p style="text-align: center">　　坐于道场时　　说寿亦如是</p>
<p style="text-align: center">　　若有深心者　　清净而质直</p>
<p style="text-align: center">　　多闻能总持　　随义解佛语</p>
<p style="text-align: center">　　如是诸人等　　于此无有疑</p>
<p>　　又阿逸多。若有闻佛寿命长远解其言趣。是人所得功德无有限量。能起如来无上之慧。何况广闻是经。若教人闻。若自持若教人持。若自书若教人书。若以华香璎珞幢幡缯盖香油酥灯供养经卷。是人功德无量无边。能生一切种智。阿逸多。若善男子善女人。闻我说寿命长远深心信解。则为见佛常在耆阇崛山。共大菩萨诸声闻众围绕说法。又见此娑婆世界。其地琉璃坦然平正。阎浮檀金以界八道宝树行列。诸台楼观皆悉宝成。其菩萨众咸处其中。若有能如是观者。当知是为深信解相。又复如来灭后若闻是经。而不毁呰起随喜心。当知已为深信解相。何况读诵受持之者。斯人则为顶戴如来。阿逸多。是善男子善女人。不须为我复起塔寺及作僧坊以四事供养众僧。所以者何。是善男子善女人。受持读诵是经典者。为已起塔造立僧坊供养众僧。则为以<a>佛舍利</a>起七宝塔高广渐小至于梵天。悬诸幡盖及众宝铃。华香璎珞末香涂香<a>烧香</a>。众鼓伎乐箫笛箜篌种种舞戏。以妙音声歌呗赞颂。则为于无量千万亿劫作是供养已。</p>
<p>　　阿逸多。若我灭后闻是经典。有能受持若自书若教人书。则为起立僧坊。以赤栴檀作诸殿堂三十有二。高八多罗树高广严好。百千比丘于其中止。园林浴池经行禅窟。衣服饮食床褥汤药。一切乐具充满其中。如是僧坊堂阁若干。百千万亿其数无量。以此现前供养于我及比丘僧。是故我说如来灭后。若有受持读诵为他人说。若自书若教人书供养经卷。不须复起塔寺及造僧坊供养众僧。况复有人能持是经。兼行布施持戒忍辱精进一心智慧。其德最胜无量无边。譬如虚空东西南北四维上下无量无边。是人功德亦复如是无量无边。疾至一切种智。若人读诵受持是经为他人说。若自书若教人书。复能起塔及造僧坊。供养赞叹声闻众僧。亦以百千万亿赞叹之法。赞叹菩萨功德。又为他人种种因缘随义解说此法华经。复能清净持戒与柔和者而共同止。忍辱无嗔志念坚固。常贵坐禅得诸深定。精进勇猛摄诸善法。利根智慧善答问难。</p>
<p>　　阿逸多。若我灭后。诸善男子善女人。受持读诵是经典者。复有如是诸善功德。当知是人已趣道场。近阿耨多罗三藐三菩提坐道树下。阿逸多。是善男子善女人。若坐若立若行处此中便应起塔。一切天人皆应供养如佛之塔。尔时世尊欲重宣此义。而说偈言</p>
<p style="text-align: center">　　若我灭度后　　能奉持此经</p>
<p style="text-align: center">　　斯人福无量　　如上之所说</p>
<p style="text-align: center">　　是则为具足　　一切诸供养</p>
<p style="text-align: center">　　以舍利起塔　　七宝而庄严</p>
<p style="text-align: center">　　表刹甚高广　　渐小至梵天</p>
<p style="text-align: center">　　宝铃千万亿　　风动出妙音</p>
<p style="text-align: center">　　又于无量劫　　而供养此塔</p>
<p style="text-align: center">　　华香诸璎珞　　天衣众伎乐</p>
<p style="text-align: center">　　燃香油酥灯　　周匝常照明</p>
<p style="text-align: center">　　恶世法末时　　能持是经者</p>
<p style="text-align: center">　　则为已如上　　具足诸供养</p>
<p style="text-align: center">　　若能持此经　　则如佛现在</p>
<p style="text-align: center">　　以牛头栴檀　　起僧坊供养</p>
<p style="text-align: center">　　堂有三十二　　高八多罗树</p>
<p style="text-align: center">　　上馔妙衣服　　床卧皆具足</p>
<p style="text-align: center">　　百千众住处　　园林诸浴池</p>
<p style="text-align: center">　　经行及禅窟　　种种皆严好</p>
<p style="text-align: center">　　若有信解心　　受持读诵书</p>
<p style="text-align: center">　　若复教人书　　及供养经卷</p>
<p style="text-align: center">　　散华香末香　　以须曼瞻卜</p>
<p style="text-align: center">　　阿提目多伽　　薰油常燃之</p>
<p style="text-align: center">　　如是供养者　　得无量功德</p>
<p style="text-align: center">　　如虚空无边　　其福亦如是</p>
<p style="text-align: center">　　况复持此经　　兼布施持戒</p>
<p style="text-align: center">　　忍辱乐禅定　　不嗔不恶口</p>
<p style="text-align: center">　　恭敬于塔庙　　谦下诸比丘</p>
<p style="text-align: center">　　远离自高心　　常思惟智慧</p>
<p style="text-align: center">　　有问难不嗔　　随顺为解说</p>
<p style="text-align: center">　　若能行是行　　功德不可量</p>
<p style="text-align: center">　　若见此法师　　成就如是德</p>
<p style="text-align: center">　　应以天华散　　天衣覆其身</p>
<p style="text-align: center">　　头面接足礼　　生心如佛想</p>
<p style="text-align: center">　　又应作是念　　不久诣道树</p>
<p style="text-align: center">　　得无漏无为　　广利诸人天</p>
<p style="text-align: center">　　其所住止处　　经行若坐卧</p>
<p style="text-align: center">　　乃至说一偈　　是中应起塔</p>
<p style="text-align: center">　　庄严令妙好　　种种以供养</p>
<p style="text-align: center">　　佛子住此地　　则是佛受用</p>
<p style="text-align: center">　　常在于其中　　经行及坐卧</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>