<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修正法华经 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>正法华经 第二卷</center></div><div class='fo'><center>经文出处:来自无量光明网</center><br/><br>
<p><strong>　　西晋月氏国<a>三藏</a>竺法护译</strong></p>
<h2>应时品第三</h2>
<p>　　于是贤者<a>舍利弗</a>。闻佛说此欣然踊跃。即起叉手白众祐曰。今闻大圣讲斯法要。心加<a>欢喜</a>得未曾有。所以者何。常从佛闻法说化导诸<a>菩萨</a>乘。见余开士听承佛音德至真觉。甚自悼感独不豫及。心用灼惕。所示现议所不绍逮。我已永失如来之慧。假使往返山林岩薮。旷野树下闲居独处。若在宴室谨敕自守。一身经行益用愁毒。深自惟言法号等入。<a>世尊</a>为我现若干教。而志小乘自我等咎。非如来也。所讲演法大圣等心。为开士叹思奉尊者。为受第一如来训典。堪至无上正真之道。我等所顺而被衣服。所建立愿不以频数。唯然世尊。鄙当尔时用自克责。昼夜寝念。虽从法生不得<a>自在</a>。偏蒙圣恩得离恶趣。今乃逮闻时。<a>舍利</a>弗以颂赞曰</p>
<p style="text-align: center">　　得闻佛乘　　一句之业　　超出本望</p>
<p style="text-align: center">　　怪未曾有　　所当受获　　非心口言</p>
<p style="text-align: center">　　睹大尊雄　　益怀喜欢　　假使有人</p>
<p style="text-align: center">　　能造<a>行者</a>　　闻安住音　　以为奇雅</p>
<p style="text-align: center">　　诸尘劳垢　　鄙已蠲尽　　音声之信</p>
<p style="text-align: center">　　亦悉永除　　我本昼日　　设经行时</p>
<p style="text-align: center">　　若在树下　　端坐一心　　设在林薮</p>
<p style="text-align: center">　　山岩之中　　心自思惟　　如此行谊</p>
<p style="text-align: center">　　呜呼自责　　弊恶之意　　因平等法</p>
<p style="text-align: center">　　而得无漏　　不由<a>三界</a>　　顺尊法居</p>
<p style="text-align: center">　　追悔过事　　以诫将来　　紫磨金容</p>
<p style="text-align: center">　　相三十二　　我已违远　　失不自严</p>
<p style="text-align: center">　　众相八十　　具足殊特　　种种积累</p>
<p style="text-align: center">　　不以璎珞　　根力脱门　　八部之音</p>
<p style="text-align: center">　　于平等法　　而自危削　　诸佛之法</p>
<p style="text-align: center">　　有十八事　　如是之谊　　我已永失</p>
<p style="text-align: center">　　音声所闻　　达于十方　　吾以得见</p>
<p style="text-align: center">　　愍世俗者　　一身独己　　昼日经行</p>
<p style="text-align: center">　　又自克责　　而内思惟　　我每夙夜</p>
<p style="text-align: center">　　深自料计　　反侧婉转　　忖度己身</p>
<p style="text-align: center">　　当问世尊　　如是之谊　　鄙何所失</p>
<p style="text-align: center">　　当复所失　　现在眼前　　于圣明日</p>
<p style="text-align: center">　　夙夜过去　　逝不休息　　见余菩萨</p>
<p style="text-align: center">　　而不可计　　世雄尊师　　之所开化</p>
<p style="text-align: center">　　彼等悉闻　　此佛音教　　为诸群萌</p>
<p style="text-align: center">　　讲演法力　　其法无想　　诸漏已尽</p>
<p style="text-align: center">　　普悉晓畅　　致微妙慧　　睹若干种</p>
<p style="text-align: center">　　诸所祠祀　　历外异学　　诸邪伪术</p>
<p style="text-align: center">　　由是之故　　解佛言教　　观见脱门</p>
<p style="text-align: center">　　即说灭度　　一切得解　　诸所见行</p>
<p style="text-align: center">　　寻时开了　　空无之法　　由是自谓</p>
<p style="text-align: center">　　已得灭度　　今乃自知　　非至泥洹</p>
<p style="text-align: center">　　得觐诸佛　　天中之天　　时人中上</p>
<p style="text-align: center">　　众会围绕　　三十二相　　光色巍巍</p>
<p style="text-align: center">　　因斯觉了　　至度无余　　我适闻说</p>
<p style="text-align: center">　　除于众热　　不以音声　　而得无为</p>
<p style="text-align: center">　　如我所知　　正觉师子　　诸天世人</p>
<p style="text-align: center">　　之所奉事　　则以力势　　恒住如斯</p>
<p style="text-align: center">　　第一初闻　　大圣之教　　波旬时化</p>
<p style="text-align: center">　　变为佛形　　无得为魔　　之所娆害</p>
<p style="text-align: center">　　如因缘行　　而引说喻　　无央数亿</p>
<p style="text-align: center">　　显现姟限　　善立<a>彼岸</a>　　至道意海</p>
<p style="text-align: center">　　得闻彼法　　除诸狐疑　　有百千佛</p>
<p style="text-align: center">　　及姟之数　　悉得睹见　　众灭度脱</p>
<p style="text-align: center">　　如斯诸佛　　所说经典　　善权方便</p>
<p style="text-align: center">　　随顺御之　　假使有见　　现究竟行</p>
<p style="text-align: center">　　当来诸佛　　众亿百千　　善权方便</p>
<p style="text-align: center">　　导御是党　　为讲说经　　诱进泥洹</p>
<p style="text-align: center">　　随其体像　　化以慧行　　悉而分别</p>
<p style="text-align: center">　　次第所有　　诸佛之法　　所当教诲</p>
<p style="text-align: center">　　寻即承圣　　受转经轮　　世雄导师</p>
<p style="text-align: center">　　现真雅训　　吾亦如是　　依蒙其像</p>
<p style="text-align: center">　　彼诸魔众　　而不敢当　　心未常怀</p>
<p style="text-align: center">　　邪疑之碍　　普兴柔软　　深妙之道</p>
<p style="text-align: center">　　以佛音声　　而得欢欣　　今日所有</p>
<p style="text-align: center">　　诸志犹预　　以弃沉吟　　住于圣慧</p>
<p style="text-align: center">　　我成如来　　无众结网　　诸天世人</p>
<p style="text-align: center">　　以为眷属　　今日得睹　　佛之道眼</p>
<p style="text-align: center">　　当劝助化　　于众菩萨</p>
<p>　　佛告贤者舍利弗。今吾班告天上<a>世间</a><a>沙门</a>梵志诸<a>天人</a>民阿须伦。佛知舍利弗。曾以供奉三十二千亿佛。而为诸佛之所<a>教化</a>。当成无上正真道。吾身长夜亦开导汝以菩萨谊。尔缘此故兴在吾法。如来威神之所建立。亦本愿行念菩萨教。未得灭度自谓灭度。舍利弗。汝因本行欲得识念无央数佛。则当受斯正<a>法华经</a>一切佛护。普为声闻分别说之。佛语舍利弗。汝于来世无量无数不可计劫。供养亿百千佛受<a>正法</a>教。奉敬<a>修行</a>此方等经。具足众行当得佛道。号莲华光如来至真等正觉明行成为善逝世间解无上士道法御天人师。其世界名离垢。平等快乐威曜巍巍。诸行清净所立安隐。米谷丰贱人民繁炽。男女众多具足周备。琉璃黄金以为长绳。连绵路傍一切路边。有七宝树八重交道。行树枝叶华实常茂。莲华光正觉亦当承续说三乘法。而佛<a>说法</a>具足一劫。所可演经示奇特愿。劫名大宝严。所以名曰大宝严者。谓彼佛国诸菩萨众。诸菩萨众有无央数。不可思议无能限量。唯有如来乃能知数。菩萨大士在其佛土。为觉意宝行如莲华。无有新学久殖德本。净修梵行而无年限。亲近如来常应佛慧。具大<a>神通</a>志存法要。勇猛志强诸菩萨众。具足如是无有缺减。是故其劫名大宝严。莲华光佛当寿十二中劫。不可计童子时也。其国人民当寿八劫。莲华光如来过十二劫。有菩萨名坚满。当授其决。告诸<a>比丘</a>言。此坚满大士。吾灭度后当得无上正真道。号度莲华界如来正觉。莲华光佛灭度之后。正法像法住二十中劫。其佛世界如前佛土等无差特。度莲华界如来亦寿二十二中劫。尔乃灭度。佛灭度后。其佛正法及像法住二十二中劫。尔时世尊以偈颂曰</p>
<p style="text-align: center">　　卿舍利弗　　于当来世　　得成为佛</p>
<p style="text-align: center">　　显如来尊　　号莲华光　　普平等目</p>
<p style="text-align: center">　　教授开化　　众庶亿千　　奉事无数</p>
<p style="text-align: center">　　诸佛亿载　　于彼修力　　多所兴立</p>
<p style="text-align: center">　　所在劝化　　得为十力　　便当成就</p>
<p style="text-align: center">　　上尊佛道　　不可思议　　无央数劫</p>
<p style="text-align: center">　　劫当号名　　大宝严庄　　世界名曰</p>
<p style="text-align: center">　　为离诸垢　　其莲华光　　国土清净</p>
<p style="text-align: center">　　以绀琉璃　　遍敷为地　　紫磨金绳</p>
<p style="text-align: center">　　连绵为饰　　若干种树　　皆七宝成</p>
<p style="text-align: center">　　其树华实　　悉以黄金　　彼诸菩萨</p>
<p style="text-align: center">　　意皆坚强　　所造言行　　圣哲聪明</p>
<p style="text-align: center">　　善<a>学佛</a>道　　亿百千姟　　是等来现</p>
<p style="text-align: center">　　最胜法教　　佛最后时　　无有荫盖</p>
<p style="text-align: center">　　为童子时　　无所慕乐　　弃离爱欲</p>
<p style="text-align: center">　　即<a>出家</a>去　　便得成就　　上尊佛道</p>
<p style="text-align: center">　　斯最胜尊　　则得自在　　其命当寿</p>
<p style="text-align: center">　　十二中劫　　法教当立　　尽于八劫</p>
<p style="text-align: center">　　彼命限量　　劫数如是　　若大圣佛</p>
<p style="text-align: center">　　灭度之后　　当具足满　　廿二中劫</p>
<p style="text-align: center">　　尔时法住　　若干之数　　愍哀天上</p>
<p style="text-align: center">　　及世间人　　其佛正法　　灭尽之后</p>
<p style="text-align: center">　　像法当住　　廿二中劫　　彼大圣明</p>
<p style="text-align: center">　　舍利流布　　男神女鬼　　供养最胜</p>
<p style="text-align: center">　　其世尊德　　亦当如是　　告舍利弗</p>
<p style="text-align: center">　　且当自庆　　仁者国土　　严饰如是</p>
<p style="text-align: center">　　两足之尊　　自然无伦</p>
<p>　　尔时四部众。比丘<a>比丘尼</a>清信士清信女。天龙鬼神揵沓惒阿须伦迦留罗真陀罗摩休勒。闻佛世尊授舍利弗决。当成无上正真之道。心怀欣豫欢喜踊跃。不能自胜。各自脱身衣以覆佛上。时天帝释梵忍迹天。及余无数亿千天子。各各取衣供养世尊。以天华香意华大意华散于佛上。诸天衣物悉在<a>虚空</a>罗列而住。天上伎乐自然而鸣。天上大声自然雷震普雨天华。咸共举声而皆叹曰。今所闻法自昔未有。前波罗奈鹿苑之中。始转法轮盖不足言。今佛世尊则复讲说无上法轮。时诸天子赞颂曰</p>
<p style="text-align: center">　　于世无双比　　今者转法轮</p>
<p style="text-align: center">　　为男女讲说　　阴衰所从起</p>
<p style="text-align: center">　　彼第一畅说　　十二展转事</p>
<p style="text-align: center">　　今导师演说　　少能信乐者</p>
<p style="text-align: center">　　从世雄大圣　　面闻无数法</p>
<p style="text-align: center">　　往始至于兹　　未聆如斯典</p>
<p style="text-align: center">　　大导师所说　　我今代劝助</p>
<p style="text-align: center">　　勇猛舍利弗　　而乃得授决</p>
<p style="text-align: center">　　为叹本发意　　所供养佛数</p>
<p style="text-align: center">　　我当蒙及逮　　得佛世最上</p>
<p style="text-align: center">　　已所造净行　　频数若干种</p>
<p style="text-align: center">　　奉过去诸佛　　愿获佛道谊		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　于是舍利弗白世尊曰。我今无结狐疑已除。现在佛前得授予决。为无上正真道。又曰。大圣。斯千二百得自在者。昔来岂不住学地乎。当来如是此<a>佛教</a>耶。斯诸比丘。顿止行门遵尚法律。度老病死咨嗟泥洹。是诸比丘无央数千。供养世尊。学诸所学。畏吾我惧三世。毁诸见众邪。行立灭度。已怀此想得至道场。初未曾闻如是像法。心每犹豫善哉世尊。愿说要谊。使此比丘疑网悉除。今四部众意咸怅怅。当令坦然无余结恨。佛告舍利弗。向者吾不说斯法耶。以若干种善权方便。随其因缘而示现之。如来至真等正觉所分别演。皆为无上正真道故。我所咨嗟皆当知之。为菩萨也。又舍利弗。今吾引喻重解斯谊。有明慧者当了此譬喻如郡国县邑有大长者。其年朽迈坐起苦难。富乐无极财宝无量。有大屋宅。周匝宽博垣墙高广。其舍久故。数百千人而在其内。唯有一门及监守者。堂屋倾危梁柱腐败。轩窓既多多积薪草。时失大火。从一面起普烧屋宅。长者有子。若十若二十。欲出诸子。诸子放逸嬉戏饮食。卒见火起各各驰走。周慞诘屈不知所出。父而念曰。今遭火变屋皆然炽。以何方便免救吾子。时父知子各所好憙。即为陈设象马车乘游观之具。开示门合使出于外。鼓作倡伎绝妙之乐。戏笑相娱令济火厄。当赐众乘。象车马车羊车伎车。吾以严办停在门外。速疾走出出避火灾。自恣所欲从意所乐。诸子闻父所敕所赐象马车乘音乐之属。各共精进广设方计。土坌水浇奔走得出。长者见子安隐而出。四面露坐心各踊跃。不复恐惧。各各白言。愿父赐我诸所见许若干种伎相娱乐具象马车乘。又舍利弗。彼大长者。等赐诸子七宝大车。珠交露幔车甚高广。诸珍严庄所未曾有。清净香华璎珞校饰。敷以缯褥氍毹綩綖。衣被鲜白铄如电光。冠帻履屣世所希有。若干童子各各手持。一种一色皆悉同等。用赐诸子。所以者何。今此幼童皆是吾子。宠敬等爱意无偏党。以故赐与平等大乘。又舍利弗。吾亦如是为众生父。停储库藏满无空缺。如斯色像。教化诱进得示大乘。诸子则寻获斯大乘。以为奇珍得未曾有。而乘游行。于意云何。长者赐子珍宝大乘。将无虚妄乎。舍利弗白佛。不也安住。不也世尊。其人至诚。所以者何。彼大长者救济诸子。而不欲令遇斯火害。随其所乐许而赐之。适出之后各与大乘。以故长者不为虚妄。究竟诸子志操所趣。故以方便令免患祸。况复贮畜无量宝藏。以一色类平等大乘赐子不虚。佛言。善哉舍利弗。诚如所云。如来至真等正觉超越十方光照众冥。<a>解脱</a>忧恐拔断根牙。枝叶华实如来慧现法王神力为世之父。善权方便摄持恩议。行乎大悲道心无尽。愍哀三界大火炽然。黎庶不解故现世间。救济众生生老病死。诸不可意结缚之恼。裂坏所著脱淫怒痴。诱导三乘渐渐劝示无上正真之道。适兴于世睹诸群萌。<a>妄想</a>财业爱惜无厌。因从情欲致无数苦。于今现在贪求汲汲。后离救护便堕<a>地狱</a>饿鬼畜生。烧炙脯煮饥渴负重。痛不可言。正使生天及在人间。与不可会恩爱别离。忧恼难量一时离苦。歌舞戏笑不知恐畏。无所忌难不<a>自觉</a>了。不肯思惟计其本末。不求救护复见烧然。三界众生勤苦之患。吾当施立无极大安。无数百千不可思议诸佛正慧。其有盈逸迷惑欲乐。如来诱立道慧神足。善权方便化现佛慧。闻使佛力无所畏。众生难寤不肯寻受。因缘所缚。未脱生老病死忧患。未始得度三界烧炙。不了所归。何谓解佛慧者。譬如长者。立强勇猛多力诸士。救彼诸子使离火患。方便诱之适出在外。然后乃赐微妙奇特众宝车乘。如是舍利弗。如来正觉以力<a>无畏</a>建立众德。善权方便修勇猛慧。睹见三界然炽之宅。欲以救济众生诸难。故现声闻缘觉菩萨之道。以是三乘开化驱驰使弃爱欲。教诸萌类灭三界火淫怒痴缚。色声香味细滑之法。三处五欲五欲烧人。不猗三界便得三乘。勤精三乘则超三界。进三乘者诸佛所训也。黎庶则至无央数集。世尊现戏行为娱乐。修此根力觉意<a>禅定</a>脱门三昧正受。然于后世致大法乐。安隐欣豫无所挂碍。又舍利弗。其有众生未兴起者。如来出世有信乐者。乐<a>佛法</a>教精进奉行。最后竟时欲取灭度。谓声闻乘。遵求<a>罗汉</a>孚出三界。譬如长者免济子难许以羊车。若复有人无有师法。自从意出求至寂然。欲独灭度觉诸因缘。于如来法而行精进。谓缘觉乘。出之火宅许以马车。假使有人。求诸通慧诸佛道慧。自在圣慧自从心出。无师主慧多所哀念。多所安隐诸天人民。欲利天上世间人民。灭度黎庶于如来法。奉修精进欲求大圣。普见之慧力无所畏。谓如来道。菩萨大士所履乘也。譬如长者劝诱其子免火患难。许以象车驱出火宅。父见子安济难无惧。自察家中财宝无量。等赐诸子高大殊妙七宝大乘。如来正觉亦复如是。睹无数众亿百千姟。使度三难勤苦怖惧。从其所愿开<a>生死</a>门。遂令脱出难崄恐患使灭度安。又舍利弗。如来尔时从终始宅。以无数慧力无所畏。观众罹厄矜哀喻子。普劝进使归于佛乘。不令各各从意而灭度也。如来悉诱。以佛灭度而灭度之。假使众生得度三界。以如来慧脱门定意贤圣度门。安慰欢娱施乐法谊。惠以一貌佛之大道。如彼长者本许诸子以三品乘。适见免难各赐一类平等大乘。诚谛不虚。各得踊跃无有愠恨。如来如是。本现三乘然后皆化使入大乘不为虚妄。所以者何。当知如来等觉有无央数仓库帑藏。以得自在。为诸黎庶现大法化诸通愍慧。当作是知当解此谊。如来等正觉善权力便。以慧行音唯说一乘。谓佛乘也。世尊颂曰</p>
<p style="text-align: center">　　譬如长者　　而有大宅　　极甚朽故</p>
<p style="text-align: center">　　腐败倾危　　有大殿舍　　而欲损坏</p>
<p style="text-align: center">　　梁柱榱栋　　皆复摧折　　多有轩闼</p>
<p style="text-align: center">　　及诸窓牖　　又有仓库　　以泥涂木</p>
<p style="text-align: center">　　高峻垣墙　　壁障崩隤　　薄所覆苫</p>
<p style="text-align: center">　　弥久雕落　　时有诸人　　五百之众</p>
<p style="text-align: center">　　皆共止顿　　于彼舍宅　　有无央数</p>
<p style="text-align: center">　　草木积聚　　所当用者　　满畜无量</p>
<p style="text-align: center">　　一切门户　　时皆闭塞　　有诸楼阁</p>
<p style="text-align: center">　　及诸莲华　　亿千众香　　而有芬气</p>
<p style="text-align: center">　　若干种鸟　　眷属围绕　　种种虺蛇</p>
<p style="text-align: center">　　蝠螫遁窜　　在在处处　　有诸恶虫</p>
<p style="text-align: center">　　有若干种　　狖狸鼷鼠　　其字各异</p>
<p style="text-align: center">　　呜呼啾【口*室】　　其地处处　　而有匿藏</p>
<p style="text-align: center">　　溷厕屎溺　　污秽流溢　　虫明刺蕀</p>
<p style="text-align: center">　　充满其中　　师子狐狼　　各各【口*睾】吠</p>
<p style="text-align: center">　　悉共咀嚼　　死人尸体　　何人闻见</p>
<p style="text-align: center">　　而不怖惧　　无数狗犬　　蹲伏窠窟</p>
<p style="text-align: center">　　各各围绕　　皆共鹾掣　　假使此等</p>
<p style="text-align: center">　　饥饿之时　　普皆诤食　　疲瘦羸劣</p>
<p style="text-align: center">　　斗相齮啮　　音声畅逸　　其舍恐畏</p>
<p style="text-align: center">　　变状如是　　有诸鬼神　　志怀毒害</p>
<p style="text-align: center">　　蝇蚤壁虱　　亦甚众多　　百足种种</p>
<p style="text-align: center">　　及诸魍魉　　四面周匝　　产生孚乳</p>
<p style="text-align: center">　　各取分食　　羯羠羝羊　　不得奔走</p>
<p style="text-align: center">　　归其处所　　虽诸鬼神　　来拥护之</p>
<p style="text-align: center">　　不能济脱　　令不被害　　彼诸鬼神</p>
<p style="text-align: center">　　亦食众生　　虽得饱满　　心续怀恶</p>
<p style="text-align: center">　　群品不同　　种姓别异　　若有死者</p>
<p style="text-align: center">　　皆埋冡埌　　彼志出外　　而游所处</p>
<p style="text-align: center">　　鸠桓香音　　志存暴弊　　舒展两臂</p>
<p style="text-align: center">　　往来经行　　无有咒术　　可以辟除</p>
<p style="text-align: center">　　于时诸犬　　取其两足　　扑令仰卧</p>
<p style="text-align: center">　　而就击之　　捉其两脚　　绞加颈项</p>
<p style="text-align: center">　　坐自放恣　　心意荡逸　　诸黑象众</p>
<p style="text-align: center">　　厥状高大　　体力强盛　　拔扈自在</p>
<p style="text-align: center">　　旬日饥饿　　行求饮食　　遥见蒭蒿</p>
<p style="text-align: center">　　奔走趣之　　有针【口*（隹/乃）】虫　　及铁喙鸟</p>
<p style="text-align: center">　　在丘圹间　　见人死尸　　恶鬼凶崄</p>
<p style="text-align: center">　　放发叫呼　　诸魃凑满　　贪欲慢翰</p>
<p style="text-align: center">　　窓牖显明　　视瞻四顾　　于斯【门@视】看</p>
<p style="text-align: center">　　不可得常　　诸邪妖魅　　及众饿鬼</p>
<p style="text-align: center">　　雕鹫鵄枭　　悉行求食　　其宅恐难</p>
<p style="text-align: center">　　如是品类　　有大园观　　墙壁隤落</p>
<p style="text-align: center">　　室宅门户　　圯裂破柝　　唯一男子</p>
<p style="text-align: center">　　而守护之　　其人在里　　止顿居跱</p>
<p style="text-align: center">　　尔时失火　　寻烧屋宇　　周回四面</p>
<p style="text-align: center">　　而皆燔烧　　无数千人　　惊怖啼哭</p>
<p style="text-align: center">　　于今火盛　　焚我子息　　又彼尊者</p>
<p style="text-align: center">　　举声称怨　　堂柱摧灭　　垣屏碎散</p>
<p style="text-align: center">　　神诸饿鬼　　扬声喜唤　　雕鹫数百</p>
<p style="text-align: center">　　飞欲避火　　无数鸠垣　　框榱怀懅</p>
<p style="text-align: center">　　百千妖魅　　慞遑驰走　　亲自目见</p>
<p style="text-align: center">　　火所燔烧　　无量群萌　　乌殟灰芦</p>
<p style="text-align: center">　　诸薄枯者　　为火所灾　　各各懊恼</p>
<p style="text-align: center">　　而见焚烧　　炙燎焦烂　　沸血流离</p>
<p style="text-align: center">　　于时此宅　　强猛之众　　一一鬼魅</p>
<p style="text-align: center">　　悉共啖食　　臭烟熢勃　　称赞香美</p>
<p style="text-align: center">　　一切奔骛　　周旋诘屈　　蜈蚣蚰蜒</p>
<p style="text-align: center">　　蚳蛆并出　　厌魅勇逸　　多所龃齚</p>
<p style="text-align: center">　　头上火然　　游行嬉怡　　悉饥食啖</p>
<p style="text-align: center">　　火所烧者　　其屋宅中　　怖遑若兹</p>
<p style="text-align: center">　　百千人众　　烧丧狼藉　　于时宅主</p>
<p style="text-align: center">　　大势长者　　见之如斯　　急急孚务</p>
<p style="text-align: center">　　闻此灾祸　　愍念诸子　　建立伎乐</p>
<p style="text-align: center">　　宝乘诱出　　有诸愚痴　　不能解知</p>
<p style="text-align: center">　　于彼戏笑　　放逸自恣　　长者听察</p>
<p style="text-align: center">　　寻入馆内　　騃夫不觉　　无解脱想</p>
<p style="text-align: center">　　今我诸子　　闇蔽闭塞　　一切盲瞆</p>
<p style="text-align: center">　　无有耳目　　以戏乐故　　而自系缚</p>
<p style="text-align: center">　　种姓孙息　　甚难得值　　凡品众庶</p>
<p style="text-align: center">　　若干等伦　　遭大灾火　　各各痛恼</p>
<p style="text-align: center">　　鬼神蛇虺　　心中怀毒　　无数妖魅</p>
<p style="text-align: center">　　欢喜踊跃　　诸狼狐狗　　亦不可计</p>
<p style="text-align: center">　　饥渴欲求　　饮食之具　　我子众多</p>
<p style="text-align: center">　　皆没于此　　设无火灾　　亦不可乐</p>
<p style="text-align: center">　　狐疑众结　　酷苦若是　　何况周匝</p>
<p style="text-align: center">　　普见炽然　　执愚意者　　于斯自恣</p>
<p style="text-align: center">　　诸子贪戏　　而相娱乐　　永不思惟</p>
<p style="text-align: center">　　父所言教　　心不自念　　速图方计</p>
<p style="text-align: center">　　尔时长者　　意自忖度　　吾生此子</p>
<p style="text-align: center">　　勤苦养育　　得无为火　　而见烧【火*苪】		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　于何救子　　而脱孙息　　即自思议</p>
<p style="text-align: center">　　立造权计　　今我诸子　　耽媔音伎</p>
<p style="text-align: center">　　祸害乘至　　非戏乐时　　痛哉愚愦</p>
<p style="text-align: center">　　不睹酷苦　　诸童瑕猥　　不识此难</p>
<p style="text-align: center">　　今吾心怖　　子乐逸荡　　要从精进</p>
<p style="text-align: center">　　免济大墙　　即寻设计　　于舍之外</p>
<p style="text-align: center">　　施张伎乐　　游戏之具　　子所好慕</p>
<p style="text-align: center">　　吾皆办之　　调隐音节　　一时俱作</p>
<p style="text-align: center">　　诸子闻赐　　贪爱乐音　　各各速疾</p>
<p style="text-align: center">　　尽力劢励　　驱逐一切　　迸出灾屋</p>
<p style="text-align: center">　　得脱苦恼　　集子一处　　安隐欢然</p>
<p style="text-align: center">　　无复恐惧　　于是长者　　见诸子出</p>
<p style="text-align: center">　　心中宽泰　　意得自由　　广设众具</p>
<p style="text-align: center">　　师子之座　　吾身今日　　则获无为</p>
<p style="text-align: center">　　彼诸苦患　　已永尽除　　斯诸童子</p>
<p style="text-align: center">　　修精进力　　迷在灾宅　　而自放恣</p>
<p style="text-align: center">　　前者曾更　　无限眠寐　　火【火*佥】然炽</p>
<p style="text-align: center">　　人遭此难　　阴盖所覆　　心不开解</p>
<p style="text-align: center">　　今日一切　　皆得解脱　　已致自然</p>
<p style="text-align: center">　　志之所愿　　父见诸子　　志在安隐</p>
<p style="text-align: center">　　于时诸子　　往诣长者　　唯愿天父</p>
<p style="text-align: center">　　各各赐我　　如前所许　　若干种乘</p>
<p style="text-align: center">　　本居遇火　　迷冥不寤　　大人敕教</p>
<p style="text-align: center">　　一切奉承　　当赐诸子　　三品之乘</p>
<p style="text-align: center">　　今正是时　　愿垂给与　　于时长者</p>
<p style="text-align: center">　　敕侍开藏　　紫磨天金　　明月珠宝</p>
<p style="text-align: center">　　上妙珍异　　世所希有　　极好奇特</p>
<p style="text-align: center">　　弘雅之车　　最尊难及　　庄校严饰</p>
<p style="text-align: center">　　周匝栏楯　　珠玑璎珞　　幢幡缯彩</p>
<p style="text-align: center">　　而为光观　　金银交露　　覆盖其上</p>
<p style="text-align: center">　　炜晔殖立　　珍宝诸华　　四面周匝</p>
<p style="text-align: center">　　而皆下垂　　车上重迭　　敷诸坐具</p>
<p style="text-align: center">　　天缯白褺　　而不可计　　又复加施</p>
<p style="text-align: center">　　柔輭茵褥　　无量綩綖　　参席于车</p>
<p style="text-align: center">　　计所校饰　　车价亿千　　奇异珍宝</p>
<p style="text-align: center">　　无量兆载　　其象多力　　鲜白如华</p>
<p style="text-align: center">　　象身高大　　仪体扰驯　　调驾宝车</p>
<p style="text-align: center">　　以为大乘　　于时长者　　严车以办</p>
<p style="text-align: center">　　各以赐与　　诸正士畴　　皆是我子</p>
<p style="text-align: center">　　一切等给　　是时诸子　　欢喜踊跃</p>
<p style="text-align: center">　　各各处处　　欣庆相娱　　告舍利弗</p>
<p style="text-align: center">　　大仙如是　　为诸群生　　救护父母</p>
<p style="text-align: center">　　一切众庶　　皆是我子　　为三界欲</p>
<p style="text-align: center">　　所见缠缚　　计惟三处　　如彼火宅</p>
<p style="text-align: center">　　勤苦患恼　　具足百千　　此则所谓</p>
<p style="text-align: center">　　普然无余　　生老病死　　忧哭之痛</p>
<p style="text-align: center">　　佛为三界　　救度无余　　游在闲居</p>
<p style="text-align: center">　　若坐林树　　则常应时　　将护三处</p>
<p style="text-align: center">　　彼见烧炙　　皆斯吾子　　寤诸黎庶</p>
<p style="text-align: center">　　令得自归　　由此意故　　示现于彼</p>
<p style="text-align: center">　　一切黎元　　愚不受教　　坐着爱欲</p>
<p style="text-align: center">　　而自絷绁　　善权方便　　为大良药</p>
<p style="text-align: center">　　分别三乘　　以示众生　　适闻三界</p>
<p style="text-align: center">　　无量瑕秽　　则以随时　　驱劝令出</p>
<p style="text-align: center">　　其诸菩萨　　来依倚佛　　六通三达</p>
<p style="text-align: center">　　成大圣慧　　或有得成　　为缘觉乘</p>
<p style="text-align: center">　　逮不退转　　致佛尊道　　现在诸子</p>
<p style="text-align: center">　　因佛自由　　以是譬喻　　无有嗔恨</p>
<p style="text-align: center">　　缘是得近　　于佛道乘　　受斯一切</p>
<p style="text-align: center">　　得为最胜　　于是恢阐　　平等之信</p>
<p style="text-align: center">　　降伏弃离　　一切世色　　诸正觉慧</p>
<p style="text-align: center">　　殊异<a>道德</a>　　稽首归命　　于圣中尊</p>
<p style="text-align: center">　　根力脱门　　一心如是　　三昧之定</p>
<p style="text-align: center">　　亿数千姟　　诸佛之子　　常所宗重</p>
<p style="text-align: center">　　斯则名曰　　尊妙大乘　　昼则誓愿</p>
<p style="text-align: center">　　志存降魔　　夜每专精　　钦慕不倦</p>
<p style="text-align: center">　　于一年数　　若历劫数　　度脱众生</p>
<p style="text-align: center">　　无数千姟　　所喻宝乘　　则谓于斯</p>
<p style="text-align: center">　　以是游至　　于佛道场　　无数佛子</p>
<p style="text-align: center">　　以为娱乐　　其有听者　　安住<a>弟子</a></p>
<p style="text-align: center">　　告舍利弗　　卿当知是　　计有一乘</p>
<p style="text-align: center">　　则无有二　　住至十方　　一切求索</p>
<p style="text-align: center">　　知人中上　　普行善权　　稍稍诱进</p>
<p style="text-align: center">　　从微至大　　先现声闻　　缘觉之证</p>
<p style="text-align: center">　　适德三界　　欲舍之去　　然后便示</p>
<p style="text-align: center">　　菩萨大道　　佛恩普润　　譬如良田</p>
<p style="text-align: center">　　随其所种　　各得其类　　种者所殖</p>
<p style="text-align: center">　　非地增减　　佛亦如是　　一切普等</p>
<p style="text-align: center">　　常示大道　　取者增减　　佛则于彼</p>
<p style="text-align: center">　　诸人者父　　我常观者　　众庶苦恼</p>
<p style="text-align: center">　　无数亿劫　　而见烧煮　　三界之中</p>
<p style="text-align: center">　　恐畏之难　　佛为唱导　　使得灭度</p>
<p style="text-align: center">　　诸贤无为　　今日乃知　　弃捐生死</p>
<p style="text-align: center">　　脱勤苦患　　其有菩萨　　住于是者</p>
<p style="text-align: center">　　至诚之决　　取譬若斯　　一切普闻</p>
<p style="text-align: center">　　佛之明日　　诸大导师　　行权方便</p>
<p style="text-align: center">　　所当劝助　　如诸菩萨　　瑕秽爱欲</p>
<p style="text-align: center">　　亦可恶厌　　心闇塞者　　而见污染</p>
<p style="text-align: center">　　是故导师　　为说勤苦　　现四圣谛</p>
<p style="text-align: center">　　当分别此　　假使众人　　不解众恼</p>
<p style="text-align: center">　　根着冥尘　　不肯舍离　　故为是等</p>
<p style="text-align: center">　　而示其路　　因从所习　　而致诸苦</p>
<p style="text-align: center">　　爱欲已断　　常无所著　　已得灭度</p>
<p style="text-align: center">　　于斯三品　　了无有异　　则得解脱</p>
<p style="text-align: center">　　若修八路　　便得<a>超度</a>　　告舍利弗</p>
<p style="text-align: center">　　何所为度　　受无所有　　则为解脱</p>
<p style="text-align: center">　　彼亦不为　　一切解脱　　无所灭度</p>
<p style="text-align: center">　　便见导师　　佛何以故　　而说解脱</p>
<p style="text-align: center">　　无所逮者　　乃成佛道　　当得如我</p>
<p style="text-align: center">　　为圣法王　　以安隐谊　　现出于世</p>
<p style="text-align: center">　　告舍利弗　　是吾法印　　是佛最后</p>
<p style="text-align: center">　　微妙善说　　愍伤诸天　　及于世间</p>
<p style="text-align: center">　　在所游处　　常能独行　　假使有人</p>
<p style="text-align: center">　　讲说是典　　若有劝助　　代欢喜者</p>
<p style="text-align: center">　　闻其妙法　　当奉持之　　为悉供养</p>
<p style="text-align: center">　　过去诸佛　　奉持此法　　至不退转</p>
<p style="text-align: center">　　假使有人　　信乐斯经　　往古已见</p>
<p style="text-align: center">　　过去导师　　亦悉奉顺　　诸圣至尊</p>
<p style="text-align: center">　　如得逮闻　　如是典摸　　皆得曾见</p>
<p style="text-align: center">　　吾之仪容　　又亦观察　　我比丘众</p>
<p style="text-align: center">　　常观勤视　　今现菩萨　　信斯典者</p>
<p style="text-align: center">　　德亦如是　　一切皆瞻　　是诸菩萨</p>
<p style="text-align: center">　　其信此经　　则亦如是　　顽騃闇夫</p>
<p style="text-align: center">　　不肯笃信　　若说此经　　诸得神通</p>
<p style="text-align: center">　　诸声闻党　　非其所逮　　缘觉之乘</p>
<p style="text-align: center">　　亦不能了　　今我所有　　诸声闻等</p>
<p style="text-align: center">　　舍利弗身　　坚固信之　　仁辈如是</p>
<p style="text-align: center">　　信大法典　　现在尽悉　　不着因缘		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　假使不应　　斯经卷者　　则为谤讪</p>
<p style="text-align: center">　　佛天中天　　闇冥辈类　　常怀爱欲</p>
<p style="text-align: center">　　未曾解了　　无所生法　　又其毁谤</p>
<p style="text-align: center">　　善权方便　　世间所有　　佛常明日</p>
<p style="text-align: center">　　其闻佛说　　讲此罪福　　志不欢乐</p>
<p style="text-align: center">　　颜色为变　　我今现在　　及灭度后</p>
<p style="text-align: center">　　若有诽谤　　如是典比　　不使比丘</p>
<p style="text-align: center">　　书写斯经　　佛说罪缘　　皆谊普听</p>
<p style="text-align: center">　　没失人身　　堕无择狱　　处于其中</p>
<p style="text-align: center">　　具足一劫　　又无央数　　过是之限</p>
<p style="text-align: center">　　若罪竟已　　常在痴冥　　假令得出</p>
<p style="text-align: center">　　于地狱中　　便当堕于　　禽兽畜生</p>
<p style="text-align: center">　　为狗蛊狐　　其形燋悴　　当入人宅</p>
<p style="text-align: center">　　或复见害　　设有憎恶　　<a>佛经</a>典者</p>
<p style="text-align: center">　　其色变异　　黯黕如墨　　罪之所为</p>
<p style="text-align: center">　　颜常若漆　　身体羸瘦　　而无润泽</p>
<p style="text-align: center">　　为诸品类　　所见贱秽　　瓦石打掷</p>
<p style="text-align: center">　　啼哭泪出　　其人常被　　挝捶榜笞</p>
<p style="text-align: center">　　饥渴虚乏　　躯形瘦燥　　当坠畜生</p>
<p style="text-align: center">　　骆驼驴骡　　常负重担　　而得捶杖</p>
<p style="text-align: center">　　心中燠燶　　厄求刍草　　谤佛斯经</p>
<p style="text-align: center">　　获罪若此　　虽得为人　　身疽癞疮</p>
<p style="text-align: center">　　状貌痤陋　　肌色伤烂　　假使行人</p>
<p style="text-align: center">　　县邑聚落　　童子轻易　　戏弄叉踏</p>
<p style="text-align: center">　　其愚騃子　　若后寿终　　即当堕生</p>
<p style="text-align: center">　　边夷狄处　　当为含血　　蠕动之类</p>
<p style="text-align: center">　　或为聋哑　　不得自在　　假使诽谤</p>
<p style="text-align: center">　　此经获罪　　常多疾病　　体生疽虫</p>
<p style="text-align: center">　　无数之命　　唼食其躯　　心常忧瘀</p>
<p style="text-align: center">　　疾不离己　　告舍利弗　　不信此经</p>
<p style="text-align: center">　　彼男子者　　无黠无明　　所在悭贪</p>
<p style="text-align: center">　　性常馋【口*斥】　　生盲无目　　人所弃捐</p>
<p style="text-align: center">　　人坐不信　　于佛大道　　口中常臭</p>
<p style="text-align: center">　　恶气外薰　　鬼神厌魅　　详触娆之</p>
<p style="text-align: center">　　普世俗人　　无用言者　　假使不乐</p>
<p style="text-align: center">　　斯道地者　　所在穷乏　　常当贫匮</p>
<p style="text-align: center">　　身未常得　　著好被服　　财业虽丰</p>
<p style="text-align: center">　　不敢饮食　　有所造作　　当所为者</p>
<p style="text-align: center">　　假使欲求　　安隐之具　　设有所得</p>
<p style="text-align: center">　　寻复亡失　　兴发恶行　　果报如此</p>
<p style="text-align: center">　　假使呼医　　合诸方药　　善知方便</p>
<p style="text-align: center">　　而疗治之　　有不除差　　及转增剧</p>
<p style="text-align: center">　　恒被疾病　　不得所便　　设复发意</p>
<p style="text-align: center">　　兴立余事　　则遭扰扰　　斗诤之业</p>
<p style="text-align: center">　　又见毁辱　　而被楚挞　　彼犯律者</p>
<p style="text-align: center">　　常遇此恶　　若有诽谤　　斯经之罪</p>
<p style="text-align: center">　　未曾得见　　世雄导师　　人中帝王</p>
<p style="text-align: center">　　佛之法教　　卒暴隧鬼　　阿须伦神</p>
<p style="text-align: center">　　恒当罗殃　　耳聋闭塞　　愚痴騃瞆</p>
<p style="text-align: center">　　不得闻经　　设有诽谤　　斯经典者</p>
<p style="text-align: center">　　然于后世　　永无所见　　假使毁呰</p>
<p style="text-align: center">　　斯经罪果　　殃无数亿　　百千之计</p>
<p style="text-align: center">　　若干垓劫　　如江河沙　　常当喑哑</p>
<p style="text-align: center">　　口不能言　　佛所立道　　常师子吼</p>
<p style="text-align: center">　　毁者地狱　　以为游观　　勤苦恶趣</p>
<p style="text-align: center">　　用作居宅　　已所犯罪　　致殃如斯</p>
<p style="text-align: center">　　人多疾患　　自速喑哑　　若在世间</p>
<p style="text-align: center">　　当获此咎　　坐在众会　　两舌欺言</p>
<p style="text-align: center">　　命欲尽时　　举贾生息　　其身恒遭</p>
<p style="text-align: center">　　若干苦痛　　无央数亿　　百千众患</p>
<p style="text-align: center">　　颜貌常黑　　人所不喜　　殃暴疽疠</p>
<p style="text-align: center">　　常有臭气　　自见吾我　　颜色黧黮</p>
<p style="text-align: center">　　嗔恚怀毒　　怒害滋甚　　情欲炽盛</p>
<p style="text-align: center">　　无有节限　　有所好忤　　若如畜生</p>
<p style="text-align: center">　　告舍利弗　　今日世尊　　具足一切</p>
<p style="text-align: center">　　说其人罪　　若有诽谤　　斯佛经者</p>
<p style="text-align: center">　　欲计殃限　　不可究竟　　见是谊已</p>
<p style="text-align: center">　　当观察之　　今我故为　　舍利弗说</p>
<p style="text-align: center">　　不为愚騃　　不解道者　　分别论讲</p>
<p style="text-align: center">　　如斯像法　　其有聪明　　广博多闻</p>
<p style="text-align: center">　　秉志坚强　　常修忆辨　　若有劝发</p>
<p style="text-align: center">　　遵尚佛道　　尔乃听受　　未曾有法</p>
<p style="text-align: center">　　则以睹见　　亿百千佛　　殖无央数</p>
<p style="text-align: center">　　如意功德　　其人志性　　猛如月光</p>
<p style="text-align: center">　　尔乃听受　　如是典籍　　若有精进</p>
<p style="text-align: center">　　志常怀慈　　常于夙夜　　照耀悲哀</p>
<p style="text-align: center">　　朽弃躯体　　不惜<a>寿命</a>　　尔乃听受</p>
<p style="text-align: center">　　于斯经卷　　常行恭敬　　无他想习</p>
<p style="text-align: center">　　其心专一　　不立愚愿　　恒处旷野</p>
<p style="text-align: center">　　若隐岩居　　彼等人仁　　尔乃听受</p>
<p style="text-align: center">　　结亲善友　　常相恃怙　　弃捐远离</p>
<p style="text-align: center">　　诸恶知识　　当得逮见　　如是佛子</p>
<p style="text-align: center">　　乃能值遇　　若斯言教　　不犯禁戒</p>
<p style="text-align: center">　　如宝明珠　　志习奉受　　方等诸经</p>
<p style="text-align: center">　　当见如兹　　佛圣子孙　　常专精此</p>
<p style="text-align: center">　　一品经卷　　设有骂詈　　毁辱经者</p>
<p style="text-align: center">　　恒以愍哀　　向于众生　　常志恭敬</p>
<p style="text-align: center">　　承安住教　　今故为之　　说是经法</p>
<p style="text-align: center">　　其在众会　　诵斯经者　　心常如应</p>
<p style="text-align: center">　　得无合会　　引无央数　　亿载譬喻</p>
<p style="text-align: center">　　故为是伦　　而见斯典　　又佛今日</p>
<p style="text-align: center">　　讲解道品　　所至到处　　踊跃而步</p>
<p style="text-align: center">　　假使比丘　　欲求善说　　若见此经</p>
<p style="text-align: center">　　当欣顶受　　其有奉持　　方等经者</p>
<p style="text-align: center">　　心常专精　　不乐余业　　执持一颂</p>
<p style="text-align: center">　　志不改易　　乃得听受　　如是弘模</p>
<p style="text-align: center">　　假使有人　　慕求斯经　　当崇敬之</p>
<p style="text-align: center">　　如如来身　　若人思侥　　欲学此法</p>
<p style="text-align: center">　　设令得者　　当稽首受　　其人不当</p>
<p style="text-align: center">　　念索余经　　亦未曾想　　世之群籍</p>
<p style="text-align: center">　　而行佛道　　志在根力　　悉舍离之</p>
<p style="text-align: center">　　讲专斯经　　告舍利弗　　佛满一劫</p>
<p style="text-align: center">　　举喻亿千　　分别解脱　　设有愿发</p>
<p style="text-align: center">　　上尊佛道　　当以斯经　　宣畅布散</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>